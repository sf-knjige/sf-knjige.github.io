<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Čak i pre nego što je ustala iz kreveta, Gvenvir je osećala blistavu svetlost iza zavesa - Došlo je leto. A potom, Beltan. Vrhunac paganstva - bila je sigurna da će se mnoge sluge i sluškinje iskrasti sa dvora večeras, kada se Beltanske vatre zapale na Ostrvu zmaja u čast njihove Boginje, kako bi tamo ležali u poljima... A neke će se, svakako, vratiti kući sa oplođenom matericom, sa detetom njihovog Boga... dok ja, hrišćanka, ne uspevam da rodim sina svom dragom gospodaru...
<BR>&nbsp;&nbsp;&nbsp;&nbsp;&nbsp;Okrenula se u krevetu i zagledala se u Artura koji je još spavao. Oh, da, on je bio njen dragi gospodar, i volela ga je. Primio ju je kao deo miraza, na neviđeno; ali ipak ju je voleo, mazio, poštovao - nije ona kriva što nije mogla da izvrši prvu dužnost svake kraljice i rodi mu sina koji će naslediti kraljevstvo.
<BR>&nbsp;&nbsp;&nbsp;&nbsp;&nbsp;Lanselet - ne; zarekla se samoj sebi, kada je poslednji put otišao sa dvora, da više neće misliti na njega. I dalje ga je bila željna, u srcu i duši i telu, ali zarekla se da će biti odana i verna žena Arturu; Lanselet više neće dobiti od nje ni one sitne igre i poigravanja od kojih je oboje obuzimala bolna želja za nečim više... to je bilo prizivanje greha, ako ne i sam greh.
<BR>&nbsp;&nbsp;&nbsp;&nbsp;&nbsp;Beltan. Pa, možda bi, kao hrišćanka i kraljica na hrišćanskom dvoru, trebalo da danas priredi takve gozbe i zabave da svi na dvoru uživaju, a da pri tom ne naude svojoj duši. Znala je da je Artur razaslao poziv na velike viteške igre sa nagradama na Duhove - kao što je činio svake godine otkako je preselio dvor ovamo, u Kamelot; ali imao je dovoljno vitezova da se i danas održi neki turnir - ponudiće srebrni pehar kao nagradu. A biće i svirke i plesa, dok će za žene spremiti ono što su ponekad činile iz zabave, ponudiće svilenu traku onoj koja uspe da isprede najviše za jedan sat, ili da istka najveći komad platna - da, treba da bude tako nedužnih zabava kako niko ne bi zažalio za zabranjenom igrom sa Ostrva zmaja. Sela je i počela da se oblači; mora da pođe i razgovara sa Kajem.
<BR>&nbsp;&nbsp;&nbsp;&nbsp;&nbsp;No, mada je bila zauzeta čitavog jutra, pa je i Artur bio zadovoljan kad mu je ispričala šta je uradila, jer smatrao je da je to najbolji način, pa je zajedno sa Kajem čitavo pre podne raspravljao kakve nagrade da se dodele za najbolje rukovanje mačem i za najveštije jahanje, da, a trebalo bi da bude i neka nagrada, možda ogrtač, za najboljeg među dečacima - ipak je, duboko u srcu, osećala da je pritiska dodatna misao. Na ovaj dan drevni Bogovi zahtevaju da poštujemo podnost, a ja, ja sam i dalje jalova. I tako, na sat pred podne, kada će se oglasiti trube da okupe ljude pred vežbalištem da počnu sa takmičenjem, Gvenvir je potražila Morganu, iako još nije bila sasvim sigurna šta će joj reći.
<BR>&nbsp;&nbsp;&nbsp;&nbsp;&nbsp;Morgana je preuzela na sebe sobu za bojenje ispredene vune, a takođe je bila zadužena za pivaru - znala je kako da spreči kvarenje piva, a i kako se pripremaju jači napici za lekove i miomirisi od cvetnih latica, lepši od onih koji se donose sa druge strane mora i skuplji su od zlata. U zamku je bilo žena koje su verovale da je to magijska veština, ali Morgana je rekla da nije, nego je odmalena bila poučavana osobinama biljaka, semenja i cveća. Svaka žena mogla bi da radi to isto, rekla je Morgana, samo ako ima spretne prste i dovoljno strpljenja.
<BR>&nbsp;&nbsp;&nbsp;&nbsp;&nbsp;Gvenvir ju je našla u prazničnoj haljini podvijenoj iznad kolena i sa krpom preko kose, kako njuška kacu sa pivom koje je počelo da se kvari. "Bacite to", rekla je. "Bilo je suviše ohlađeno i ukiselilo se. Sutra ćemo spremiti novu kacu - za danas ima dovoljno, čak i za kraljičinu gozbu, ma otkuda da joj je to palo na pamet."
<BR>&nbsp;&nbsp;&nbsp;&nbsp;&nbsp;"Zar tebi nije do gozbe, sestro?" upitala je Gvenvir.
<BR>&nbsp;&nbsp;&nbsp;&nbsp;&nbsp;Morgana se okrenula. "Pa i nije", rekla je, "ali čudim se tebi, Gven - mislila sam da ćeš na Beltan biti obuzeta pobožnim postom i molitvama, makar da bi pokazala kako nisi od onih koji se vesele u čast Boginje useva i polja."
<BR>&nbsp;&nbsp;&nbsp;&nbsp;&nbsp;Gvenvir je porumenela - nikada nije znala da li je Morgana zavitlava. "Možda je Bog naredio da se ljudi vesele u čast dolaska leta, a nema potrebe da se pominje Boginja... oh, ne znam šta da mislim - zar ti veruješ da Boginja daje život usevima, poljima i matericama ovaca, koza i žena?"
<BR>&nbsp;&nbsp;&nbsp;&nbsp;&nbsp;"Tako su me učili u Avalonu, Gven. Zašto me to sad pitaš?" Morgana je skinula krpu kojom je bila zaklonila kosu, i Gvenvir je iznenada pomislila kako je ona, zapravo, lepa. Morgana je bila starija od Gvenvir - svakako je prešla tridesetu; ali nije izgledala ni dana starija nego onda kada ju je Gvenvir prvi put videla... nikakvo čudo da je svi smatraju za čarobnicu! Nosila je fino tkanu haljinu od tamnoplave une, veoma jednostavnu, ali u kosu je uplela šarene trake i pričvrstila ih je zlatnom iglom. U poređenju sa njom, Gvenvir se osećala naprosto kao kokoška, kao obična domaćica, mada je bila Vrhovna krlajica čitave Britanije, a Morgana samo paganska vojvotkinja.
<BR>&nbsp;&nbsp;&nbsp;&nbsp;&nbsp;Morgan je znala tako mnogo, a ona je bila neznalica - umela je samo da se potpiše i pomalo da sriče molitvenik. Dok je Morgana bila vešta u svim vrstama pismenosti, mogla je da čita i piše, i da, razumela se i u vođenje domaćinstva - umela je da prede i tka i da lepo veze, i da boji vunu i priprema pića, a poznavala je i bilje i magiju. Gvenvir se na kraju ipak predala. "Sestro moja - kažu da je to šala, ali možda - možda je istina da znaš... sve vrste čarolija i čini za plodnost? Ja... ne mogu više ovako da živim, da svaka gospa na dvoru posmatra svaki moj zalogaj kako bi pogodila jesam li trudna, ili da paze koliko čvrsto stežem pojas! Morgana, ako zaista poznaješ amajlije kao što kažu da ih poznaješ - sestro, preklinjem te - hoćeš li ih primeniti na mene?"
<BR>&nbsp;&nbsp;&nbsp;&nbsp;&nbsp;Dirnuta i potresena, Morgana joj je položila ruku na mišicu. "U Avalonu, to je tačno, kaže se da takve stvari mogu da pomognu kada žena ne zanese kada bi trebalo - ali, Gvenvir..." Oklevala je, i Gvenvir je osetila kako crveni od stida. Morgana je konačno nastavila. "Ja nisam Boginja. Možda je njena volja da ti i Artur nemate dece. Zar bi zaista pokušala da promeniš volju Božju čarolijama i činima?"
<BR>&nbsp;&nbsp;&nbsp;&nbsp;&nbsp;Gvenvir je vatreno odgovorila. "Čak i Hrist se molio u vrtu: 'Ako je to volja Tvoja, neka me ovaj pehar mimoiđe...'"
<BR>&nbsp;&nbsp;&nbsp;&nbsp;&nbsp;"Ali Gven, takođe je rekao: 'Neka ne bude po mojoj volji, nego po Tvojoj'", podsetila ju je Morgana.
<BR>&nbsp;&nbsp;&nbsp;&nbsp;&nbsp;"Čudim se da znaš za to..."
<BR>&nbsp;&nbsp;&nbsp;&nbsp;&nbsp;"Jedanaest godina sam provela u Igreninoj kući, Gvenvir, i slušala sam propovedi jednako kao i ti."
<BR>&nbsp;&nbsp;&nbsp;&nbsp;&nbsp;"Ipak, ne vidim zašto bi bila Božja volja da kraljevstvo opet bude zahvaćeno haosom ukoliko Artur umre", rekla je Gvenvir i začula sopstveni glas kako se podiže, oštar i ljutit. "Sve ove godine bila sam mu verna - da, znam da mi ne veruješ, verovatno misliš ono što misle sve žene na dvoru, da sam prevarila svog gospodara sa Lanseletom - ali nije tako, Morgana, kunem ti se da nije..."
<BR>&nbsp;&nbsp;&nbsp;&nbsp;&nbsp;"Gvenvir, Gvenvir! Nisam ti ja ispovednik! Nisam te uopšte optužila!"
<BR>&nbsp;&nbsp;&nbsp;&nbsp;&nbsp;"Ali optužila bi me da si mogla, i mislim da si ljubomorna", odvratila je Gvenvir gnevno, a potom kriknula: "Oh, ne! Ne želim da se svađam sa tobom, Morgana, sestro moja - ne, došla sam da te molim za pomoć..." Osetila je da je na ivici suza. "Nisam činila ništa zlo, bila sam dobra i odana žena, održavala sam kuću svog gospodara i trudila se da dvor ostane častan, molila sam se za njega i trudila se da vršim volju Božju, ni u čemu nisam grešila, pa ipak... ipak... ma koliko odana i pažljiva - nikada nisam uspela da izvršim svoju osnovnu dužnost. Svaka ulična kurva, svaka vojnička poleguša može da ide okolo isturajući ogroman stomak i svoju plodnost - a ja... ja nemam ništa, ništa..." počela je divlje da jeca, pokrivši lice rukama.
<BR>&nbsp;&nbsp;&nbsp;&nbsp;&nbsp;Morganin glas zvučao je zbunjeno, ali i nežno, i pružila je ruke da zagrli Gvenvir. "Ne plači, ne plači - Gvenvir, pogledaj me, zar si toliko očajna što nemaš dece?"
<BR>&nbsp;&nbsp;&nbsp;&nbsp;&nbsp;Gvenvir se trudila da savlada plač. "Ni na šta drugo ne mislim, ni danju ni noću..."
<BR>&nbsp;&nbsp;&nbsp;&nbsp;&nbsp;Morgana je progovorila posle dugog ćutanja. "Da, vidim da ti je teško." Izgledalo je kao da čuje Gvenvirine misli:
<BR>&nbsp;&nbsp;&nbsp;&nbsp;&nbsp;Da imam dete, ne bih mislila danju i noću na ljubav zbog koje mi je čast ugrožena, jer sve moje misli bile bi posvećene Arturovom sinu.
<BR>&nbsp;&nbsp;&nbsp;&nbsp;&nbsp;"Rado bih ti pomogla, sestro - ali nisam voljna da se bavim amajlijama i magijom. U Avalonu su nas učili da su takve stvari potrebne prostom narodu, ali da se pametni ne petljaju u to, nego nose teret koji im pošalju Bogovi." Dok je još govorila, osećala se dvoličnom; setila se jutra kada je izišla u potragu za korenjem i biljem za napitak od koga bi pobacila Arturovo dete. To svakako nije bilo predavanje volji Boginje!
<BR>&nbsp;&nbsp;&nbsp;&nbsp;&nbsp;Ali na kraju to ipak nije učinila...
<BR>&nbsp;&nbsp;&nbsp;&nbsp;&nbsp;A onda se iznenada upitala: Ja, koja nisam želela dete i koja sam gotovo umrla rađajući ga, ja imam dete; a Gvenvir, koja čezne za detetom danju i noću, ostala je prazne materice i praznih ruku. Je li to dobrota Bogova?
<BR>&nbsp;&nbsp;&nbsp;&nbsp;&nbsp;"Gvenvir", rekla je, "hoću da imaš ovo na umu - amajlije često deluju drugačije nego što očekuješ. Zašto veruješ da Boginja kojoj ja služim može da ti pošalje sina, kad Bog, koji bi trebalo da je veći od svih ostalih, ne može to?"
<BR>&nbsp;&nbsp;&nbsp;&nbsp;&nbsp;Zvučalo je kao svetogrđe, i Gvenvir se zastidela same sebe. Zamislila se, a onda je odgovorila stegnutog grla. "Mislim da Bogu možda nije stalo do žena - svi njegovi sveštenici su muškarci, a Sveto Pismo stalno ponavlja kako su žene grešnice i zle - možda me zato ne čuje. I zato želim da se obratim Boginji - jer Bog ne mari..." I tu je opet počela da plače. "Morgana", uzviknula je, "ako ne možeš da mi pomogneš, kunem se da ću noćas otići čamcem na Ostrvo zmaja, podmitiću sluge da me odvezu, i kada se zapale vatre, preklinjaću Boginju da mi podari dete... kunem se da ću to učiniti, Morgana..." Ugledala je sebe na svetlu vatri, kako obilazi plamen, kako se udaljava u naručju nepoznatog i bezličnog muškarca, kako leži u njegovim rukama - od te pomisli čitavo telo zabolelo ju je od sramnog zadovoljstva.
<BR>&nbsp;&nbsp;&nbsp;&nbsp;&nbsp;Morgana ju je slušala sa narastajućim užasom. Nikada to ona neće učiniti, izgubiće hrabrost u poslednjem trenutku... i ja sam se plašila, čak i ja, a oduvek sam znala da moje devičanstvo pripada Boginji. A onda je čula očajanje u snahinom glasu i promenila mišljenje. Možda bi ipak i mogla; a ako to učini, mrzeće sebe čitavog života.
<BR>&nbsp;&nbsp;&nbsp;&nbsp;&nbsp;U sobi se čulo jedino Gvenvirino jecanje. Morgana je sačekala da se malo smiri pre nego što je progovorila. "Sestro, učiniću za tebe što mogu. Artur može da ti napravi dete, ne moraš ići do Beltanskih vatri, niti tražiti drugog muškarca. Nikada ne smeš glasno reći da sam ti to rekla, obećaj mi, i ne postavljaj mi nikakva pitanja. Ali Artur već ima jedno dete."
<BR>&nbsp;&nbsp;&nbsp;&nbsp;&nbsp;Gvenvir je zurila u nju. "Rekao mi je da nema dece..."
<BR>&nbsp;&nbsp;&nbsp;&nbsp;&nbsp;"Može biti da ni ne zna. Ali lično sam videla dete. Odgajaju ga na Morgozinom dvoru."
<BR>&nbsp;&nbsp;&nbsp;&nbsp;&nbsp;"Pa, znači da on već ima sina, i ako mu ga ja ne rodim..."
<BR>&nbsp;&nbsp;&nbsp;&nbsp;&nbsp;"Ne!" brzo ju je prekinula Morgana, a glas joj je bio grub. "Rekla sam ti - ne smeš nikada govoriti o tome, to dete on nikada neće moći da prizna. Ako mu ne rodiš sina, onda kraljevstvo prelazi na Gavena. Gvenvir, ne postavljaj mi više pitanja, jer ne mogu ti reći više od ovoga - ako nisi začela, to nije Arturova krivica."
<BR>&nbsp;&nbsp;&nbsp;&nbsp;&nbsp;"Nisam začinjala od prošle žetve - i ukupno svega tri puta za sve ove godine..." Gvenvir je progutala knedlu, brišući suze velom. "Ako se ponudim Boginji - ona bi imala milosti prema meni..."
<BR>&nbsp;&nbsp;&nbsp;&nbsp;&nbsp;Morgana je uzdahnula. "Možda je i tako. Ne smeš ići na Ostrvo zmaja. Znam da možeš da začneš - možda će ti amajlija pomoći da izneseš trudnoću do kraja. Ali opet te upozoravam, Gvenvir: amajlije ne vrše ono što muškarci i žene žele od njih, nego deluju po svojim zakonima, a ti zakoni su čudni kao proticanje vremena u vilinskoj zemlji. Ne pokušavaj da mene okriviš, Gvenvir, ako amajlija bude delovala drugačije nego što očekuješ."
<BR>&nbsp;&nbsp;&nbsp;&nbsp;&nbsp;"Ako mi bude pružila makar malu priliku da rodim dete svom gospodaru..."
<BR>&nbsp;&nbsp;&nbsp;&nbsp;&nbsp;"Tako bi trebalo da bude", rekla je Morgana i okrenula se. Gvenvir je pošla za njom kao dete za majkom. Kakva će to amajlija biti, i zašto Morgana deluje tako čudno i ozbiljno - kao da je ona sama Velika Boginja? No, pomislila je, duboko uzdahnuvši, treba da primi sve, samo ako će tako steći ono što najviše želi.
<BR>
<BR>&nbsp;&nbsp;&nbsp;&nbsp;&nbsp;Sat kasnije, kada su se oglasile trube i kad su i Morgana i Gvenvir već sedele jedna do druge na ivici vežbališta, Elena se nagnula ka njima. "Gledajte!" rekla je. "Ko to izjahuje uz Gavena?"
<BR>&nbsp;&nbsp;&nbsp;&nbsp;&nbsp;"To je Lanselet", bez daha je rekla Gvenvir. "Vratio se kući."
<BR>&nbsp;&nbsp;&nbsp;&nbsp;&nbsp;Bio je lepši nego ikada. Negde je stekao crveni ožiljak na obrazu, koji bi trebalo da izgleda ružno, ali davao mu je opaku lepotu divlje mačke. Jahao je kao da je srastao sa konjem, i Gvenvir je slušala Elenino brbljanje, ne čujući je, jer oči su joj bile uperene u njega.
<BR>&nbsp;&nbsp;&nbsp;&nbsp;&nbsp;Gorka, gorka ironija. Zašto baš sada, kad sam rešila i zarekla se da više ne mislim na njega nego na dužnost prema mom kralju i gospodaru... Oko vrata, ispod zlatne ogrlice koju joj je Artur poklonio kad je prošlo pet godina od kako su se venčali, osećala je težinu Morganine amajlije, utkane u vrećicu koju je nosila između dojki. Nije znala, i nije želela da zna, šta je Morgana stavila unutra.
<BR>&nbsp;&nbsp;&nbsp;&nbsp;&nbsp;Zašto sada? Nadala sam se da će doći kući za Duhove, tada bih već nosila Arturovo dete, i on me više ne bi gledao, pošto bi bilo jasno da sam rešila da poštujem svoj brak.
<BR>&nbsp;&nbsp;&nbsp;&nbsp;&nbsp;No, i protiv svoje volje setila se Arturovih reči: Ako se desi da mi rodiš dete, neću postavljati pitanja... razumeš li šta ti govorim? Gvenvir je isuviše dobro razumela. Lanseletov sin bio bi naslednik kraljevstva. Da li joj je ovo novo iskušenje ponuđeno zato što je već pala u strašni greh, prihvativši Morganine čarolije, i što je divlje i nepromišljeno pretila, nadajući se da će ubediti Morganu da joj pomogne...?
<BR>&nbsp;&nbsp;&nbsp;&nbsp;&nbsp;Nije ni važno, samo ako mogu da rodim sina svom kralju... ako me Bog prokune zbog toga, kakve veze ima? Prepala se sopstvenog svetogrđa, ali bilo je svetogrđe i pomisliti na odlazak do Beltanskih vatri...
<BR>&nbsp;&nbsp;&nbsp;&nbsp;&nbsp;"Gledaj, Gaven je pao, čak ni on ne može da se nosi sa Lanseletom na konju", vedro je govorila Elena. "A i Kaj! Kako je Lanselet mogao da obori hromog čoveka?"
<BR>&nbsp;&nbsp;&nbsp;&nbsp;&nbsp;"Ne budi veća budala nego što moraš, Elena", rekla je Morgana. "Šta misliš, da bi Kaj bio zahvalan Lanseletu da ga je poštedeo? Ako je Kaj rešio da učestvuje na turniru, svakako je spreman da podnese povrede! Niko mu nije naredio da se takmiči."
<BR>&nbsp;&nbsp;&nbsp;&nbsp;&nbsp;Kao da je od trenutka kad se Lanselet pojavio bilo predodređeno ko će pobediti. Kad su ga videli, ostali saputnici su počeli da dobroćudno gunđaju. "Nema smisla da se uopšte prijavljujemo kad je Lanselet ovde", rekao je Gaven, smejući se i grleći svog rođaka. "Zar nisi mogao da dođeš dan ili dva kasnije, Lanse?"
<BR>&nbsp;&nbsp;&nbsp;&nbsp;&nbsp;Lanselet se takođe smejao, rumen u licu. Primio je zlatni pehar i bacio ga uvis. "I tvoja majka me je molila da ostanem na njenom dvoru za Beltan. Nisam došao da bih te lišio nagrade - nagrade mi nisu potrebne. Gvenvir, gospo moja", uzviknuo je, "primi ovo nazad, i bolje mi daj tu traku koju nosiš oko vrata. Pehar neka ode na oltar ili na kraljičin sto!"
<BR>&nbsp;&nbsp;&nbsp;&nbsp;&nbsp;Dovedena u nepriliku, Gvenvir je prinela ruku grlu i traci na kojoj se nalazila Morganina amajlija. "Ovo ti ne mogu dati, prijatelju..." Nespretno je petljala oko rukava ukrašenog vezom od sitnih bisera. "Uzmi ovo u znak priznanja mom zaštitniku. Što se tiče nagrade - pa, daću nagrade svima vama..." pokazala je Gavena i Gareta, koji su prišli iza Lanseleta.
<BR>&nbsp;&nbsp;&nbsp;&nbsp;&nbsp;"Lepo izvedeno", rekao je Artur, ustajući, a Lanselet je primio vezenu svilu i poljubio je, pa ju je pričvrstio na kacigu. "Ali moj najbolji borac ipak mora da bude nagrađen. Sedećeš sa nama za glavnim stolom, Lanselete, i pričašćeš nam šta ti se sve dešavalo otkako si otišao sa dvora."
<BR>&nbsp;&nbsp;&nbsp;&nbsp;&nbsp;Gvenvir se izvinila i povukla zajedno sa gospama, kako bi se spremile za gozbu. Elena i Meleas brbljale su o Lanseletovim vrlinama, o jahačkoj veštini, o dostojanstvenom odbijanju nagrade. Gvenvir je mislila samo na njegov pogled kada ju je zamolio za traku koju je nosila oko vrata. Podigla je pogled i susrela Morganin mračni, zagonetni osmeh. Ne mogu da se molim čak ni za smirenost. Izgubila sam pravo da se molim.
<BR>&nbsp;&nbsp;&nbsp;&nbsp;&nbsp;Tokom prvog sata gozbe išla je unaokolo, proveravajući da li su svi gosti valjano smešteni i usluženi. Kad je sela na svoje mesto za glavnim stolom, svi su već bili pijani, uglavnom, a napolju je bio mrak. Sluge su unele svetiljke i baklje, kačeći ih po zidovima, a Artur se vedro oglasio. "Vidiš, gospo moja, sad i mi imamo Beltanske vatre unutar četiri zida."
<BR>&nbsp;&nbsp;&nbsp;&nbsp;&nbsp;Morgana je prišla da sedne blizu Lanseleta. Gvenvir je osećala da joj lice gori od vreline i popijenog vina; okrenula se da ih ne gleda zajedno. Lanselet je široko zevnuo. "Pa, zaista je Beltan - potpuno sam smetnuo s uma."
<BR>&nbsp;&nbsp;&nbsp;&nbsp;&nbsp;"A Gvenvir je kazala da moramo imati svečanost kako niko ne bi došao u iskušenje da se iskrade i posveti drevnim obredima", rekao je Artur. "Ima više načina da se odere vuk, ne moraš ga isterivati da iskoči iz kože - da sam zabranio vatre, ispao bih tiranin..."
<BR>&nbsp;&nbsp;&nbsp;&nbsp;&nbsp;"A i pokazao bi se neveran prema Avalonu, brate moj", tiho je dodala Morgana.
<BR>&nbsp;&nbsp;&nbsp;&nbsp;&nbsp;"Ali ako moja gospa uspe da udesi tako svima bude prijatnije da sede za gozbom umesto da izlaze u polja i igraju oko vatri, onda smo mnogo jednostavnije postigli isti cilj!"
<BR>&nbsp;&nbsp;&nbsp;&nbsp;&nbsp;Morgana je slegnula ramenima. Gvenvir se učinilo da je nešto zabavlja. Jedva da je nešto popila - možda je bila jedina potpuno trezna osoba za kraljevim stolom. "Putovao si u Lotiju, Lanselete - da li tamo održavaju obrede Beltana?"
<BR>&nbsp;&nbsp;&nbsp;&nbsp;&nbsp;"Tako kaže njihova kraljica", odgovorio je Lanselet, "ali koliko ja znam, možda se samo šalila sa mnom - nisam video ništa što bi pokazalo da gospa Morgoza nije najveća hrišćanka." Ali Gvenvir se učinilo da pri tome sa nelagodnošću gleda Gavena. "Obrati pažnju, Gavene, nisam rekao ništa protiv gospe od Lotije, nisam u svađi sa tobom ni tvojima..."
<BR>&nbsp;&nbsp;&nbsp;&nbsp;&nbsp;Odgovorilo mu je samo tiho hrkanje i Morganin smeh. "Gle, Gaven je zaspao sa glavom na stolu! I mene zanimaju vesti iz Lotije, Lanselete... mislim da niko ko je tamo odrastao ne može lako da zaboravi Beltanske vatre. Sunčeve plime teku u krvi svakoga ko je odrastao na Avalonu, kao ja, ili kao kraljica Morgoza - zar ne, Lanselete? Arture, sećaš li se proglašenja kralja na Ostrvu zmaja? Koliko je godina prošlo - devet, deset..."
<BR>&nbsp;&nbsp;&nbsp;&nbsp;&nbsp;Artur kao da je bio nezadovoljan, ali odgovorio je sasvim mirno. "To je mnogo godina, sestro, a svet se menja sa svakim godišnjim dobom. Mislim da je vreme takvih obreda prošlo, osim možda za one koji žive od polja i useva i moraju da se obraćaju Boginji za blagoslov - tako bi rekao Talesin, a ja mu ne bih protivurečio. Ali mislim da drevni obredi nemaju mnogo veze sa nama koji obitavamo u zamkovima i gradovima i koji poznajemo Hristove reči." Podigao je svoj pehar, iskapio ga i progovorio pomalo pijanim glasom. "Bog će nam dati sve što želimo - sve što je pravo da imamo - bez potrebe da se obraćamo starim Bogovima, zar ne, Lanse?"
<BR>&nbsp;&nbsp;&nbsp;&nbsp;&nbsp;Gvenvir je osetila na sebi Lanseletov pogled pre nego što je odgovorio. "Ko od nas ima sve što je ikada poželeo, kralju moj? To nijedan kralj i nijedan Bog ne mogu da nam podare."
<BR>&nbsp;&nbsp;&nbsp;&nbsp;&nbsp;"Ali ja želim da moji... moji podanici imaju sve što im treba", ponovio je. "A i moja kraljica, jer upriličila nam je Beltanske vatre ovde..."
<BR>&nbsp;&nbsp;&nbsp;&nbsp;&nbsp;"Arture", blago je rekla Morgana, "ti si pijan."
<BR>&nbsp;&nbsp;&nbsp;&nbsp;&nbsp;"Pa, što ne bih bio?" dobroćudno je upitao Artur. "Na mojoj gozbi, kraj moje... moje vatre, pa zašto sam se inače toliko borio sa Saksoncima? Sedite ovde, za mojim Okruglim stolom i uživajte u... u miru... u dobrom pivu i vinu, i u dobroj muzici - gde je bard Kevin? Zar neću moći da na svojoj gozbi slušam muziku?"
<BR>&nbsp;&nbsp;&nbsp;&nbsp;&nbsp;Lanselet je počeo da se smeje. "On je svakako otišao da se klanja Boginji kraj vatri i da svira harfu tamo, na Ostrvu zmaja."
<BR>&nbsp;&nbsp;&nbsp;&nbsp;&nbsp;"E, to je izdaja", zaplitao je jezikom Artur. "I još jedan razlog da zabranim Beltanske vatre, kako bih imao muziku..."
<BR>&nbsp;&nbsp;&nbsp;&nbsp;&nbsp;Morgan se vedro nasmejala. "Ne možeš zapovedati tuđoj savesti, brate moj. Kevin je druid i ima pravo da ponudi muziku svojim Bogovima, ukoliko tako poželi." Naslonila je bradu na dlanove, a Gvenvir se učinilo da liči na mačku koja se oblizuje. "Ali mislim da je on već održao Beltan na svoj način - svakako se povukao u krevet, jer čitavo ovde prisutno društvo suviše je pijano da bi razlikovalo njegovu muziku od moje ili od Gavenovog hrkanja! Čak i dok spava, on svira muziku iz Lotije", dodala je kad je tišinu prekinulo posebno glasno hrkanje, pa je dala znak jednom od komornika, koji je prišao i nekako podigao Gavena na noge. Ovaj se nesigurno naklonio Arturu i isteturao se iz sale.
<BR>&nbsp;&nbsp;&nbsp;&nbsp;&nbsp;Lanselet je podigao pehar i iskapio ga. "Mislim da je i meni bilo dovoljno muzike i gozbe - jahao sam od pre zore, kako bih stigao na turnir, i uskoro ću te zamoliti za dozvolu da se povučem u postelju, Arture." Gvenvir je shvatila koliko je pijan tek po tom usputnom Arture; inače je uvek pazio da se pred drugima obraća Arturu sa 'gospodaru' ili 'kralju moj', a 'rođače' ili 'Arture' govorio je samo kad bi bili nasamo.
<BR>&nbsp;&nbsp;&nbsp;&nbsp;&nbsp;No, kako je gozba odmakla, tek poneko je bio dovoljno trezan da to primeti - bilo je isto kao da su bili sami njih troje. Artur nije čak ni odgovorio Lanseletu; malo se skljokao u svojoj stolici, a oči su mu bile poluzatvorene. Pa, pomislila je, i sam je rekao - ovo je njegova gozba i njegovo ognjište, a ako čovek ne sme da se napije u sopstvenoj kući, zašto bi onda proveo tolike godine u borbama za bezbednost doma?
<BR>&nbsp;&nbsp;&nbsp;&nbsp;&nbsp;A ako je Artur večeras suviše pijan da bi je pozvao u svoju postelju... osetila je težinu trake oko vrata, koja je nosila amajliju, a amajlija ju je zapekla između dojki. Beltan je; zar nije mogao da ostane trezan toga radi? Da mu je naloženo da dođe na pagansku gozbu, to bi zapamtio, pomislila je, i obrazi su joj planuli od te neprilične pomisli. Mora da sam i ja pijana! Ljutito je pogledala Morganu, mirnu i treznu, kako se poigrava strunama harfe. Zašto se Morgana tako smeši?
<BR>&nbsp;&nbsp;&nbsp;&nbsp;&nbsp;Lanselet se nagnuo ka njoj. "Mislim da je našem kralju i gospodaru dovoljno gozbe i vina, madam. Potražiću Arturovog komornika da ga smesti u krevet."
<BR>&nbsp;&nbsp;&nbsp;&nbsp;&nbsp;Lanselet je ustao. Gvenvir je videla da je i on pijan, ali dobro je to podnosio, i samo se kretao nešto pažljivije nego obično. Kad je počela da obilazi goste kako bi im poželela laku noć, osetila je da joj se vrti u glavi i da su joj koraci nesigurni. I dalje svesna Morganinog zagonetnog osmeha, opet je čula reči proklete čarobnice: Ne pokušavaj mene da okriviš, Gvenvir, ako amajlija bude delovala drugačije nego što očekuješ...
<BR>&nbsp;&nbsp;&nbsp;&nbsp;&nbsp;Lanselet se probio između gostiju koji su napuštali salu. "Ne mogu da nađem Arturovog glavnog slugu - neko u kuhinji je rekao da su svi otišli na Ostrvo zmaja, do vatri... je li Gaven još tu, ili Balan? Oni su jedini dovoljno krupni i snažni da ponesu u krevet našeg kralja i gospodara..."
<BR>&nbsp;&nbsp;&nbsp;&nbsp;&nbsp;"Gaven je suviše pijan da bi i sebe nosio", rekla je Gvenvir, "dok Balana nisam uopšte videla. A ti sigurno ne možeš da ga poneseš, jer viši je i teži od tebe..."
<BR>&nbsp;&nbsp;&nbsp;&nbsp;&nbsp;"Svejedno, pokušaću", nasmejao se Lanselet i nagnuo se nad Artura.
<BR>&nbsp;&nbsp;&nbsp;&nbsp;&nbsp;"Hodi, rođače - Gvideone! Nema nikog ko bi te odneo u krevet - osloni se na mene. Hajde, ustani, budi dobar momak", rekao je, kao da se obraća detetu, i Artur je otvorio oči i nesigurno se podigao na noge. Ni Lanselet nije čvrsto koračao, pomislila je Gvenvir dok je išla za njima, a i njeni koraci bili su nesigurni... mora da predstavljaju divan prizor, ako je iko od posluge dovoljno trezan da ih primeti: Vrhovni kralj i Vrhovna kraljica i kraljev kapetan konjice, teturaju se ka krevetu u Beltanskoj noći, suviše pijani da bi ih noge nosile...
<BR>&nbsp;&nbsp;&nbsp;&nbsp;&nbsp;No, Artur se malo istreznio kad ga je Lanselet prevukao preko praga spavaće sobe; prišao je posudi sa vodom u uglu ispljuskao se po licu, a dosta je i popio.
<BR>&nbsp;&nbsp;&nbsp;&nbsp;&nbsp;"Hvala ti, rođače", rekao je, i dalje zaplićući jezikom. "Moja gospa i ja imamo na mogo čemu da ti budemo zahvalni, to je sigurno, i znam da nas oboje voliš..."
<BR>&nbsp;&nbsp;&nbsp;&nbsp;&nbsp;"Bog mi je svedok u tome", rekao je Lanselet, ali pogledao je Gvenvir sa nečim nalik na očajanje. "Da pođem i nađem ti nekog slugu, rođače?"
<BR>&nbsp;&nbsp;&nbsp;&nbsp;&nbsp;"Ne, ostani tu na trenutak", rekao je Artur. "Hteo bih nešto da ti kažem, a ako ne budem imao hrabrosti sada, pijan, trezan ti nikada neću reći. Gven, možeš li da se snađeš bez svojih dama? Ne želim da ovo čuje iko ko bi preneo dalje. Lanselete, hodi ovamo i sedi kraj mene." Seo je na ivicu kreveta i pružio ruku ka prijatelju. "I ti, mila - a sad me oboje slušajte. Gvenvir nema dece - a zar mislite da nisam video kako se vas dvoje gledate? Jednom sam o tome govorio Gven, ali ona je tako čestita i pobožna da me nije poslušala. Ali sada, na Beltan, kada sav život na zemlji kipti od plodnosti... kako to da vam kažem? Saksonci imaju staru izreku, prijatelj je onaj kome možeš da pozajmiš svoju najdražu ženu i najdraži mač..."
<BR>&nbsp;&nbsp;&nbsp;&nbsp;&nbsp;Gvenvir je osećala da joj lice gori; nije mogla da pogleda nijednog od njih. Artur je polako nastavio. "Tvoj sin, Lanse, biće naslednik mog kraljevstva, i to je mnogo bolje nego da ono pređe na Lotove sinove...Oh, da, biskup Patricije nazvao bi to strašnim grehom, svakako, kao da je njegov Bog matora alapača koja se noću šunja da vidi ko spava u čijem krevetu... mislim da je mnogo veći greh ne obezbediti naslednika za kraljevstvo. Tada bismo se našli u istom onakvom haosu kakav je pretio pre nego što je Uter došao na presto - prijatelju, rođače moj - šta kažeš?"
<BR>&nbsp;&nbsp;&nbsp;&nbsp;&nbsp;Gvenvir je videla kako Lanselet vlaži usne jezikom, i osetila je da su i njoj usta suva. Konačno je progovorio. "Ne znam šta da kažem, kralju moj - prijatelju - rođače. Bog zna - nema druge žene na licu zemaljskom..." i tu mu se glas slomio; pogledao je Gvenvir, a njoj se učinilo da ne može da podnese čežnju u njegovom pogledu. Na trenutak je pomislila da će se onesvestiti, pa je pružila ruku da se osloni o krevetski okvir.
<BR>&nbsp;&nbsp;&nbsp;&nbsp;&nbsp;Još sam pijana, pomislila je, sve ovo samo sanjam, nemoguće da sam ga čula kako govori to što je upravo rekao... i osetila je užasan stid. Činilo joj se da neće preživeti ako bude nastavio tako da govori o njoj.
<BR>&nbsp;&nbsp;&nbsp;&nbsp;&nbsp;Lanselet ju je i dalje gledao u oči.
<BR>&nbsp;&nbsp;&nbsp;&nbsp;&nbsp;"To treba da kaže moja... moja gospa."
<BR>&nbsp;&nbsp;&nbsp;&nbsp;&nbsp;Artur joj je pružio obe ruke. Svukao je čizme i bogatu odeždu koju je nosio na gozbi; samo u košulji, ličio joj je na dečaka za koga se udala pre toliko godina. "Hodi ovamo, Gven", rekao je i povukao je da mu sedne u krilo. "Znaš koliko te volim - ti i Lans ste, mislim, dvoje ljudi koje volim najviše na svetu, osim..." progutao je knedlu i prekinuo, i Gvenvir se začudila. Mislila sam samo na svoju ljubav, nisam ni pomislila na Artura. On me je uzeo na neviđeno, neželjenu, a ukazao mi je ljubav i učinio me časnom kraljicom. A nikada nisam ni pomislila da, kao što ja volim Lanseleta, možda postoji žena koju Artur voli, a ne može je imati... ili bar ne bez greha i izdaje. Pitam se da li mi se Morgana zato podsmeva, što zna za Arturovu tajnu ljubav... ili za njegove grehe...
<BR>&nbsp;&nbsp;&nbsp;&nbsp;&nbsp;Artur je govorio dalje. "Mislim da nikada ne bih imao hrabrosti ovo da kažem, da nije Beltan... Stotinama godina su naši očevi činili ovakve stvari bez stida, pred licem naših Bogova i po njihovoj volji. A - slušaj me pažljivo, najdraža - ako sam ovde sa tobom, Gvenvir moja, i ako se začne dete, onda se možeš sasvim istinito zakleti da je dete začeto u tvojoj bračnoj postelji, i niko od nas nikada neće zasigurno znati... draga moja, ljubavi, hoćeš li pristati na to?"
<BR>&nbsp;&nbsp;&nbsp;&nbsp;&nbsp;Gvenvir nije mogla da diše. Polako, polako, pružila je ruku i položila je u Lanseletovu. Osetila je Arturov dodir u kosi kada se Lanselet nagnuo i poljubio je u usta.
<BR>&nbsp;&nbsp;&nbsp;&nbsp;&nbsp;Godinama sam udata, a sad se plašim kao da sam devica, pomislila je, a onda se setila šta je Morgana rekla dok joj je stavljala amajliju oko vrata. Pazi šta tražiš, Gvenvir, jer Boginja bi ti to mogla dati...
<BR>&nbsp;&nbsp;&nbsp;&nbsp;&nbsp;U onom trenutku pomislila je kako Morgana hoće da kaže samo da, pošto toliko želi dete, može da umre na porođaju. Sada je znala da je u tim rečima bilo mnogo više značenja, jer pokazalo se da može da ima Lanseleta, bez ikakve krivice, po volji i sa dozvolom sopstvenog muža... Ovo sam, zapravo, želela; posle tolikih godina sigurno je da sam jalova, neću roditi dete, ali barem ću njega imati...
<BR>&nbsp;&nbsp;&nbsp;&nbsp;&nbsp;Otkopčala je haljinu drhtavim rukama. Činilo joj se da se čitav svet sveo na ovo, na ovu savršenu svest o samoj sebi, o telu bolnom od želje, o gladi kakvu nikada nije ni pomislila da će osetiti. Lanseletova koža bila je tako meka - mislila je da su svi muškarci kao Artur, preplanuli i maljavi, ali Lanseletovo telo bilo je glatko kao u deteta. Ah, ali obojicu ih je volela, Artura utoliko više što je bio toliko velikodušan da joj ovo pruži... a sada su je obojica grlili. Sklopila je oči i prepustila se poljupcima, ne znajući koje su čije usne. Ali Lanseletova ruka gladila ju je po obrazu i polako se spuštala niz vrat, ka traci sa amajlijom.
<BR>&nbsp;&nbsp;&nbsp;&nbsp;&nbsp;"Šta ti je ovo, Gven?" upitao je, sa usnama uz njene.
<BR>&nbsp;&nbsp;&nbsp;&nbsp;&nbsp;"Ništa", rekla je, "ništa. Neka glupost koju mi je dala Morgana." Brzo ju je strgla i bacila je u ugao, spustivši se ponovo u naručje svog muža i svog ljubavnika.
</P></TD></TR></TABLE>
</CENTER>
</BODY>
</HTML>
