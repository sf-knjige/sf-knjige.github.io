<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. KALINDA CVETNA
<P>&nbsp;&nbsp;&nbsp;&nbsp;&nbsp;Kada je čovek odveo u svoju ložnicu kompjuter, dođe do velikog veselja, ali i do velikog straha, jer deca njegova bila su gotovo nalik na bogove. Glavni mozgovi kročili su galaksijom kako im se prohte i menjali samo njeno lice. Silicijumski bog, Tranzistorski Entitet, Beskraj Na Kvadrat, Enta Generacija - njihovih imena bilo je mnogo. A tu su bili i Poremećni i Simbionti, čije su kćeri neuropevači, pesnici-bojovnici, neurolozi i piloti reda Matematičara Mističara.Toliko su divne bile te kćeri da je čovek žudeo da ih dotakne, ali dotaći ih nije mogao. I tako je rođen Drugi zakon Civilizovanih svetova, koji kaže da čovek ne sme dugo da gleda u lica kompjutera i njene dece a da još bude čovek.
<BR>
<BR>&nbsp;&nbsp;&nbsp;&nbsp;&nbsp;Iz Rekvijema za Homo sapiensa, od Hortija Hostona
<BR>
<BR>&nbsp;&nbsp;&nbsp;&nbsp;&nbsp;Gehena Luc bila je divna zvezda. Bila je to masivna zvezda, bela, svetla, i vrela. Bio sam opčinjen njenom lepotom. Zašto zvezde, pitao sam se. Zbog čega išta postoji? Zbog čega dišemo, tonemo u tugu, radost, sažaljenje i bol? Zbog čega...
<BR>&nbsp;&nbsp;&nbsp;&nbsp;&nbsp;Dokazao si svoju teoremu, pilote, pa ipak postavljaš takva pitanja.
<BR>&nbsp;&nbsp;&nbsp;&nbsp;&nbsp;Bio je to božanski glas Entiteta u mome umu, glas za koji sam se nadao da ga više nikada neću čuti. Ali Ona je prorekla da ću joj se vratiti, i ja sam se zaista vratio.
<BR>&nbsp;&nbsp;&nbsp;&nbsp;&nbsp;Zvezde jesu da bismo mogli da uživamo u njihovoj divoti. A mi postojimo da bismo obožavali svetlost.
<BR>&nbsp;&nbsp;&nbsp;&nbsp;&nbsp;Setih se kako je Entitet volela svoje zagonetke i igre, i pomislih:
<BR>&nbsp;&nbsp;&nbsp;&nbsp;&nbsp;"Imaš li onda tako jednostavne odgovore na svako pitanje?"
<BR>&nbsp;&nbsp;&nbsp;&nbsp;&nbsp;Ovde sam da bih odgovarala na tvoja pitanja.
<BR>&nbsp;&nbsp;&nbsp;&nbsp;&nbsp;"Pa, imam hiljade pitanja. Gde je Bardo? Zbog čega si, ako si već mogla da prekineš borbu kad god si htela, zbog čega si dopustila da umre? Da li je mrtav? Ne! Nemoj mi govoriti... na takav način. Ne želim da slušam tvoj glas ovde unutra. Kako onda da sačuvam privatnost svoga uma?"
<BR>&nbsp;&nbsp;&nbsp;&nbsp;&nbsp;Ljudska bića zapravo ne žele privatnost.
<BR>&nbsp;&nbsp;&nbsp;&nbsp;&nbsp;Neko vreme vladala je tišina, a onda se unutar kabine moga broda pojavi slika Tihoa, sa njegovim morževskim podvaljkom i divljačkim osmehom. Bio je toliko blizu da sam mogao da posegnem i zaronim šaku u fazno usklađene svetlosne talase koji su mu sačinjavali čekinjasto lice. Kada je progovorio, stvarni zvučni talasi mi zapljusnuše uši: "Da li bi radije da govorim kao ljudsko biće? Onda ćemo tako razgovarati."
<BR>&nbsp;&nbsp;&nbsp;&nbsp;&nbsp;"Gde je Soli? Ostali piloti? Kakav je ishod bitke?"
<BR>&nbsp;&nbsp;&nbsp;&nbsp;&nbsp;Tiho obliza pljuvačku sa svojih žutih zuba i reče: "Pao si daleko, nijedan pilot nije pao dalje. Ostali kao crvi probijaju svoj put kroz mnogostrukost. Samo si ti dokazao svoju teoremu; samo će tebi biti rečena tajna. Okreni teleskop prema steroidnoj skupini dvanaest stepeni iznad solarne ravni."
<BR>&nbsp;&nbsp;&nbsp;&nbsp;&nbsp;Usmerio sam svoj teleskop u skladu sa njegovim/njenim upustvom. Gledao sam ka svemiru milijardu milja daleko od Gehene Luc, prema velikom oblaku asteroida, stenja, prašine i drugih otpadaka. Neke od tih krhotina bile su divovske, izbrazdane kraterima i pukotinama, crvene od silikata i gvožđa; neke su bili tamnije boje, verovatno bogate spojevima ugljenika i vode. Najpre nisam imao pojma zbog čega mi je Entitet rekao da pogledam na takvu kosturnicu zdrobljene materije. A onda, dok je brodski kompjuter analizirao proporcije ugljenika, vodonika, azota i kiseonika na jednom od manjih asteroida, meni se u stomaku nešto zateče. Osetih kako me preplavljuje nejasno shvatanje - ne, to nije pravi izraz - smesta sam znao da nešto, u kosmološkom smislu, nikako nije u redu.
<BR>&nbsp;&nbsp;&nbsp;&nbsp;&nbsp;"To je nekada bila jedina Gehenina planeta", objasni Tiho. "Bila je dvaput masivnija od Ledopada. Sada orbitira oko Gehene u komadićima. Ljudska bića su to učinila. Čovečji roj je razneo planetu."
<BR>&nbsp;&nbsp;&nbsp;&nbsp;&nbsp;Teško sam mogao da poverujem da bi ona dozvolila ljudskim bićima da prodru u njen mozak da bi tu razneli planetu. A onda pomislih na zaostala ljudska bića na koja sam naišao tokom svog prvog puta unutar Entiteta, i više nisam bio toliko siguran.
<BR>&nbsp;&nbsp;&nbsp;&nbsp;&nbsp;"Koliko ljudskih bića?" upitah. "Gde su ta ljudska bića?"
<BR>&nbsp;&nbsp;&nbsp;&nbsp;&nbsp;"Uperi svoje teleskope na onaj drugi, zaobljeni asteroid. Tamo, vidiš li? Pogledaj kako svetlucaju - trupovi su im dijamantska vretena, kao vaši svetlosni brodovi."
<BR>&nbsp;&nbsp;&nbsp;&nbsp;&nbsp;Gledao sam kroz svoj teleskop i video užasni prizor mnogih svetova napravljenih ljudskom rukom. Svaki svet bio je cilindar koji se obrtao, oko trideset milja dugačak i deset milja širok. Pitao sam se koliko ljudi živi unutar svakog od tih svetova. Prebrojao sam svetove. Bilo ih je deset hiljada četiri stotine osam. Bili su poput kolonije štapićastih bakterija rasute po crnoj krvi svemira. Moja prva misao bila je da ljudska bića mora da su kolonizovala Gehenu Luc pre nego što je Entitet narastao i zauzeo ovaj deo magline. Možda su čak poticali sa Stare Zemlje. Dubinski brod je ovde izleteo, pomislio sam, i ljudska bića su napravila svet u kome su mogla da povećavaju svoj broj. Rudarili su, topili i prerađivali elemente planete da bi napravili nastambe i hranu, da bi se reprodukovali deset hiljada puta. Ukoliko je to bila istina, bili bi među najstarijim narodima galaksije. (Hoću da kažem, najstarijim ljudskim narodima.) Mora da su ovde bili hiljadama godina.
<BR>&nbsp;&nbsp;&nbsp;&nbsp;&nbsp;Kada sam to rekao Tihu, digao je podvaljak i smejao sve dok mu pljuvačka nije potekla niz bradu. "Da znaš da ti je prva misao pogrešna. Zašto ne razmotriš drugu? Mora da znaš odakle potiču ova ljudska bića."
<BR>&nbsp;&nbsp;&nbsp;&nbsp;&nbsp;"Reci mi."
<BR>&nbsp;&nbsp;&nbsp;&nbsp;&nbsp;"Razmisli, Malori."
<BR>&nbsp;&nbsp;&nbsp;&nbsp;&nbsp;Protrljah zglavcima bradu i rekoh: "Koliko im je bilo potrebno da rasture planetu?"
<BR>&nbsp;&nbsp;&nbsp;&nbsp;&nbsp;Tiho mi okrete svoje smešljivo (ili podsmešljivo) lice. "Dobro, možeš da izračunaš koliko su ovde udvostručavajući vreme koje je potrebno jednom od njihovih svetova da se reprodukuje. To je eksponencijalni rast. Čovek od matematike trebalo bi da je sposoban da proračunava takve stvari."
<BR>&nbsp;&nbsp;&nbsp;&nbsp;&nbsp;Glava me je bolela, i ja pritisnuh oko i jednu stranu nosa pesnicom. Nisam shvatao zbog čega mi se Tiho podsmeva. "Dobro, koje je vreme udvostručenja? Koliko godina?"
<BR>&nbsp;&nbsp;&nbsp;&nbsp;&nbsp;Tihov osmeh nije bio nimalo blag kada je rekao: "Hoćeš da kažeš, koliko dana?"
<BR>&nbsp;&nbsp;&nbsp;&nbsp;&nbsp;"Dana."
<BR>&nbsp;&nbsp;&nbsp;&nbsp;&nbsp;"Ljudski roj se brzo množi, zar ne, pilote? Pre deset nikadijskih godina prvi svet izleteo je iz Vilda."
<BR>&nbsp;&nbsp;&nbsp;&nbsp;&nbsp;"Pre deset godina!"
<BR>&nbsp;&nbsp;&nbsp;&nbsp;&nbsp;"Hoćeš li da ti pokažem šta ljudska bića umeju da učine kada žude za porastom? Jesi li spreman da gledaš zvezdu kako eksplodira?"
<BR>&nbsp;&nbsp;&nbsp;&nbsp;&nbsp;"Zbog čega", prošaptah, "zbog čega bi naterali sunce da eksplodira? Da li je to moguće?"
<BR>&nbsp;&nbsp;&nbsp;&nbsp;&nbsp;Zatvorih oči na trenutak da bih posmatrao teleskopske slike koje mi je brod ubacivao pravo u vizuelni korteks. Piljio sam u uskovitlanu prašinu, stenje i deset hiljada veštačkih svetova. Ponovo sam se upitao koliko ljudi živi u svakom svetu. "Malori", pozva me glas. "Malori, čuj."
<BR>&nbsp;&nbsp;&nbsp;&nbsp;&nbsp;Zaklopih uši šakama. "Ne", povikah. "Mrtvi nemaju jezik i zato ne bi trebalo da govore."
<BR>&nbsp;&nbsp;&nbsp;&nbsp;&nbsp;Nisam želeo da slušam. Nisam želeo da otvorim oči. Nisam želeo da čujem slatki glas ili da pogledam dražesno lice bez očiju koje je Entitet izvlačio iz moga sećanja.
<BR>&nbsp;&nbsp;&nbsp;&nbsp;&nbsp;"Oh, Malori, Malori."
<BR>&nbsp;&nbsp;&nbsp;&nbsp;&nbsp;Najzad više nisam mogao da izdržim. Otvorio sam oči i pogledao Katarinu. Lebdela je preda mnom odevena u svoju belu skrajersku odoru. Koža joj je bila bela poput mermera, a šupljine njenih očiju najdublje crnilo. Nasmešila mi se. "Predviđeno je davno", reče ona. "Što jeste, bilo je."
<BR>&nbsp;&nbsp;&nbsp;&nbsp;&nbsp;Želeo sam da posegnem, da je dograbim u naručje i da joj ljubim pune, crvene usne. Ali rekao sam sebi da ona nije ništa više od svetlosti, sećanja i reči bez strasti koje su visile u vazduhu. Neću pokušavati da je dodirnem, obećah sebi. Bez obzira na to šta se desilo, držaću stisnutu šaku prislonjenu uz obraz.
<BR>&nbsp;&nbsp;&nbsp;&nbsp;&nbsp;"Zbog čega me tako mučiš? Jesu li moji zločini toliko veliki?" Kleo sam Entitet i vikao: "Vrati mi Tihoa, prokleta bila! Sa njime mogu da govorim."
<BR>&nbsp;&nbsp;&nbsp;&nbsp;&nbsp;Ali Tiho je, činilo se, nestao. Katarinina slika - bila je to samo Katarinina slika, podsećao sam sebe - odgovori mi: "Još davno su prvi skrajeri videli bolnu budućnost... da li sada shvataš bol ove vizije? Oh, slatki Malori, sa tvojim slatkim mozgom i tvojim slatkim životom, boli više nego što čovek može da podnese, i zato ću ti pokazati šta čovek i žena mogu... Vidiš li ono što sam ja videla? Hoćeš li videti ako ti pokažem? Gledaj! Što je bilo, biće, opet i opet, sve dok sve zvezde ne... vidiš li?"
<BR>&nbsp;&nbsp;&nbsp;&nbsp;&nbsp;U umu mi se obrazovala slika. Bila je tu vrela, bela zvezda oko koje je obilazila beživotna, smrznuta planeta. Iznenada, iz gustog prostora u pravcu sunca, tamo gde su se fotoni i zračenje prosipali u svemir poput vodopada bele svetlosti, pojavi se magličasta predslika objekta koji izleće iz mnogostrukosti. Slika očvrsnu. Prozračni, dijamantski cilindar dug trideset milja širio je svoja svetlosna jedra u obliku hiljadu milja širokog kišobrana da bi hvatao Gehenino obilato zračenje. Lagano je svetlosni pritisak triliona čestica na vazdušasta, srebrnasta svetlosna jedra povećao momenat cilindra. Ovaj je ubrzavao. Za kratko vreme - možda kratko koliko duboka zima Nikadije - stigao je do planete. Cilindar se otvorio. Oblaci sićušnih razdirača (ili bi možda trebalo da ih zovem programiranim bakterijama) počeše da padaju poput meteorskog pljuska kroz vakuum i da se prikupljaju iznad delova planete u zelenim krpama svetlucave prašine. A onda su razdirači obavili svoj posao. Otkidali su i oslobađali kiseonične atome iz molekula vode; grupisali su mase ugljenika i drugih elemenata. Izjedali su samo tlo. Koncentrisali su vodonik. U ogromnim rezervoarima, izrezanim od kore planete, smešteni su oblaci vodonika. Cilindar se ponovo otvori, i armija robota-lasera popade po planeti. Našli su rezervoare vodonika. Optički kristali u srcima lasera pretvarali su infracrvenu svetlost u kratkotalasne snopove usmerene na džepove vodonika. Vodonik se usijavao i blistao; zagrevao se do stotinu miliona stepeni, fuzionisao se i eksplodirao. Za nekoliko sekundi, ogromne lopte svetlosti i vatre izbiše sa površine. Kora planete bila je pretvorena u paru, spržena, raznesena u vrelu prašinu. Stenje i stopljeni pesak behu izbačeni u svemir. Led se pretvorio u paru i otišao sa planete. Kasnije, kada se prašina staložila, cilindar se otvorio i spustio još razdirača preko izjedene površine planete. Na taj način, sloj po sloj, sa planete su skidani kora, donji slojevi i središte, razdirani poput prljave grudve snega i rasuti u svemir.
<BR>&nbsp;&nbsp;&nbsp;&nbsp;&nbsp;U meni se obrazovalo još slika. Bio sam opčinjen tom vizijom podivljale tehnike asemblera, i zato sam zatvorio oči i posmatrao razdirače kako rudare po planetarnim krhotinama u potrazi za silicijumom, živom, helijumom i svim drugim prirodnim elementima. Gledao sam kako oblak asemblera izbija sa cilindra i odlazi među novostvorene asteroide, posmatrao kako prikupljaju ugljenik atom po atom sve dok nisu sastavili svetlucave, dijamantske trupove velikog broja novih cilindara. Asembleri su gradili i druge stvari. Teleskope, sulki rešetke, neurologike, plamene lopte, šakuhake, leteća krila, štapiće za uzimanje hrane, drveće, kuće, pločice glikoze, travnata polja - nije bilo kraja stvarima koje su pravili asembleri. Asembleri su pravili nove asemblere, i tako proces pretvaranja planete u deset hiljada cilindara nije oduzeo mnogo vremena; asembleri su vezivali ugljenik za vodonik i kiseonik; asembleri su bili programirani da izdvajaju azot, da stvaraju amino kiseline i iz njih povezuju proteine. Asembleri su čak mogli da stvaraju i ljudska bića. Čovečji roj ljudskih bića, milijarde i milijarde drugih bića.
<BR>&nbsp;&nbsp;&nbsp;&nbsp;&nbsp;"Koliko ljudskih bića?
<BR>&nbsp;&nbsp;&nbsp;&nbsp;&nbsp;"Vidiš li, slatki Malori?" upita me Katarinina slika. "Toliko mnogo, ko je mogao i predvideti da će život stvoriti toliko toga?"
<BR>&nbsp;&nbsp;&nbsp;&nbsp;&nbsp;"Jesu li slike koje si mi pokazala - ta istorija - stvarne?"
<BR>&nbsp;&nbsp;&nbsp;&nbsp;&nbsp;"Pogledaj svojim teleskopima. Je li deset hiljada veštačkih svetova stvarno?"
<BR>&nbsp;&nbsp;&nbsp;&nbsp;&nbsp;Ponovo protrljah nos i rekoh: "Mogu li znati šta je stvarno kada se nalazim unutar tvoga mozga, a ti unutar moga? Mislim da možeš da me nateraš da vidim šta god hoćeš."
<BR>&nbsp;&nbsp;&nbsp;&nbsp;&nbsp;Nasmešila se i zaronila šaku u skriveni džep u svojoj odori. Kada ju je izvadila, prst joj je bio namazan uljem za zacrnjivanje, kojim je namazala svoje očne duplje. Rekla je: "Dovoljno dobro vidiš te lepote... Moraš znati da jesu stvarni.";
<BR>&nbsp;&nbsp;&nbsp;&nbsp;&nbsp;Pogladih bradu i ponovo upitah: "Koliko ljudi živi u svakom cilindru?"
<BR>&nbsp;&nbsp;&nbsp;&nbsp;&nbsp;"Nije isti broj u svakom... Trebalo bi mi izvesno vreme da izrecitujem tačne brojeve. A brojevi se menjaju dok govorimo. Smešno, što nikako ne možeš da se uzdržiš da sve vreme brojiš; taj fetiš za tačnim brojkama!"
<BR>&nbsp;&nbsp;&nbsp;&nbsp;&nbsp;"Onda, približno koliko ljudi?"
<BR>&nbsp;&nbsp;&nbsp;&nbsp;&nbsp;Klimnula je dok je govorila: "U svakom svetu živi deset miliona ljudskih bića."
<BR>&nbsp;&nbsp;&nbsp;&nbsp;&nbsp;"Ljudskih bića..." počeh.
<BR>&nbsp;&nbsp;&nbsp;&nbsp;&nbsp;"Ljudska bića", potvrdi ona, "toliko su divna. Pola životinje, pola..."
<BR>&nbsp;&nbsp;&nbsp;&nbsp;&nbsp;Skupio sam usne (ne mogu a da ne pomislim da mi je lice tako stenutih usana sigurno izgledalo kao Solijevo) i rekao: "Nemoguće je da se deset miliona ljudi tako reprodukuje za deset godina."
<BR>&nbsp;&nbsp;&nbsp;&nbsp;&nbsp;Ali još dok sam pričao, znao sam da nije nemoguće. Asembleri su se mogli upotrebiti da uz njihovu pomoć deca sazreju za nekoliko godina. Ali kakva bi to ljudska bića bila? Ljudskom umu je nemoguće da potpuno sazre za nekoliko godina. Napravio sam brzi proračun. Ukoliko se broj svetova udvostručavao svakih tri četvrt godine, većina svetova i ljudi koji su živeli unutar njih nisu postojali pre tri godine. (Asembleri mogu čak da sazdaju potpuno odraslo ljudsko biće za nekoliko dana. Tokom Drugog mračnog doba, duhovne vlasti su izvele mnogo takvih zabranjenih eksperimenata. Bila je istina: žena ili muškarac mogu se stvoriti kao komad uzgajenog mesa. Imali bi vredne ruke, kosu i vrelu, crvenu krv koja bi pumpala kroz njihove arterije. Imali bi čak i mozak. Ali taj mozak bi bio go kao gornje padine Mont Atakela. Asembleri su mogli da naprave ženu ili čoveka, ali nisu mogli da naprave um. Nisu mogli da naprave ljudski um.
<BR>&nbsp;&nbsp;&nbsp;&nbsp;&nbsp;"Još ne shvataš", reče Katarina i zabaci kosu sa čela. Okrenula se prema meni. Da je imala oči, pretpostavio bih da mi čita s lica. "Kako da te navedem da vidiš?"
<BR>&nbsp;&nbsp;&nbsp;&nbsp;&nbsp;A zatim se pojaviše prizori, mirisi i zvuci. Kao da sam talov koji leti nad planinskim izvorom, oko moga uma - moje oko i moj nos - letelo je preko svemira i zatim probilo trup jednog od cilindara. Bili su tu topli, vlažni vazduh, bogati mirisi života. Ispod i iznad mene, zakrivljujući se miljama nadole i nagore na sve strane, bila je džungla sveobuhvatnog zelenila. Bilo je tu drveća, šahovnica travnjaka, ribnjaka, jabukovih voćnjaka krcatih crvenim voćem slatkog mirisa. A svuda gde bih pogledao, kružeći napred i nazad, levo i desno, bilo je beba. Bebe su bile svuda. Gole bebe, tela naboranih i mekih poput spirila, puzale su i vukle se kroz dugu, zelenu travu livada. Pazila ih je mala vojska kućnih robota. Neki od robota davali su novorođenim bebama plastične cucle koje su trpali u njihova vlažna, bezuba usta. Na sve strane bebe su plakale, sisale, spavale i vršile nuždu po travi. Vazduh se osećao na ispljunuto mleko, kiselkasti izmet beba i svežu, novu bebinju kožu. Neke starije bebe - zapravo su to bila deca - pentrale su se poput bezdlakih majmuna po raširenim granama jabukovog drveta. Brale su zrele, crvene jabuke, odgrizle bi zalogaj uz hruskanje, a zatim bi bacile plod ispod sebe u travu. Travnjaci su bili prekriveni polupojedenim jabukama. Užasno sam se na takvo rasipanje. To me je gotovo podsetilo na mesnu orgiju Devakija. Pitao sam se jesu li jabuke zagađene crvima. Zbog čega bi inače bebe bacale toliko voća? Jedna od beba ležala je zavaljena u rašlji drveta dok je brala jabuku pažljivo poput iskušenika koji proučava hologram galaksije. Ona se nasmeši, zatim zari bele zubiće u jabuku. Jabuka je bila puna crva. Crvi su na sve strane gmizali kroz meso jabuke. Uz drugi osmeh, beba-dečačić prinese jabuku usnama i isisa nekoliko crva, koje je progutala kao mleko. Zbunjivalo me je zbog čega je to učinio. Pitao sam se zbog čega sve ostale bebe pažljivo prebiraju jabuke pune crva. Onda sam čuo kako mi Katarina šapuće u uvo, i znao sam odgovor: maloj deci - i svim ljudskim bićima - potrebni su proteini da bi rasla, a crvi nisu ništa drugo nego voda, masnoće i proteini.
<BR>&nbsp;&nbsp;&nbsp;&nbsp;&nbsp;Zatvorio sam oči, a kada sam ih otvorio, ponovo sam bio u kabini svoga broda i gledao u Katarinu. "Toliko mnogo", rekla je, "svetovi su puni novih... Oh, da, ima i odraslih ljudi, po hiljadu na svaki svet. Konačni astrijeri, shvataš? Ali bebe znaju stvarnost... Tako su slatke i željne života - i tako gladne!"
<BR>&nbsp;&nbsp;&nbsp;&nbsp;&nbsp;"Žderači crva", rekoh, pomislivši na Šanidarov sablasni osmeh i mnoge jezive stvari koje je jeo. "Podseća me na neke stvari kojih se radije ne bih sećao."
<BR>&nbsp;&nbsp;&nbsp;&nbsp;&nbsp;"Nemoj se plašiti sećanja. Sećanja su sve."
<BR>&nbsp;&nbsp;&nbsp;&nbsp;&nbsp;"Ta bezbrižna plodnost. To je tako varvarski!"
<BR>&nbsp;&nbsp;&nbsp;&nbsp;&nbsp;"Budi samilostan, Malori."
<BR>&nbsp;&nbsp;&nbsp;&nbsp;&nbsp;"Oni su varvari."
<BR>&nbsp;&nbsp;&nbsp;&nbsp;&nbsp;"A to je problem sa svim ljudskim bićima, zar ne vidiš? Oh, ovi jadni ljudi su necivilizovani. Tako su... Njihova glad je bezgranična. Prožderali su elemente planete, ali im nedostaje jedan ključni... Planeta je bila siromašna azotom - da li si to znao? To im ograničava rast. Kako da prave proteine bez azota? I zato sada moraju da traže još hrane. Druge planete oko drugih zvezda: hrana za ljudske bebe, zar ne vidiš?"
<BR>&nbsp;&nbsp;&nbsp;&nbsp;&nbsp;"Ne, više mi se dopadalo kada sam bio slep."
<BR>&nbsp;&nbsp;&nbsp;&nbsp;&nbsp;Katarina uperi prst u mene. Vrh namazan uljem bio je nevidljiv. Progovorila je, a reči su joj bila lagane i ozbiljne. "Deset hiljada svetova su nalik na ogromne dubinske brodove - ali ne sasvim kao oni. Kako je moguće, pitaš se, da se otvori prozor za tako masivan objekat kao što je veštački svet? Deformacije bi morale da budu... ogromne. Kada Gehena postane supernova, deformisani vremeprostor u okolini zvezde će se iznenada ispraviti, poput gumene prostirke - nije li to analogija koju vi piloti uvek koristite? I kao naši piloti, piloti veštačkih svetova napraviće svoja mapiranja. Neposredno pre nego što ih svetlost sagori, svetovi će biti zavitlani u mnogostrukost kao.. kao kamenovi kroz otvoren prozor. To je jedini način."
<BR>&nbsp;&nbsp;&nbsp;&nbsp;&nbsp;"Oni su varvari."
<BR>&nbsp;&nbsp;&nbsp;&nbsp;&nbsp;Zavrtela je glavom dovoljno snažno da joj se dugačka, crna zatalasala od uha do uha. "Ne, oni su žene i muškarci, kao i mi. Kao, ali ne jednaki, jer im nedostaje veština naših pilota. Njihove teoreme mapiranja su tako grube. Retko dolaze do mapiranja jedan prema jedan. Uglavnom moraju da mapiraju od izvorišne tačke do otvorenog skupa od... Vidiš, većina svetova će pasti kroz prozor i rasuti se nasumce po galaksiji. Na kraju će izleteti oko drugih zvezda. Koje će to zvezde biti, niko od lordova čovečjeg roja ne zna."
<BR>&nbsp;&nbsp;&nbsp;&nbsp;&nbsp;"Varvari!"
<BR>&nbsp;&nbsp;&nbsp;&nbsp;&nbsp;Vild nije bio ništa drugo nego mrtve zvezde koje su pobila ljudska bića.
<BR>&nbsp;&nbsp;&nbsp;&nbsp;&nbsp;Onda sam shvatio. Mislio sam da shvatam sve o ljudskim bićima i njihovoj strašnoj sudbini u ograničavajućem sočivu galaksije Mlečni Put. Krv mi je bila vrela u licu, jer sam bio užasno postiđen. Šta smo učinili, pitao sam se. Zbog čega uopšte ljudska bića? Ljudska bića su najzad odbacila svako ograničavanje. Ljudska bića će uništiti zvezdu zbog toga što je želja za novim životom i novim staništima za život bila veća nego poštovanje života bilo koje zvezde; na neki način, paradoksalno, bila je veća i od samog postojećeg života. Deset hiljada svetova punih ljudskih bića pašće kroz prozore u mnhogostrukosti prema udaljenim zvezdama galaksije. Neki od svetova možda će pasti i u zvezde; neki će možda predugo boraviti u mnogostrukosti, pa će im ponestati hrane; neki svetovi biće izgubljeni u beskonačnim grananjima ili drugim topološkim zamkama. Možda će samo polovina ili trećina svetova preživeti - ko je mogao da izračuna verovatnoće? Ali to će biti dovoljno. Svetovi-seme doseći će do blistavih novih zvezda i stvoriti milijarde novih ljudskih bića. Ništa neće zaustaviti uništavanje čitavih planeta i pretvaranje prostih elemenata u ljudska bića. Milijarde ljudskih bića stvoriće trilione triliona, a zvezde će umirati jedna po jedna, pa hiljadu po hiljadu, i Vild će rasti sve dok sve zvezde, planete i međuzvezdana prašina ne budu iskorišćene, i galaksije, od mrtve Alfa Kruks do sagorelog Antaresa, neće biti ništa do uskovitlana spirala svetova dijamantskih trupova punih gladnih ljudskih bića.
<BR>&nbsp;&nbsp;&nbsp;&nbsp;&nbsp;Svetlucavoj Katarininoj slici samo sam rekao: "Mora da nas mrziš."
<BR>&nbsp;&nbsp;&nbsp;&nbsp;&nbsp;"Slatki Malori, ne, ne mrzim te."
<BR>&nbsp;&nbsp;&nbsp;&nbsp;&nbsp;"Kako mogu da se tako reprodukuju i putuju, znajući da će sve uništiti?"
<BR>&nbsp;&nbsp;&nbsp;&nbsp;&nbsp;"Ali oni ništa ne znaju, zar ne vidiš? Tih deset hiljada svetova - ljudska bića unutar njih veruju da žrtvuju par zvezda da bi njihova deca mogla da cvetaju i napreduju. Zbog toga što zvezdana svetlost... zbog toga što ne mogu da putuju kao naši piloti, nedostaje im perspektiva. Zbog toga što svetlost većine supernova nije imala vremena da pređe mnogo od galaksije, oni ne mogu da je vide. Zapravo, iako su njegovi tvorci, oni ne znaju da Vild postoji."
<BR>&nbsp;&nbsp;&nbsp;&nbsp;&nbsp;"Ali moraju znati da će ranije ili kasnije sve zvezde biti mrtve!"
<BR>&nbsp;&nbsp;&nbsp;&nbsp;&nbsp;Nasmešila se i rekla: "Nadaju se da će se to odigrati kasnije, ne ranije." A zatim je dodala: "Kada bi sve zvezde postale supernove, galaksija bi blesnula divljim... zvezdana vatra će stvoriti obilje novih elemenata i tako će njihova deca otkriti obilje novih, mada opasnih, mogućnosti za život."
<BR>&nbsp;&nbsp;&nbsp;&nbsp;&nbsp;Uprkos samom sebi, nisam mogao da se uzdržim da se i ja ne nasmešim. Bio sam strašno postiđen što moja bližnja ljudska bića uništavaju zvezde, pa ipak na neki izopačeni način ponosan što smo dovoljno bistri i dovoljno moćni da to činimo. Čak i boginja, pomislio sam, mora biti bespomoćna pred rojem ljudskih bića koja uništavaju galaksiju.
<BR>&nbsp;&nbsp;&nbsp;&nbsp;&nbsp;A onda ponos ustupi mesto krivici, i ja ponovih: "Mora da nas mrziš."
<BR>&nbsp;&nbsp;&nbsp;&nbsp;&nbsp;"Slatki Malori, ne mrzim te, ja... Oh, zar ne vidiš? Mi skrajeri, svi koji učimo veštinu... ta nova ekologija, sve je to davno predviđeno. Čak i Agatangijanci, oni su videli ovaj trenutak još u njegovom začetku."
<BR>&nbsp;&nbsp;&nbsp;&nbsp;&nbsp;"Zbog čega mi onda nije rečeno? Da sam znao..."
<BR>&nbsp;&nbsp;&nbsp;&nbsp;&nbsp;"Zar ne shvataš? Da si znao, očajavao bi, zbog toga što je jedna stvar znati, a druga.... Šta ste mogli da učinite bilo ti, bilo neko drugi iz Reda da biste zaustavili rast Vilda?"
<BR>&nbsp;&nbsp;&nbsp;&nbsp;&nbsp;"Jesam li toliko drugačiji nego što sam bio? Šta mogu da učinim... sada?"
<BR>&nbsp;&nbsp;&nbsp;&nbsp;&nbsp;"Zaustavićeš bol, jer to je tvoja sudbina. Vild muči galaksiju. Slatki moj Malori, doveo si sebe ovamo da bi izlečio bol... i iz drugih razloga."
<BR>&nbsp;&nbsp;&nbsp;&nbsp;&nbsp;Iako sam se užasavao toga da čujem te 'druge razloge', zatražio sam: "Reci mi, onda."
<BR>&nbsp;&nbsp;&nbsp;&nbsp;&nbsp;Katarina zagladi lepršave pregibe svoje odore i odvrati: "Ne mogu ti reći. Nije na meni da... Ali sada te moram ostaviti, Malori. Za neko vreme, za jedan eon, dok ne budem upamćena. Kalinda će ti reći ono što treba da znaš. Kalinda Cvetna. "
<BR>&nbsp;&nbsp;&nbsp;&nbsp;&nbsp;"Katarina, nikada ti nisam rekao najosnovniju stvar, a to je..."
<BR>&nbsp;&nbsp;&nbsp;&nbsp;&nbsp;"Zbogom, slatki Malori, zbogom."
<BR>&nbsp;&nbsp;&nbsp;&nbsp;&nbsp;"Ne!"
<BR>&nbsp;&nbsp;&nbsp;&nbsp;&nbsp;Katarina još jednom zatreperi dok je nestajala. Znao sam da činim smešnu stvar, ali sam posegao da je dotaknem. Dotakao sam vazduh. Lebdeo sam ispružene ruke i stegnute pesnice i zurio u iznenadno crnilo.
<BR>&nbsp;&nbsp;&nbsp;&nbsp;&nbsp;"Sećam te se i previše dobro", viknuh iz sveg glasa. "Prokleto bilo moje pamćenje!"
<BR>&nbsp;&nbsp;&nbsp;&nbsp;&nbsp;Trenutak kasnije, nova slika, koju nisam video nikada ranije, ožive, zalebde nad mojom glavom. Digao sam pogled. Bila je to divna devojčica. Koža joj je bila smeđa kao baldo orah, a bila je odevena u crvenu haljinu od grla do kolena. Oči su joj bile crne gotovo kao Vremečuvarove; bila su oblikovane kao bademovi i izgledale su prevelike za njenu glavu. Pade mi na pamet da na ljudskom licu nikada nisam video tako bistre i inteligentne oči. Oko malog prsta obe hitre šake nosila je crveni prsten, a tamna kosa joj je bila ukrašena desetinama sitnih belih cvetova. Ime joj je bilo Kalinda Cvetna.
<BR>&nbsp;&nbsp;&nbsp;&nbsp;&nbsp;Blagoslovila bih tvoja sećanja i pomogla ti da se sećaš, kada bih samo mogla.
<BR>&nbsp;&nbsp;&nbsp;&nbsp;&nbsp;Nemoguće je opisati njen glas. Jedno je sigurno - bio je visok i sladak poput piska snežnog gnjurca. Istovremeno, bio je bogat, odmeren i smiren. Kada je progovorila, svaku reč je jasno oblikovala, na način koji nije bio nimalo detinji. Na božanski način. Glas joj je bio glas boginje i pobuđivao je unutar mene dublje tonove koji su se savršeno slagali sa muzikom što se slivala iz njenog detinjeg grla. U glasu joj se osećala ćudljivost i prebivala je poezija. Pogledala me je očima punim razumevanja dok je recitovala:
<BR>
<BR>&nbsp;&nbsp;&nbsp;&nbsp;&nbsp;Draga, predivna smrti! Dragulju pravednih,
<BR>&nbsp;&nbsp;&nbsp;&nbsp;&nbsp;Koji ne sijaš nigde izuzev u tami;
<BR>&nbsp;&nbsp;&nbsp;&nbsp;&nbsp;Kakva tajanstva počivaju iza tvog praha,
<BR>&nbsp;&nbsp;&nbsp;&nbsp;&nbsp;Kada bi čovek mogao da prozre taj međaš!
<BR>
<BR>&nbsp;&nbsp;&nbsp;&nbsp;&nbsp;Posle te pesme usledilo ih je još, pesama drevnih i modernih, pesama fravašijevskog porekla i pesama za koje sam bio ubeđen da ih je sama smislila. Bilo mi je dato da razumem da je ta prebistra devojčica deo Entiteta na način na koji ni Tiho, a svakako ni Katarina, to nikada nisu bili. Da li je živela na jednom od onih svetova koji su izleteli u mračnu unutrašnjost Entiteta ko zna koliko davno? Da li je ubijena, zatvorena u čauru i upijena u jedan od najstarijih memorijskih prostora Entiteta? Zbog čega su pesnici-bojovnici i Agatangijanci govori o Entitetu kao o Kalindi? Pogledah njene prste, prstenove, prstenove pesnika-bojovnika. Da li je to bilo moguće? Da li je to bila devojčica o kojoj je govorio Davud? Da li je bila posledica eksperimenta u stvaranju ženskih pesnika-bojovnika - A nosila je dva crvena prstena! Osetih užasnu sumnju. Osetih - a verovatno je boginja bila prilično zadovoljna što sam to osetio - nekako sam pogodio da je ovo dete zaljubljeno u poeziju živelo unutar samog srca Entiteta. Možda se Entitet sažalio na mladu pesnicu-bojovnicu; možda će istovremeno poneti i pesnički i bojovnički crveni prsten. Pomislih na sliku luka, a oči su mi gorele od suza. Entitet mora da je veoma podsećao na luk, sloj za slojem, čitavih meseci njenog mozga izgrađenih oko unutrašnjeg sebe koje je volelo cveće i poeziju.
<BR>&nbsp;&nbsp;&nbsp;&nbsp;&nbsp;Nemoj se plašiti smrti, pilote.
<BR>&nbsp;&nbsp;&nbsp;&nbsp;&nbsp;Glasno sam, međutim, rekao: "Ali svaka zvezda u galaksiji, svaka pesma koja je ikada napisana, sve - sve će biti izgubljeno."
<BR>&nbsp;&nbsp;&nbsp;&nbsp;&nbsp;Kalinda uze cvet iz svoje kose. Stavila ga je na dlan svoje ruke, napućila usne i dunula ga prema meni. Cvet zalebde u vazduhu i polete prema meni.
<BR>&nbsp;&nbsp;&nbsp;&nbsp;&nbsp;I dalje ne shvataš. Ništa nije izgubljeno. Ubrala sam ovaj hijacint pre hiljadu godina, ali pomiriši ga - nije li još svež?
<BR>&nbsp;&nbsp;&nbsp;&nbsp;&nbsp;"Pokušao sam da shvatim, razmišljao o ovome čitavog svog života. Raspadanje, entropija..."
<BR>&nbsp;&nbsp;&nbsp;&nbsp;&nbsp;Entropija je nedostatak informacija; entropija je mera nesigurnosti. Kada je entropija na maksimumu, sve poruke su jednako verovatne. Što veća nesigurnost, to je veći broj informacija izraženih porukom.
<BR>&nbsp;&nbsp;&nbsp;&nbsp;&nbsp;"Poruka Jeldri, to je..."
<BR>&nbsp;&nbsp;&nbsp;&nbsp;&nbsp;Od trenutka kada je vaseljena stvorena, ona se kretala u pravcu suprotnom od nereda prvobitne eksplozije. Makroskopske informacije se neprekidno stvaraju."
<BR>&nbsp;&nbsp;&nbsp;&nbsp;&nbsp;"Ali ja..."
<BR>&nbsp;&nbsp;&nbsp;&nbsp;&nbsp;Bogovi tragaju za savršenom informacijom o univerzumu. Ali informacije nikada ne mogu biti savršene. Razmotri jedan svoj dah, svoje nemarne, gorke reči sačinjene od toplog vazduha. Ukoliko se jedan jedini gram materije udaljen čak do Šiva Luca pomeri jedan jedini centimetar, to će izmeniti mikroskopsko stanje tvoga daha. Čak i sama vaseljena nikada ne može da stvori dovoljno informacija da bi spoznala sopstvenu budućnost.
<BR>&nbsp;&nbsp;&nbsp;&nbsp;&nbsp;"'Šta je bilo, biće', govorila je Katarina."
<BR>&nbsp;&nbsp;&nbsp;&nbsp;&nbsp;Ne možeš čak ni da sanjaš kakva će biti budućnost ove galaksije.
<BR>&nbsp;&nbsp;&nbsp;&nbsp;&nbsp;"Svi smo osuđeni i prokleti, zar ne?"
<BR>&nbsp;&nbsp;&nbsp;&nbsp;&nbsp;Ne, sasvim je suprotno, pilote. Postoje beskonačne mogućnosti.
<BR>&nbsp;&nbsp;&nbsp;&nbsp;&nbsp;Ubrala je još jedan hijacint iz niske oko svoga čela i spustila taj cvetić sazdan od svetlosti u moju kosu. Zatim mi je govorila mnoge stvari, divne stvari. Većinu onoga što je rekla nisam shvatio, ili sam vrlo slabo shvatio, kao što iskušenik kome su dali da se igra brojevima ima tek namutniju predstavu o višoj matematici. Kada sam je upitao zbog čega dozvoljava da deset hiljada svetova ubije Gehenu Luc - jer boginja je očigledno imala moći da uništi svaki svet unutar sebe, ukoliko to poželi - nagovestila je postojanje određenih nepromenljivih 'ekoloških' zakona. (Ukoliko brkam zamenice koje se odnose na Kalindu sa onima koje se odnose na boginju, to je zbog toga što sam bio zbunjen. Na neki način, još sam zbunjen.) Reči su joj bile gotovo same visokoparne fraze: bilo je tu nešto o odlukama svakog bića u vaseljeni koje određuju nešto što je nazivala 'ekologijom izbora'. Bio bi to veliki zločin, rekla je, nepotrebno remetiti prirodni tok izbora. A još je veći zločin ne uspostavljati ponovo taj tok, kada se jednom prekine. Činilo se da postoje i druge ekologije. Postojala je ekologija ideja, ekologija proricanja i ekologija informacija. Govorila mi je o ekologiji determinisanosti delovanja i ekologiji fundamentalnih paradoksa. Postojale su mnoge, mnoge takve ekologije; postojala je hijerarhija ekologija. Njena veština, rekla je, bila je međuigra između ekologija. Kada sam joj priznao da mi je njena veština razumljiva koliko i probabilistička topologija jednom crvu, rekla je: "Crvi znaju dovoljno o transformacijama da bi se pretvorili u leptirove."
<BR>&nbsp;&nbsp;&nbsp;&nbsp;&nbsp;Rekla mi je i nešto drugo. Sve naše komunikacije, sve manipulacije mnogostrukošću koje su me toliko uznemiravale, neobjašnjive pojave unutar Entiteta - sve što sam do sada iskusio, ostvarivala je na nesvesnom nivou. Nijedno biće, rekla je, ne bi moglo dozvoliti sebi da bude svesno životnih pocesa koje može automatizovati. Da li bi čovek bio spreman da troši vreme na svesno podešavanje brzine otkucaja srca na mnogobrojne i promenljive zahteve svoje okoline? Da ubrzava svoj metabolizam i povišava temperaturu da bi se borio protiv najezde bakterija? Da bude svestan svake pojedinačne bakterije? Ne, to ni boginja nije mogla dopustiti sebi - da bude svesna običnog čoveka, čak ni desetine hiljada svetova punih žena i muškaraca. Pravo zanimanje boginje, činilo se, daleko je prevazilazilo moju brigu u vezi sa sudbinom čoveka u galaksiji.
<BR>&nbsp;&nbsp;&nbsp;&nbsp;&nbsp;Dok smo govorili, milioni crnih tela izleteše oko zvezde. Rekla mi je da su u pitanju oblici veštački izrađene materije guste kao crne rupe, ali ne toliko masivne. Crna tela - mogao bih ih nazvati gamafagima - skladištili su energiju; napravila je gama-fage da upiju i zadrže svetlost supernove. Zadržala je za sebe tajnu zbog čega su joj neophodne takve neizmerne količine energije. Nagovestila je da joj moram verovati, da postoji razlog zbog koga zvezda mora umreti. Ali kako sam mogao da verujem tom božanskom detetu prokletih, bogolikih očiju? Kalinda se smešila tako slatko, ali je proždrala mozak i um Tihoa, kao i umove Rikarda Lavija i drugih pilota, i ko zna kakve bi druge gozbe mogla da poželi jednoga dana?
<BR>&nbsp;&nbsp;&nbsp;&nbsp;&nbsp;Nemoj biti toliko zadubljen u misli, pilote. Ne bi bilo poetski kada bi sve zvezde umrle. Ti nećeš dozvoliti da umru.
<BR>&nbsp;&nbsp;&nbsp;&nbsp;&nbsp;Zbog toga što je bila usamljena, zbog toga što je mogla da čita strah i divlja predosećenja u mojim očima, zbog toga što je u srcu bila samilosna boginja, to dete sa cvećem u kosi obećalo je da će mi pomoći ako ja njoj obećam vrlo jednostavnu stvar. Iako je bilo lakomisleno od mene da učinim tako nešto, obećao sam joj, i o tom obećanju ću uskoro progovoriti.
<BR>&nbsp;&nbsp;&nbsp;&nbsp;&nbsp;A sada počinje.
<BR>&nbsp;&nbsp;&nbsp;&nbsp;&nbsp;Da sam posedovao samo milioniti deo moći Entiteta, mislim da bih zaustavio ubistvo Gehene Luc. Ali bio sam samo čovek i mogao sam da učinim tek malo toga. Kalinda okrenu prsten oko jednog od svojih prstiju i reče mi da posmatram roj kroz svoje teleskope. Učinio sam kao što mi je naložila. Gledao sam kako se otvara jedan od svetova koji su bili najbliži suncu. Ličio je na dve polovine divovske ostrige koja se otvara prema okeanu sunčeve svetlosti. A unutra se nalazio biser mašine, ogromni dragulj vremeprostornog pogona.
<BR>&nbsp;&nbsp;&nbsp;&nbsp;&nbsp;Lepo, zar ne? Vidi kako blista. Spoj se sa svojim brodom, pilote, i pusti da ti kompjuter modeluje šta će doći.
<BR>&nbsp;&nbsp;&nbsp;&nbsp;&nbsp;Gledao sam kako ljudska bića ubrzavaju prirodni životni ciklus zvezde. Gospodari čovečjeg roja - ili neko, ili neki kompjuter - okrenuli su vremeprostorni pogon prema tačkama unutar plazme unutrašnosti Gehene Luc. Talasima verovatnoće bilo je potrebno hiljadu četiri stotine pedeset četiri sekunde da se kroz svemir prošire do zvezde. U tački u blizini jezgra, gde je temperatura bila stotinu miliona stepeni, energija nulte tačke vremeprostora iznenada je bila pretvorena u toplotnu energiju. U okolini izvorišnih tačaka plazma je bila rastopljeno more, i došlo je do niza eksplozija. Jezgro zvezde postade još vrelije. Vodonična plazma počela je da sagoreva povećanom brzinom, sve brže i brže, četiri atoma vodonika bi se sudarila da daju atom helijuma plus energiju, plus mahniti vrtlog energije koja je sekla crveno more vodonika.
<BR>&nbsp;&nbsp;&nbsp;&nbsp;&nbsp;Goriš li od želje da se vratiš kući, moj pilote? Uvek postoji povratak. Odskrajovaću za tebe deo tvoje budućnosti: još jedan, poslednji put ćeš mi se vratiti.
<BR>&nbsp;&nbsp;&nbsp;&nbsp;&nbsp;Sve većom brzinom, energija nulte tačke pretvarala se u toplotu. Na sto pedeset miliona stepeni, helijom se fuzijom pretvarao u ugljenik, element života, i sve se više zagrevao. Milion godina zvezdane evolucije odigralo se možda za jednu desetinu godine. Kada je oganj unutar jezgra dostigao šest stotina miliona stepeni, ugljenik je fuzijom počeo da prelazi u neon. A vreme se sažimalo kako se zvezda sažimala, sabijajući se, stvarajući temperature veće od milijardu stepeni. Na taj način su se rađali atomi kiseonika, a kiseonik je goreo da bi obrazovao silicijum i gvožđe, i jezgro zvezde postalo je veoma, veoma vrelo. Zvezda - tako sam je video kroz misaoni prostor svoga broda - unutrašnjost Gehene Luc bila je poput luka sa jezgrom od gvožđa u obliku plazme. Jezgro je obavijala silicijumska ljuska, okružena plamtećim sumporom i korama od kiseonika, ugljenika i helijuma. Jezgro je sada bilo dovoljno vrelo da završi svoju evoluciju za nekoliko dana, a vremeprostorni pogon se smirio, dok se čovečji roj unutar veštačkih svetova pripremao da pristupi svojim mapiranjima.
<BR>&nbsp;&nbsp;&nbsp;&nbsp;&nbsp;Život i smrt; smrt/život.
<BR>&nbsp;&nbsp;&nbsp;&nbsp;&nbsp;Zbog toga što gvožđe ne prelazi spontanom fuzijom u teže elemente, uskoro je čitavo jezgro sagorelo. Jezgro postade suviše masivno, suviše gusto. Bez nadiruće energije elektrona, da se suprotstavi gravitaciji unutrašnjosti zvezde - na Čandrasekarovoj granici - jezgro poče da kolabira četvrtinom brzine svetlosti. Za menje od sekunde urušilo se poput smrskanog jajeta kljunaša. Postalo je pakleno vrelo, osam milijardi stepeni. Materija jezgra raspade se na protone i neutrone i sabi se na toliku gustinu da joj se veze u trenutku preraspodeliše. Divovski udarni talas prostreli koru prema površini, raznevši spoljašnje slojeve zvezde. Gehena Luc eksplodirala je u ognju vodonične plazme, gama zraka i blistave, vrele svetlosti.
<BR>&nbsp;&nbsp;&nbsp;&nbsp;&nbsp;Tajna života.
<BR>&nbsp;&nbsp;&nbsp;&nbsp;&nbsp;Nisam zapravo video deset hiljada svetova kako upadaju u mnogostrukost. Ali moj brod je modelovao mnogostrukost i ja sam gledao kako se krivi poput crva na plamenovima, krivi i izvitoperuje. Video sam kako se milioni ogromnih, razjapljenih prozora otvaraju u okolini svetova. A onda, u trenutku, svetovi su nestali, izbačeni prema galaksiji u kojoj su čekale nove i devičanske zvezde.
<BR>&nbsp;&nbsp;&nbsp;&nbsp;&nbsp;Pitao si se o tajni Jeldri, ali ti je ja ne mogu reći, jer ja sam ono na šta bi te viši bogovi upozorili. Kada se vratiš u Nikadiju, možeš pitati svoga Vremečuvara zbog čega je tako. On je vrlo star, i na neki način mudriji nego što možeš da zamisliš. A sada zbogom, moj pilote.
<BR>&nbsp;&nbsp;&nbsp;&nbsp;&nbsp;Nisam ostao da gledam kako talasni front Gehene naleće na moj brod. Dovoljno sam video. Želeo sam da nađem svoju braću i sestre pilote, gde god bili. Želeo sam da učinim i druge stvari, i zato pronađoh prozor i napravih mapiranje. Kada sam upao u mnogostrukost, u bezvremenu oblast gde je jedina svetlost svetlost matematike i vremena sna, Kalinda pljesnu šakama i zacvrkuta: "Ali tako je lepo!" A zatim je i ona nestala. Ali još sam mogao da osetim miris njenih cvetova, a zvuci njene poslednje pesme odzvanjali su u vazduhu:
<BR>
<BR>&nbsp;&nbsp;&nbsp;&nbsp;&nbsp;Zvezde, videh ih kako padaju,
<BR>&nbsp;&nbsp;&nbsp;&nbsp;&nbsp;Ali kad da padnu i da umru treba,
<BR>&nbsp;&nbsp;&nbsp;&nbsp;&nbsp;Nijedna zvezda ne nestaje
<BR>&nbsp;&nbsp;&nbsp;&nbsp;&nbsp;Sa zvezdama posutog neba.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
