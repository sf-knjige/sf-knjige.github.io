<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. RAJNEROVA SKULPTURA
<P>&nbsp;&nbsp;&nbsp;&nbsp;&nbsp;Bio sam eksperiment Prirode, njeno kockanje s nepoznatim, možda da bi proizvela nešto novo, možda ni zbog čega, i jedini zadatak mi je bio da pustim da se to kockanje praiskonskih dubina odvija i dalje, da osetim njenu volju u sebi i da je učinim potpuno svojom. To ili ništa!
<BR>
<BR>&nbsp;&nbsp;&nbsp;&nbsp;&nbsp;Emil Sinkler, eshatolog iz Veka Holokausta
<BR>
<BR>&nbsp;&nbsp;&nbsp;&nbsp;&nbsp;Sledećih nekoliko dana proveo sam natmureno lutajući po kući. Sramota me je da priznam, ali istina je istina: patio sam kao dete kada sam saznao za Vremečuvarov uslov. Katarini sam rekao da se drži podalje od mene; rekao sam joj da sam ljut na nju što me nije unapred upozorila da će me Vremečuvar izvrgnuti poniženju tim svojim uslovom. (Lagao sam. Kako bih mogao da se ljutim na prelepu skrajerku koja se bila zaklela da nikome neće reći šta vidi u budućnosti?) Čitao sam svoju knjigu pesama ili cepao drva za vatru ili postavljao šahovsku tablu i ponovo igrao partije velemajstora, sve vreme proklinjući Solija što mi je upropastio ekspediciju. Nisam ni za trenutak sumnjao da je Soli ubedio Vremečuvara da mu dozvoli da mi preotme vođstvo.
<BR>&nbsp;&nbsp;&nbsp;&nbsp;&nbsp;Ubrzo posle svog povratka, Soli mi je došao u posetu da porazgovaramo o planovima za ekspediciju i da se naslađuje - tako sam bar ja mislio. Primio sam ga u sobi sa kaminom ispred hladnog, pocrnelog ognjišta. Odmah je primetio tu malu uvredu, nezapaljenu vatru, ali nije mogao da shvati jednu mnogo veću uvredu - to što sam ga pozvao da sedne na ista ona krzna na kojima sam mu tucao kćerku. Bestidno sam uživao u toj uvredi. Kao što mi je Bardo često govorio, nosio sam u svom srcu jednu surovu žicu.
<BR>&nbsp;&nbsp;&nbsp;&nbsp;&nbsp;Izenadilo me je koliko je Soli ostario. Seo je ukrštenih nogu na krzna, dodirujući nove bore na čelu, povlačeći rukom omlitavelu kožu ispod dugačkog podbratka. Izgledao je dvadeset godina stariji. Čuo sam da je gotovo uspeo da prodre kroz unutrašnje magline Vilda. Ali cena koju je platio pokušavši da uđe u taj neprodorni prostor bilo je vreme, surovo vreme. Glas mu je takođe ostario, postao dublji, ispresecan novim infleksijama. "Treba da ti se čestita na putovanju", rekao je. "Majstori su dobro uradili što su te unapredili."
<BR>&nbsp;&nbsp;&nbsp;&nbsp;&nbsp;Morao sam da priznam da je umeo da bude ljubazan kad je hteo, iako je očigledno lagao. Hteo sam da mu kažem da ne troši reči na laganje. Ali sam se setio da treba da budem pristojan i stoga sam zatražio: "Pričaj mi o Vildu."
<BR>&nbsp;&nbsp;&nbsp;&nbsp;&nbsp;"Da, Vild. Nema tu mnogo šta da se ispriča, zar ne? Zvezde blesnu, pa se ugase. Vild stalno raste. I to kojom brzinom raste, raste. Šta želiš da znaš? Da je nemoguće izraditi kartu tih prostora? Da pilot gotovo stalno mora da koristi usporeno vreme kad je u Vildu? Dovoljno je da me pogledaš i videćeš da je tako.
<BR>&nbsp;&nbsp;&nbsp;&nbsp;&nbsp;Razgovarali smo zatim o svojim putovanjima; mislio sam da ga ljuti što sam ja uspeo tamo gde on nije. A on me je onda iznenadio, ponovo mi čestitavši na mapama koje sam izradio na putovanju kroz Entitet. "Elegantno si pilotirao", rekao je. Ipak, upadljivo je izbegavao da pomene moje otkriće.
<BR>&nbsp;&nbsp;&nbsp;&nbsp;&nbsp;Ponudio sam mu kafu, ali on je odbio. "Kafa ubrzava mozak, a toga je doskora bilo dosta, zar ne?"
<BR>&nbsp;&nbsp;&nbsp;&nbsp;&nbsp;"Hoćeš li onda malo viskija?"
<BR>&nbsp;&nbsp;&nbsp;&nbsp;&nbsp;"Ne, hvala, Pilote. Nije baš veselo piti skoč ispred ugašenog ognjišta, zar ne?"
<BR>&nbsp;&nbsp;&nbsp;&nbsp;&nbsp;"Upaliću vatru, ako hoćeš."
<BR>&nbsp;&nbsp;&nbsp;&nbsp;&nbsp;"Molim te."
<BR>&nbsp;&nbsp;&nbsp;&nbsp;&nbsp;Nagomilao sam nekoliko zelenih cepanica na rešetku i zapalio vatru, i on tada pređe na pravi razlog svoje posete. "Izgleda da će na kraju krajeva ipak biti te ekspedicije tvojim Alalojima."
<BR>&nbsp;&nbsp;&nbsp;&nbsp;&nbsp;"A ti ćeš biti njen vođa?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Zaškrgutao sam zubima. "Razumem. Hoćeš svu slavu za sebe."
<BR>&nbsp;&nbsp;&nbsp;&nbsp;&nbsp;"Je li tako? Ne, ne razumeš. Vremečuvar mi je naredio da budem vođa."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"A ko bi znao njegove razloge?"
<BR>&nbsp;&nbsp;&nbsp;&nbsp;&nbsp;Lažljivče, pomislio sam, lažljivče!
<BR>&nbsp;&nbsp;&nbsp;&nbsp;&nbsp;"Razgovaraću sa Vremečuvarom", rekoh.
<BR>&nbsp;&nbsp;&nbsp;&nbsp;&nbsp;"Dovešćeš u pitanje njegovu odluku?"
<BR>&nbsp;&nbsp;&nbsp;&nbsp;&nbsp;"To je bilo moje otkriće. Alaloji... moj plan. Moja je i ekspedicija."
<BR>&nbsp;&nbsp;&nbsp;&nbsp;&nbsp;On pognu glavu. "Da, sve je jasno. Ti želiš slavu."
<BR>&nbsp;&nbsp;&nbsp;&nbsp;&nbsp;"Ne, ja želim znanje."
<BR>&nbsp;&nbsp;&nbsp;&nbsp;&nbsp;"Tako ti sebi kažeš", prihvati on, i povuče mali gutljaj iz čaše viskija koju sam mu pružio.
<BR>&nbsp;&nbsp;&nbsp;&nbsp;&nbsp;"Biće na štetu ekspedicije ako i ti pođeš." Gledao sam u njegov dugi nos, nos koji sam svojevremeno slomio. "Između nas je pala krv", dodadoh brzo.
<BR>&nbsp;&nbsp;&nbsp;&nbsp;&nbsp;On protrlja nosnu kost. "Ne, nisi u pravu. Između nas nije pala krv."
<BR>&nbsp;&nbsp;&nbsp;&nbsp;&nbsp;Progutao sam četvrtinu svoje čaše viskija. Oči su me pekle od dima jelovine koji je prodirao u sobu. "Ako Vremečuvar ne povuče svoj uslov, ja se povlačim iz ekspedicije. Neću ići s tobom."
<BR>&nbsp;&nbsp;&nbsp;&nbsp;&nbsp;Soli se nasmeši. "Da, ponos ti je povređen. Ali nemaš drugog izbora."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"To je glavni razlog moje posete; moraš biti obavešten: Vremečuvar ti naređuje da pođeš sa mnom."
<BR>&nbsp;&nbsp;&nbsp;&nbsp;&nbsp;"Naređuje mi?" Gotovo sam dreknuo. "Još koliko pre deset dana nije ni nameravao da dozvoli tu ekspediciju!"
<BR>&nbsp;&nbsp;&nbsp;&nbsp;&nbsp;"Vremečuvar je", mirno nastavi Soli, "očigledno promenio mišljenje. Ne pitaj me zašto." On otpi još malo viskija, pa nastavi. "Biće nas šestoro, Justina i Bardo, tvoja majka, takođe, primili su naređenja da pođu s nama."
<BR>&nbsp;&nbsp;&nbsp;&nbsp;&nbsp;"To je samo petoro."
<BR>&nbsp;&nbsp;&nbsp;&nbsp;&nbsp;Glas mu je bio neprirodno miran kad je rekao: "Šesta će biti Katarina. Vremečuvar je naredio mojoj kćeri da pusti da joj izrastu nove oči i da pođe s nama."
<BR>&nbsp;&nbsp;&nbsp;&nbsp;&nbsp;Tako dakle, pomislio sam. Mora da je Soli otišao Vremečuvaru i tražio da mu žena i kći pođu s njim. Kako li samo mora da je srećan što će Katarina prekršiti svoju skrajersku zakletvu i dobiti oči, on koji prezire skrajere! Ipak, nisam mogao da razumem zašto su moja majka i Bardo takođe uključeni u ekspediciju, sem ako to nije zato da me smiruju i sprečavaju da ne učinim nešto sumanuto, kao što bi bilo da prekršim zavet poslušnosti i sam prebegnem Alaloijima. A onda, kao da mi daje objašnjenje, Soli reče: "Pretvaraćemo se da smo daleki rođaci alaloijskog plemena Devaki. Vremečuvar veruje da ćemo biti u boljem položaju ako se pravimo da smo neki daleki ogranak porodice. A pošto su neki od nas stvarno u srodstvu, biće nam tim lakše da ih prevarimo."
<BR>&nbsp;&nbsp;&nbsp;&nbsp;&nbsp;Da, pomislio sam, Soli je zaista varalica.
<BR>&nbsp;&nbsp;&nbsp;&nbsp;&nbsp;"Pusti me da pogodim: pravićemo se da je Bardo tvoj sin i moj brat od strica", podsmehnuh se.
<BR>&nbsp;&nbsp;&nbsp;&nbsp;&nbsp;"Ne", odvrati on, "plan nije takav." Lice mu odjednom dobi kiseli izraz, kao da je progutao mokraću a ne viski. Izgledao je veoma nesrećan. "Ti ćeš se pretvarati da si mi sin."
<BR>&nbsp;&nbsp;&nbsp;&nbsp;&nbsp;"Šta? Nemoguće!"
<BR>&nbsp;&nbsp;&nbsp;&nbsp;&nbsp;"Da si mi sin", mirno ponovi on, "zato što toliko ličiš na mene. Katarina će ti biti sestra."
<BR>&nbsp;&nbsp;&nbsp;&nbsp;&nbsp;"To je suludo! Neće uspeti!" Naglo sam skočio na noge, stegnutih pesnica, vitlajući njima s obe strane glave. "Ti i ja... svađaćemo se, i šta će misliti Alaloji? Ceo taj plan... Katarina moja sestra, suludo! Provaliću vrata Vremečuvarove Kule ako budem morao, ali mu neću dozvoliti da naredi takav suludi plan!"
<BR>&nbsp;&nbsp;&nbsp;&nbsp;&nbsp;"Opet moram da te podsetim da nemaš drugog izbora. Žao mi je."
<BR>&nbsp;&nbsp;&nbsp;&nbsp;&nbsp;Zaista, nisam imao drugog izbora. Bio sam pilot koji je položio zakletvu - podsećao sam samoga sebe dok sam koračao gore-dole po sobi s kaminom posle Solijevog odlaska. Kasnije, istoga dana, zamolio sam da me Vremečuvar primi, ali je on to odbio. Proveo sam čitavo popodne čekajući u praznom predsoblju i igrajući u mislima partije šaha da se smirim, da se uzdržim da ne provalim u njegove odaje. Najzad je poslao jednog pripravnika časologa da me obavesti da on ima sastanak sa jednim knezom trgovaca iz Trije i da neće moći nikoga da primi dobrih desetak dana.
<BR>&nbsp;&nbsp;&nbsp;&nbsp;&nbsp;Nisam mu poverovao. Vremečuvar iskušava moju poslušnost, pomislio sam, i ponižava me zato što je ljubomiran na moje otkriće. Bardo je imao isto mišljenje. Oko ponoći smo se sreli u baru majstora pilota. Bio je pijan, i - što je bilo neobično za njega - prililčno skrušen. Bradata glava mu se klatila na ramenima dok je umakao usne u pivo. "Šteta", rekao je. "Velika šteta. Da nisi ti slučajno zamolio Vremečuvara da..." Podrignuvši, on nastavi: "...da mi naredi da pođem na tu ludačku ekspediciju, jesi li? Oh, dabome da nisi, glupo je od mene što sam i posumnjao u tako nešto. Gde mi je prokleta vera u prijatelje? Oh, baš šteta, gde mi je vera u bilo šta? Stalno pričaš kako uspeh rađa novi uspeh, ali ja ne verujem u to. Ti i taj tvoj prokleti visoki testosteron! Vraćaš se slavan, pun gordosti i sperme, spreman na sve, ali to nije stvarno, oh, ne. Da li da govorim u metaforama? Hoću, hoću: ti i ja smo kao kopci, što više letimo, to dublje padamo kad se vetar okrene protiv nas. Imam loše predosećanje u pogledu te ekspedicije, malecki."
<BR>&nbsp;&nbsp;&nbsp;&nbsp;&nbsp;Bardo je, naravno, imao loša predosećanja o svemu što mu je život izlagalo opasnosti. Po prirodi je bio pesimist koji uvek čeka da se dogodi nešto strašno, i što se više radovao to je više strepeo da će tu radost odjednom izgubiti. Želeći da ga umirim (a i sebe samog), popio sam još viskija i obgrlio ga jednom rukom. "Sve će biti u redu."
<BR>&nbsp;&nbsp;&nbsp;&nbsp;&nbsp;"Ne, ne, malecki. Mislim da ću umreti tamo napolju na ledu, da, siguran sam da hoću."
<BR>&nbsp;&nbsp;&nbsp;&nbsp;&nbsp;"Nisam znao da si skrajer."
<BR>&nbsp;&nbsp;&nbsp;&nbsp;&nbsp;"Pa, nije ni potrebna neka vidovitost da znam da sam osuđen na smrt." On izvuče ogledalce iz džepa i podiže ga do lica. Pijanom rukom je obrisao pivo sa brkova i rekao samom sebi: "Ah, Bardo, prijatelju moj, šta se to desilo, šta će biti s tobom? Oh, šteta, šteta!"
<BR>&nbsp;&nbsp;&nbsp;&nbsp;&nbsp;Uprkos Bardovih zlogukih predskazanja i mog povređenog ponosa, uprkos uzajamnoj netrpeljivosti između Solija i mene, uprkos svemu, prva planiranja naše ekspedicije dobro su krenula. Svi mi, izuzev Bardoa, uzeli smo po jedan zadatak na sebe. Lajonel, koji je bio ožalošćen što nije uzet u obzir za ekspediciju, ipak nam je pomogao da naučimo kako da upravljamo saonicama. Soli je pravio svoj spisak kopalja, krzna, uljnog kamenja, testera za led i krida-lopti, sveg onog mnoštva alatki i stvari koje će nam biti potrebne da bismo se mogli predstavljati kao Alaloji (i, ako bude potrebno, i da preživimo). Justina i moja majka pretržaivale su zapise akašike i istorije, učeći što su više mogle o običajima plemena Devaki. Moj zadatak je bio - i Soli se pokazao pametnim kad mi je dodelio taj ključni, osetljivi zadatak, pravi melem za moj ranjeni ponos - da unajmim i nadgledam sekača koji će izvajati naša tela u neandertalska.
<BR>&nbsp;&nbsp;&nbsp;&nbsp;&nbsp;Desetog dana lažne zime ugovorio sam posetu kod Mehtara Hajima, čija je radnja bila najveća i najlepša u Ulici sekača. (A ova je, opet, jedna od najpravijih i najširih ulica u Četvrti inostranaca.) Fasada radnje bila je obložena pločama retkog, plavog bazalta, izrezbarenog krajnje neobičnim likovima od kojih su neki bili ljudi - iako bi se to jedva moglo reći - a ostali su imali tek onoliko sličnosti s ljudima koliko ljudi imaju s majmunima. Bilo je grotesknih, bradatih ljudskih prilika čiji su pojedini delovi tela bili prošireni i produženi, tako da im je ud visio poput klatna na satu gotovo do kolena, bilo je drugih, visokih i mršavih, i sve su to bili uzorci. Izgleda da nije bilo nikakvog sistema ili logike u pogledu rasporeda figura. Skupina dvopolnih bića koja orgijaju nalazila se odmah pored madone koja je oko svoje izdužene glave nosila traku sveštenica Večernjače. Čudno, krajnje čudno i varvarski! Najveća figura, video sam, bila je urezana u kamen iznad vrata. Bila je to reklama za vrstu vajanja kojom se Mehtar proslavio: Alaloji muškarac, čvrsto stegnutih snažnih vilica, stajao je držeći koplje u podignutoj ruci, oči u oči sa razjarenim mamutom koji juriša na njega. Prepoznao sam skulpturu Goševana, onog koji je junački ubio mamuta jednim jedinim udarcem koplja. Mehtar se očigledno ponosio što je nekada jedan sekač, veoma nalik na njega, od Goševana napravio Alaloija.
<BR>&nbsp;&nbsp;&nbsp;&nbsp;&nbsp;Zakucao sam na vrata koja mi je otvorio sluga-robot i odveo me kroz kameno predsoblje u zagrejani salon, odvratno prepunjen plišanim stvarima, gde me je posadio za jedini sto u prostoriji. Poslužio mi je pristojnu kafu, kojoj nisam sa sigurnošću mogao da pogodim poreklo. Dobovao sam prstima po stolu, sve vreme ispitivački posmatrajući skupe tapiserije na zidovima i mnogobrojne skupe predmete po poliranom nameštaju. Bio sam nervozan zato što taj potkupljivi sekač, ko je da je, nije bio prisutan da me pozdravi.
<BR>&nbsp;&nbsp;&nbsp;&nbsp;&nbsp;"Mnogi dobro plaćaju da bi postali veći nego što su to po rođenju", čuo sam kako neko kaže. Podigavši pogled ugledao sam čoveka koji mora da je bio Mehtar, kako stoji na vratima koja su vodila u njegove sobe za menjanje izgleda. Izgledao je kao pećinski čovek ništa manje od nekog Alaloija. Bio je krupan i očigledno snažan, sa velikim kvrgama mišića koje su mu poigravale ispod kosmate kože. Čeone kosti su mu toliko bilo isturene iznad očnih duplji da sam jedva mogao da mu vidim hitre, smeđe oči. Bio mi je odnekud poznat; bio sam gotovo siguran da sam ga već negde sreo, samo nisam mogao da se setim gde. Dlanom ispružene šake lupio se po grudima i rekao: "Vidiš li ovo veličanstveno telo? Kao što sam ga napravio sebi, tako mogu i tebi."
<BR>&nbsp;&nbsp;&nbsp;&nbsp;&nbsp;Uzeo sam gutljaj kafe (kafa sa Solskena, nagađao sam, koja se visoko ceni više zbog svoje retkosti nego zbog ukusa), i zapitao ga: "Otkud znaš da nisam došao da dam da mi se skrati nos?"
<BR>&nbsp;&nbsp;&nbsp;&nbsp;&nbsp;"Ti si majstor pilot Malori Ringes", odgovori on. "I znam zašto si došao k meni." Uzeo je stolicu preko puta moje i seo, gladeći krupnu vilicu. Posmatrao me je kao da procenjuje neki umetnički predmet, a onda iznenada reče: "Pogledaj na rotondu Fravašija2, i pokaza na zid iza mojih leđa.
<BR>&nbsp;&nbsp;&nbsp;&nbsp;&nbsp;Okrenuo sam se i pogledao rotondu. Vanzemaljska okrugla slika bila je u stvari kultura različitih, programiranih bakterija pritisnuta između dve ploče providnog kamena, koja je mutirala i menjala oblike i boje meni pred očima. Ljupkim, razlivenim bojama prikazivao se ep o Goševanu od Letosveta i rođenju njegovog sina, Šanidara; prizor je ostavio na mene dubok utisak. Naravno, privatno posedovanje takve tehnologije bilo je protivzakonito, ali ja nisam ništa rekao.
<BR>&nbsp;&nbsp;&nbsp;&nbsp;&nbsp;"Čuveni kastrat koji je bio izgubio glas - siguran sam da znaš kako se zove - dao mi je tu sliku u zamenu za svoje izlečenje. I izlečio sam ga, nego šta! Sekao sam mu po glasnim žicama dok nije zapevao kao srebrno zvono, i da mu pokažem svoju dobru volju, besplatno sam mu, kao pride, ušio nove testise u prazne kese. Tako da opet bude muško, a da peva glasom dečaka! Ne, nisam ja srebroljubiv, bez obzira na to šta kažu moji neprijatelji."
<BR>&nbsp;&nbsp;&nbsp;&nbsp;&nbsp;Ispričao sam mu šta mi treba i on zatvori nozdrve i reče: "Cena će biti šest hiljada gradskih diskova, po hiljadu za svako telo koje budem izvajao i..."
<BR>&nbsp;&nbsp;&nbsp;&nbsp;&nbsp;"Pa ti se šališ! Šest hiljada gradskih diskova?"
<BR>&nbsp;&nbsp;&nbsp;&nbsp;&nbsp;"Uzmi još kafe", ponudi me on, sipajući mi u šolju mirisnu tečnost. "Cena je visoka jer sam ja onaj koji jesam. Pitaj ma kog sekača ili kalemara u ulici i oni će ti reći ko je ovde najbolji. Znaš li da sam učio kod Rajnera? Sekača koji je izvajao Goševana?"
<BR>&nbsp;&nbsp;&nbsp;&nbsp;&nbsp;Lagao je, dabome. Proverio sam u gradskom arhivu pre nego što sam izabrao sekača. Mehtar, iako je izgledao pristojno sredovečan, bio je u stvari veoma mlad, premlad da bi svojevremeno mogao biti Rajnerov šegrt. Došao je još kao dečak u Nikadiju, nakon što je prisustvovao izumiranju svoje planete, Alesara, u jednom od onih surovih i odvratnih verskih ratova koji ponekad uništavaju izolovana društva. Porodica mu je pripadala otpadničkoj sekti spiritualista - ne sećam se tačno prirode i suštine njihove dogme - i on ih je jedno po jedno gledao kako umiru od bolesne koštane srži, dok je povraćao krv i kleo se da nikada više neće svoju veru pokloniti idealima koje ne može videti, opipati i posedovati. Došao je u Nikadiju čvrsto rešen da se obogati, dok se istovremeno bude svetio svačijem mesu koje mu se nađe na putu. Tako je za kratko vreme postao najbolji - iako najneobičniji - sekač u celom Gradu.
<BR>&nbsp;&nbsp;&nbsp;&nbsp;&nbsp;"Šest hiljada diskova!" ponovih ja. "Nikome nije potreban pristup tolikim informacijama. To je nepristojno!"
<BR>&nbsp;&nbsp;&nbsp;&nbsp;&nbsp;"Nećeš kupiti moje usluge uvredama, Pilote."
<BR>&nbsp;&nbsp;&nbsp;&nbsp;&nbsp;"Platićemo ti hiljadu diskova."
<BR>&nbsp;&nbsp;&nbsp;&nbsp;&nbsp;"Nije dovoljno."
<BR>&nbsp;&nbsp;&nbsp;&nbsp;&nbsp;"Dve hiljade."
<BR>&nbsp;&nbsp;&nbsp;&nbsp;&nbsp;Zavrteo je glavom i zapucketao jezikom. "Time ćeš moći da platiš usluge Alvarezu ili Pauliviku, ili ma kom lošijem sekaču. Možda bi trebalo njima da se obratiš."
<BR>&nbsp;&nbsp;&nbsp;&nbsp;&nbsp;"Dobro, tri hiljade."
<BR>&nbsp;&nbsp;&nbsp;&nbsp;&nbsp;"Ne volim zbirove koji sadrže broj 'tri'. Sujeveran sam."
<BR>&nbsp;&nbsp;&nbsp;&nbsp;&nbsp;"Četiri hiljade", rekoh napokon, shvativši da je trebalo da povedem Barda sa sobom. Retko kad sam plaćao nešto u životu, dok je on sav svoj život proveo pogađajući se oko cene zemljišta ili cenkajući se sa kurvama za njihova tela.
<BR>&nbsp;&nbsp;&nbsp;&nbsp;&nbsp;"Po toj ceni izvajaću četvoro vas."
<BR>&nbsp;&nbsp;&nbsp;&nbsp;&nbsp;"Pet hiljada gradskih diskova. Pet hiljada."
<BR>&nbsp;&nbsp;&nbsp;&nbsp;&nbsp;"Ne, ne i ne, Pilote."
<BR>&nbsp;&nbsp;&nbsp;&nbsp;&nbsp;Tresnuo sam pesnicom po stolu tako snažno da je šolja zaigrala i kafa se prelila preko njenog ruba. "Mogao bi da razmisliš i o besplatnom vajanju", procedih kroz zube. "Zar ti naša potraga ništa ne znači?"
<BR>&nbsp;&nbsp;&nbsp;&nbsp;&nbsp;"Ne, ne znači mi, Pilote."
<BR>&nbsp;&nbsp;&nbsp;&nbsp;&nbsp;"Pa, pet hiljada je sve što mogu da platim." Bio sam ubeđen da Bardo, samo da sam ga poveo, ne bi nikada pristao da plati šest hiljada diskova koliko je Mehtar u početku tražio.
<BR>&nbsp;&nbsp;&nbsp;&nbsp;&nbsp;"Ako je to sve što imaš, onda je to sve što imaš. Ali nikada nećeš znati kako je divno nositi telo Alaloija, kako je lepo biti jak." Rekavši to, on zgrabi praznu šolju i steže je u šaci. Prsla je u veće i manje krhotine i jedna od njih mu se zabi u dlan. Podigao je ruku, tako da sam mogao da ga posmatram kako polako izvlači okrvavljenu belu krhotinu iz probodenog mesa. Iz rane je brznula krv u ritmičnim otkucajima i Mehtar reče: "Sigurno sam presekao arteriju." Zatvorio je oči i mišići na podignutoj ruci stadoše da mu podrhtavaju. Crveni ritmični mlazevi usporili su se i počeli ravnomerno da teku, potom da kaplju. Kad je otvorio oči isticanje krvi potpuno je prestalo. "Mogu ti dati vlast nad tvojim izvajanim telom, pored snage. Postoje hormoni koji ti stalno drže testise pune sperme, i neuroprenosnici koji ti spiraju i rastvaraju potrebu za snom. I što će ti ponajviše koristiti, uz malo kalemljenja, različita tkiva u tebi mogu da se programiraju da stalno izbacuju glikopetide i sprečavaju da ti se telo prilikom ekspedicije smrzne. Ja, Mehtar Konstansio Haime, mogu to da uradim. Tražiću šest hiljada i sto gradskih diskova."
<BR>&nbsp;&nbsp;&nbsp;&nbsp;&nbsp;"Šest hiljada... i sto?"
<BR>&nbsp;&nbsp;&nbsp;&nbsp;&nbsp;Uperio je prst prema komadićima razbijene šolje, razbacanim po stolu. "Moram uračunati i troškove za reklamu. Te šolje se izrađuju duvanjem na Fostori, i kao što moraš znati, ova je bila dragocena."
<BR>&nbsp;&nbsp;&nbsp;&nbsp;&nbsp;Lupio sam po stolu pesnicom i osetio kako sićušni komadići porcelana grebu po tankoj kožnoj rukavici. "Ti su prljavi, lakomi epruvetaš", rekoh.
<BR>&nbsp;&nbsp;&nbsp;&nbsp;&nbsp;Dobacio mi je jedan brz pogled, dok su mu se nozdrve otvarale i zatvarale. "Kažeš, epruvetaš? Pa, dobro, tako je. Služim samome sebi, zašto ne bih? Nekada sam služio svoga Boga, ali On me je ostavio na cedilu." Pokazao je na rotondu i na kutiju sa darginskim nakitom kome nema cene i koja je stajala pored nje. "Sad skupljam stvari. Stvari ne ostavljaju čoveka na cedilu."
<BR>&nbsp;&nbsp;&nbsp;&nbsp;&nbsp;Isuviše mnogo stvari", rekoh ja, "ti si ljubitelj stvari i uz to epruvetaš."
<BR>&nbsp;&nbsp;&nbsp;&nbsp;&nbsp;"A zašto ne bih bio? Izvesne stvari imaju sjaj i lepotu koja ne tamni s godinama. Ustajemo svakog jutra da pozdravimo svoje stvari; mesto za svaku lepo izrađenu stvar i svaka stvar na svom mestu. Kupujemo stvari, možda izrezbarenu stolicu od fine iverice ili prekrasno viseće gnezdo Darginija, i možemo biti sigurni da će njihovo posedovanje povećati i našu vrednost."
<BR>&nbsp;&nbsp;&nbsp;&nbsp;&nbsp;"Ne verujem."
<BR>&nbsp;&nbsp;&nbsp;&nbsp;&nbsp;On se nasmeši. "Svejedno, ipak je tako. Kad posedujemo mnogo stvari, možemo ih prodavati da bismo kupili još više stvari, svaku još lepšu, još skuplju, i u svakoj se nalazi stvarna vrednost koja nas štiti od onih dana propasti kada ćemo stvari morati da prodajemo da bismo otkupili onu najdragoceniju od svih: naše dragocene živote."
<BR>&nbsp;&nbsp;&nbsp;&nbsp;&nbsp;"Niko ne živi večito", složih se. Zurio sam u srebrnaste niti visećeg gnezda koje je svetlucalo u svojoj staklenoj kutiji. Pomislio sam na hiljade nimfi Darginija koje su umrle kad su im ukrali gnezdo. "Možda, ipak, precenjuješ sebe."
<BR>&nbsp;&nbsp;&nbsp;&nbsp;&nbsp;"Pa, Pilote moj, ovo meso koje nosim, to je sve što jesam. Šta bi trebalo da cenim više od toga? Šest hiljada i sto gradskih kaseta - velika suma, ali nema te cene kojom se može obezbediti ljudsko telo. Ne, nema te cene."
<BR>&nbsp;&nbsp;&nbsp;&nbsp;&nbsp;Na kraju sam ipak platio sumu koju mi je tražio. Dovoljno je bilo neprijatno što sam morao da obavljam posao novcem, a još neprijatnije što sam morao da se pogađam. Sutradan, kad sam ispričao Bardu kako smo se sporazumeli, bio je zaprepašćen. "Pobogu, opljačkao te je! Zaista je trebalo da pođem s tobom. Šta je rekao Vremečuvar? On je stari vuk i cicija i... ahhh, on ne zna, je l' da?"
<BR>&nbsp;&nbsp;&nbsp;&nbsp;&nbsp;"Neće ni saznati, ukoliko mu ne kaže majstor blagajnik."
<BR>&nbsp;&nbsp;&nbsp;&nbsp;&nbsp;"Dobro, dobro." A onda naglo upita: "Da li stvarno imaš dovoljno poverenja u tog Mehtara Haima da ga pustiš da nas izvaja?"
<BR>&nbsp;&nbsp;&nbsp;&nbsp;&nbsp;Da li sam imao poverenja u sekača? Kako se može imati poverenja u čoveka koji nosi prokrijumčareno krzno žderavca, ukradeno sa živog tela nekada odrane životinje? "Imam poverenja u njegovu pohlepu", odgovorih. "Uradiće ono za šta mu plaćamo u nadi da će naši prijatelji takođe da dođu k njemu da ih izvaja."
<BR>&nbsp;&nbsp;&nbsp;&nbsp;&nbsp;Posle četiri dana ja sam prvi legao pod Mehtarove lasere. Iznenadilo me je kad sam video da je razlika između Alaloija i pravog čoveka veoma mala. Na žalost, te male razlike morale su da se dodaju ili skinu sa svakog dela mog tela. Prepravio me je i spolja i iznutra, ne ostavivši mi nijedan deo tela netaknut. Najpre je obradio kostur, podebljavši i ojačavši stotinu i osamdeset kostiju moga tela. Tokom tog perioda, koji je trajao oko dva desetdana, osećao sam najgore bolove za sve vreme trajanja postupka. Zviždućući dok je radio, i povremeno mi pričajući loše viceve, Mehtar je otvarao jedan po jedan sloj moje kože i mišića i sekao između pločica i tananih vlakana u unutrašnjosti mojih kostiju, doksam ja stezao zube i preznojavao se. Obložio mi je kosti iznutra novim slojevima i pojačao zglobove i tetive. "Bol u kostima je dubok", rekao je, neprestano otvarajući i zatvarajući nozdrve dok je bušio kanal niz moju butnu kost. "Dubok i jak, ali ne traje dugo."
<BR>&nbsp;&nbsp;&nbsp;&nbsp;&nbsp;Nekoliko puta blokada bola mi nije izdržala, i Mehtar je morao da mi da totalnu anesteziju. Podozrevao sam da je to iskoristio da mi, nezakonito, unese kolonije programiranih bakterija u telo. Bakterije su - to nikada nisam bio u stanju da dokažem - prokrčile sebi put u one delove kostiju koje Mehtar nije uspevao da dosegne svojim bušilicima. Tu su jedne bakterije razlagale i varile moju prirodnu kost, dok su druge tkale i rasprostirale mrežu kolagena i kristala minerala, sloj po sloj nove kosti koja je bila izdržljivija na opterećenje od čelika. Jednom, kad sam mu napomenuo kako se bojim te nove tehnologije, Mehtar je prsnuo u smeh i rekao: "Treba da shvatiš bakterije kao alatke, mašinice, sićušne robote programirane za određene biohemijske operacije. Da li mašine dižu pobunu? Zar računar može da preuzme na sebe vlastito programiranje? Ne, ne, ne, Pilote, u ovom oruđu nema opasnosti, ali naravno, ja te bakterije nikada ne bih upotrebio, jer bih time povredio zakone vašeg Grada, bez obzira na to što uopšte ne idu u korak s vremenom."
<BR>&nbsp;&nbsp;&nbsp;&nbsp;&nbsp;Protrljao sam lepljivu kožu na svojoj ruci - tog dana je radio na limfnim kanalima - i rekao: "Niko ne voli da se u njega nasele bakterije, naročito inteligentne bakterije."
<BR>&nbsp;&nbsp;&nbsp;&nbsp;&nbsp;"Oh, plemeniti Pilote, čak i kad bih bio jedan od onih sekača koji ne poštuju vaše glupe zakone, programirao bih bakterije da izumru kad završe svoj posao, svakako! To ti obećavam!"
<BR>&nbsp;&nbsp;&nbsp;&nbsp;&nbsp;Njegova obećanja me odnekud nisu baš umirila. "A šta ćemo onda sa Himenom i Aprilskim sazvežđem?" upitah ga.
<BR>&nbsp;&nbsp;&nbsp;&nbsp;&nbsp;"Ti nazivi mi ništa ne znače."
<BR>&nbsp;&nbsp;&nbsp;&nbsp;&nbsp;Objasnio sam mu da je Himena bila jedna od onih planeta na kojima su kolonije bakterija mutirale i otele se kontroli, uništivši sve oblike života u biosferi, razloživši i potpuno preobrazivši površinu planete i prekrivši je slojem ljubičastosmeđih, veoma inteligentnih bakterija - sve to za nekoliko dana.
<BR>&nbsp;&nbsp;&nbsp;&nbsp;&nbsp;"I eshatolozi misle da im je bilo potrebno samo nekoliko godina da inficiraju čitavo Aprilsko sazvežđe", zaključio sam. "Deset hiljada zvezda koje vrve od tvojih bezopasnih bakterija." Od svih bogova u galaksiji, eshatolozi su se najviše pribojavali inteligentnih bića Aprilske kolonije."
<BR>&nbsp;&nbsp;&nbsp;&nbsp;&nbsp;"Praistorija!" prezrivo šmrknu Mehtar. "Takva nemarnost se danas više ne bi mogla dogoditi. Ko bi to dozvolio? Opet te uveravam da nema čega da se plašiš."
<BR>&nbsp;&nbsp;&nbsp;&nbsp;&nbsp;Dok sam prezdravljao, on je radio na drugima. Soli je bio drugi po redu da oseti bolove koštane srži, a za njim su sledili Justina, Katarina i moja majka. Bardo, koji je čekao da vidi što više može rezultata tog vajanja, bio je poslednji.
<BR>&nbsp;&nbsp;&nbsp;&nbsp;&nbsp;"Slušao sam užasne stvari o tim sekačima", poverio mi se jednog dana u sobi za oblačenje. "Zar moje kosti nisu dovoljno debele da ih ostavi na miru? Ne? Pobogu, voleo bih da mi izostavi kičmu - tu ima toliko setljivih nerava. Šta ako kine u nezgodnom trenutku? Dovoljno je da mu laser samo malo sklizne i Bardo više nikad neće zajašiti neku ženu. Slušao sam da se takve stvari događaju. Zamisli samo Bardovu moćnu batinu koja je postala mlitava kao valjušak od testa, samo zato što je neko kinuo?"
<BR>&nbsp;&nbsp;&nbsp;&nbsp;&nbsp;Da bih mu pomogao da se opusti i da bih mu blokirao nerve, počeo sam da mu masiram krupne, lepezaste mišiće na vratu. Pokušao sam da ga umirim, ističući da su mnogi podrgli sebe mnogo sveobuhvatnijem sečenju od ovog samo zbog mode ili iz besa. Nisam mu ispričao da sumnjam da Mehtar upotrebljava bakterije.
<BR>&nbsp;&nbsp;&nbsp;&nbsp;&nbsp;"Dobro, možda ovo i jeste sitnija prepravka", složi se on nakon što smo razgovarali o izvesnim pilotima kojima je bilo od koristi što su se predstavljali kao ovakvi ili onakvi vanzemaljci. "Ali ima još nešto. Zar ti taj sekač ne liči na onog nevaspitanog Alaloija kome sam podmetnuo nogu onog dana kad si ti Soliju razbio nos? Sećaš li se?"
<BR>&nbsp;&nbsp;&nbsp;&nbsp;&nbsp;Sinulo mi je pred očima. Odmah sam se setio gde sam već ranije video Mehtara. Ipak, da umirim Barda, rekao sam: "Siguran sam da to nije isti čovek. "Slagao sam, ali šta sam drugo mogao?
<BR>&nbsp;&nbsp;&nbsp;&nbsp;&nbsp;"Ah, ali šta ako si pogrešio? Zamisli da se on još seća da sam mu naudio? I zamisli kad bi on mene sada razudio. Izvini na igri reči, da se osveti, znaš li ti šta bi to bilo?"
<BR>&nbsp;&nbsp;&nbsp;&nbsp;&nbsp;Izgledalo je, ipak, da ga se Mehtar ne seća. Ili to, ili nije bio zlopamtilo. Naprotiv, Mehtar je najbolje obavio posao baš na njemu, verovatno zato što se prethodno izvežbao na svima nama. Bardo, naravno, nije bio zadovoljan sve dok svoju muškost nije proverio na kurvama. Mora da je sve funkcionisalo kako treba, jer se hvalio da je tucao dvanaest kurvi za jedno veče što je čak i za njega bio rekord.
<BR>&nbsp;&nbsp;&nbsp;&nbsp;&nbsp;Uskoro zatim, Mehtar je počeo da radi na mom licu, krajem lažne zime. Postepeno mi je izradio nove vilice, ispunivši ih većim zubima. Gleđ na kutnjacima bila je debela i u više slojeva; sama vilica bila je masivna i isturena, da bi prestavljala veću polugu za ojačane mišiće za žvakanje. Bio sam u stanju da lako i bezbolno lomim lešnike i žvaćem kosti. Rad je bio vrlo osetljiv, naročito oko očiju. Pošto mi je celo lice, gledano iz profila, bilo istureno u oštrijem uglu u odnosu na lobanju, Mehtar je morao da izvaja isturenu kost iznad očiju, da bi ih zaštitio od mogućih povreda. To je radio veoma polako, strogo vodeći računa o optičkim nervima. Bio sam slep skoro dva puna dana. Bojao sam se da nikad viće neću progledati i divio sam se Katarini koja je uspevala da se orijentiše kroz mračni zatvor kojim joj je bila okružena glava.
<BR>&nbsp;&nbsp;&nbsp;&nbsp;&nbsp;Kad je sekač završio taj pipavi posao i ja ponovo bio u stanju da vidim, prineo mi je srebrno ogledalo. "Gledaj", ponudi mi. "Veličanstveno izgledaš, da? Obrati pažnju na nos, koji sam proširio dok si još bio pod blokadom bola i slep. Vidi te raširene nozdrve. Molim te, otvori ih i zatvori. Tako, odlično, otvori, sad zatvori, otvori opet. To će te štititi od hladnoće", ponosno zaključi on, sve vreme otvarajući i zatvarajući vlastite nozdrve. "Na ovoj planeti je strašno hladno."
<BR>&nbsp;&nbsp;&nbsp;&nbsp;&nbsp;Pogledao sam svoju sliku u ogledalu; nisam imao osećaj da gledam samog sebe. Bolje rečeno, osećao sam se kao da gledam nekog svog mutanta, čije su dve trećine Malori Ringes, a jedna trećina zver. Lice mi je bilo snažno i lepih srazmera, istovremeno i primitivno i izražajno, kao sva ljudska lica. Moji preci na Zemlji, pomislih, mora da su ovako izgledali. Nisam mogao da odlučim da li sam lep ili ružan (ili ni jedno ni drugo). Vrhovima prstiju dodirnuo sam izbočenu čeonu kost iznad očiju; ličila je na isturenu morsku stenu. Nisam bio navikao da gledam sebe obraslog u gustu bradu, niti sam mogao da se uzdržim a da stalno ne opipavam jezikom kilizave površine svojih ogromnih novih zuba. Za trenutak nisam mogao da se snađem i orijentišem. Imao sam snažno osećanje gubitka ličnosti, kao da više ne znam ko sam, i još gore, kao da više ne postojim. Onda sam pogledao u svoje oči, i premda su mi bile duboko utonule u lobanju, video sam da su to iste one moje plave oči, oči koje sam odlično poznavao.
<BR>&nbsp;&nbsp;&nbsp;&nbsp;&nbsp;Moram priznati da ostali nisu pretrpeli tako jak osećaj gubitka identiteta kao ja. Moja majka i Justina, a pogotovo Soli, više nego jedanput doživeli su taj šok pretvaranja starog tela u novo. To ne znači da su svi bili potpuno zadovoljni Mehtarovim vajanjem. Naročito je Soli mrzeo to što smo posle toliko drastičnih izmena i dalje ličili jedan na drugog. (Iako je, kao obično, držao jezik za zubima.) Justina je mrzela sve što je njeno novo telo imalo. Kad je videla šta je Mehtar od nje napravio, rekla je: "Oh, ne, vidi kako izgledam! Smejaće mi se kad budem klizala u Hofgartenu! I kad smo već kod toga, pogledajte kako mi je težina preraspoređena: izgubila sam težište i tako sam neugledna!" Patila je tri dana. Kad joj je Soli rekao da će je Alaloji smatrati za lepoticu, upitala ga je: "A da li ti smatraš da sam lepotica?" I Soli, koji je voleo da se pravi istinoljubivim, prećuta odgovor.
<BR>&nbsp;&nbsp;&nbsp;&nbsp;&nbsp;Baš uoči prve oluje zimskog proleća, podvrgli smo se promenama koje nisu bile tako velike. Mehtar nam je preradio kožu, isekavši mnoge znojne žljezde, da ne bismo slučajno ovlažili iznutra svoju krznenu odeću i smrznuli se u tom zaleđenom oklopu. Takođe je podstakao svaku folikulu, i na nama, i ženama i muškarcima, stale su da bujaju dlake od glave do pete. (Iz nekih razloga koje Mehtar nije umeo da objasni, gusti pramenovi crnih dlaka iskrsli su između Bardovih nožnih prstiju i po gornjem delu stopala. Kao što je Mehtar rekao, postoje čudaci u genetskom pogledu, koje ne može da promeni ni najbolji sekač.) Dok je to trajalo, dizali smo kamenje i radili teške vežbe da podstaknemo rast mišića. Mehtar nas je odveo u svoju teretanu i masirao nam udove, podvrgavajući nas dubokoprostornom metodu Fravašija koji se sastojao u lokalnoj indukciji supergravitacije duž naših ručnih i nožnih mišića. Soli je to mrzeo isto kao što je mrzeo kad god bi ga Mehtar dodirnuo. "Ako nastavimo ovako", rekao je jednom, savijajući ruku tako da mu je iskočio veliki okrugli mišić, "postaću ogroman i čvornovat kao Bardo."
<BR>&nbsp;&nbsp;&nbsp;&nbsp;&nbsp;Radilil smo, takođe, mentalne vežbe. Jedno po jedno, posetili smo stručnjaka za utiskivanje, koja nas je terala da sebi predstavimo usklađeno delovanje svakog pojedinog mišićnog vlakna. Utisnula nam je u neurone određene veštine koje će nam biti potrebne ako hoćemo da se predstavljamo kao Alaloji. Tako smo, na primer, naučili da odrežemo tananu oštricu od kremena a da ni jedan jedini put ne dodirnemo rukom kamen. I dok Alaloji decenijama moraju da vežbaju gađanje kopljem u metu, mi smo tu veštinu naučili za samo jedan dan.
<BR>&nbsp;&nbsp;&nbsp;&nbsp;&nbsp;Još jedan manji hirurški zahvat nisam pomenuo. Alaloji, izgleda, imaju običaj da svojim oštrim noževima od kremena unakaze muški organ dečaka kad postaju odrasli. Vođa plemena saseče kožicu koja prekriva glavić i napravi plitke useke u nežnoj koži celom dužinom uda. U te rezove zatim utrlja pepeo, so i obojeni prah. Rane se zagnoje i zarastu, i čoveku - dečaku koji je postao odrasli čovek - ostanu redovi tankih, raznobojnih čvrstih ožiljaka, koji mu ukrašavaju ud od korena do glavića. Naravno, Bardo se izbezumio od užasa kad je saznao da će Mehtar morati da izvede taj varvarski obred. (Ja sam obaveštenje o tome čuvao za sebe do poslednjeg trenutka.) I ja sam pomalo strepeo, naročito kad mi je Mehtar uzeo ud u ruku i našali se da će me, ukoliko ga nepopravljivo uništi, bez po muke pretvoriti u ženu i da to niko neće primetiti. Srećom, sve se dobro završilo, iako danima posle operacije nisam smeo da spustim pogled kad mokrim.
<BR>&nbsp;&nbsp;&nbsp;&nbsp;&nbsp;Poslednje što je Mehtar uradio, tako sam bar tada mislio, bilo je da Katarini napravi nove oči. Usadio ih je u šupljine ispod njenih crnih, podebljanih obrva. Bile su to prelepe oči, oči o kojima sam sanjao; oči kakve je imala Entitetova Katarina, duboke i prekrasne kao plavocrni, tečni dragulji. Prineo sam joj ogledalo da ih vidi, ali ona mi je odgurnula ruku, rekavši: "Već dugo vremena gledam u sebe; sad hoću da gledam u stvari.
<BR>&nbsp;&nbsp;&nbsp;&nbsp;&nbsp;Kao dete koje prvi put gleda kroz dogled, veselila se da proučava stvari u Mehtarovoj sobi za menjanje: tvrdu belu keramiku, složene cevaste mikroskope, lasere, pesare i ostale blistave instrumente. Kad sam je odveo u Hofgarten da posmatra klizače, uzdahnula je i rekla: "Oh, tako je lepo kad čovek vidi! Već sam zaboravila kako je led u dubini obojen, to plavetnilo."
<BR>&nbsp;&nbsp;&nbsp;&nbsp;&nbsp;Sledećeg dana, u intimnosti moje kuće, isptitivački je proučavala moje telo, rukama kao i očima. Vrelim suvim rukama uzela mi je ud i prstima prešla preko obojenih izbočina duž njega. To ju je uzbudilo, mislim, te sam se zapitao da li Alaloji, zapravo, ukrašavaju svoj ud da bi pričinili zadovoljstvo svojim ženama. (Iako su moja proučavanja njihove kulture pre ukazivala da Alaloji muškarci malo toga čine isključivo radi zadovoljstva svojih žena.) Kasnije, dok smo dahtali i žustro gurali svoja podebljana bedra jedna o druga, u trenutku ekstaze, ona je otvorila oči i pogledala me kao da me prvi put vidi.
<BR>&nbsp;&nbsp;&nbsp;&nbsp;&nbsp;"Tvoje lice", rekla je kad smo se razdvojili. "Bilo je kao lice životinje u doba parenja... Tako bestijalno."
<BR>&nbsp;&nbsp;&nbsp;&nbsp;&nbsp;Protrljao sam bradu i osetio pod rukom ogromne vilice, i rekoh joj da sada zaista imam lice kao zver.
<BR>&nbsp;&nbsp;&nbsp;&nbsp;&nbsp;"Ne, ne razumeš", odvrati ona. "Videla sam nešto što nisam razumela još od detinjstva. Svi su muškarci zveri ako ih pogledaš kako treba."
<BR>&nbsp;&nbsp;&nbsp;&nbsp;&nbsp;Sledećih dana bili smo veoma zauzeti. Nije bilo dovoljno, razume se, da samo damo da nam se izvajaju tela pa da ličimo na Alaloje. Morali smo da postanemo Alaloji, što je značilo da naučimo njihov jezik i damo da nam se utisnu milioni bitova specifičnog znaja. Kako da pravilno rasporimo stomak snežnog zeca, da okrenemo glave na sever kad legnemo da spavamo, reči i intonacije prilikom pogreba - sve smo to morali naučiti ako ćemo da glumimo pećinske ljude. Jezik Devakija, plemena Alaloja kome smo nameravali da se pridružimo, pokazao se težim nego što sam mislio. Ne kažem da ga je bilo teško naučiti ili izgovarati. Nije. Moja majka je otkrila da su računari akašika jednom prilikom ogolili um jednog Alaloja po imenu Rajner i zapisali mu misli, dela i sećanja. Bilo je jednostavno uneti te memorije u naše, i zajedno s njima reći i gramatička pravila jezika Devaki. Bilo je jednostavno pustiti svoje usne da artikulišu meke samoglasnike, slušati poluvokale kako lako teku sa naših izvežbanih jezika. Da se razumemo, ovladavanje glasovima nije dugo trajalo. Neke od reči Devakija razlikovale su se isključivo po intonaciji samoglasnika. Na primer sura može značiti 'purpurno' i 'usamljeno', zavisno od toga da li će se prvi samoglasnik izgovoriti pevuckavim, podignutim tonom, ili niskosilaznom intonacijom. Ali na kraju su svi osim Bardoa lako zapamtili to malo reči. Ono što je bilo teško, bilo je razumevanje. Morfologija, naročito glagola na Devaki jeziku, pokazala se prefinjenom i složenom. Glagoli nisu imali infleksije u skladu sa našim ustaljenim pojmovima sadašnjeg, prošlog i budućeg vremena, jer Devaki vreme ne poimaju na isti način kao mi. (Kao što ću kasnije saznati, za njih ne postoji prošlost i budućnost.) Kako, dakle, Devaki stavljaju infleksije na svoje glagole? Zavisno od stanja svesti govornika. Tako, recimo, preplašeni čovek može da vikne: Lo mora li Tuwa - Ubio sam mamuta! - dok će čovek duboko u vremenu snova - onom što Devaki nazivaju vremenom snova - kazati, Lo morisha li Tuwa, što znači otprilike: meni, koji sam duboko u ekstazi večitog Sada-trenutka, pridružio se duh mamuta koji je svoje srce otvorio mome koplju. Postoji sto osam glagolskih infleksija i svaka odgovara različitoj emociji ili stanju duha. Ono što me je brinulo bilo je to što mi je bar sedam tih stanja bilo strano i bila bi nerazumljiva svakom drugom muškarcu ili ženi našeg Reda. Kako ćemo moći da izaberemo odgovarajuće oblike reči, kako ćemo moći da razumemo primitivce koji su delili i shvatali stvarnost potpuno drugačije od nas?
<BR>&nbsp;&nbsp;&nbsp;&nbsp;&nbsp;Moja majka i ja, Justina takođe, proveli smo mnogo vremena raspravljajući o tom poblemu sa semantičarima. Janis Stariji, koji je bio viši od ma kog čoveka koga sam u životu upoznao, i izgledao mršav i lomljiv kao ledena svećica, imao je ideju da bi nam Prijateljice ljudi mogle pomoći da dočaramo sebi ta nerazumljiva stanja duha. "Koliko sam shvatio, ti si bio u situaciji da delimično razumeš jezik mirisa", rekao mi je, misleći na moje doživljaje u Entitetu. "Dakle, da biste razumeli vanzemaljsko mišljenje, za koje mislim da pripada i umnom ustrojstvu Devakija, zašto ne biste uspostavili veze sa pravim vanzemaljskim bićima da ispitate njihovo razumevanje i umna ustrojstva, koja oni mogu, mada ne moraju, smatrati da su razumljiva ma kome ko razume da se ono što se ne može razumeti, ne može razumeti isključivo zbog konteksta nerazumevanja." (Eto, tako majstori semantičari, ti bedni, pedantni tragaoci za značenjima reči, često govore. Nimalo ne preterujem.) Na kraju, njegove ideje nam nisu mnogo pomogle. Kada je došla duboka zima i kad je otvrdla, obavijajući grad morem gotovo tečnog vazduha, bili smo prinuđeni da prekinemo svoja ezoterična istraživanja te vrste. Mogli smo steći samo ograničena saznanja o jeziku i običajima Devakija. Neke stvari, izgleda, moraće da se improviziju.
<BR>&nbsp;&nbsp;&nbsp;&nbsp;&nbsp;Leopoldu Soliju, međutim, takve improvizacije nisu se dopadale. On je, na svoj način, bio čovek koji vodi računa o svemu, uprkos neverovatnim neizvesnostima i opasnostima kojima se izlagao prilikom putovanja u mnogostrukost. Kako se vreme našeg odlaska sve više približavalo, tako je on sve više kritikovao moje planiranje i pripreme. Prepirali smo se oko stotinu sitnica, počev od broja saonica sa psećom vučom koje ćemo uzeti, pa do mog upornog tvrđenja da će nam jedan radio biti sasvim dovoljan da pozovemo pomoć iz grada ako se nađemo zarobljeni u snegu ili nam iz bilo kojih drugih razloga zatreba pomoć. Raspravljali smo se i o važnim pitanjima. Upravo takva rasprava o jednom bitnom, prevashodno važnom pitanju, gotovo da nam je upropastila ekspediciju još pre nego što je otpočela.
<BR>&nbsp;&nbsp;&nbsp;&nbsp;&nbsp;Na samom kraju Uplise, koledža za visoke stručnjake, nalazi se red zgrada poznat pod imenom Moždane kutije. Ružičaste građevine od granita - ima ih sedam - niske su i prostrane, pokrivene krovom od trouglastih staklenih ploča. U danima kada ne pada sneg, unutrašnjost zgrada osvetljena je čistom, prirodnom svetlošću. Pre nego što su preseljeni u fabrike južno od Urkela, u vreme Rikarda Lavija, lemioci i programeri su u tih sedam zgrada već bili razvili neurologike za svoje računare. Tokom zime koja je prethodila našoj ekspediciji, te ogromne, zatvorene prostorije bile su prepuštene pripravnicima koji su vajali figure iz ogromnih ledenih blokova, i drugima koji su imali potrebu (ili želeli) da rukama obrađuju neki materijal. U trećoj i četvrtoj zgradi pesnici su stvarali poeme u trodimenzionalnom tonu, dok su u drugoj zgradi izvesni istoričari pravili minijaturne rekonstrukcije gradova na Staroj Zemlji. Soli je izabrao praznu sedmu zgradu i pretvorio je u sladište opreme za našu ekspediciju. Duž golog zida koji je bio najbliži zapadnoj kapiji Akademije bile su kamare dugačkih, teških kopalja za lov na mamute, bale svilenkastog, belog krzna rundavca, kožni remeni i tanke daske od elastičnog drveta koje su mogle da se savijaju, da bi se od njih napravile dugačke skije, ili trap za saonice. Bilo je tu i sirovog, smrznutog mesa isečenog u kaiševe i umotanog u nauljene kože, kao i naočara za sneg, uljnog škriljca, gomile kremena i stotinu drugih stvari.
<BR>&nbsp;&nbsp;&nbsp;&nbsp;&nbsp;Šezdesetog dana, rano ujutro, sedeo sam sam u hladnoj zgradi i pravio amove za pse. Zato što Soli nije imao poverenja u naše utiskivanje, koje je bilo obavljeno prilično na brzinu, preporučio je da vežbamo obrađivanje kože, pravljenje kremenih noževa i druge veštine Devakija. Sedeo sam i koštanim šilom bušio rupe u ukrućenom parčetu kože. Pored mene je čučao vitki, prekrasni pas za vuču po imenu Liko. Bio sam se sprijateljio s tim pametnim živinčetom, i on je voleo da me gleda kako radim, čak i dok je lizao i glodao šuplju kost koju sam mu dao. Upravo sam počeo da mu govorim - povremeno provlačeći prste kroz sivo krzno koje mu je prekrivalo široku lobanju - kad on naćulji uši i zaskiča. Napolju se začu struganje klizaljki koje se zaustavljaju. Vrata se otvoriše uz mnogo škripe i struganja po smrznutom snegu i crni Solijevi obrisi ukazaše se oivičeni prigušenom svetlošću koja je sa ulice dopirala unutra. Uprkos oštroj hladnoći nosio je samo kamelaiku i tanku vunenu jaknu. Na izvajanoj glavi nije nosio nikakvu kapu. I pored težine novih kostiju koje su mu bile nakalemljene na lice, držao se kruto i uspravno. Dok je prolazio kroz zgradu koraci su mu, priznajem, bili odmereni i puni otmenosti, ali i puni opasne, nove snage.
<BR>&nbsp;&nbsp;&nbsp;&nbsp;&nbsp;"Rano je", reče on, podižući dleto i izvlačeći iz gomile jednu mamutsku kljovu. Pogladio je bradu, crnu i gustu, prošaranu čekinjastim riđim dlakama. Imao je velike podočnjake, kao da se nije ispavao; delovao je umorno i sredovečno. Bio je mnogo izmršavio, jer je premalo jeo. Zviznuo je Liku i posmatrao me dok sam bušio rupu, da bi na kraju rekao: "Tako se ne drži šilo. Vodi računa da ne probušiš sebi nogu."
<BR>&nbsp;&nbsp;&nbsp;&nbsp;&nbsp;Još neko vreme radili smo ćutke. Čulo se jedino struganje kremena o drvo i tiho 'pop' kad bi šilo probušilo rupu u koži. "I školjacanje Likovih zuba dok je glodao kost.) Soli je povremeno dizao ramena i uvlačio vrat u vuneni okovratnik, ispuštajući oblačić pare iz usta. Kad sam mu rekao da nije postupio pametno što je gologlav izišao na vetar, on me upita: "Zar nije pametno pripremati se za ljutu hladnoću Hiljadu ostrva? Čeličiti sebe, pripremiti se na na najgore? Ti se izgleda bojiš planiranja."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?" Zaškrgutao sam zubima i probio rupu u smrznutoj koži.
<BR>&nbsp;&nbsp;&nbsp;&nbsp;&nbsp;Ispitivački je odmerio delo mojih ruku i rekao: "Vodi računa da bušiš rupe na jednakom odstojanju. Nećemo dozvoliti da Devaki pomisle da smo nemarni." Zavrtevši nezadovoljno glavom prema meni, on dodade: "Ti nameravaš da prikupiš uzorke tkiva - a u stvari taj plan nije nikakav, zar ne?"
<BR>&nbsp;&nbsp;&nbsp;&nbsp;&nbsp;Ponovio sam svoje pitanje. "Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;Nameravao sam da prikupim odsečene nokte Devakija, kao i vlasi njihove kose i komadiće odbačenog, izumrlog tkiva kože u nadi da ću uspeti da razaberem Starije Ede iz njihove plazme - što je pažljivije moguće. Tako je Vremečuvar naredio: Devaki ne smeju primetiti da kršimo sporazum između osnivača Nikadije i plemena Alaloji; ne smeju saznati ko smo mi.
<BR>&nbsp;&nbsp;&nbsp;&nbsp;&nbsp;"Tvoj plan nije dovoljno razrađen", primeti Soli. "Skupljanje kože posle češanja i sličnih stvari neće biti tako lako kao što misliš."
<BR>&nbsp;&nbsp;&nbsp;&nbsp;&nbsp;"A ti mi pa imaš bolji plan?"
<BR>&nbsp;&nbsp;&nbsp;&nbsp;&nbsp;"Postoji bolji plan. To su žene smislile; nisam ja." Snažno se stresao i protrljao ruke. Cvokotao je dok je dugački koštani saonik uvlačio u drvenu kuku koju je obuhvatao pobelelom šakom.
<BR>&nbsp;&nbsp;&nbsp;&nbsp;&nbsp;"Ispričaj mi taj plan", rekoh ja.
<BR>&nbsp;&nbsp;&nbsp;&nbsp;&nbsp;Protrljao je brid svoga nosa i rekao: "Vrlo prosto: zna se da su Devaki promiskuitetni. Kao što je Justina već rekla, jedna žena će bez po muke moći da prikupi uzorke sperme Devakija."
<BR>&nbsp;&nbsp;&nbsp;&nbsp;&nbsp;"Ali to će biti preljuba!" dreknuh ja. "Justina i ti... a ako slučajno misliš da će majka da mi se tuca..."
<BR>&nbsp;&nbsp;&nbsp;&nbsp;&nbsp;"Spermu neće skupljati ni tvoja majka ni Justina. Niko ne može od tvoje majke tražiti nemoguće, a što se tiče Justine, naravno, udatoj ženi ne dolikuje da tako nešto radi, zar ne? Ne, ali kao što mi je Justina objasnila, spermu treba da skuplja neudata žena. I zato će Katarina biti ta osoba."
<BR>&nbsp;&nbsp;&nbsp;&nbsp;&nbsp;"Katarina!"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Tvoja kći? Zar ćeš od svoje kćeri napraviti kurvu?"
<BR>&nbsp;&nbsp;&nbsp;&nbsp;&nbsp;"Taj plan je predložila sama Katarina."
<BR>&nbsp;&nbsp;&nbsp;&nbsp;&nbsp;"Ne verujem!"
<BR>&nbsp;&nbsp;&nbsp;&nbsp;&nbsp;Dobacio mi je jedan hitar pogled, i ja shvatih da sam se isuviše snažno usprotivio. Sve do tog trenutka, on najverovatnije nije podozrevao da volim Katarinu. Stisnuo sam zube i snažno stegao šilo. Prsti su me zaboleli.
<BR>&nbsp;&nbsp;&nbsp;&nbsp;&nbsp;"Moja kći?" Nasmešio se i ja poželeh da mu oštri vrh šila zarijem u zenicu oka. Nikada se nisam toliko upinjao da progutam svoj bes i obuzdam sebe. "Da, bila je moja kći, zar ne?"
<BR>&nbsp;&nbsp;&nbsp;&nbsp;&nbsp;"Ne razumem te."
<BR>&nbsp;&nbsp;&nbsp;&nbsp;&nbsp;On je vrhom palca opipavao saonik; nepomično je zurio nekud kroz njega, kao da proučava pogledom jedan odbačeni deo svog života, a ne nešto materijalno, napravljeno od drveta i kosti. Kako sam mrzeo tu njegovu povučenost u sebe! Dovodilo me je do besa to što on u svakoj osobi, problemu ili stvari nalazi opravdanje da s osećanjem krivice ispituje ožiljke i obrise vlastite duše.
<BR>&nbsp;&nbsp;&nbsp;&nbsp;&nbsp;"Nekad", polako izgovori on, "kada je Katarina bila mala devojčica, dovoljno je bilo da se pogledamo, pa da razumemo jedno drugo. Bila je veoma mudra za svoj uzrast, prekrasna, prekrasna devojčica. Ali kad je postala skrajerka - ne pilot, kako sam ja želeo, već prokleta skrajerka - kada je položila skrajersku zakletvu, više nisam mogao da je gledam u oči, jer ih je iskopala sama sebi. Ne, Katarina je mene još davno napustila."
<BR>&nbsp;&nbsp;&nbsp;&nbsp;&nbsp;Rekao sam mu da ne mogu da poverujem da bi neka žena iz Grada - pogotovo moja sestra od tetke - drage volje legla s Devakijima, iako mi je u stvari bilo veoma lako da zamislim kako ona izmamljuje živototvornu tečnost iz polnih organa brutalnih, uspaljenih pećinskih ljudi.
<BR>&nbsp;&nbsp;&nbsp;&nbsp;&nbsp;"Možda su joj dosadila milovanja civilizovanih muškaraca", primeti on. Pomislio sam da u tom trenutku posmatra moje zgrčene šake i uzdrhtale mišice. "Ili je, prosto, radoznala - oduvek je bila radoznala devojčica."
<BR>&nbsp;&nbsp;&nbsp;&nbsp;&nbsp;Snažno sam gurnuo šilo, ne misleći na ono šta radim. Osetio sam oštar, vreli bol u butini; uzviknuvši, spustio sam pogled i ugledao koštani vrh zabodem kroz moju vunenu nogavicu. Tamna, okrugla krvava mrlja širila se oko uboda. Liko, koji je zabrinuto glodao kost, skoči na noge, skičeći i njuškajući naizmenično gledajući u Solija i mene.
<BR>&nbsp;&nbsp;&nbsp;&nbsp;&nbsp;Soli zavrte glavom, posmatrajući kako tkaninu razdvajam oko ivice svoje rane. "Treba li ti pomoć, Pilote?" upita me. "Baš si nepažljiv." I on mi priđe i posegnu rukom prema mojoj nozi.
<BR>&nbsp;&nbsp;&nbsp;&nbsp;&nbsp;"Proklet da si!" dreknuh. Skočio sam na noge i zgrabio ga obema rukama za mišice u istom trenutku kad je on zgrabio mene. Vreli potočići krvi tekli su mi niz nogu, a Liko je lajao, jer nije znao šta da radi. "Proklet da si!"
<BR>&nbsp;&nbsp;&nbsp;&nbsp;&nbsp;Za trenutak smo ostali tako, uhvaćeni u koštac. Osetio sam kako mu snaga novog tela narasta u mišicama. Borio sam se da iščupam jednu ruku, da bih mogao da mu zabodem svoje prste u meki deo iza uha, da mu iščupam vilicu iz glave. Ali držao me je isto tako čvrsto kao ja njega. Mogao sam u njegovim ledenim očima da vidim saznanje, potpunu izvesnost, da bismo svojim novim, očvrslim ligamentima i novim, nabreklim tetivama mogli uništiti jedan drugog. Mogli bismo rastrgnuti jedan drugog, izlomiti kosti jedan drugom, smrskati jedan drugom dragocene mozgove. Snažni ljudi su u stanju da vrlo lako ubiju druge snažne ljude - u magnovenju sam to shvatio; u magnovenju sam postao i svestan da on to saznanje može da mi vidi u očima. Pustili smo jedan drugog istovremeno. Nikada više, znao sam, neću moći da ga dodirnem u ljutnji, ako ne budem spreman da ga ubijem.
<BR>&nbsp;&nbsp;&nbsp;&nbsp;&nbsp;Izvukao sam šilo iz butine i bacio ga na balu rundavčevog krzna. Dva puta je odskočilo preko onog krzna na vrhu, ostavljajući crvene tragove na raširenoj, beloj koži. Pokušao samd a zaustavim krv onako kako je Mehtar iscelio svoje krvarenje na ruci. Um može da upravlja telom, pomislio sam; kako je divno to što mozak gospodari mišićima. Pokušavao sam da zapamtim tu misao, naprežući se iz sve snage da smirim raspomamljene mišiće, kad Soli potapša Lika po glavi, klimnu glavom prema meni i reče: "Mora da te je mnogo zabolelo."
<BR>&nbsp;&nbsp;&nbsp;&nbsp;&nbsp;Nisam znao da li misli na moju ranu ili na bes zbog Katarinine namere da mi bude neverna. Nikada više nije progovorio nijednu reč, ni o jednom ni o drugom. (Niti će mi Katarina odgovoriti, kad budem zahtevao da mi kaže da li je zaista svojevoljno rešila da prikupi uzorke sperme.) Deset dana kasnije, pre nego što je svanuo prvi od mrtvih dana duboke zime, Bardo i članovi moje nesrećne porodice izvezli su se na troje natovarenih sanki iz zgrade. Prodefilovali smo kroz ulice Akademije i sišli na Prazna polja gde nas je čekala raketa da nas preveze šest stotina milja preko leda u pravcu zapada.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
