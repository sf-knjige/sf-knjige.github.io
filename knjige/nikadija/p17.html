<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. AGATANGA
<P>&nbsp;&nbsp;&nbsp;&nbsp;&nbsp;Smrt najvećim delom zavisi od stanja uma.
<BR>
<BR>&nbsp;&nbsp;&nbsp;&nbsp;&nbsp;Moris Gabrijel-Toma, programer iz Veka Seoba
<BR>
<BR>&nbsp;&nbsp;&nbsp;&nbsp;&nbsp;Ko može znati kako je biti bog? Ko može da kaže koja je od genetski izmenjenih vrsta ljudi - Patuljci, Anije, Hoši, Arhati s Njuvanije i svi ostali - stigla do božanskog, a koji su među njima krajnje dugovečni žene i muškarci neobičnih i ponekad prekrasnih tela? Koliko mudrosti mora steći jedna rasa da bi se smatrala dostojnom božanstva? Koliko znanja, koliko moći, koliko trajanja ima besmrtnost? Da li su bogokraljevi sa grupe zvezda Erijade - oni koji su izgradili kružni svet oko Primule Luc - da li su ti ljudski računari samo pametni ljudi ili nešto više? Ne znam. Slabo poznajem eshatologiju, njene uredne klasifikacije i beskonačne rasprave. Kolenija Mor tvrdi da nije najvažniji položaj jedne rase, već put kojim ide. Da li se Agatangijanci, na primer, kreću ka božanskom ili su samo dospeli u ćorsokak evolucije? Ja, koji sam kao leš dospeo na tajanstvenu planetu po imenu Agatanga, imao sam samo jedno merilo da po njemu ocenim pitanje božanstvenosti Agatangijanaca, i to sledeće: koliko dobro poznaju veliku tajnu? Da li oni, koji plivaju kroz Agatangine tople, večno plave vode, poseduju tajnu života i odgovor smrti?
<BR>&nbsp;&nbsp;&nbsp;&nbsp;&nbsp;Već sam ranije rekao da je Nikadija najlepši grad na svim planetama, ali Ledopad, iako lepa na svoj hladni način, nije najlepša među planetama. Agatanga je najlepša. Iz dubokog prostora izgleda kao svetlucavi plavi i beli dragi kamen koji plovi u dijamantima optočenoj činiji od crnog ćilibara. (Moram napomenuti da sam prvi put video celu planetu tek nakon svog uskrsnuća i odlaska. Pri dolasku, naravno, ništa nisam video, jer sam bio mrtav.) Zvezde koje okružuju Agatangu plivaju u svetlosti; kad se pogleda naviše iz svetlećih, blagih talasa, nebo sija. Samo kad su noći oblačne more je tamno; ali čak i tada je njegovo crnilo nalik na živu i kobalt, a ne na bazalt ili tuš. More - jedan jedini okean koji prekriva čitavu planetu izuzev nekoliko malih ostrva - toplo je i mirno. Vrvi od riba i drugih oblika podmorskog života. Jata ribe tao i konani, koja broje na desetine miliona, plivaju kroz iskričavu vodu grebenja i plićaka, dok u dubinama pravog okeana velike ranite love druge ribe koje ni imena nemaju. Leteće ribe, možda zanete čistim zadovoljstvom jurcanja kroz tropske podvodne vrtloge i pećine, skupljaju se u tako ogromna jata da čitave milje morske površine kao da trepere prekrivene talasavom srebrnom prostirkom. To neverovanto obilje života, mislim, navelo je prve Agatangijance da svoja ljudska tela pretvore u nešto nalik na tuljane, da bi pobegli u dubine gde nema ni šapata i ispunili okeane svojom promenljivom, bogolikom decom.
<BR>&nbsp;&nbsp;&nbsp;&nbsp;&nbsp;"Zapravo, Agatangijanci su bogoljudi, a ne bogovi", rekla mi je docnije Kolenija Mor. "Oni ne teže ličnoj besmrtnosti; ne žele da pobegnu iz tamnice materije, kao što su učinile Jeldre, niti pokušavaju da preprave svemir onako kako im se dopada." Behu došli na Agatangu, rekla mi je, u prvom talasu Seoba. Najpoznatija priča o njihovom poreklu - koja je, slučajno, tačna - glasi: davno, pred kraj trećeg međučina Holokausta, jedna skupina ekologa izbegla je sa Stare Zemlje u jednom od prvih brodova za duboki prostor. Poneli su sa sobom u lopticama od kride zigote narvala, delfina, glavatih uljarki i ostalih izumrlih morskih sisara. Kad su otkrili svet plodnih okeana i slatkog, nezagađenog vazduha, oživeli su zigote i odgajili male kitove, štiteći ih, dok su bili mladunci, od ajkula i drugih grabljivaca. Kad su kitovi odrasli - i narasli - i upili u sebe okeane kitove pesme koja je bila sačuvana u brodskom računaru, ekolozi su ih pustili u plavu postelju okeana. Videli su kako se životinje raduju pa su to proslavili i sami, ispijajući bačve vekovima starog vina i pušeći morsku travu koju su otkrili i nazvali tulaš. Posle nekoliko dana došli su k sebi. Bili su zavidljivi i tužni što nikada neće upoznati radovanje kitova koje su spasli. Majstor ekolog rekao je da je čovek, sa svojim majmunskim rukama i željom da poseduje zemljište i druge stvari, gotovo uništio Zemlju. Čovek je bio nesrećna zemaljska vrsta, loših oblika i prirode. Ali šta ako se taj oblik i priroda promene? I tako su ekolozi pušili tulaš i priviđao im se život kakav bi mogao biti, i odgajili su decu tako da imaju šiljate noseve i peraja i repove sa račvom na vrhu. Svoj vodeni svet nazvali su Agatanga, što znači 'Mesto gde se sve kreće ka krajnjem dobru'. Tu su, hiljadama godina, Agatangijanci odgajali decu sa mutacijama, ali da li ka krajnjem dobru ili nekoj nakaznosti evolucije, to čak ni eshatolozi ne mogu da kažu.
<BR>&nbsp;&nbsp;&nbsp;&nbsp;&nbsp;Možda u potrazi za svojim krajnjim dobrom (ili, prosto, zato što mi je dala život i volela me), moja majka je odlučila da moje unakaženo, u kridi sačuvano telo, odnese na Agatangu. Znala je sve pojedinosti priče o Šanidaru. Bogoljudi su ga jednom vratili u život - zar bi učinili manje za pilota našeg čuvenog Reda? Našla je prevoz u brodu za duboke prostore koji je putovao iza Purpurnog sazvežđa. Predala je moje mrtvo telo skupini Agatangijanaca (u stvari, bili su više jedna porodica), koji su sebe nazivali Jatom obnovitelja. Onda su je zamolili da ode sa Agatange, da sačeka u jednom od malenih hotela koji se vrte u orbiti oko planete, dok Obnovitelji budu izvršili - ili ne budu izvršili - svoja čudesa.
<BR>&nbsp;&nbsp;&nbsp;&nbsp;&nbsp;Dugo je čekala. Mučna popravka mog mozga trajala je skoro dve godine. (Govorim o godinama u Nikadiji, naravno. Na Agatangi postoji samo jedno godišnje doba - večno proleće - i mnogobrojna jata mere vreme po stupnju svoga napretka ka krajnjoj planetarnoj svesti. Ali ja sam malo požurio.) Najveći deo prve godine proveo sam ležeći u vodi ispod ustalasanog mora, dok su Balusilustalu i drugi obnavljali delove moga mozga privremenim protezama. Ti glomazni kortikalno usađeni biočipovi trebalo je samo da mi ponovo pokrenu srce, udove i pluća; majušni računari bili su isuviše grubi da bi mi pomogli da ponovo steknem moć govora, a takođe nisam mogao da se setim velikih delova svoga života. Prva moja misao nakon buđenja među jatima hiljada crnih, sjajnih, klizavih tela, bila je da sam prešao na onu drugu stranu dana, i da su doffeli svih tuljana koje poubijah došli da me pitaju zašto sam bio sišao s uma.
<BR>&nbsp;&nbsp;&nbsp;&nbsp;&nbsp;Opštevažeća istina otkriće starih skrajera, jeste da će svaka civilizacija koju su stvorili bogovi u početku ljudima izgledati nerazumljiva i čudesna. Kako, onda, da ja opišem čudo Agatangijanaca kada još ne razumem sve pojedinosti, sve složenosti njihove basnoslovne tehnologije? Ispričaću ono što znam: okean je bio pun stvorenih organizama, od kojih su mnogi bili jednom trećinom računari, jednom trećinom roboti, jednom trećinom živa bića. Većina tih majušnih oruđa bili su mikroskopskih razmera. Bile su to programirane bakterije svih veličina i oblika, eubakterije, loptaste koke i spirohete sa svojim bičastim repovima. Plovile su između bioinženjerijski proizvedenih fitoplanktona; voda je bila puna bičara, jednoćelijskih i kolonijalnih algi, diatoma prekrasno simetričnih, sićušnih morskih dragulja koji su ispredali silikatne ili ugljenikove niti ili ma šta drugo što su bili stvoreni da naprave. Ipak, Agatangijanci su se većinom bavili proteinima. Čitav okean bio je ključali lonac za pravljenje, razglaganje i ponovno sastavljanje proteina. Bila je to jedna prastara tehnologija: restrikcioni enzimi, koji nisu bili ništa drugo do proteinske mašine, upotrebljavali su se za sečenje, preuređenje i kalemljenje delova bakterijine DNK. Ali pošto su Agatangijanci bili bogovi, otkrili su više tajni DNK nego što će kalemari iz našeg Grada ikada uspeti. Stvorili su potpuno nove oblike DNK. I u trilionima ćelija stvorenih organizama svuda po vodama Agatange, prepisivala se DNK, njene informacije se čitale i kopirale u RNK. A RNK je naređivala prirodnim molekularnim mašinama ćelije, ribozomima, da grade proteine: nove enzime, hormone, mišićne proteine, hemoglobin, neurološka strujna kola da se utkaju u sićušne računar-mozgove novih bakterija, proteine svih oblika i funkcija koje se mogu zamisliti, potencijalno beskrajnu raznolikost proteina.
<BR>&nbsp;&nbsp;&nbsp;&nbsp;&nbsp;"Raznim oblicima života nema broja", rekla mi je jednog dana Bulilustalu. "Šta ljudska bića znaju o životu? Tako malo, tako malo, ha, ha! Na Agatangi čak i neke bakterije - ah, da li su to bakterije ili računari, znaš li? - čak su i piramidalne bakterije inteligentne. Postoje beskonačne mogućnosti."
<BR>&nbsp;&nbsp;&nbsp;&nbsp;&nbsp;Kao i na drugim svetovima, u okeanu su se rojili veslonosci, salpide, prstenaste gliste, sunđeri i meduze, a takođe i sipe, gutači, ajkule i druge ribe koje se hrane složenijom hranom. Ali u vodama je bilo i drugih stvorova, životinja čudnih oblika koje su ličile na mehaničke drobilice i seckalice, i zaista su i bile mašine, koje su izgledale kao životinje. Agatangijanci su napravili te stvari, ili bolje rečeno, programirali su enzime slagače da ih naprave. (Zvaću ih slagačima, jer su u stvari bili mašine nalik na enzime.) Ribozomi programiranih bakterija izbacivali su slagače namenjene određenim zadacima. Slagači bi se, zatim, rasejali po vodi, stvarajući velike molekule tako što su hvatali i vezivali delove ugljenika, silikona, atome zlata, bakra, nitrata, bilo kojeg od elemenata rastvorenih u toploj, slanoj čorbi okeana. Molekule lipida, hormone, hlorofil i nove spirale DNK ti slagači su spajali u organizme koji su bili polubiljke i poluživotinje. Slagači su vezivali atome ugljenika sloj po sloj, i tako su morske vile tkale svoje mreže od dijamantskih niti, gradeći svoja prelepa, svetlucava gnezda. Slagači su vezivali atom za atom lepeći ih kao klikere tutkalom. Agatangijanci su mogli da spoje - i to su i činili - atome u bilo koji raspored dozvoljen zakonima prirode. Vezivali su molekularne provodnike za strujne izvore u živim tkivima i uobličavali električna polja neposredno i na nove načine. Da su hteli, mogli su da sagrade podvodni grad; verujem da su mogli da naprave kita velikog kao brod za duboke prostore; možda bi mogli i da utkaju strujna kola u kitov nervni sistem i mišiće, i da stvore živi brod brži od svetlosti koji bi zaplovio ledenim strujama vaseljene. Nije bilo stvari koju nisu mogli da proizvedu, rastave i ponovo stvore molekul po molekul, neuron po neuron, uključujući i čoveka.
<BR>&nbsp;&nbsp;&nbsp;&nbsp;&nbsp;I tako su Balusilustalu i moji domaćini Agatangijanci izmenili moje telo, tako da sam mogao da udišem i vazduh i vodu. Nekako su uspeli da mi otvore mozak a da mi njegovu koru sačuvaju od fitoplanktona, morskih crva i drugog đubreta. Radi moje udobnosti, podigli su jedno ostrvo sa morskog dna. Napravili su drveće koje je raslo, cvetalo i davalo plodove, sve za nekoliko dana. Druge stvari se nisu dešavale tako brzo. Iznutra sam se manjao polako, dan po dan, i samo jedna po jedna ćelija. Pri kraju prve godine provedene na Agatangi pola vremena sam provodio u vodi, pola na suvu. Tumarao sam po svom ostrvcetu, pitajući se ko sam i zašto sam sam. Brao sam oporo voće sa drveća; imalo je ukus snežnih jabuka. Ali bilo je hranljivije od snežnih jabuka. Zaista, Jato obnovitelja napravilo je jednu jedinu vrstu hrane koja me je krepila bolje nego što bi to učinile ribe koje su plivale kroz ostrvsku lagunu. Ubrzo sam se, ipak, zasitio voća. Počeo sam da žudim za srebrnastim ribama, za mesom, za svime što se trzalo, plivalo ili kretalo. Čeznuo sam da jednu granu drveta izdeljem u trozubac, da njima probadam debele krilate ribe, da ih rastrgnem u komade svojim previše naraslim noktima i da sisam slankasto meso. Ali to mi je bilo zabranjeno. Balusilustalu je naredila da smem da ulazim u vodu samo tokom onih polusvesnih trenutaka kad su mi otvarali mozak.
<BR>&nbsp;&nbsp;&nbsp;&nbsp;&nbsp;"Ne razumeš more i ne znaš šta ti je dozvoljeno da jedeš i ne znaš čemu je dozvoljeno da jede tebe", reče ona jednog dana, nakon što je povratila oset za azurnu boju mom vizuelnom korteksu. (Balusilustalu zovem 'ona', više žensko nego muško.) Ležala je priljubljenih peraja na peščanoj obali moga ostrva, smejući mi se tako žestoko da joj je izduženo telo poigravalo i prstenovi prekrasnog loja su joj se talasali ispod sjajne kože. Na perajima je imala kandže; njima je crtala slike životinja u vlažnom pesku. Za razliku od ostalih Agatangijanaca, vrat joj je bio veoma dugačak i žilav, ljupko se njišući kao propeta morska zmija. Treba da napomenem da bogoljudi - bogožene - ne liče svi jedni na druge. Neki su uzeli oblik morskih konja, dok su drugi bili nalik na delfine, dire, ili čak kitove. Svojoj deci daju hiljade različitih oblika; neki ekolog iz Grada zakleo bi se da ne pripadaju istoj vrsti. Ali i pored razlika, jedna osobina im je zajednička: oči su im ljudske. Balusilustalu je imala krupne smeđe oči, inteligentne oči, oči pune ironije i humora. Gledala me tim očima, sve vreme mi govoreći svojim prefinjenim jezikom laveža, groktaja i coktanja. Taj jezik sam potpuno razumeo. Kasnije, kad biočipovi za prevođenje budu uklonjeni iz moga mozga, sve će mi to zvučati kao bla-bla-bla-bla.
<BR>&nbsp;&nbsp;&nbsp;&nbsp;&nbsp;Ali ona je znala sve o mom ljudskom govoru. "Meso je meso", rekoh ja, ne sećajući se još u to vreme da sam čovek iz Grada. "Čovek mora loviti meso da bi preživeo."
<BR>&nbsp;&nbsp;&nbsp;&nbsp;&nbsp;"Ti si glupavi čovek, ha, ha, nisi ajkula - jedi voće sa drveta, drveće je za tebe."
<BR>&nbsp;&nbsp;&nbsp;&nbsp;&nbsp;Činilo se da me prezire, isto onako kao što novoproizvedeni pripravnik sebe smatra za nešto više od iskušenika. Zar je mislila da ću provoditi dane pentrajući se po drveću kao majmun? Ni po jednom pitanju njen prezir se nije ispoljavao tako očigledno kao pri mojim pokušajima da razumem društveno ustrojstvo Agatangijanaca. "Čak i kad bi ti mozak bio zdrav", reče ona, "ne bi mogao da čuješ ono što ti more govori. Ti si matematički čovek, koji traži besmrtnost za sebe samog, ha, ha! Šta ti možeš znati o Duši sveta?" Ali odmah dodade: "Čekaj, čekaj, moramo sačekati dok se ne setiš sebe, a onda još malo sačekati da vidimo da li razumeš najprostije stvari."
<BR>&nbsp;&nbsp;&nbsp;&nbsp;&nbsp;Posle nekog vremena, kad sam ponovo stekao sposobnost da potpuno upravljam svojim mišićima, počeo sam da se prisećam. Čitavi delovi mog prethodnog života su mi se vraćali, za trenutak delujući nategnuto, nestvarno kao morska pena, da bi potom izbledeli, iščezavajući u uskovitlanim talasima moga pamćenja. Bilo je to neko uznemirujuće, jezivo osećanje. Kao kad se dete probudi usred noći, tako sam se i ja katkad budio iz mora, ne baš sasvim svestan ko sam i kako sam dospeo tu gde se nalazim. Tada bih izronio i nastavio da plutam po mračnim talasima, dižući se i propadajući naniže, pogleda uprtog u zvezde. Sanjao sam. Na mahove mi se činilo da sam Malori Ringes, naivni iskušenik koji uči Bulovu algebru; bivao sam učitelj, lovac, putnik, 'malecki', otac i sin, i ponekad, tokom tih lucidnih trenutaka, kad bih otvorio oči prema tamnim zanosima ispod neuhvatljivih talasa, postajao sam pilot i postajao sam riba - postajao sam pilot-riba - koja je došla da sazna tajne bezvremenog mora.
<BR>&nbsp;&nbsp;&nbsp;&nbsp;&nbsp;Jednog dana, kad sam pomislio da se sećam svih događaja iz svoga života izuzev onih kad sam ubio i bio ubijen, i svih onih trenutaka između ta dva događaja, jednog dana kada je nebo bilo puno paperjastih, belih oblačića i more bilo spokojno i mirno, Balusilustalu gurnu njuškicom moje plutajuće telo i reče, "Sada ćemo ti obnoviti mozak kako treba; kad budemo završili, znaćeš da imaš mozak."
<BR>&nbsp;&nbsp;&nbsp;&nbsp;&nbsp;Povela me je u dublje vode, gde su na nas čekali ostali članovi Jata. Agatangijanci me okružiše sa svih strana. Stotinu hladnih njuškica gurkalo je istovremeno svaki delić mog nagog tela. Jezici su mi lizali kožu. Ispod mene i meni uz bok na sve strane su treperila peraja. Slana pena mi se ulila u usta. U magnovenju me Pakupakupaku i Tsatsalutsa i mnogi drugi podigoše na svojim leđima iz vode. Moje ostrvce se ljuljalo u daljini, zlaćana i zelena mrvica na svetlucavom, plavom moru. Čuli su se zvižduci, lajanje i coktanje. Svuda oko nas začu se u odgovor lajanje i pućpurikanje; more odjednom ožive, ispunjeno glatkim, crnim prilikama koje su klizile kroz vodu. Izbrojao sam sto trideset članova Jata pre nego što su me ponovo zagnjurili u vodu i ja morao da prestanem s brojanjem. (Kasnije sam saznao da jedno jato broji oko hiljadu Agatangijanaca, i da je oko deset hiljada jata raštrkano po okeanu.) Balusilustalu - ili je to možda bila Mumu ili Siseleka - ispusti čitav niz piskavog skičanja i kliktanja. Obraćala se delfinima i kitovima, pomislio sam, i ubrzo se voda ustalasa od ogromnih tela. "Zovemo bogove dubina da prisustvuju tvom ponovnom rođenju", reče Balusilustalu. Bio sam zadivljen saznanjem da su pametni Agatangijanci uobličili svoje jezike i govorne ograne tako da mogu da artikulišu ne samo svoj jezik, već i govor kitova i kitovu pesmu.
<BR>&nbsp;&nbsp;&nbsp;&nbsp;&nbsp;Sve vreme su se dodirivali i lajali; informacije su tekle od nosa do nosa i iz grla do uha. Dodiri odjednom postadoše odsečniji, prisniji, žešći. Tu u vodi, neki članovi jata polegoše po drugima, otvorivši proreze na telu dubinskom milovanju i sparivanje otpoče. Iznad mene, ispod mene i sa svih strana, mnogi su se parili puni uživanja i samozaborava, a zatim još više i više njih - sav očaran posmatrao sam i osluškivao, dok se voda punila njihovim lavežom i uzdasima. U početku nisam shvatio šta se događa. Pomislio sam da su bogovi poludeli od seksa. Ali ubrzo sam postao svestan saznanja u sebi. Jedan deo čuda mi se otkrivao, da li putem telepatije ili informacija uskladištenih u mojim moždanim biočipovima, to nisam znao. Jedan božanski glas mi je šaptao, dok sam plutao pod vodom, osluškujući, i evo šta sam saznao: kad jedna odrasla članica jata postane spremna za sparivanje, ona, Prva majka, stvori jajašce u jednom od svojih jajnika. Nađe partnera, i tada se odigra parenje. (Svi Agatangijanci imaju ud, ogroman, sa trouglastim crvenim glavićem, većim od Bardovog, ali nemaju testise, jer im nisu potrebni.) Prva majka zavlači svoj ud u prorez Druge majke. Jajašce prolazi kroz njega i smešta se u posebno stvoreni organ zvani bakula. U bakuli jajašce biva delimično oplođeno. Druga majka ubrizgava u jajašce pažljivo pripremljene niti plazme začeća, na gotovo isti način na koji virus inficira ćeliju domaćina svojom DNK. Tada ona putem svog uda prenosi jajašce trećem učesniku, koji ponavlja taj postupak, i tako dalje, mnogo, mnogo puta. Na kraju, pošto je jajašce prelazilo iz bakule u bakulu - Agatangijanci ponekad tu fabriku proteina u obliku krofne nazivaju 'organ promene' - pošto su sve majke dale svoj doprinos naslednim osobinama jajašca i oplodnja bude završena. Poslednja majka prima zigot u svoju utrobu i tu raste zametak. Tako je svaka Agatangijanka kćer celog jata.
<BR>&nbsp;&nbsp;&nbsp;&nbsp;&nbsp;"Ali danas ne pravimo kćeri", reče mi Balusilustala, dok sam ja posmatrao kako jato predaje svoju plazmu tamo-amo ispod površine mora. "Pravimo nešto drugo, oh, ho!"
<BR>&nbsp;&nbsp;&nbsp;&nbsp;&nbsp;To što su pravili teško je opisati. U izvesnom smislu, seme u bakulama Agatangijanaca bilo je slično bakteriji, neka vrsta 'neurofaga', jer je imalo za zadatak da pojede i zameni mrtve, rastrgnute neurone. U izvesnom drugom smislu, bilo je mnogo sličnije informacionom virusu. Svaka majka u Jatu utkala je modifikovane lance DNK, tanke nizove asocijacija u informacioni virus. Majke su se kretale kroz vodu, dodirujući jedna drugu iznutra, opijene zanosom, predavale virus iz bakule u bakulu. I tako je implulsivna Deseta majka dodala nizove asocijacija onako kako joj je tog časa prišapnulo nadahnuće, dok je mudra Petstota majka izbrisala te nizove i dodala druge. Kada je virus bio gotovo završen, Balusilustalu ga uze u svoju bakulu, gde obavi na njemu završne promene.
<BR>&nbsp;&nbsp;&nbsp;&nbsp;&nbsp;"Sada ćemo ga staviti u tvoj mozak", reče ona. "Molim te da primiš poklon mojih sestara."
<BR>&nbsp;&nbsp;&nbsp;&nbsp;&nbsp;Moram priznati da nisam želeo da primim nikakav poklon. Iako nisam bio potpuno priseban, još uvek mi je ostalo dovoljno svesti da se jako preplašim. Nisam siguran kako su mi otvorile mozak. Mislim da su upotrebile razlagače da mi pažljivo razlože kolagene u koži na temenu, da rastvore kost lobanje. Osećao sam kao da mi je celo telo rasporeno i da ga sada raščlanjuju tkivo po tkivo, sloj po sloj, ćeliju po ćeliju. Voda je bila crvena i ispunjena krvavim nitima. Delovi mene plutali su u toplom, slanom moru, razvijajući se, polako se otvarajući. Uklonile su mi neke biočipove iz moga. Kad su virus unele u mene, kriknuo sam. Nije me bolelo, ali kriknuo sam od straha da će me virus uništiti a ne izlečiti. Taj krik mora da je prenela gusta, namreškana voda do mesta gde je čekao krug glavatih uljarki sa zatupastim glavama. Čuo sam niz brboravih uzdaha, koje sam protumačio kao smeh. Tada Balusilustalu progovori, ne mičući ustima, i ja začuh njen glas unutra, u sebi.
<BR>&nbsp;&nbsp;&nbsp;&nbsp;&nbsp;- Bogovi dubina se čude zašto čovekoliki majmuni uvek vrisnu pri rođenju? Ha, ha - zato što su glupi, rekla sam im.
<BR>&nbsp;&nbsp;&nbsp;&nbsp;&nbsp;- Ne, ja umirem, ubijate me.
<BR>&nbsp;&nbsp;&nbsp;&nbsp;&nbsp;- Obnavljamo te u ono što bi mogao da budeš.
<BR>&nbsp;&nbsp;&nbsp;&nbsp;&nbsp;- Da bih živeo, umirem. Znam, virus će me ubiti.
<BR>&nbsp;&nbsp;&nbsp;&nbsp;&nbsp;- Tako si glup, oh, ho! Ono što smo napravili za tebe nije baš virus.
<BR>&nbsp;&nbsp;&nbsp;&nbsp;&nbsp;- Šta je to?
<BR>&nbsp;&nbsp;&nbsp;&nbsp;&nbsp;- Mi smo bogovi, zar ne, ha, ha! To seme smo napravili u svojim telima da bi te vratili u život. Možeš ga zvati božansko seme.
<BR>&nbsp;&nbsp;&nbsp;&nbsp;&nbsp;- Virusi, ta hijerarhija DNK, taj primitivniji program, zarazni su, ubijaju ćelije višeg reda - to su me naučili ekolozi još dok sam bio iskušenik.
<BR>&nbsp;&nbsp;&nbsp;&nbsp;&nbsp;- Kakva glupost! Božansko seme će tražiti samo mrtve ćelije mozga; mnogo je delova tvog mozga koji su izumrli.
<BR>&nbsp;&nbsp;&nbsp;&nbsp;&nbsp;- Ne valja, ne valja, kao što bi rekao Bardo.
<BR>&nbsp;&nbsp;&nbsp;&nbsp;&nbsp;- Božansko seme je inteligentno, na izvestan način. Ono uvodi nizove asocijacija u mrtve neurone i za kratko vreme ih vraća u život. Božansko seme će preuzeti programiranje DNK.
<BR>&nbsp;&nbsp;&nbsp;&nbsp;&nbsp;- Nešto je ovladalo mnome, ne valja.
<BR>&nbsp;&nbsp;&nbsp;&nbsp;&nbsp;- Slušaj, Čoveče, ovo je umeće Agatange: nizovi asocijacija se reprodukuju hiljadama puta. Reprodukcija i život, glupi Čoveče. Organizuju se novi nizovi, hvatajući se jedan za drugi kao morski crvi, obrazujući hiljade međuspojeva. I kad izrastu, neuron se rasprsne i umre. I novo božansko seme je rođeno, hiljade božanskog semenja.
<BR>&nbsp;&nbsp;&nbsp;&nbsp;&nbsp;- Pripravnici ginu, zašto me ne ostavite na miru?
<BR>&nbsp;&nbsp;&nbsp;&nbsp;&nbsp;- Kada se milioni božanskog semenja nasele širom tvog mozga, uklonićemo preostale biočipove. Biočipovi su neverovatno glomazni. Dobri su da ti pokreću noge ili da ti omoguće da laparaš tim glupim jezikom, ali su potpuno beskorisni za pamćenje matematike i ostalih memorija koje se sadrže.
<BR>&nbsp;&nbsp;&nbsp;&nbsp;&nbsp;- Sadrže se?
<BR>&nbsp;&nbsp;&nbsp;&nbsp;&nbsp;- Mozak je kao hologram; celina se sadrži u svakom delu.
<BR>&nbsp;&nbsp;&nbsp;&nbsp;&nbsp;- Ne.
<BR>&nbsp;&nbsp;&nbsp;&nbsp;&nbsp;- Pusti da ti objasnim.
<BR>&nbsp;&nbsp;&nbsp;&nbsp;&nbsp;- Ne, ne, umirem i plašim se.
<BR>&nbsp;&nbsp;&nbsp;&nbsp;&nbsp;Dugo sam lebdeo u vodi, poskakujući gore dole pri talasanju blage struje. Nekako su me hranili. U ustima sam osećao ukus soli i krvi, oštru aromu tuljanove kože i mokraće. (Agatangijanci ne poklanjaju ni malo pažnje svoji izlučevinama, kao bebe u koritu tople vode. Ali okean je bio ogroman, tako da su se oblaci tamne, narandžaste mokraće brzo razvejavali.) Dugi dani su se polako pretapali u duge noći, i noć je opet postajala dan, i ritmovi svetlosti i mraka gubili su se u dubljim ritmovima mora. I neprestani zvuci, jato koje laje, ječi i razgovara, pištanje delfina dok čavrljaju međusobno, duboki i odzvanjajući zvuci glavatih uljarki - svi ti zvuci su me okruživali, lupkajući me po koži beskrajnim zvučnim talasima. Osećao sam zvuke do srži. Imao sam osećaj kao da gutam zvuke, kao da me zvuci mora hrane i održavaju u životu. Mračni ritmovi su jurili mojim venama, i ponovo sam osetio zvuk u mozgu. Jato je klizilo kroz vodu, prenoseći jedni drugima pesmu i materiju stvorenog života, jedni drugima dok su se dodirivali, pevajući i praznili se jedni u druge. Ponovo su mi otvorili mozak, i ponovo su u moje najdublje delove uneli svoj virus, svoje božansko seme. I ponovo, i još mnogo puta. Agatangijanci su pevali o gluposti ljudskih bića, ali i o njihovoj pameti. Pevali su o Duši sveta, o tami i svetlosti. A virus je radio svoj posao, dok sam ja uplovljavao u sve širi okean zvuka. Pesma Jata je postepeno postojala sve jasnija. Počinjao sam da razumevam stvari. Tužne, oplakujuće melodije zazvučale su u meni, i ja se setih da sam jednom ubio tuljana. Začuo se i jedan jedini, visoki i prodorni zvuk, nalik na samrtni krik šakuhačija. Setio sam se da sam ubio čoveka po imenu Liam, i ponovo proživeo trenutak svoje smrti. Zvuk smrti, zvuci života talasi su mi se lomili iznad glave, a galeb je lepršao krilima i slao svoje krike visoko iznad daleke peščane obale, i ja se setih onoga što je trebalo da ostane zaboravljeno; setih se kako sam kao dete učio da bojim; setih se otmenih teorema i kako se delje oštrica od kremena; setih se da je Leopold Soli moj otac; možda sam se za trenutak setio svih trenutaka u svom životu. Setio sam se stvari koje nikada nisam znao. Nadođoše mi i neka čudna, nova sećanja. Znao sam da su ona delo virusa u meni. Slušao sam pesmu mora, pesmu Jata obnovitelja, i pesmu svih drugih jata. Pesmu života.
<BR>&nbsp;&nbsp;&nbsp;&nbsp;&nbsp;- Zašto?
<BR>&nbsp;&nbsp;&nbsp;&nbsp;&nbsp;- Zato što je lepo! Ali te takođe obnavljamo i zbog onoga što si, Malori Ringesu, pilot koji nikada neće umreti, ha, ha! Dajemo ti naše memorije jer moraš da znaš.
<BR>&nbsp;&nbsp;&nbsp;&nbsp;&nbsp;- Neću ništa da znam.
<BR>&nbsp;&nbsp;&nbsp;&nbsp;&nbsp;- Oh, ho, slušaj samo, Čoveče, i reći ćemo ti sve! Čuješ li kako talasi šapću tajnu? Znamo da znaš, Čoveče. Tajna života je samo radovanje i ništa drugo, i radost je svuda. Za radovanje smo stvoreni. Naći ćeš ga u naletu noćnih talasa, na peščanoj obali i u kamenju, u soli koja se nalazi u vazduhu i vodi koju udišemo, i duboko, duboko u krvi. I u lelujavom pesku okeana i u srebrnastoj ribi koja se uvija i u zasenčenom zelenilu plićaka i u ljubičastim dubinama i u krastavoj ljušturi ostrige i u ružičastim grebenima i čak i u đubretu na dnu okeana, radost, radost, radost!
<BR>&nbsp;&nbsp;&nbsp;&nbsp;&nbsp;- Ne, život je bolan, to znam. Ima jedna pesma; sećam se nekih njenih delova: 'Rađamo se u bolu svoje majke i nestajemo u svome.'
<BR>&nbsp;&nbsp;&nbsp;&nbsp;&nbsp;- Život neće nestati. Dajemo ti svoje memorije zato da života ne nestane.
<BR>&nbsp;&nbsp;&nbsp;&nbsp;&nbsp;- Pamtim pesmu Jata obnovitelja.
<BR>&nbsp;&nbsp;&nbsp;&nbsp;&nbsp;- Sva jata su obnovitelji. To smo; to činimo.
<BR>&nbsp;&nbsp;&nbsp;&nbsp;&nbsp;- Ne želim da me ovakvog obnovite.
<BR>&nbsp;&nbsp;&nbsp;&nbsp;&nbsp;- Divna pesma, zar ne? Čuješ li pevanje?
<BR>&nbsp;&nbsp;&nbsp;&nbsp;&nbsp;- Bojim se.
<BR>&nbsp;&nbsp;&nbsp;&nbsp;&nbsp;- Ha, ha!
<BR>&nbsp;&nbsp;&nbsp;&nbsp;&nbsp;Pesma Agatange je divna pesma, ali nije onakva kakvu bi većina ljudskih bića volela da čuju. Neki delovi, dabome, kada se ima u vidu potpuno ljudsko poreklo te tajanstvene rase, mogu se razumeti. Ljudi i bogoljubi (pa, čak i većina bogova, rekao bih) znaju da se materija i svest ne mogu razdvojiti. To znanje nije od juče; vekovima pre nas mehaničari su otkrili da nije moguće opisati ponašanje subatomskih čestica a da se ne uzme u obzir uticaj svesti u predmetima koje su proučavali, isto kao što nije moguće objasniti pogubnu termodinamiku i zagađivanje Zemlje ako se ne uzme u obzir svesno i zločinačko delovanje milijardi ljudskih bića. (To se, naravno, desilo, pre nego što su mehaničari najvećim delom napustili svoju glupu zamisao da traže apsolutnu česticu. Neverovatno je, ali nekadašnji ljudi su 'otkrili', opisali i popisali trideset hiljada tri stotine osam diskretnih čestica - leptone, gluone, fotine, čarme, gravitone, kvuone, kvarke, naopake kvife i ostale deliće svojih jednačina - pre nego što su digli ruke od te beznadežne potrage.) Dakle, Agatangijanci poštuju jedinstvo svesti i materije, i to svoje verovanje priveli su logičkim krajnjim granicama. Deset hiljada jata obnovitelja pokušavala su da svu svoju planetu probude do više svesti. Pesma govori o velikoj obnovi: prvi ekolozi nisu imali poverenja u svoje sićušne svesti. Da li je čovekova svest spasla Staru Zemlju? Nije, i neće ni Agatanga biti spašena, jer čovek je čovek, i jednog dana - iako su sebe pretvorili u tuljane i privoleli se moru - sklad koji vlada u prirodi biće poremećen. Samo ako uspeju da stvore svest koji daleko prevazilazi njihovu, Dušu sveta, moći će da zapevaju pesmu sveukupne radosti, što su, na kraju krajeva, i nastojali da jednog dana urade.
<BR>&nbsp;&nbsp;&nbsp;&nbsp;&nbsp;Kad mi se mozak dovoljno zacelio da bih mogao da razumem praiskonski sklad mora, Balusilustalu mi je dozvolila da lovim ribe u laguni svoga ostrva. Mnoga popodneva proveo sam sećajući se, loveći kopljem priobalnu ribu, šohi i srebrnorepku. Spavao sam na plaži i pekao svoju lepu, Alaloi kožu pod sjajnim, zracima ružičastog sunca. Često bih otplivao podalje od lagune u pučinske struje gde su se kitovi, seleći se, igrali i gutali ogromne gutljaje planktona. Voda je vrila crveno od majušnih ljuskara, dizali su se vodeni stubići grbavih lososa, alovki i plavoperaja, osećao se oštri miris morske soli i pene - sećam se mora kao da sam živeo u njemu milion godina. Ali još sam se bojao ajkula i drugih grabljivaca što su plivali ispod talasa, bojao sam se, takođe, i manje opipljivih stvari. Često bih plivao kao mladunče, okružen bezbednim zidom Jata. I kad su mi na kraju otvorili mozak, umirujuće misli o Balusilustalu i drugima potpuno su me preplavile.
<BR>&nbsp;&nbsp;&nbsp;&nbsp;&nbsp;- Ne boj se da ćeš izgubiti sebe. Postoji deo i postoji celina, i oboje postoje istovremeno.
<BR>&nbsp;&nbsp;&nbsp;&nbsp;&nbsp;- Ja sam čovek! Nikada neću pripadati Jatu.
<BR>&nbsp;&nbsp;&nbsp;&nbsp;&nbsp;- A žene na Staroj Zemlji gotovo su uspele da stvore planetarnu svest. Deset milijardi žena i dece - svako od njih poput neurona u mozgu. I sve njihovo dodirivanje, pričanje, sparivanje, muvanje i pevanje - sva ta međusobna saobraćanja, baš nalik na međusobno povezane sinapse neurona. Ha!
<BR>&nbsp;&nbsp;&nbsp;&nbsp;&nbsp;- Zašto smo omanuli?
<BR>&nbsp;&nbsp;&nbsp;&nbsp;&nbsp;- Zašto dečko kida krila muvama?
<BR>&nbsp;&nbsp;&nbsp;&nbsp;&nbsp;- Neću da budem deo planetarnog mozga.
<BR>&nbsp;&nbsp;&nbsp;&nbsp;&nbsp;- Ha, ha, ali on hoće da budeš njegov deo... celine. Bar privremeno.
<BR>&nbsp;&nbsp;&nbsp;&nbsp;&nbsp;- Ne, ne.
<BR>&nbsp;&nbsp;&nbsp;&nbsp;&nbsp;- Eto, upravo zato su tvoji preci omanuli. Svest Majke Zemlje u nastajanju bila je oštećena njenom mladalačkom nemarnošću. U izvesnom smislu, nikad se nije ni rodila. Delovi nikad nisu istinski postali svesni celine.
<BR>&nbsp;&nbsp;&nbsp;&nbsp;&nbsp;- Bojali su se, rekao bih.
<BR>&nbsp;&nbsp;&nbsp;&nbsp;&nbsp;- Ha, ha, budale! Da li je riba svesna mora, ili samo one vode u kojoj pliva? Šta jedan jedini neuron tvoga mozga zna o matematici, muzici ili ljubavi? Nikada ne možemo biti svesni celokupnih razmera celine, ali možemo ipak znati nešto od njenog delanja.
<BR>&nbsp;&nbsp;&nbsp;&nbsp;&nbsp;- A deset hiljada članova jata - šta mi, pa, vi radite?
<BR>&nbsp;&nbsp;&nbsp;&nbsp;&nbsp;- Čudesne stvari! Mi smo bogovi, zar ne, oh, ho? Mi smo mozak Agatange, i kad plačemo biva kiša, a kad uzdahnemo, zaduva vetar. Kad korali umru tamo gde treba, njihovi kosturi stvaraju morske grebene. Stvaramo nove vrste tamo gde je potrebno, ponekad tek radi igre. A ona druga bića, viša bića, ekolozi i sklad - strah nas je da ti pričamo o tim višim bićima, rešavamo se da ti kažemo, želimo da ti kažemo, ali...
<BR>&nbsp;&nbsp;&nbsp;&nbsp;&nbsp;- Ali?
<BR>&nbsp;&nbsp;&nbsp;&nbsp;&nbsp;- Ali, ti si tako glup, ha, ha! Čak i Agatangijanci, uzeti pojedinačno, Balusilustalu, Mumu, Pakupakupaku mnogo su glupi. Ali bar smo svesni celine; celina, to smo mi, i ona je svesna da mi postojimo.
<BR>&nbsp;&nbsp;&nbsp;&nbsp;&nbsp;- A kitovi?
<BR>&nbsp;&nbsp;&nbsp;&nbsp;&nbsp;- Ono što je tvoja moždana kora primitivnijim delovima tvoga mozga, to su kitovi našim jatima. Možeš čak reći da su kitovi duša Agatange. Ali to bi bilo uprošćavanje, ha, ha!
<BR>&nbsp;&nbsp;&nbsp;&nbsp;&nbsp;- Toliko hijerarhija i slojeva inteligencije; bojim se da ću se izgubiti.
<BR>&nbsp;&nbsp;&nbsp;&nbsp;&nbsp;- Glupi, glupi čoveče! Hologram je sačuvan; sve je sačuvano.
<BR>&nbsp;&nbsp;&nbsp;&nbsp;&nbsp;- Ja se bojim.
<BR>&nbsp;&nbsp;&nbsp;&nbsp;&nbsp;Nisam se najviše bojao da će me planetarne svesti progutati. Zar čoveka, onako dlakavog i sa prstima i sa mozgom za matematiku može da proguta jato tuljanoljudi? Pa, čak i kad bi mogli da mi promene telo i da mi mozak obrade onako kako im se prohte - a priznajem da su mogli - zašto bi tako nešto poželeli? Zar bi Malorija Ringesa, prostog pilota jednog zastarelog Reda bogovi smatrali iole vrednim? Ne, moj vrhunski strah, ono čega sam se najviše bojao, bilo je da izgubim svoje sebstvo pod uticajem virusa koji su usadili u mene. Što sam više plivao među Jatom i što mi je mozak više 'zaceljivao', to sam se više bojao.
<BR>&nbsp;&nbsp;&nbsp;&nbsp;&nbsp;Kako su dani prolazili, polako sam shvatao da Agatangijanci imaju veliku moć nad materijom i svešću. (I da upotpunim polumitsku petočlanu formulu mehaničara, takođe i nad energijom, vremeprostorom i informacijama. Naročito nad informacijama.) Primetio sam da tamo gde je plivalo Jato nikada nije padala kiša, nikada nisu duvali jaki vetrovi, niti su talasi postajali veoma visoki. Čak su se i ajkule pomalo suzdržavale. Te velike, glatke, prekrasne ubice u stvari su nekolicina prastarih Agatangijanaca, oni koji su bili spremni da 'idu dalje', kako se kaže. Ajkule su ostavljale mladunčad - decu - na miru. Nikada nisam mogao da shvatim kako su Mumu i Seseleka bile u stanju da otplivaju pravo velikoj beloj ajkuli i da bezobrazno dodirnu svojim perajima njena. Za mene je ostala tajna zašto su htele da to urade, sem ako nisu želele da na mene ostave utisak svojom ljubavlju prema prirodi, ili još važnije, ljubavlju prirode prema njima. Samo sam jednom posumnjao u njihovu moć. Samo je jednom priroda izgledala tako nedohvatna njihovoj vlasti kao što je sunce sunčanoj ribi.
<BR>&nbsp;&nbsp;&nbsp;&nbsp;&nbsp;Jednog dana je leglo orka, sa svojim ravnomerno raspoređenim, kupastim zubima, iskrslo niotkuda. Za tren oka su Siseleka i sedam ostalih bili rastrgnuti i progutani. Krv je tako gusto plovila u vodi da su čak i ajkule poludele. Nastao je pokolj. Ajkule su ipak ginule, iako su čeljustima grabile velike zalogaje vode. Kad je nastala zbrka, jedan ork se probio u sredinu Jata. Progutao je osmoro vrišteće dece kao da su ostrige. Kad se najeo - mora da se najeo, mislio sam - mahnuo je ogromnim repom ispod jedne bebe, odbacivši je iznad vode i iznad leđa majki u razjapljena usta drugog orka. To je ponovio tri puta, i svaki put bespomoćno dete bi nestalo u stomaku nasmejane crno-bele zveri. Zatim, hitro kao što su došli, orki su nestali, i pocrvenele vode su se umirile.
<BR>&nbsp;&nbsp;&nbsp;&nbsp;&nbsp;Jecaji Jata, krici, vrištanje, zvižduci i uzdasi trajali su još dugo. Nekoliko majki me odvede pod vodu i za tren oka sam bio obavijen slojevima tuljanovih tela, koja su se uvijala i podrhtavala oko mene. Kad je izgledalo da su se orki najeli, pesma Jata se vratila moru. Možda su Agatangijanci prebrojavali svoje gubitke, ili su, prosto, tešili jedni druge. Možda su bili zaokupljeni svojim 'višim stvarima'. Bio sam preplašen opasnostima, spoljnim kao i unutrašnjim. Sve što sam želeo bilo je samo da se vratim na svoje ostrvo, da samog sebe izvučem u bezbednost, u krošnju drveta. Ali posle nekog vremena, mnogobrojni raspevani glasovi uspokojiše se i nastade sklad, krici i lavež se pretvoriše u reči, a reči u misli.
<BR>&nbsp;&nbsp;&nbsp;&nbsp;&nbsp;- Cena, cena, sve ima svoju cenu, ha, ha!
<BR>&nbsp;&nbsp;&nbsp;&nbsp;&nbsp;- Ali vi ste bogovi! Kad plačete, pada kiša, tako si rekla.
<BR>&nbsp;&nbsp;&nbsp;&nbsp;&nbsp;- Još smo ljudska bića, tu, duboko u sebi, i kad se prolije krv, plačemo.
<BR>&nbsp;&nbsp;&nbsp;&nbsp;&nbsp;- Kažeš da su kitovi viši bogovi, ne razumem, da li su ludi?
<BR>&nbsp;&nbsp;&nbsp;&nbsp;&nbsp;- Oh, dugovi, gresi naših očeva. Svest Agatange još nije dostignuta, još nije savršena. Cena.
<BR>&nbsp;&nbsp;&nbsp;&nbsp;&nbsp;- Ispričaj mi o orkima.
<BR>&nbsp;&nbsp;&nbsp;&nbsp;&nbsp;- Slušaj muziku nadolazećih talasa.
<BR>&nbsp;&nbsp;&nbsp;&nbsp;&nbsp;- Da li je vaš planetarni mozak delimično lud?
<BR>&nbsp;&nbsp;&nbsp;&nbsp;&nbsp;- Slušaj kako doleću oblaci koje nosi vetar.
<BR>&nbsp;&nbsp;&nbsp;&nbsp;&nbsp;- Kaži mi.
<BR>&nbsp;&nbsp;&nbsp;&nbsp;&nbsp;- Slušaj kako ti kuca srce.
<BR>&nbsp;&nbsp;&nbsp;&nbsp;&nbsp;- Ne!
<BR>&nbsp;&nbsp;&nbsp;&nbsp;&nbsp;- Cena. Greške. Svemir ima greške.
<BR>&nbsp;&nbsp;&nbsp;&nbsp;&nbsp;- Da li moj mozak ima greške? Pričaj mi o virusu - šta će da uradi?
<BR>&nbsp;&nbsp;&nbsp;&nbsp;&nbsp;- Vaseljena je savršena, takođe, kao što je tvoj mozak savršen, ili će to uskoro biti, oh, ho! I ne smeš da ga zoveš virusom. Božansko seme je savršeno. Božansko seme je samo za tebe. Um jata te je okružio i oformio tvoj mozak. Naš um je računar, nalik na računare akašika vašeg Reda, ili nalik na neurologike tvog broda. Samo mnogo jači i dublji, oh, oh! Mi smo bogovi, zar ne? Tvoj mozak liči na savršeni hologram. A zar u hologramu nije cela informacija sačuvana u svakom delu? I u našim bakulama, koje se pokoravaju računarima našeg uma, stvaramo božje seme. Božje seme 'čita', hologram tvoga mozga. Ono ga razvija, ti si već otvorena knjiga, ha, ha! Božansko seme zna tačan redosled prema kojem tvoji neuroni treba da budu zamenjeni. Božansko seme 'vidi' veze koje moraju biti uspostavljene između živih neurona.
<BR>&nbsp;&nbsp;&nbsp;&nbsp;&nbsp;- A moje memorije?
<BR>&nbsp;&nbsp;&nbsp;&nbsp;&nbsp;- Memorija nije pojava koja se može lokalizovati. Memorija može da se stvori, ali ne može da se uništi. Svaki deo tvog mozga sadrži sve tvoje memorije. Božansko seme čuva memoriju.
<BR>&nbsp;&nbsp;&nbsp;&nbsp;&nbsp;- A ja?
<BR>&nbsp;&nbsp;&nbsp;&nbsp;&nbsp;- Ha, ha, ti si Malori Ringes, zar ne?
<BR>&nbsp;&nbsp;&nbsp;&nbsp;&nbsp;- Da li je moje poimanje sebstva sačuvano? Da li ću ipak biti ja? Otkud da znam?
<BR>&nbsp;&nbsp;&nbsp;&nbsp;&nbsp;- Kako zvuči sunce koje se rađa?
<BR>&nbsp;&nbsp;&nbsp;&nbsp;&nbsp;- Imam osećaj kao da se davim.
<BR>&nbsp;&nbsp;&nbsp;&nbsp;&nbsp;- Daviš se u moru informacija, oh, ho! Informacije, informacije na sve strane! Informacije o spiralnoj školjki i o pesmi jata: informacije; informacije prolaze pod morem, prolaze od istinskih informacionih virusa do majki, i od majki do virusa; i virusi inficiraju vidre i oktopode, girice i diatome. Evo šta ti je istinski informacioni virus: stara se da DNK bude informisana o promenama u drugim vrstama. A potom informiše nas, mi informišemo život u moru, i ta se informacija prenosi, stalno se prenosi, od stvorenja do stvorenja, od biljke do bilje, pod morem i preko svih voda Agatange. Pusti da te otvorimo moru informacija.
<BR>&nbsp;&nbsp;&nbsp;&nbsp;&nbsp;- Ne!
<BR>&nbsp;&nbsp;&nbsp;&nbsp;&nbsp;- Ne boj se , sve će se vratiti.
<BR>&nbsp;&nbsp;&nbsp;&nbsp;&nbsp;- Bojim se da ću umreti.
<BR>&nbsp;&nbsp;&nbsp;&nbsp;&nbsp;- Informacija je kao voda, a ti umireš od žeđi.
<BR>&nbsp;&nbsp;&nbsp;&nbsp;&nbsp;Nastupio je trenutak mira, teško ga je zapamtiti, a nemoguće zaboraviti. Otvorili su me, i talasi svesti su navalili. Verujem da sam postao deo Agatange, deo živućeg uma planete. Slušao sam neke stvari; osećao sam kako se planeta kreće ispod mene. Informacije su prelazile od mene u more, dok me je svako živo biće i biljka obaveštavalo o svom prisustvu. Moja svest bila je ovaploćena u svakoj školjki-zevalici, kitu ili morskoj zvezdi - siguran sam. Bio sam jastog koji svojim štipaljkama rije po pesku na morskom dnu, tražeći natrule zalogaje; bio sam zelenkasto - plava alga, koja plovi nošena strujom, upijajući u sebe sunčevu svetlost, i bio sam diatom, strelasti crv i sečivo koje otvara meka tkiva meduze. Bio sam ogromna glavata uljarka koja peva u zanosu parenja i jeca od sreće, rađajući mladunče. Bio sam mnogo stvari i jedna, grleći svet svojim pipcima, perajima, rukama. A informacija je sve vreme prelazila, sa biljke na životinju, sa pojedenog na proždirača, sa virusa na bakteriju, sa majke na kćer. Ta informacija imala je blistajući sistem, predstavljala je prizor čist kao dijamant, ali sada postoje još samo sećanja na taj prizor; kao zvezdana svetlost koja se rasipa kroz duboke, plave vode, tako su i memorije zamagljene. Bio sam istovremeno ja sam, sićušna ćelija sa sićušnom ljudskom svešću, i ogromno biće, svesno informacije koja ispunjava vaseljenu. Znao sam stvari. Za mene, kao čoveka, znanje je bilo nemoguće i složeno. Ali kao Agatanga, planeta, kada sam podigao pogled prema zvezdama, bio sam svestan lepote i jednostavnosti. Na neki način, još ne razumem kako, ta svest me je promenila i nikada nije prestala da me menja, i bojim se da nikada ni neće.
<BR>&nbsp;&nbsp;&nbsp;&nbsp;&nbsp;Kada sam se probudio, ležao sam na peščanoj obali, peta ukopanih u vlažni pesak na ivici vode. Pesak mi je bio u ustima, kosi, ušima i očima. Pokrenuo sam sasušena, ispucala usta da progovorim, i zubi mi zaškripaše o zrna peska. Galeb kriknu. Svuda duž linije na kojoj su se lomili, talasi su bili beli i zapenjeni. Rumeno sunce klizilo je naniže na zapadnom nebu, i ja se zapitah koliko dugo već ovako ležim. Koža mi je bila vrela, izgorela od sunca i crvena kao nar. Podigao sam ruke prema glavi i provukao prste kroz kosu, opipavajući da nađem neki ožiljak, krastu ili pukotinu, koji će potvrditi da mi je mozak bio otvaran. Ali našao sam samo nekoliko krckavih, crnih morskih algi koje su mi se zakačile za kosu (Crnu i riđu kosu.) Zatvorih oči. Pogledah unutra, u unutrašnjost svog mozga; tražio sam memorije koje bi mogle izgledati nestvarne. Isprobao sam svoje matematičke sposobnosti. Napravio sam nekoliko proizvoljnih aksioma, zasnovao na njima logiku, i izmislio nekoliko ljupkih teorema. Radio sam i druge stvari. Dugo sam duboko razmišljao, utonuo u problem identiteta s kojim sam se prvi put suočio još u Entitetu. Kako ću znati da li mi se moje istinsko sebstvo promenilo? I ako se promenilo, tako neprimetno da nikada neću znati, da sam ja na neki način drukčiji ili umanjen, zar bi imalo značaja?
<BR>&nbsp;&nbsp;&nbsp;&nbsp;&nbsp;Da, imalo bi. Oči su mi se kretale ispod spuštenih kapaka, dok sam razmišljao o Katarininim poslednjim rečima upućenim meni, i odjednom je to postalo važnije od svega u veseljeni. Najviše sam se bojao da će me virus Agatangijanaca lišiti slobodne volje. To se već ranije dešavalo, drugim ljudima. U izvesnom smislu, ta je tehnologija imala korene daleko u prošlosti. Pesnici-bojovnici sa Kvalara i odvratni vanzemaljci Skutari, kao što se zna, praktikuju tu varvarsku veštinu zamene mozga. Tu veštinu zovu 'genokradljiva imitacija', i zaista je užasna. Sićušni virusi genokradljivci - u stvari, to su računari - preplavljuju mozak žrtve. Najpre osnivaju kolonije na ključnim mestima po celoj moždanoj kori. Jedan po jedan preuzimaju programe funkcije. Tako mozak žrtve počinje da radi po programu novog gospodara. Na kraju, kad virus obavi svoj posao i čitav mozak preuredi, čovek postaje obična mašina.
<BR>&nbsp;&nbsp;&nbsp;&nbsp;&nbsp;Ono što je u tebi nije ni pravi informacioni virus ni genokradljivac. Već smo ti rekli, to je božansko seme. Hologram je sačuvan.
<BR>&nbsp;&nbsp;&nbsp;&nbsp;&nbsp;Ležao sam na peščanoj obali, osluškujući ritmove u sebi. Uistinu, osećao sam se kao uvek - možda tek nešto više složen, ljut, sumoran i malčice suviše pun sveta, ali... bio sam to ja. Ustao sam i bacio pogled preko talasa na pučinu, gde se okean nadimao i gde se okupilo Jato obnovitelja. Čuo sam u vlastitoj krvi pesmu Agatange. Iako sam još bio onaj isti gordi, tašti, ubilački čovek, znao sam da sam nešto više od toga. U meni je bila neka nova istina, nova strast - gotovo sam mogao da je osetim kako plamti u meni negde iza očiju. Gotovo sam znao šta je to. Nešto - i to ne samo Pesma Jata - bilo mi je dodato. Pogledao sam na more, osluškujući uzdahe plime, i znao sam da su Agatangijanci ostavili nešto nedorečeno, nešto neobjašnjeno.
<BR>&nbsp;&nbsp;&nbsp;&nbsp;&nbsp;Preplivao sam lagunu i izašao na pučinu, preplivao iznad belih i ružičastih koralnih grebena i ušao u dublje vode. Delfini su, zviždeći, jurili ispred mene, a jedan grbavac iskoči iz vode i pade na leđa, uz divovski pljusak. Našao sam Balusilustalu kako pliva s Jatom. Gurnula me je nosom u stomak, kad sam joj se obratio jezikom Civilizovanih svetova. Još jednom sam je upitao o orkima, i ona mi još jednom odgovori zagonetkom. Stavila mi je posredno do znanja da je to tabu tema, nešto o čemu ona ne može ili neće da govori. (Interesantno, kod svih ljudi - čak i kod bogoljudi - postoje stvari o kojima se ne sme razgovarati. Devaki, na primer, gotovo nikada ne pričaju šta su sanjali, a postoje i mnogi primeri izbegavanja da se pomene seks i seksualnost. Čak i mi, piloti ne smemo da razgovaramo o onome o čemu ne smemo da razgovaramo.)
<BR>&nbsp;&nbsp;&nbsp;&nbsp;&nbsp;Poslednji put su mi otvorile mozak, ali nisu to učinile fizički. Otvorile su me svojim mislima, i svojom ljubavlju. Svojom potrebom.
<BR>&nbsp;&nbsp;&nbsp;&nbsp;&nbsp;- Obnovljen si, i vreme je da ideš.
<BR>&nbsp;&nbsp;&nbsp;&nbsp;&nbsp;- Sada ima nešto u meni. Nešto što ne mogu sasvim da iskažem, čak ni da zamislim. Ključ - ispričajte mi o orkima.
<BR>&nbsp;&nbsp;&nbsp;&nbsp;&nbsp;- Oseti slobodu talasa u sebi.
<BR>&nbsp;&nbsp;&nbsp;&nbsp;&nbsp;- Zašto bog ne može čoveku dati jedan jednostavan odgovor?
<BR>&nbsp;&nbsp;&nbsp;&nbsp;&nbsp;- Ostao si glupi čovek, ha, ha!
<BR>&nbsp;&nbsp;&nbsp;&nbsp;&nbsp;- Niste mi sve rekli.
<BR>&nbsp;&nbsp;&nbsp;&nbsp;&nbsp;- Rekli smo ti tajnu života.
<BR>&nbsp;&nbsp;&nbsp;&nbsp;&nbsp;- Ne, nema tu nikakve tajne.
<BR>&nbsp;&nbsp;&nbsp;&nbsp;&nbsp;- Glupane jedan, oh, ho!
<BR>&nbsp;&nbsp;&nbsp;&nbsp;&nbsp;- Zašto ste me vratili u život?
<BR>&nbsp;&nbsp;&nbsp;&nbsp;&nbsp;- Zato što je bilo zabavno.
<BR>&nbsp;&nbsp;&nbsp;&nbsp;&nbsp;- Zašto?
<BR>&nbsp;&nbsp;&nbsp;&nbsp;&nbsp;- Zašto, Zašto? Zašto? Zato što si ti Malori Ringes, pilot koji je svojevremeno ušao u Kalindu, i zato što je ona ušla u tebe.
<BR>&nbsp;&nbsp;&nbsp;&nbsp;&nbsp;- Kalinda?
<BR>&nbsp;&nbsp;&nbsp;&nbsp;&nbsp;- Ti je zoveš Tranzistorski Entitet, ali njeno ime je Kalinda. A Kalinda zna tajnu.
<BR>&nbsp;&nbsp;&nbsp;&nbsp;&nbsp;- Tajnu života?
<BR>&nbsp;&nbsp;&nbsp;&nbsp;&nbsp;- Zna tajnu Vilda. Slobodno možeš reći da je to tajna života u ovoj galaksiji.
<BR>&nbsp;&nbsp;&nbsp;&nbsp;&nbsp;- Ne razumem.
<BR>&nbsp;&nbsp;&nbsp;&nbsp;&nbsp;- Jata pevaju u slavu života na Agatangi i okeana, ponekad čak i sunca, ali ne možemo sprečiti zvezde u Vildu da eksplodiraju.
<BR>&nbsp;&nbsp;&nbsp;&nbsp;&nbsp;- Niko ne može.
<BR>&nbsp;&nbsp;&nbsp;&nbsp;&nbsp;- Ti možeš, ha, ha!
<BR>&nbsp;&nbsp;&nbsp;&nbsp;&nbsp;- Nije tako, bojim se. Ja sam samo glupi čovek.
<BR>&nbsp;&nbsp;&nbsp;&nbsp;&nbsp;- Oh, ho, ti si nešto više od toga!
<BR>&nbsp;&nbsp;&nbsp;&nbsp;&nbsp;- Šta sam ja?
<BR>&nbsp;&nbsp;&nbsp;&nbsp;&nbsp;- Jednog dana ćeš saznati.
<BR>&nbsp;&nbsp;&nbsp;&nbsp;&nbsp;- Šta?
<BR>&nbsp;&nbsp;&nbsp;&nbsp;&nbsp;- Šta? Šta? Šta? Ti si Malori Ringes, čovek kome je mozak povećan i postao ogroman kao more Agatange. Zar se ne osećaš ogromnim? Kao što se more nadima na vetru i kiši, tako ćeš se i ti podići u olujama svoga života. Postoje mogućnosti, Pilote Čoveče, i one će se razvijati, jedna po jedna. Jednog dana, kad budeš još ogromniji, pitaćeš Kalindu zašto Vild raste. Mi bismo je i sami pitali, ali Kalinda nas mrzi, a postoji i hijerarhija. Manji bogovi moraju da se klanjaju većima.
<BR>&nbsp;&nbsp;&nbsp;&nbsp;&nbsp;- Nikada se neću vratiti u Entitet.
<BR>&nbsp;&nbsp;&nbsp;&nbsp;&nbsp;- Jednog dana ćeš se vratiti, zato što ti je tako suđeno i zato što te molimo da se vratiš.
<BR>&nbsp;&nbsp;&nbsp;&nbsp;&nbsp;- Zašto?
<BR>&nbsp;&nbsp;&nbsp;&nbsp;&nbsp;- Zato što zvezde umiru i mi se bojimo.
<BR>&nbsp;&nbsp;&nbsp;&nbsp;&nbsp;Često mi se čini da je strah nešto najgore što postoji. Jata Agatange rekoše mi tada zbogom. Otplivali su u najbrže struje. Jedna po jedna, glavate uljarke duboko udahnuše vazduh i zaroniše. Delfini se nasmešiše i odzviždaše mi pesmu za rastanak, pa pođoše za njima. I tada sivi kitovi i alovke, grbavci i plavi kitovi i ostali nestadoše pod površinom mora. Tog dana nisam video orke i nikada nisam saznao njihove mračne tajne. Svuda oko mene, od jedne do druge linije obzorja, voda je bila plava, prazna i mirna. U daljini me je svetlucanjem pozdravljao pesak mog ostrvceta. Zaplivao sam kroz vodu, otresavši kosu iz očiju, i pogledao malo bolje. To što je sijalo na suncu nije bio pesak već oklop šatla u kome je stizala moja majka. Jato ju je na neki način obavestilo o mom ozdravljenju i poslalo brod da je dovede. Čekala je da me povede kući. Kada sam započeo, plivajući, da prelazim dugi put do obale, čuo sam kako talasi svesti narastaju i huče u meni, i nikada u životu nisam se osetio tako preplašen i tako sam.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
