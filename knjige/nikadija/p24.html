<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. DEUS EX MACHINA
<P>&nbsp;&nbsp;&nbsp;&nbsp;&nbsp;Kroz šumu i dolinu sveta je
<BR>&nbsp;&nbsp;&nbsp;&nbsp;&nbsp;tekla reka,
<BR>&nbsp;&nbsp;&nbsp;&nbsp;&nbsp;A zatim do pećina
<BR>&nbsp;&nbsp;&nbsp;&nbsp;&nbsp;nepojmljivih za čoveka,
<BR>&nbsp;&nbsp;&nbsp;&nbsp;&nbsp;i uz huku stigla do beživotnog
<BR>&nbsp;&nbsp;&nbsp;&nbsp;&nbsp;okeana daleka:
<BR>&nbsp;&nbsp;&nbsp;&nbsp;&nbsp;A sred te huke iz daljina bat
<BR>&nbsp;&nbsp;&nbsp;&nbsp;&nbsp;Glasovi drevni proriču nam rat!
<BR>
<BR>&nbsp;&nbsp;&nbsp;&nbsp;&nbsp;Iz Kublaj Kana, Semjuela Tejlora Kolridža, skrajera Stoleća revolucije
<BR>
<BR>&nbsp;&nbsp;&nbsp;&nbsp;&nbsp;Hibakuše kažu da je rat pakao, a oni bi trebalo da znaju. Rat pilota, kako su ga kasnije nazvali, na početku je bio uglavnom zabavan. Razume se, uopšte nije trebalo da bude ikakvog rata, ali kada je Vremečuvar otkrio naš beg iz Grada - kao što sam kasnije saznao - bio je van sebe od besa. Njegovi piloti, obznanio je, ne smeju napuštati Red a da ne povuku svoje zavete. Bardo i ja, izjavio je, moramo biti vraćeni u Grad da se suočimo sa svojim kaznama. Ukoliko to ne uspe, moramo biti pogubljeni u svemiru što je pre moguće. Poslao je Leopolda Solija da izvrši tu presudu. A Soliju je bilo drago da posluša, jer je bio još gnevniji od Vremečuvara. Bio je izludeo od bola (zaostalo dejstvo droge pesnika-bojovnika neprekidno je mučilo njegove nerve), a bio je lud i od ljubomore. Zavetovao se da će zarobiti Justinu i Barda - ili to, ili će ih ubiti. A siguran sam da je želeo da ubije mene. Napustio je Brod u svom svetlosnom brodu, Vorpalnom maču. (Autor je uzeo izraz iz pesme 'Žabervoki' u delu Alisa u zemlji iza ogledala L. Kerola. prim prev.) Svetlosni brodovi njegovih prijatelja, Tomota, Seta i Neita od Torskala, kao i svetlosni brodovi sto dvadeset i pet pilota lojalnih Vremečuvaru pojurili su za njim. I tako je počelo.
<BR>&nbsp;&nbsp;&nbsp;&nbsp;&nbsp;Zaista nismo nameravali da ratujemo. Naš plan - plan lorda Nikolosa i Barda - bio je jednostavan i nije uključivao nasilje. Nas devedeset osam otcepljenih pilota pratiće dubinski brod pun ljudi i žena koji predstavljaju sve profesije našeg Reda. Piloti, eshatolozi, mehaničari i lemioci - otputovaćemo na Ninsun, zvezdu u blizini binarnog sistema Aud. Osnovaćemo novu Akademiju. A Vremečuvar će biti prisiljen da nas ili prizna za ravnopravne, ili da prihvati promene koje je zahtevao Sabor lordova i da nas pozove nazad na Nikadiju u oproštaju i miru.
<BR>&nbsp;&nbsp;&nbsp;&nbsp;&nbsp;Ali mir nismo mogli imati. Kao što je Vremečuvar jednom primetio, u prirodi je stvari da niko ne može da odabere mir ako je njegov neprijatelj odabrao rat. Ubrzo nakon našeg bega leteli smo oko fiksnih tačaka zvezde u blizini Ledopada, belog patuljka sa smešnim nazivom Mlečni Minikin. Svetlosnim radiom razgovarali smo između brodova. Držali smo zbor, na neki način, da bismo raspravili šta da radimo. (U to vreme, razume se, nismo znali da Soli namerava da nas goni i pogubi.)
<BR>&nbsp;&nbsp;&nbsp;&nbsp;&nbsp;Sećam se da sam video kako slika Bardovog bradatog lica dolazi na moj brod. I da sam mu slušao glas: "Slobodni smo, boga mu! Ume li Bardo da nadmudri matorog tiranina koji nikada ne napušta svoju Kulu?" upita on retorički.
<BR>&nbsp;&nbsp;&nbsp;&nbsp;&nbsp;"Da li je to bilo neophodno?" izgovorih u crni vazduh kabine. Bilo je teško zamisliti da Bardo sluša moje reči, vidi moje lice u kabini svoga broda - a istovremeno lebdi nag sa Justinom dok i ona sluša moje reči. "Zar nije bilo drugog načina?"
<BR>&nbsp;&nbsp;&nbsp;&nbsp;&nbsp;"Ne, nije bilo drugog načina. Vremečuvar bi ti odrubio glavu."
<BR>&nbsp;&nbsp;&nbsp;&nbsp;&nbsp;"Bardo, nije li ti palo na pamet da nam je beg bio isuviše lak?"
<BR>&nbsp;&nbsp;&nbsp;&nbsp;&nbsp;"Lak!" uzviknu on. "Lak za tebe, zbog toga što nisi morao da potrošiš bogatstvo da bi se napravili roboti. Nisi morao da organizuješ..."
<BR>&nbsp;&nbsp;&nbsp;&nbsp;&nbsp;"Nisam mislio da je planiranje bilo lako", prekinuh ga. "Mislio sam na naš stvarni beg. Zbog čega je Vremečuvar dozvolio akašicima da uđu u njegovu Kulu, ako je znao da će otkriti da sam nevin? Zbog čega nije pokušao da spreči pilote da napute Pešine? Zbog čega nije..."
<BR>&nbsp;&nbsp;&nbsp;&nbsp;&nbsp;"Počinješ da me brineš, malecki. Pa, istini za volju, sve vreme brinem o tim stvarima. Mogu samo da pretpostavim da se Vremečuvar upišao od straha da ga Sabor lordova ne cenzuriše."
<BR>&nbsp;&nbsp;&nbsp;&nbsp;&nbsp;"Ja imam drugu hipotezu", rekoh izazovno.
<BR>&nbsp;&nbsp;&nbsp;&nbsp;&nbsp;"A to je?" On - njegov lik - obrisa znoj sa svojih očiju.
<BR>&nbsp;&nbsp;&nbsp;&nbsp;&nbsp;"Šta ako nas je Vremečuvar pustio, sve nas, pilote i profesionalce, da pobegnemo?"
<BR>&nbsp;&nbsp;&nbsp;&nbsp;&nbsp;"A zašto bi to učinio?" upita on. "Ne, nemoj mi reći - ne želim rđave vesti. Čini mi se da vidim kuda taj tvoj niz misli vodi."
<BR>&nbsp;&nbsp;&nbsp;&nbsp;&nbsp;Zbog toga što sam bio zlovoljan od svog dugog zarobljeništva, ipak sam glasno iskazao očigledno. "Čini mi se da nas je Vremečuvar pustio da pobegnemo da bi mogao da nas pobije, svakoga ko je otvoreno ustao protiv njega. Ovde, u svemiru, daleko od grada, tako da bi mogao da prikrije zločin."
<BR>&nbsp;&nbsp;&nbsp;&nbsp;&nbsp;"Da nas ubije, ah... kako?"
<BR>&nbsp;&nbsp;&nbsp;&nbsp;&nbsp;"Možda će poslati Solija da obavi posao umesto njega."
<BR>&nbsp;&nbsp;&nbsp;&nbsp;&nbsp;"A kako bi nas Soli sledio?" upita on. "Ne zna naše odredište, niti makar i jednu fiksnu tačku naših sekvenci mapiranja. I ne, ne mislim da bi Soli ubijao za Vremečuvara; ne, ne, to nije moguće, zar ne?"
<BR>&nbsp;&nbsp;&nbsp;&nbsp;&nbsp;Nisam mu odgovorio. Nakon izvesnog vremena, ponovo sam mu se obratio: "Da li je Justina stvarno sa tobom u kabini? Zbog čega ne mogu onda da je vidim? Mogu li da govorim sa njom?"
<BR>&nbsp;&nbsp;&nbsp;&nbsp;&nbsp;Bardovo lice pocrvene, zatim nestade. Slika mu se nije vratila. Nastupio je period tišine. A zatim njegov glas - samo glas - ispuni kabinu mog broda: "Justina će govoriti sa tobom, ali je, ah... neodevena, tako da ne želi da je vidiš; ona je tvoja prokleta tetka, zar ne?"
<BR>&nbsp;&nbsp;&nbsp;&nbsp;&nbsp;Nisam mu rekao da sam kao dečak virio kroz pukotinu u vratima dok se Justina kupala. Odnosno, to sam radio dok me majka nije zatekla i ištipala mi nos dok nije prokrvario. Justina je imala divno telo, dugo i oblo kao Katarinino. Nisam mogao da krivim Solija što je ljubomoran na Barda.
<BR>&nbsp;&nbsp;&nbsp;&nbsp;&nbsp;"Drago mi je što si živ", oglasi se najzad Justina.
<BR>&nbsp;&nbsp;&nbsp;&nbsp;&nbsp;"Gde mi je majka - da li znaš?"
<BR>&nbsp;&nbsp;&nbsp;&nbsp;&nbsp;"Pokušali smo da je nađemo, razume se, ali nismo uspeli. Nakon što si zatvoren..."
<BR>&nbsp;&nbsp;&nbsp;&nbsp;&nbsp;"Ah", umeša se Bardov glas, "jesi li znao da je jedan drugi pesnik-bojovnik pokušao da ubije Vremečuvara?"
<BR>&nbsp;&nbsp;&nbsp;&nbsp;&nbsp;"Razume se, roboti stražari ubili su tog pesnika-bojovnika pre nego što je čak i prišao odajama Vremečuvara."
<BR>&nbsp;&nbsp;&nbsp;&nbsp;&nbsp;"Tvoja majka se krije, Malecki. Verovatno negde u Četvrti Inostranaca. Nismo mogli da je nađemo."
<BR>&nbsp;&nbsp;&nbsp;&nbsp;&nbsp;A Justina nastavi: "Nakon što je Vremečuvar video koliko je bio blizu smrti - pa, Mojra svakako nije mogla da prestane da se skriva, zar ne?"
<BR>&nbsp;&nbsp;&nbsp;&nbsp;&nbsp;"Još je u Gradu."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Siguran sam da je živa."
<BR>&nbsp;&nbsp;&nbsp;&nbsp;&nbsp;"Uvek postoji nada."
<BR>&nbsp;&nbsp;&nbsp;&nbsp;&nbsp;Ponovo sam primetio koliko slično zvuče. Osim po naglasku i boji glasa, izgovarali su reči na isti način. Programi su im bili slični, previše slični. Kada sam im rekao kako me to brine, njihov odgovor bio je trenutan. "Ah, razume se, Malori je ketik."
<BR>&nbsp;&nbsp;&nbsp;&nbsp;&nbsp;"Ketici su poznati po brizi."
<BR>&nbsp;&nbsp;&nbsp;&nbsp;&nbsp;"Ali za nas ne treba da brineš."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Sa nama će biti sve u redu ako..."
<BR>&nbsp;&nbsp;&nbsp;&nbsp;&nbsp;"Ako nas samo Soli ostavi na miru!"
<BR>&nbsp;&nbsp;&nbsp;&nbsp;&nbsp;"Kada samo Soli ne bi bio toliko prokleto lud!"
<BR>&nbsp;&nbsp;&nbsp;&nbsp;&nbsp;"Ah, Soli je prava briga."
<BR>&nbsp;&nbsp;&nbsp;&nbsp;&nbsp;"Soli."
<BR>&nbsp;&nbsp;&nbsp;&nbsp;&nbsp;"Ako pođe za nama..."
<BR>&nbsp;&nbsp;&nbsp;&nbsp;&nbsp;"Pa, razume se da hoće, a tada..."
<BR>&nbsp;&nbsp;&nbsp;&nbsp;&nbsp;"To ne valja."
<BR>&nbsp;&nbsp;&nbsp;&nbsp;&nbsp;"Nikako ne valja."
<BR>&nbsp;&nbsp;&nbsp;&nbsp;&nbsp;Bardo i Justina, naravno, nisu bili jedini koji su brinuli zbog Solija. I strahovanja drugih pilota bila su slična. Li Toš, Zonderval, Džonatan Ede - posebno sam, nasamo, govorio sa svakim od svojih prijatelja. Ali nismo mogli da dođemo do zajedničkog zaključka i zato smo uputili svoje slike do svih brodova, a i drugi piloti uradili su isto. U svakoj kabini lebdele su svetlucave, smanjene glave devedeset i sedam pilota. Bio je to čudan, zbrkan, zbunjujući način da se održi zbor. Razgovarao sam sa tim pilotima istovremeno. Oni su govorili sa mnom. Najbolji mladi piloti našeg reda: Delora vi Tot, Ričardes, Paloma, Zapata Karek, Matet Džons i Alark od Uradeta. I ostali koji nisu bili toliko mladi, Justinini prijatelji: Veronika Menčik, Helena Čarbo, Aja, Ona Tetsu i Kristobel Ponositi u svome slavnom brodu, Srebrni kljunaš. I ostali, osamdeset i pet drugih raspričanih, razgalamljenih pilota koji su raspravljali.
<BR>&nbsp;&nbsp;&nbsp;&nbsp;&nbsp;"Ova diskusija je beskorisna", reče konačno Zonderval. Njegova glava bila je najizduženija i najuža u krugu glava. Imao je dugu gornju usnu i bradu sa rupicom. "Moramo imati strategiju."
<BR>&nbsp;&nbsp;&nbsp;&nbsp;&nbsp;"Boga mu, može biti samo jedne strategije", ubaci Bardo. Bilo mi je drago da se Justina složila da se slika njene glave pojavi pored njegove. Nasmešio sam joj se i ona mi je uzvratila osmeh. "Ići ćemo na Ninsun, kao što smo i planirali."
<BR>&nbsp;&nbsp;&nbsp;&nbsp;&nbsp;"A šta ako nas tamo čeka rat?" upita Zapata Karek svojim visokim, škripavim glasom. "Trebalo je da ostavimo dubinski brod da bude zarobljen? Da li biste napustili profesionalce?"
<BR>&nbsp;&nbsp;&nbsp;&nbsp;&nbsp;"A šta je sa profesionalcima?" upita Delora vi Tot. "Zar ne bi i oni trebalo da glasaju u vezi s onim što ćemo odlučiti?"
<BR>&nbsp;&nbsp;&nbsp;&nbsp;&nbsp;Sve glave okrenuše se ka njoj, zagledavši se u njeno oblo, ružičasto lice, dok je prstima vrtela svoje pletenice. Očigledno, niko nije želeo da dopusti profesionalcima da glasaju. "Ukoliko Soli krene za nama", reče Zonderval, "doći će do rata između pilota. Mi piloti treba da odlučimo šta ćemo."
<BR>&nbsp;&nbsp;&nbsp;&nbsp;&nbsp;Kristobel Ponositi klimnu. "Ukoliko stvarno dođe do rata, mi treba da pokušamo da iznenadimo Solija, da rat prenesemo na njega."
<BR>&nbsp;&nbsp;&nbsp;&nbsp;&nbsp;"Rat!" uzviknu Bardo. "Zbog čega mora da dođe do prokletog rata?"
<BR>&nbsp;&nbsp;&nbsp;&nbsp;&nbsp;Ričardes trepnu svojim umornim, crvenim očima (bio je albino, bele kose i mrtve, bele kože lišene ma kakve pigmentacije, i bio je star, najstariji pilot) i reče: "Bardo je u pravu - zbog čega bismo ratovali? Zar smo zaboravili svoj zavet o potrazi? Zbog čega se ne bismo rasuli preko sočiva galaksije? Zbog čega bismo čekali na rat?"
<BR>&nbsp;&nbsp;&nbsp;&nbsp;&nbsp;Sve to vreme Li Toš nije progovario. Gledao je čas jedno, čas drugo lice i smešio se svojim blistavim, blagim osmehom. Konačno, kada je Ričardes završio sa svojim katalogizovanjem užasa rata, uvreba svoj trenutak i reče: "Šta god uradili, ukoliko tu budemo činili zajedno kao braća i sestre piloti, moramo imati jedinstven plan. Zonderval je u pravu." On pogleda u mene, a bademaste oči su mu se smešile. "Jedinstveni plan - zbog toga moramo izglasati jednoga među nama da bude Lord Pilot, bar privremeno."
<BR>&nbsp;&nbsp;&nbsp;&nbsp;&nbsp;"Lord Pilot", složi se odmah Zonderval", neophodno je da ga izglasamo."
<BR>&nbsp;&nbsp;&nbsp;&nbsp;&nbsp;"Ah, ali ko će to biti?" upita Bardo.
<BR>&nbsp;&nbsp;&nbsp;&nbsp;&nbsp;"Ko su majstori piloti među nama?" odvrati Justina. "Odakle možemo birati?"
<BR>&nbsp;&nbsp;&nbsp;&nbsp;&nbsp;"Pa, tu si ti", reče Bardo. "I Li Toš, razume se, i Ričardes, Kristobel, Veronika Menčik, Helena Čarbo i Aja - sve majstori piloti."
<BR>&nbsp;&nbsp;&nbsp;&nbsp;&nbsp;"A tu je i Tomas Zonderval", upade Zonderval, baš neskromno, pomislih ja. "Ne zaboravite - proglašen sam majstorom pilotom devetnaestog dana proleća poslednje sredozime."
<BR>&nbsp;&nbsp;&nbsp;&nbsp;&nbsp;Li Toš se nasmeši našem starom takmacu i reče: "Ja lično ne bih želeo da budem Lord Pilot."
<BR>&nbsp;&nbsp;&nbsp;&nbsp;&nbsp;"Ni ja", priznade Bardo.
<BR>&nbsp;&nbsp;&nbsp;&nbsp;&nbsp;"Ni ja", dodade Justina.
<BR>&nbsp;&nbsp;&nbsp;&nbsp;&nbsp;"A ko je još majstor pilot?" upita Li Toš, gotovo nevino. "Tetsu? Matet Džons? I razume se, gotovo sam zaboravio... Malori Ringes."
<BR>&nbsp;&nbsp;&nbsp;&nbsp;&nbsp;Pogledao me je i iznenada se glave svih pilota nađoše okrenute prema meni. "Ringes je", reče on, "možda najbolji pilot koga je ikada bilo."
<BR>&nbsp;&nbsp;&nbsp;&nbsp;&nbsp;"On jeste najbolji, boga mu!"
<BR>&nbsp;&nbsp;&nbsp;&nbsp;&nbsp;"Taj Ringes se probio u Tranzistorski Entitet - i iz njega. Taj Ringes", i onda poče da recituje listu mojih kvalifikacija, među kojima su bile glasine da sam prikriveni ketik, pamtilac i možda čak i skrajer. A važnije od svega, reče im Li Toš, bilo je to da sam srećan čovek, srećan zbog toga što sam živ nakon takve naizgled konačne smrti. A ko ne bi glasao za srećnog Lorda Pilota?
<BR>&nbsp;&nbsp;&nbsp;&nbsp;&nbsp;Ne želim da beležim ovde sve što je rečeno nakon toga. Sumnjao sam da su Bardo, Justina i Li Toš zajedno orkestrirali svoje dramatične govore. Mora da su od početka planirali da budem proglašen za lorda otcepljenih pilota. Jesu li, pre nego što su i napustili Grad, nagovarali svoje prijatelje i drugare da glasaju za mene? Mislim da mora biti da jesu. Pedeset četiri od devedeset sedam pilota klimnulo je glavom da bi pokazalo da se slaže sa mojim proglašenjem. Njih dvanaest, iz ovog ili onog razloga, odbili su da glasaju. Trideset jedan pilot - a bilo mi je žao kada sam video da je Ričardes jedan od njih oštro je zavrtelo glavama. Svako od njih poricao je da imam ikakvo pravo da budem Lord Pilot. Bio sam previše naprasit i ponosan, rekli su. (Paradoksalno, neki ljudi se plaše ponositih vođa, dok većina drugih cene ponositost iznad svega drugog.) Svi do jednog pilota smesta su nas napustili. Neki su otišli za Triju; neki su se vratili u Grad. Nekolicina je odlučila da poštuje svoj zavet za potragama i sledilo je Ričardesa, možda napolje u jedan od rukavaca galaksije.
<BR>&nbsp;&nbsp;&nbsp;&nbsp;&nbsp;Na taj način, postao sam Lord Pilot šezdeset šest buntovnih pilota; ukoliko dođe do rata, biću vojskovođa odgovaran za šezdeset šest života.
<BR>&nbsp;&nbsp;&nbsp;&nbsp;&nbsp;"Čestitke, Malecki!" reče mi Bardo u osami moga broda. Gledao me je dok je gladio brkove. Poče da govori imena pilota koji su ostali lojalni Vremečuvaru i Soliju. "Šta ćeš sada? Ukoliko Soli krene na nas, biće bar dva Solijeva broda na jedan naš."
<BR>&nbsp;&nbsp;&nbsp;&nbsp;&nbsp;"Kako si dobar matematičar!" odvratih brzo. "Bar još umeš da brojiš."
<BR>&nbsp;&nbsp;&nbsp;&nbsp;&nbsp;Uveravao sam ga da ću pobediti Solija i pored naše malobrojnosti. Ukoliko nas napadne, manevrisaćemo, napadati i bežati u mnogostrukost; postavljaćemo prepredene zamke i izvoditi dvostruke napade; namamićemo neprijatelja tako što ćemo previše razređivati snage, a zatim se okrenuti, pribiti brod uz brod i osvojiti sve figure i igra će biti naša.
<BR>&nbsp;&nbsp;&nbsp;&nbsp;&nbsp;Nisam znao ništa o ratu. Rat, kao što ću uskoro otkriti, nije bio igra, iako nisam mogao da ne mislim o njemu kao o igri. Pravi rat nije bio toliko zabavan. Ustanovio sam da nemam ni ljubavi ni inspiracije za ratovanje. Zapravo sam bio iznenađen i pomalo sam se čak i stideo što moram da vodim pilote u rat. Obratio sam se biblioteci svog brodskog kompjutera i otkrio da se moje poznavanje elemenata strategije zasniva isključivo na igrama kao što su šah i ko, koje sam igrao kao dete. Pravi rat, tako se činilo, bio je mnogo haotičniji od bilo koje igre. Pravi rat nije imao pravila. Proučavao sam anale drevnih vojskovođa i sratega. Sun Cu, Lidel Hart, Tolstoj, Julije Cezar, Musaši, Sveti Mačevalac, Prvi Ričard Eda - sve sami veliki predvodnici ratova. Požurio sam svoj mozak u sporo vreme, i njihove reči bile su poput fotona koji osvetljavaju svetlosno jedro. Naučio sam aksiome rata. Nikada ne razdvajaj svoje snage; biraj sopstveno vreme i prostor za bitku; nikada nemoj biti predvidljiv - te osnove, koje su toliko često zaboravljali prinčevi i generali koji su vodili milione u smrt, naučio sam što sam brže mogao. Proučavao sam drevna osvajanja Aleksandra i klasične bitke, kao i rat ljudi i Darginija, koji nije bio toliko drevan. Bio sam nalik osrednje nadarenom iskušeniku koji je prisiljen da nauči pravila šaha i prouči igre velikih majstora - sve za jednu jedinu noć. Moj kompjuter pravio je simulacije istorije. Oživeo sam Cezarev genocid Tenkredija i posmatrao Hanibalove ratnike jahače iz Barke kako napadaju rimske bokove kod Kane. A zatim je došlo do pokolja; zatim je prišla ubilačka kartaginska pešadija i pobila šezdeset hiljada legionara, tako pribijenih jedan uz drugoga da nisu mogli ni da dignu mač, niti da se zaštite svojim štitovima. Njihovi štitovi nisu im pomogli. Sledio sam tu temu o beskorisnim štitovima tokom sledećih dve hiljade godina. Kao da stojim sa teleskopom na kraterima prekrivenoj površini meseca Stare Zemlje, gledao sam blistavu, užasnu prvu razmenu holokausta. Bio sam zapanjen kada su svemirski štitovi popustili i kada su severni kontinenti blesnuli desetinama hiljada lopti bele svetlosti koja se širila. Iz Puta rata Tadea Astoreta naučio sam da se sve bitke, koliko god bile složene, odlučuju na osnovu četiri jednostavna elementa: sile, prostora, vremena i inteligencije. Soli nas može brojčano nadjačati dva na prema jedan. Ukoliko sam hteo da pobedim Solija u pravom ratu, moraću da vodim svoje pilote u poznate delove svemira koje lično izaberem i da ga napadam kada nije spreman. Najvažnije u tom čudnom, nepredvidljivom matematičkom ratu što bismo mogli da iskoristimo bila je inteligencija, jer ćemo morati da predviđamo mapiranje Solijevih pilota gotovo istovremeno kada ga i naprave.
<BR>&nbsp;&nbsp;&nbsp;&nbsp;&nbsp;Ako nas Soli napadne; ako uspe da nas sledi kroz mnogostrukost.
<BR>&nbsp;&nbsp;&nbsp;&nbsp;&nbsp;Svaki brod, razume se, kada otvara prozor, blago poremeti mnogostrukost. Ukoliko su dva broda udaljeni jedan od drugoga, te poremećaje je nemoguće detektovati. Ali ukoliko su brodovi dovoljno blizu jedan drugom, ukoliko se nalaze unutar tačne definisane oblasti, poluprečnik konvergencije se sužava i mapiranje se može napraviti. Svaki brod, sa određenim stepenom verovatnoće, može da prati - može da 'predvidi' mapiranje svakog drugog. Ukoliko pobegnemo dovoljno daleko i dovoljno brzo, verovatnoća da će nas Soli naći približiće se nuli.
<BR>&nbsp;&nbsp;&nbsp;&nbsp;&nbsp;I tako smo bežali padoputevima prema Ninsunu. Zvezde su klizile pokraj nas kao pahuljice u mećavi. Bežali smo brzo i daleko. Najzad se obresmo oko Ninsuna, koji je bio mala, bela zvezda sa jednom planetom u orbiti. A Soli i njegovi piloti bili su tamo, iznad te planete, i čekali nas. Izbrojao sam sto dvadeset devet svetlosnih brodova. Vorpalni mač, zatim brodovi Tomota i njegove braće Vreme prošlo, Vreme sadašnje i Vreme buduće - poput dijamantskih sečiva visili su preteći nad Ninsunom, odražavajući svetlost te slabašne zvezde i mutnu, prašnjavu svetlost jata Aud. Smesta sam pozvao svoje pilote. (Kako sam brzo počeo da razmišljam o njima kao o 'svojim' pilotima! Kako brzo i neopozivo padamo u zamku taštine!) zadao sam im sekvencu od deset zvezda koja je počinjala sa Šimom Luc. Obavili smo svoje mapiranje i nestali po padoputevima. A Soli i njegovi piloti, žao mi je što to moram da kažem, zbog toga što su bili dobrano u oblasti definisanoj gravitacionim poljem jata Aud, nisu imali problema da prate naše poremećaje mnogostrukosti.
<BR>&nbsp;&nbsp;&nbsp;&nbsp;&nbsp;"Boga mu, izdati smo!" tutnjao je Bardov glas. "Ko je mogao reći Soliju da smo odabrali Ninsun, od svih prokletih zvezda u prokletoj galaksiji?"
<BR>&nbsp;&nbsp;&nbsp;&nbsp;&nbsp;I ja sam želeo to da znam. Pokušao sam da uspostavim vezu sa Solijem preko svetlosnog radija i iznenadio se kada je pristao da razgovara sa mnom.
<BR>&nbsp;&nbsp;&nbsp;&nbsp;&nbsp;"Koliko daleko ćeš pasti, pilote? Ne dovoljno daleko, ne, nikada dovoljno daleko, nije li to istina?"
<BR>&nbsp;&nbsp;&nbsp;&nbsp;&nbsp;Bio je to Solijev glas i govorio mi je u kabini moga broda. Ispali smo nad zvezdom koja je imala broj, ali ne i ime, jednim od plavih superdžinova na rubu jata. Bilo je to po prvi put da razgovaramo otkako sam ubio Lijama. Njegova slika pojavila se preda mnom. Bio je mršaviji nego što sam ga pamtio; obrazi su mu bili upali, suvi. Ruka mu je pokrivala oči kao da je u agoniji zbog neizrecivog gubitka i kao da ne želi da me gleda. Na svim ostalim mestima, na njegovom licu i u drhtajima iscrpljenog tela, čitao sam znakove gneva i bola.
<BR>&nbsp;&nbsp;&nbsp;&nbsp;&nbsp;"Ko nas je izdao?" upitah ga. "Kako ste znali da smo se uputili na Ninsun?"
<BR>&nbsp;&nbsp;&nbsp;&nbsp;&nbsp;"Vremečuvar je sve vreme znao za Bardov plan. Uvek je bio dobar u špijuniranju."
<BR>&nbsp;&nbsp;&nbsp;&nbsp;&nbsp;"I tako te je poslao da nas pobiješ, je li?"
<BR>&nbsp;&nbsp;&nbsp;&nbsp;&nbsp;"U suštini", reče on, "to je istina. Ali ima li potrebe za još ubistava? Ne, nema potrebe, ne ukoliko se predaš i vratiš u Grad."
<BR>&nbsp;&nbsp;&nbsp;&nbsp;&nbsp;Mislim da mora da je znao da se neću predati, jer nije bio nimalo iznenađen kada sam rekao: "Ne, Leopolde, neću se vratiti."
<BR>&nbsp;&nbsp;&nbsp;&nbsp;&nbsp;"Zoveš me po imenu?"
<BR>&nbsp;&nbsp;&nbsp;&nbsp;&nbsp;"Treba li onda da te zovem 'oče'?"
<BR>&nbsp;&nbsp;&nbsp;&nbsp;&nbsp;Kada sam to rekao dohvatio se za stomak i zabio pesnicu u njega. Lice mu se iskrivilo kao da ga stomačna kiselina grize u grlu. "Ne", reče on, "treba umesto toga da kažeš: 'Da, Lorde Pilote, vratiću se da se suočim sa svojom kaznom."
<BR>&nbsp;&nbsp;&nbsp;&nbsp;&nbsp;"Više nisi moj lord."
<BR>&nbsp;&nbsp;&nbsp;&nbsp;&nbsp;"Da, tebe su izglasali za lorda Ringesa - da li te tako zovu tvoji piloti? Nadajmo se da niko od njih neće izgubiti veru u tvoje vođstvo i pokušati da te ubije."
<BR>&nbsp;&nbsp;&nbsp;&nbsp;&nbsp;Pritisnuh zglavkove uz usnu i rekoh: "Nisam pokušao da te ubijem; pokušao sam da te spasem. Pesnik-bojovnik..."
<BR>&nbsp;&nbsp;&nbsp;&nbsp;&nbsp;"Ko si ti da ikoga spasavaš?" upita on. Očigledno nije verovao da sam mu spasao život.
<BR>&nbsp;&nbsp;&nbsp;&nbsp;&nbsp;"Zar se ničega ne sećaš?"
<BR>&nbsp;&nbsp;&nbsp;&nbsp;&nbsp;On skloni ruku sa očiju. Beonjače su mu bile išarane popucalim, crvenim kapilarima. Izgledao je kao da dugo nije spavao. Ruke su mu se tresle kao kod bolesnog starca. "Vremečuvar je rekao da su njegovi roboti zarobili tebe i pesnika dok ste se spremali da me ubijete. Čega još treba da se sećam? Što je viđeno... viđeno je."
<BR>&nbsp;&nbsp;&nbsp;&nbsp;&nbsp;"Ne, to nije istina! Sledio sam pesnika kroz Grad. I ja..."
<BR>&nbsp;&nbsp;&nbsp;&nbsp;&nbsp;"Da, ti si lažov, zar ne? Ali čak i kada bi govorio istinu... prekasno je, zar ne? Tu su sva ostala nedela za koja treba da platiš."
<BR>&nbsp;&nbsp;&nbsp;&nbsp;&nbsp;Na neki način, bio je u pravu. Naše lično neprijateljstvo zagadilo je i zarazilo Red i sada će mnogi morati da plate. Ali nijedan od nas nije žudeo da vidi kako pilot ubija pilota. (Odnosno, čini mi se da smo obojica želeli da zadržimo ubistva u krugu porodice, da se tako izrazim. U jednoj prilici, kada sam ga obavestio - a u pitanju je bila čista surovost sa moje strane - da se Bardo i Justina nikada neće vratiti u Nikadiju ako im Vremečuvar ne oprosti i dopusti im da se venčaju, on je prošaptao: "Justina, kako sam bio tako glup... Justina?" a na usnama mu je bilo ubistvo.) I tako, prećutnim dogovorom, počeli smo rat manevrisanja. Najpre je to više bila igra nego pravi rat. Poput pravog generala ili vojskovođe, Soli se nadao da osvoji što je više moguće sa što manjim gubicima. Želeo je da manevrima pokaže da nam je položaj beznadežan, da treba da se predamo bez bitke. Pod njegovim vođstvom, piloti kao što su Stiven Karagar i Salmalin presekli bi nam put, izleteli i navalili na glomazni, na kita nalik, dubinski brod. Zatim bi pokazivali finese svog predviđajućeg mapiranja, upozorenje koje je trebalo da glasi: "Vidite, mi piloti Reda možemo vas naći gde god bili i uništiti vas."
<BR>&nbsp;&nbsp;&nbsp;&nbsp;&nbsp;Uskoro je naša taktika postala više izazivačka. Kada je jedan od Solijevih pilota izleteo iznad dubinskog broda, Delora vi Tot, na primer, izletela bi iz mnogostrukosti u blizini oba broda. Dva svetlosna broda plesala bi ulazeći i izlazeći iz mnogostrukosti, dve munjevite srebrne iverke u potrazi za mapiranjem verovatnoće koje bi im donelo prednost. Pilot 'pobednik' bio bi onaj koji bolje predvidi mapiranje 'neprijatelja'. Ona - ili on - izleteo bi u realni svemir, u mastiljavu tminu, i dok čeka i vreba pripremio bi vremeprostorni pogon broda. Ukoliko njen neprijatelj izleti u predviđenoj izvorišnoj tački, pilot - skori pobednik - pokazao bi da je mogao da uništi drugog. Dok je vremeprostorni pogon pobedničkog pilota bio vezan za izvorišnu tačku u blizini neprijatelja, stvarni svemir u blizini neprijateljskog broda počeo bi da se naduvava i izvitoperuje, da se osipa u mehurima poput sloja vrele kadulje. A kada bi mehur prsnuo i prozor prema mnogostrukosti bio na trenutak otvoren, pobednički pilot bi u trijumfu zavrteo svetlosni brod oko svoje ose, kao da hoće da kaže: "Prema tome, mogao sam da napravim mapiranje koje bi vodilo u srce obližnje zvezde i da zavitlam tvoj brod u paklenu vatru. Da je ovo pravi rat, ti bi bio uništen."
<BR>&nbsp;&nbsp;&nbsp;&nbsp;&nbsp;Uz naše crvene, krvave ljudske prirode, kako me je Bardo neizbežno podsetio, ovaj rat manevrisanja nije mogao da potraje. Jednog dana, dok smo stizali u blizinu Avgustovskog jata, Tomot od Torskala ubio je Džonata Edea. Razume se, Džonatova smrt mogla je biti nesrećan slučaj. Možda je Tomot - taj ubilački plavi džin sa ubilačkim mehaničkim očima - 'slučajno' otvorio prozor prema mnogostrukosti preblizu Broda svih brodova i poslao Džonatana u srce zvezde. Ali šta je zapravo nesrećan slučaj? Da li je bio nesrećan slučaj kada je blistavi i obično hladni Li Toš poželeo da se osveti za ubistvo svog najboljeg prijatelja? Da li je bilo nesrećan slučaj što je potražio i pobedio u manevrisanju Tomotovog brata, Steta? Da ga je uništio na isti način kao što je bio uništen Džonatan? Ne verujem. A kada su piloti mahnito i očajno napali jedni druge, ni to nije bila slučajnost.
<BR>&nbsp;&nbsp;&nbsp;&nbsp;&nbsp;(Da li je bilo slučajno što sam zamahnuo pesnicom i slomio Soliju nos? Da li je i sastav mojih hromozoma slučajnost?)
<BR>&nbsp;&nbsp;&nbsp;&nbsp;&nbsp;Sećam se poslednjih Solijevih reči pre nego što smo obustavili svaki razgovor i prešli u pravu bitku. "Zašto, pilote?" pitao me je. "Zašto si dozvolio da dođe do ovoga?"
<BR>&nbsp;&nbsp;&nbsp;&nbsp;&nbsp;A čim je Džonatan poginuo, Bardova slika pojavi se preda mnom. "To je neverovatno!" zagrme on. "Kakav zločin! Perfidija! Užas! Svetogrđe! Boga mu, počinju da mi nedostaju reči! Varvarstvo! Katastrofa! Oh, kakva je to tragedija! Kakva šteta!"
<BR>&nbsp;&nbsp;&nbsp;&nbsp;&nbsp;Zbog toga što sam tugovao nad Džonatanovom smrću, zbog toga što nisam mogao da podnesem pomisao da ću uzrokovati ičiju dalju smrt, postao sam previše obazriv. Dopustite mi da to ponovim: ja, Malori Ringes, bio sam previše obazriv. Vodio sam svoja šezdeset četiri svetlosna broda preko zvezda magline Trifild sa opreznošću starog šahiste koji pokreće figure preko šezdeset četiri polja. Želeo sam da manevrišem svojim snagama od Vede Luc do Karante i dalje do Tankoprostora Danladi, na rubu Trifilda. Tu, gde je puteva bilo malo, mogli smo uvrebati Solijeve brodove. Dok budu izletali iz mnogostrukosti i očajnički počinjali da mapiraju neku od malobrojnih tačaka-izvorišta, opkolićemo ih (u topološkom smislu, morali smo da nađemo skupinu tačaka-izvorišta koje su istovremeno i zatvorene i ograničene, to jest, kompaktne) i uništiti jednog po jednog.
<BR>&nbsp;&nbsp;&nbsp;&nbsp;&nbsp;Ali nikada nismo stigli do Danladijevog retkog prostora. Soli mora da je pretpostavio moju strategiju, jer me je iznenadio. Dobro se sećam trenutka kada sam se upitao da li sam bio dovoljno oprezan. Ja - i moji ostali piloti - upravo smo izletali, i svetlost Vede Luc me je zaslepila. Unutrašnjost magline blistala je blago, ledenoplavo usled svetlosti odražene sa čestica međuzvezdane prašine. Sama Veda Luc bila je usplamtelo plavetnilo, vreli plavi superdžin svetao poput Alnilane ili Prve Spike. Bila je to divovska zvezda. Veda Luc bila je toliko masivna, da je mnogostrukost u njenoj okolini bila vulgarno izobličena. Imao sam problema da vodim u redu svoje pilote kroz njene prozore. Došlo je do trenutka kada je šest mojih pilota moralo da čeka dok su ostali nalazili svoje prozore i ispadali kroz njih prema Favašaumu, koji je bio sledeća zvezda u našem nizu prema Danladijevom prostoru. U tom trenutku, Solijev stari prijatelj Lajonel Kilirand izlete u svome Beskonačnom pljusku, obruši se na Kristobela Ponositog i uništi ga. A u istom trenutku, trideset dva majstora pilota stušti se na Olafsona Džonsa, Naširu, Ali Alezara od Uradeta, Nikolosa Korzoa i neponovljivu Deloru vi Tot. Verovatno ju je ubio Lajonel. Došlo je do vrišteće pometnje dok su svetlosni brodovi uletali u stvarni svemir i izletali iz njega, trideset sedam dijamantskih igala koje su ubadale jedna drugu kroz tminu u zvezdanu svetlost, poput čopora pasa Alaloija koji se bore za položaj bliže vatri. Bio sam svestan te bitke kao stotine brzih, iščezavajućih deformacija mnogostrukosti, stotina svetlucavih talasića na treptavom, noćnom moru. Pokušah da okrenem glavninu snaga svetlosnih brodova, izvrtanjem prostora duž naših puteva, ali do trenutka kada smo stigli do Vede Luc, bitka je bila gotova. Lajonel i ostali pobegoše. A šest naših pilota bilo je izgubljeno.
<BR>&nbsp;&nbsp;&nbsp;&nbsp;&nbsp;Poput grupe prebijenih pasa za vuču saonica, repova podvijenih među noge, povukli smo se do udaljene skupine Jonine Zvezde, gotovo na samom rubu magline Orion. Lebdeo sam u kabini svoga broda i kratko porazgovarao sa ostalim pilotima. Naročito je Bardo bio povređen ishodom bitke. Dodirnuli smo se trupovima brodova, a njegov glas i misli prostreše se kroz moj brodski kompjuter i obrazovaše u mom umu. Na trenutak neurologike njegovog broda bile su suočene sa mojim. Delili smo isti misaoni prostor. Zbog toga što smo bili ošamućeni i izbičevani bolom, zbog toga što smo žalili, dozvolili smo sebi nekoliko trenutaka te zabranjene elektronske telepatije.
<BR>&nbsp;&nbsp;&nbsp;&nbsp;&nbsp;"Malecki, možeš li da me čuješ/osetiš/vidiš?"
<BR>&nbsp;&nbsp;&nbsp;&nbsp;&nbsp;Mogao sam da vidim njegove pametne, smeđe oči, da mu čujem glas, osetim vonj njegovog straha i prdeža dok je lebdeo u kabini Blagoslovene preljubnice. Bila je prava tajna kako je Justina mogla da podnese da bude uz njega u tako malom zatvorenom prostoru.
<BR>&nbsp;&nbsp;&nbsp;&nbsp;&nbsp;"Gde je Justina? Zašto ne mogu da joj čujem misli?"
<BR>&nbsp;&nbsp;&nbsp;&nbsp;&nbsp;"Zaspala je, tu kraj mene. Kada je videla šta se desilo sa Delorom...ah, pa, okrenula se na drugu stranu na izvesno vreme."
<BR>&nbsp;&nbsp;&nbsp;&nbsp;&nbsp;"Zabrljao sam, Bardo. Nikada nije trebalo... da pokušam da se sretnem sa Solijem one noći u baru. Tamo je sve ovo počelo, taj redosled rđavih okolnosti."
<BR>&nbsp;&nbsp;&nbsp;&nbsp;&nbsp;"Trebalo bi da misliš na pilote koje smo izgubili umesto o sopstvenim životnim greškama."
<BR>&nbsp;&nbsp;&nbsp;&nbsp;&nbsp;"Ne mogu da prestanem da mislim o njima. Da smo samo... zbog čega je Delora morala da umre? Zbog čega iko mora da umre?"
<BR>&nbsp;&nbsp;&nbsp;&nbsp;&nbsp;Pomislih na milijarde onih koji su izginuli u ratovima i otkrih jednu od mnogih izopačenosti i ironija rata: pakao rata nije umnožavajući. Ili tačnije, obrnuto je umnožavajući. Bol usled gubitka nekoga koga si znao hiljadu puta je veći nego smrt hiljade neznanih ljudi.
<BR>&nbsp;&nbsp;&nbsp;&nbsp;&nbsp;"Boga mu, nekada sam je voleo, da li si to znao, Malecki? Delora vi Tot mi je bila prva ljubavnica, i bila je strpljiva sa mnom. Na Borji. Tada je sa mnom bila neophodna strpljivost."
<BR>&nbsp;&nbsp;&nbsp;&nbsp;&nbsp;"Bila je izuzetan pilot."
<BR>&nbsp;&nbsp;&nbsp;&nbsp;&nbsp;"Ah, ne shvataš. Bila je žena. A sada je nema."
<BR>&nbsp;&nbsp;&nbsp;&nbsp;&nbsp;"Rat je pakao, kažu hibakuše."
<BR>&nbsp;&nbsp;&nbsp;&nbsp;&nbsp;"'Rat je pakao!' Kakva tema za razmišljanje! 'Rat je pakao', kažeš sa ledom u svom prokletom hladnom dahu, ali znam kako se zapravo osećaš, i zato nemoj misliti da to možeš da sakriješ, jer ne možeš."
<BR>&nbsp;&nbsp;&nbsp;&nbsp;&nbsp;Bila je to istina. Pokušao sam da okamenim svoj izraz pred smrtima Ali Alezara, Kristobela i Delore, ali nije vredelo. Bardo, koji je slušao moje misli u trenutku kada su se obrazovale, podsetio me je da bi trebalo da budem pun vrelog besa; trebalo bi da stežem pesnice, da psujem i zaklinjem se na osvetu protiv Lajonela Kiliranda. Prazno saosećanje, šaptao je on u mome umu, bilo je osećanje sveca. A gorko samooptuživanje je bilo detinjasto.
<BR>&nbsp;&nbsp;&nbsp;&nbsp;&nbsp;"Nisi dete i nisi svetac."
<BR>&nbsp;&nbsp;&nbsp;&nbsp;&nbsp;"Šta sam onda?"
<BR>&nbsp;&nbsp;&nbsp;&nbsp;&nbsp;"Čovek si, boga mu! Više sam te voleo kada si običavao da besniš kao čovek. Gotovo si otkinuo Keseovu glavu sa njegovog prokletog vrata, boga mi jesi! To ne mogu da zaboravim."
<BR>&nbsp;&nbsp;&nbsp;&nbsp;&nbsp;"Ni ja, Bardo. Ja ne mogu ništa da zaboravim."
<BR>&nbsp;&nbsp;&nbsp;&nbsp;&nbsp;"Ah, šteta."
<BR>&nbsp;&nbsp;&nbsp;&nbsp;&nbsp;"Menjam se, u ovom trenutku... tako brzo."
<BR>&nbsp;&nbsp;&nbsp;&nbsp;&nbsp;"Znam, malecki, znam. Ponekad te uopšte više ne prepoznajem."
<BR>&nbsp;&nbsp;&nbsp;&nbsp;&nbsp;"Kada bih mogao da učinim da vidiš verovatnoće... mogućnosti. Uskoro će doći do bitke, početka kraja. Vidim je kako dolazi. Ja..."
<BR>&nbsp;&nbsp;&nbsp;&nbsp;&nbsp;"Šta nije u redu?"
<BR>&nbsp;&nbsp;&nbsp;&nbsp;&nbsp;"Plašim se. Plašim se da ne izgubim sve. Ponekad se čak plašim da ne izgubim tebe."
<BR>&nbsp;&nbsp;&nbsp;&nbsp;&nbsp;"Ali prijatelje nikada ne možeš izgubiti, malecki. Zar ti to nisam već jednom rekao?"
<BR>&nbsp;&nbsp;&nbsp;&nbsp;&nbsp;"Hoćemo li i dalje biti prijatelji kada se sve ovo završi?"
<BR>&nbsp;&nbsp;&nbsp;&nbsp;&nbsp;"Boga mu, kunem se da hoćemo!"
<BR>&nbsp;&nbsp;&nbsp;&nbsp;&nbsp;Bardo mi je još bio prijatelj, i kada smo zašli u maglinu Orion, počeo je da proverava taktičke posledice svoje zloglasne teoreme bumeranga. Uleteli smo među zvezde Trapeza, koje su blistale dražesnim zelenilom međuzvedanog jonizovanog vodonika. Uleteli smo među zvezde koje su bile toliko mlade da su se rađale dok je čovek još uvek polumajmun koji je lutao travnatim površinama majčinskog kontinenta Stare Zemlje. Kraj binarnog sistema Ču imali smo okršaj sa glavninom Solijevih snaga. Bardo i Justina - kao i Čarli Rapaport i Li Toš - ustanovili su da mogu u trenutku da upadnu unazad kroz prozor duž svojih padoputeva i na taj način da iznenade pilota koji bi ih sledio. Na taj način poslali su osam Solijevih pilota u zvezde. Bio je to lukav trik, ali ga je bilo lako oponašati. Da porazimo Solija, koji je kopirao i koristio našu taktiku hitro kao što RNK kopira i izbacuje naše belančevine, biće nam potrebno nešto više od trikova.
<BR>&nbsp;&nbsp;&nbsp;&nbsp;&nbsp;Najzad smo prošli kraj Tihovog Gustiša u Rozetu. Okruživala nas je ona veličanstvena mašina za stvaranje zvezda kroz koju sam prošao na svome putu prema Entitetu. Tu su bile zvezde i mapiranja koji su mi bili poznati. Bili smo blizu Vilda - opasno blizu - i nisam mogao da se ne upitam čemu bi bilo nalik izleteti među pepeo i razorenu svetlost tog pakla raznesenih zvezda. Dok smo prolazili kroz svemir Rolo Roka, Frafare i Nvarta, izgubili smo Dankanesa i njegovog Veslača. Da budem precizan, za osvetu smo uništili Alhenu Edu. (Ta krupna, sarkastična žena-pilot bila je starija sestra Džonatana Ede. Od svih tragedija koje su se mogle odigrati u našem tragičnom ratu, bar mi je drago da brat nije ubio sestru. Ali oboje Eda su poginuli, a to je bila velika šteta. Bili su poslednji iz svoje slavne porodice, a njihov talenat nestao je sa njihovim telima, hromozomima i svetlosnim rodovima.) Za svakog pilota koga smo izgubili uzeli smo jednog Solijevog. Ali nismo mogli zauvek ići na taj način. Svaki pilot koga smo izgubili povećao je šanse protiv nas, a Soli je imao više pilota nego mi. Kada je troje mojih pilota nestalo u Severozapadnom Gustišu, znao sam da moram da povedem Solija u konačnu, odlučujuću bitku.
<BR>&nbsp;&nbsp;&nbsp;&nbsp;&nbsp;Bila je to u potpunosti moja odluka - da odvedem svoje pilote u svemir u okolini Perdido Luc. Ne mogu se izvinjavati za to. Pošto nisam uspeo da uspešno iskoritim vreme i inteligenciju, imao sam samo element prostora da nadmašim Solijeve veće snage. Prošli smo kraj Karte i Nove Zemlje prema zvezdama Fajolija, zbog toga što sam poznavao ta mapiranja i te oblasti. Zbog toga što sam tražio jedan određeni gusti prostor u kome bih zarobio Solija, produžili smo u mnogostrukost u blizini Darein Luc. Tamo su zvezde male i plamte žutim i narandžastim svetlima; tamo je vreme pomalo čudno; tamo je Entitet izvitoperio mnogostrukost van svake verovatnoće. Prema našim zvezdanim mapama, Perdido Luc nije bila deo Entiteta. Da je bila, nijedan pilot (osim možda Barda i Justine, i Li Toša) ne bi me sledio tamo. Ali zvezdane mape su ponekad zastarele ili naprosto pogrešne. Zvezdane mape nimalo ne vode računa o rastu magline-mozga. Vodio sam svoje pilote kroz gusti prostor koji sam osvojio pre nekoliko godina i izleteli smo u blizini Perdido Luca. Niko od nas - čak ni ja - nije pomislio da remetimo prostor, samu suštinu Tranzistorskog Entiteta.
<BR>&nbsp;&nbsp;&nbsp;&nbsp;&nbsp;Razume se da sam znao da predstavlja divljački rizik zametati kavgu unutar tog gustog prostora. Ali kakav sam izbor imao? Pre mnogo vekova Hanibal Barka šokirao je narod zvan Rimljani tako što je prošao sa svojim ljudima i bezdlakim mamutima kroz planinski venac. Svi mamuti i mnogi ljudi smrzli su se u prolazima zapretenim snegom, ali njegova armija preživela je da bi porazila Rimljane kraj jezera Trasimene. Ja nisam bio Hanibal, ali sam svejedno mogao da izaberem sopstveno mesto za bitku. Soli nije znao ništa o Perdido Gustišu, i ako nas bude tamo sledio, izenadiću ga kao što je Hanibal iznenadio Rimljane.
<BR>&nbsp;&nbsp;&nbsp;&nbsp;&nbsp;U Nikadiji, mehaničari i iskušenici gacali su kroz raskvašene ulice na putu za večeru; a u srcu Entiteta, Ona je razmišljala svoje velike misli; ubistveno zračenje Meripenove zvezde i ostalih zvezda Vilda srljalo je prema Nikadiji, neprekidno srljalo; a Leopold Soli i stotinu svetlosnih brodova izleteše iz mnogostrukosti. Lebdeli su nad četvrtom planetom Perdido Luca, gasovitim džinom okruženim sablasnim prstenovima leda. Uhvatili smo ih u ishodišnoj tački u blizini srebrnastog središnjeg prstena. Moji piloti koristili su ranije pripremljena mapiranja koja sam ih pokazao i oborili smo se na Solija kroz gusti prostor poput čopora izgladnelih vukova.
<BR>&nbsp;&nbsp;&nbsp;&nbsp;&nbsp;Sada shvatam šta su drevne vojskovođe podrazumevale pod 'maglama rata'. Iako nisam mogao da razmestim svoje pilote kao što bih to učinio sa kamenovima na mestima preseka table za ko, nadao sam se da ću bar moći da nadgledam i upravljam naletom bitke. Ustanovio sam, međutim, da ne mogu da upravljam ni sa čime, čak ni znojenjem svojih dlanova i lupanjem svoga srca. Izleteo sam u stvarni svemir za vreme kraće od jednog trenutka, a blistavi središnji prsten četvrte planete visio je nada mnom kao glečer. Smesta sam napravio mapiranje. Moj brodski pogon otvorio je mnogostrukost u blizini Ruže, zemlje Gregorika Smita. Napravio sam novo mapiranje i moj brodski pogon ponovo otvori mnogostrukost. Tama se rastvori, poput procepa na pilotskoj kamelaiki. A zatim smo obojica nestali, on u srcu Perdido Luca, ja na stazama prepunim tačaka unutar gustog prostora. Usledio je nalet teorema, iskričavih ideoplasta oluje brojeva. Plutao sam kroz sabijenu mrežu gustog prostora kao da je moj brod informatički virus koji nalazi put kroz tamne vene ljudskog mozga. Došlo je do razgranavanja, a zatim spajanja tunela. Mnogostrukost se ponovo otvori. Bila je tu svetlost, slaba svetlost Perdido Luca. Jedan od Solijevih pilota - bio je to Neit od Torskala u svom neobičnom, beskrilnom brodu - čekao je na mene. Ali ja sam fiksirao sekvencu mapiranja. Pre nego što je mogao da me odbaci u zvezdu, izbegao sam, vratio se u uzdrhtale arterije mnogostrukosti. Plesali smo čas ulazeći u mnogostrukost, čas izlazeći iz nje, dok Neit nije napravio grešku. Ušao je u padoput koji se, u svojoj petlji unutar mnogostrukosti, presecao samo sa još jednim. Za njega i njegovo Vreme buduće postojale su samo dve ishodišne tačke u stvarnom svemiru kraj Perdido Luca. Proračunao sam verovatnoće i čekao ga kada mu je brod srebrnasto blesnuo u tmini. Čekao da ga ubijem. Nije imako ni najmanje izgleda.
<BR>&nbsp;&nbsp;&nbsp;&nbsp;&nbsp;Budi samilostan, rekla mi je Katarina.
<BR>&nbsp;&nbsp;&nbsp;&nbsp;&nbsp;Ali odakle mesta za samilost kada dođe vreme ratu? Ne, ponekad mogu opstati samo hladne, ubilačke strasti, i tako je svuda oko mene poput noćne mećave besnela borba. Svetlosni brodovi bili su svetlucavo srebrno iverje, cepajući tminu stvarnog prostora i nestajući u mnogostrukosti. Zapljusnuše me složenosti bitke. Bilo je tu sporo vreme, ubrzano vreme, teoreme koje je trebalo dokazati, mapiranje od tačke do tačke i sveprisutna kiselina najčistijeg užasa. Najpre je usplamtela žuta tačka Perdido Luca bila poda mnom, zatim iznad mene. (A kada kažem iznad, mislim da se nalazila između mene i oblaka galaksija Canes Venatici. Za zvezde u Canes Venatici, prema drevnoj konvenciji, kaže se da se nalaze iznad zvezda u našoj galaksiji.) Dok sam stvarao mapiranje i izbegavao Lajonelov Beskonačni pljusak, shvatih da sam izleteo na daljoj strani Perdido Luca, nasuprot četvrtoj planeti. Nalazio sam se na čitavih milijardu milja od bitke. A onda me proguta mnogostrukost i ja stadoh mapirati prema gustišu ispod planetarnih prstenova; a zatim se pojavi izmaglica svetlosti, kao od sunca kroz guste ledene oblake Nikadije. Bilo je tu stotinu razigranih svetlosnih brodova. Nisam imao pojma ko dobija bitku. Pokušao sam da uspostavim vezu sa brodom nekog od mojih pilota, ali za to nije bilo vremena. Pobegao sam jednom od Solijevih pilota tako što sam očajnički napravio mapiranje kroz Konačno Drvo. Pobegao sam u mnogostrukost, ali nisam mogao smesta da se vratim zbog toga što su Grananja drveta bila mnogobrojna i složena. Činilo mi se da zauvek padam. Vreme je proticalo sporo poput leda glečera. Neko vreme bilo mi je muka od borbene požude; bilo mi je muka od samoga sebe. Kako sam lako ponovo postao ubica! Kako lako nas je sve zarazio virus rata! Čak i dok sam dokazivao nebitni rezultat teoreme okruženja, jedni piloti su ubijali druge. Bilo je to zaista neverovatno. Eto šta je bitka, pomislio sam. Bitka nije samo obična reč; to je organizovano ubistvo. Stegao sam pesnice u tami svoga broda i prokleo. Setio sam se stvari koja je trebalo da bude u pameti svih nas pre nego što smo odlučili da se otcepimo i napadnemo svoje drugove pilote: rat je najgora stvar koju ljudska bića mogu učiniti. Misliti o njemu apstraktno ili ga posmatrati kao igru gore je od varvarstva.
<BR>&nbsp;&nbsp;&nbsp;&nbsp;&nbsp;Pa ipak je istina da je ubijanje toliko prirodno ljudskim bićima kao što je pravljenje kamenih sekira ili malih beba. I ljudi su plemenita, tragična, sjajna opna oko srži varvarstva. Kada sam se najzad vratio u bitku, imao sam trenutak vremena da posmatram talasanje i bleskanje svetlosnih brodova dok su ubijali jedni druge. Iako je bitka izgledala u potpunosti haotično, kao da je oblak ludila zahvatio pilote na obe strane, nije bilo tako. Ubijanje je možda zaista ludilo, ali piloti nisu ubijali nasumce. Ne, moje braće i seste piloti bili su ljudi i žene od strasti, ako već ne od samilosti. Gledao sam kako određeni piloti tragaju jedni za drugima. Bardo i Justina u svojoj zdepastoj, glatkoj Blagoslovenoj preljubnici oterali su iglasti Lajonelov Beskrajni pljusak u mnogostrukost. Da bi se osvetili zbog smrti Delore vi Tot, ubili su ga. Osveta je naterala i Tomota da napadne Li Toša i vrtoglavo oboje odbaci padoputevima na koje bih ih upozorio. Svuda oko mene, pod hladnom žutom svetlosti Perdido Luca, bitka se raspadala u desetine osvetoljubivih okršaja. Moji piloti brzo su napustili moju strategiju i ranije pripremljena mapiranja. Solijevi piloti, kao što sam kasnije saznao, bili su zatrovani starim suparništvima i mržnjom. Nisu obraćali pažnju na Solijev glavni plan. Salmalin, koji je uvek zavideo njegovom najblistavijem učeniku, Zondervalu, napade njegovog Kardinala vrline. Ludilo i ubijanje; ubijanje i ludilo. Došlo je do užasnog trenutka kada su dva Solijeva pilota pobesnela i okrenula se jedan protiv drugog. A zatim još užasniji trenutak kada je Tomot izleteo u stvarni svemir i čistim sticajem okolnosti zatekao me nemapiranog. Do današnjeg dana još mogu da zamislim kako mora da su mu ružne, crvene, rubinske oči zasvetlucale kada je shvatio da najzad može da mi se osveti što sam ga uvredio one noći u baru za majstore pilote, i još više - hiljadu puta više - što može da mi se osveti zato što sam mu ubio brata, Neita. Ali osveta, kao vrh koplja Devakija, seče na obe strane. Li Toš i Bardo sa Justinom poleteše na Tomota trenutak pre nego što me je ubio; otvorili su prozor u mnogostrukosti i poslali ga niz mračni tunel u pakao obližnje zvezde.
<BR>&nbsp;&nbsp;&nbsp;&nbsp;&nbsp;Sada dolazim do možda najtužnijeg dela svoje priče. Kada je Soli video da su Tomot i Lajonel mrtvi, pomahnitao je. Mislio sam da se naučio samilosti, ali ne, oborio se na Barda i Justinu bez milosti ili uzdržavanja. Na trenutak su im brodovi lebdelil poput kljunaša pod ledenim prstenovima četvrte planete. Solijev elegantni, vitki Vorpalni mač blistao je iza Blagoslovene preljubnice - ta slika urezana je plamenom kroz teleskope u neurologike moga broda. Bio sam dovoljno blizu - stotinku svetlosne sekunde - tako da sam mogao da stopim neurologike svoga broda sa onima na Blagoslovenoj preljubnici. U besomučnom pokušaju da pomognem Bardu i Justini da nađu mapiranje, učinio sam to. Ali oni nisu obraćali pažnju na mapiranje koje sam im pokazao. Verovatno Justina nije verovala da bi je Soli zaista ubio. Svakako, šta sada shvatam, nameravali su da naprave sopstveno mapiranje. Iako sam 'slušao' njihov konačni unutrašnji dijalog, slušao sam ga samo jedan trenutak. Shvatio sam samo deo njihovih ličnih misli. Ovde je, zarad istorije i pamtilačke veštine očuvanja, ono što sam čuo:
<BR>&nbsp;&nbsp;&nbsp;&nbsp;&nbsp;"Eno, vidiš li krivinu Vorpalnog mača?"
<BR>&nbsp;&nbsp;&nbsp;&nbsp;&nbsp;"Uvek je bio romantičan čovek, zaista, i ja..."
<BR>&nbsp;&nbsp;&nbsp;&nbsp;&nbsp;"Razmisli sada, pod gustišem prstenova nalazi se ishodišna tačka gde, ako alfa predstavlja shemu jednačine, postoji i klasa rešenja takva da je..."
<BR>&nbsp;&nbsp;&nbsp;&nbsp;&nbsp;"Kantor mi je jednom rekao, govorio je da će te uništiti zato što..."
<BR>&nbsp;&nbsp;&nbsp;&nbsp;&nbsp;"Prema tome, univerzalna klasa i svaka druga klasa samo su podklasa..."
<BR>&nbsp;&nbsp;&nbsp;&nbsp;&nbsp;"Razume se da sam spreman da definišem osnovni broj grupe, ali ne mogu da prestanem da mislim o Soliju i kantoru. On je rekao, Justina, da ti je muž tihista u srcu, koji bi rizikovao gotovo sve da dokaže svoju teoremu, i još je rekao da između ljubavi i mržnje ne postoji ništa i..."
<BR>&nbsp;&nbsp;&nbsp;&nbsp;&nbsp;I onda su nestali. Prozor prema mnogostrukosti se otvorio i njih više nije bilo.
<BR>&nbsp;&nbsp;&nbsp;&nbsp;&nbsp;Video sam ranije ovaj trenutak, pomislih. U vreme kada sam skrajovao, u svojoj kamenoj ćeliji, video sam mnoge budućnosti. U jednoj od njih, neposredno pre nego što će ih Soli uništiti, Bardo i Justina otvorili su prozor prema mnogostrukosti i pobegli iz bitke. U drugom, Bardo i Justina su zagrlili jedno drugo rukama i mislima kada je Soli otvorio prozor i na taj način postao ubica. Koja će se od tih budućnosti ostvariti? Koji događaj je sada već nekoliko sekundi bio prošlost?
<BR>&nbsp;&nbsp;&nbsp;&nbsp;&nbsp;Na kraju sami biramo svoje budućnosti, rado govore skrajeri. Napravio sam svoj izbor. Zaključio sam da Bardo i Justina treba da žive. I tako sam čekao. Kako sam dugo čekao da se vrate u bitku! Koliko dugo jedan Lord Pilot sme da čeka pre nego što obrati pažnju na drugu stranu? Čekao sam dugo, beskrajno, neizmerno, čitave sekunde; čekao sam večnost. Ali Bardov brod se nije vratio.
<BR>&nbsp;&nbsp;&nbsp;&nbsp;&nbsp;A onda sam napao Solija. Ili je on napao mene. Zapravo, napali smo jedan drugoga. Naša dva svetlosna broda, tako različite konstrukcije, moj Sveprožimajući karanfil krila okrenutih unapred i Solijev Vorpalni mač - bili smo poput munja koje cepaju noć. Manevrisali smo da bismo stekli prednost kroz prozore koje smo otvarali. Najzad, pomislih, najzad. Napravih prosto mapiranje. Upao sam u otvorenu petlju koja je delom bila omeđena Danladijevim nizom. Kada se mnogostrukost otvorila preda mnom, bio sam siguran da ću izleteti u gustiš i navesti Solija u zasedu. Ali on je pogodio moju strategiju i čekao me. Bio sam bespomoćno nemapiran, bez ikoga od svojih sadrugova pilota u blizini da me spase. Bio sam siguran da bi me ubio. Moj Lord Pilot, moj ujak, moj dželat, moj otac.
<BR>&nbsp;&nbsp;&nbsp;&nbsp;&nbsp;Verujem da bi se piloti na obe strane borili i poubijali do poslednjeg broda da nisu počeli glasovi. Svi, čak i Soli - naročito Soli - čuli su glasove, iako to zapravo nisu bili glasovi, već slike reči koje smo tumačili kao glasove. Svaki brodski kompjuter poče da stvara ideoplaste za reči i strukture ideja. U kabini moga broda, neurologici koji su me obavijali počeše da podrhtavaju prefinjenim ritmovima koji nisu u potpunosti pripadali njima. Smesta sam osetio da je reč o uplitanju Entiteta. Pokušavao sam da pobegnem od Solija (ili sam zapravo pokušavao da ga ubijem?) kada se blistavi ideoplast u obliku snežne pahuljice koji je predstavljao aksiomu višestrukosti razveja u parčad. Moj matematički redosled misli bio je u potpunosti uništen. A onda brodski kompjuter stvori narandžasti ideoplast sa nekoliko krakova za 'kategorički imperativ koga treba dokazati'. Taj plast je bio povezan sa drvenim cilindrom koji je predstavljao specifični skup rešenja. Crveni cilindar bio je povezan sa crnim torusom, ideoplastom univerzalne negacije. Zajedno su ti plasti obrazovali plast reči koji sam shvatio kao: Moraš otkriti odgovor na smrt. Na sličan način, obrazovali su se i drugi plasti reči, spajajući se sa središnim plastom reči. Crni torus se ponovo pojavi i pomeša sa prvim plastom univerzalne negacije. Bio je to kopljasti zeleni plast koji je predstavljao određeni tip mapiranja, automorfizam, i misao: Smrt počiva unutar mene rasla je iz središnjeg koncepta. Za nekoliko trenutaka obrazovali su se i drugi ideoplasti, vrteći se jedan oko drugog, a zatim spustili na svoje mesto kada se mala oluja reči smirila i pročistila. Pitao sam se zbog čega nam se Ona ne pojavi u liku Tihoa, kao što je učinila kada sam prvi put prodro u Nju. Možda je želela da zaustavi bitku tako što će omesti oluju brojeva unutar svakog broda. Ukoliko joj je to bila namera, uspela je. Sto dvanaest svetlosnih brodova visilo je nepokretno u stvarnom svemiru, a ove reči plesale su kroz svakoga od nas:
<BR>&nbsp;&nbsp;&nbsp;&nbsp;&nbsp;Koliko daleko ste spremni da padnete, piloti? Kako vam se dopada rat? Da li još tragate za tajnom života? Onda morate otkriti odgovor na tajnu smrti. Smrt počiva unutar mene. Smrt je zvezda koju ću nazvati Gehena Luc. Ukoliko tragate za odgovorom na umiruće zvezde Vilda, morate prekinuti svoj rat i zaputiti se na Gehenu Luc. Ja ću vam pomoći. Ali morate požuriti, jer će Gehena Luc vrlo skoro umreti. Put je dalek, ali ne predalek; tajna života vam je nadomak ruke. Prvom pilotu koji stigne do Gehene Luc biće rečena tajna.
<BR>&nbsp;&nbsp;&nbsp;&nbsp;&nbsp;Ne umem u potpunosti da objasnim zbog čega je ta jednostavna poruka uništila u nama želju za ratovanjem. Ne mogu - i ne bih mogao - da pogledam u umove Li Toša, Karmana od Simuma i Leopolda Solija i da izjavim: "Vidiš, ovde je hladna struja posvećenosti ugasila plamen ludila." Zbog čega bismo verovali njoj, neljudskoj, hirovitoj boginji? Možda ju je naše ratovanje unutar njene unutrašnjosti i naše napastvovanje mnogostrukosti razgnevilo; možda je samo želela da nas namami u susret našoj sudbini. Mogu samo da kažem da smo joj poverovali. Bilo nam je potrebno da joj verujemo. Sto dvanaest brodova lebdelo je iznad prstenova četvrte planete i verovali smo da je tajna umirućeg Vilda (a možda i druge tajne) na dohvat ruke. Došao je trenutak, čini mi se, kada smo pogledali niz brodova i prostor crn poput kafe u kome su nedavno bili Beskrajni pljusak i Blagoslovena preljubnica i postideli se. Nismo bili ratnici; bili smo piloti Reda Matematičara mističara i drugih tragača za neizrecivim plamom - ne mogu da objasnim zbog čega smo se svi iznenada setili toga.
<BR>&nbsp;&nbsp;&nbsp;&nbsp;&nbsp;Održali smo zbor, tamo u blizini gustog prostora. Poslali smo svoje slike između brodova, slušali glasove pilota 'neprijatelja' i gledali usne pilota koje smo znali čitavog života. Bilo je to kao da smo se iznenada probudilil iz užasnog sna. Tužni Li Toš, očajni Zonderval koji je žalio za Delorom vi Tot, Soli sa svojim očima uništenim smrću i ćutljivim licem - gotovo svi piloti su se složili da moramo sklopiti primirje.
<BR>&nbsp;&nbsp;&nbsp;&nbsp;&nbsp;"Ovo je bila propast", reče mi kasnije Solijeva slika u privatnosti moga broda. "Kakve smo bili budale."
<BR>&nbsp;&nbsp;&nbsp;&nbsp;&nbsp;"Bardo je mrtav", rekoh mu.
<BR>&nbsp;&nbsp;&nbsp;&nbsp;&nbsp;"Toliko mrtvih."
<BR>&nbsp;&nbsp;&nbsp;&nbsp;&nbsp;"I Justina. Kako si mogao da ih ubiješ?"
<BR>&nbsp;&nbsp;&nbsp;&nbsp;&nbsp;"Ne znam", odvrati on.
<BR>&nbsp;&nbsp;&nbsp;&nbsp;&nbsp;Unutar svoje kabine lebdeo sam i trljao nos, koji je bio toliko zapušen od udisanja suvog, recikliranog vazduha, da sam disao uz teškoće. "I mene bi ubio, zar ne?"
<BR>&nbsp;&nbsp;&nbsp;&nbsp;&nbsp;"Ne znam", ponovi on. A zatim, nakon trenutka razmišljanja: "Da."
<BR>&nbsp;&nbsp;&nbsp;&nbsp;&nbsp;"Ali rat je gotov", primetih ja. "Ta ubistva nas ponižavaju. Ona su varvarska. Od nas prave beznačajne ljude. Više ne mogu da ubijam; neću to činiti."
<BR>&nbsp;&nbsp;&nbsp;&nbsp;&nbsp;"Da", složi se on, "gotovo je. Sa ratom." Pritisnuo je šakama oči, a zatim je dodao: "Ali između tebe i mene, trka se nastavlja, zar ne, pilote?"
<BR>&nbsp;&nbsp;&nbsp;&nbsp;&nbsp;"Kako bi moglo biti drugačije?" složih se. "Nastavlja se."
<BR>&nbsp;&nbsp;&nbsp;&nbsp;&nbsp;Zbog toga što smo obojica bili Lordovi Piloti, Soli i ja smo izgovorili rekvijem za sve pilote koji su izginuli toga dana. A zatim smo okrenuli brodove jedan prema drugome i napravili mapiranja. Zvezde nestadoše i svetlosni brodovi propadoše kroz svoje prozore u mnogostrukost. Tako je počela naša trka da nađemo zvezdu Gahenu Luc pre nego što eksplodira unutar samotnog, varljivog srca Tranzistorskog Entiteta.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
