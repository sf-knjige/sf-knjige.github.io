<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. PARABOLA O MAHNITOM KRALJU
<P>&nbsp;&nbsp;&nbsp;&nbsp;&nbsp;Čemu služi bojovnik bez boja, pesnik bez pesme?
<BR>
<BR>&nbsp;&nbsp;&nbsp;&nbsp;&nbsp;Izreka pesnika-bojovnika
<BR>
<BR>&nbsp;&nbsp;&nbsp;&nbsp;&nbsp;Kanije tog dana pokušao sam da nađem svoju majku. Ali njena kućica u Četvrti Pilota bila je prazna. Otišao sam do njenih prijateljica, između ostalih do Helene Čarbo i Kolenije Mor, ali izgledalo je da niko ne zna gde je. I čini se da niko nije bio voljan da prizna postojanje zavere da se svrgne Vremečuvar, a još manje da se promeni Red. Bardo očigledno previše pažnje poklanja ogovaranjima, rekla mi je Kolenija. A prema Burgosu Harši, koji je nervozno čupkao svoje žbunaste obrve dok sam mu govorio, nije bilo nikakve zavere. "Istina je da su mnogi piloti nesrećni", rekao je. "Ali ko bi kovao zaveru protiv Vremečuvara? Ko - a mogu dodati da postoje piloti i profesionalci koji bi mogli biti voljni i da se bore za određene promene, ali promene unutar strukture kanona, razume se, zakonski, zakonski - ko bi bio toliko glup?"
<BR>&nbsp;&nbsp;&nbsp;&nbsp;&nbsp;Kada je prošlo nekoliko dana, a moja majka se još nije vratila kući, počeo sam da brinem. Li Toš se kleo da je jedne noći video moju majku u društvu pesnika-bojovnika blizu Meripen Grina u Četvrti Inostranaca. To je bio dokaz da je živa, rekao je, i da ne treba da brinem. Možda je moja mati konačno našla ljubavnika. Ali ipak sam brinuo; bilo mi je zlo od brige. Nisam verovao da je našla ljubavnika. A zašto bi inače potražila pesnika-bojovnika? Zbog čega inače ljudi rizikuju kontakte sa pesnicima-bojovnicima, ako ne zbog toga da naruče ubistvo nekog svog neprijatelja? A ko je bio njen glavni neprijatelj, ako ne Soli? Ukrala je Solijevu DNK da bi stvorila mene, a to je bio veliki zločin. Soli je čak mogao zahtevati da joj Vremečuvar odrubi glavu, ukoliko bi taj isti Soli poželeo osvetu, ukoliko bi obznanio da sam njegov sin. Znao sam da Soli ne bi to nikada nikome priznao, čak ni samom sebi. Ali da li je moja mati mogla biti sigurna? Ne, nije mogla biti, i zbog toga je kovala svoje zavere, skrivala se u četvrti Inostranaca i drugovala sa ubicama - ne mučeći se da mi se poveri. Očigledno, nije imala poverenja u mene.
<BR>&nbsp;&nbsp;&nbsp;&nbsp;&nbsp;Ukoliko sam ostavio utisak da je čitav naš Red bio zaglibljen u urote i politiku, nije bilo tako. Uvek je postojao naš zadatak. Još se dolazilo do velikih otkrića; za nekolicinu, bilo je to i dalje vreme nadahnuća i smelosti. Pre dve godine, dok sam lovio svilenotrpce u šumi Kveitkela, skupina od pet pilota zavetovala se da će prodreti u Silicijumskog Boga. Samo se jedna od svih njih, Anastazija od Nava, vratila da ispriča o divljim prostranstvima nepristupačnijim od Entitetovih. Drugi pilot, legendarni Kijoši, naišao je na planetu za koju se verovalo da je drevni dom Jeldri. Velika dela, velika nadahnuća: programer koji je radio sa vezačem i istoričarem (a kakva li su samo paklena trijada morali biti!) vratio se stazama evolucije i napravio model DNK ranih ljudi. Majstori vezači dali su se na posao oko dekodiranja tako modelovane DNK, u nadi da će otkriti tajnu drevnih bogova. I razume se, moram da pomenem fabuloga koji je napravio scenario prema kome Stara Zemlja nije uništena. To je navelo Senzima Vena, semantičara, da iznova rastumači značenje slikovne pesme Fravašija, što je za uzvrat nadahnulo jednog holistu da predloži drugačiji model za odvijanje Seoba. Fantasta koji je proučavao novi model povukao se u svoje prebivalište i stvorio hologram onoga što je nazvao 'Galaksija kakva je mogla biti'. Konačno je jedan pilot proučio taj hologram i uputio se u blizinu unutrašnjeg ruba Orionovog Kraka, gde je očekivao da će naći Staru Zemlju. Sve uzalud, razume se. Ali bio je to valjan pokušaj, premda u izvesnoj meri smešan i bizaran.
<BR>&nbsp;&nbsp;&nbsp;&nbsp;&nbsp;Isto tako bizarno, na svoj način, bilo je sećanje - otkrovenje - majstora Tomasa Rejna, pamtioca. Zbog toga što je to otkrovenje zapodenulo gorku raspravu među eshatolozima i pokazalo se važnim u krizi koja je usledila nakon mog povratka u Grad, ovde beležim njegove slavne reči kako ih je svojim sećanjem doveo uz tamnu spiralu rasne memorije iz svoje daleke prošlosti.
<BR>&nbsp;&nbsp;&nbsp;&nbsp;&nbsp;Ime mi je Kelkemeš, a moje ruke mlade su i smeđe kao kafa. Nosim kožu vuka koga sam ubio kada sam postao muškarac. Koža je vlažna. Stojim na visokoj planinskoj padini. Padala je kiša, i u zelenoj dolini ispod mene podiže se magla, a duga iznad. Tišina je sasvim stvarna. A onda se na nebu, na rubu duge, pojavljuje rupa. Pojavljuje se rupa u nebu i crna je kao oko moga oca. Iz rupe dopire srebrna svetlost, a potom bela svetlost; uskoro su čitava nebesa lopta svetlosti. Svetlost pada na mene kao pljusak. Kad otvorim usta da vrisnem, svetlost mi teče niz grlo. Kičma mi podrhtava. Svetlost mi se sliva niz kičmu sve do slabina. Moje slabine gore; moje slabine su u plamenu; moje slabine se pune plamtećim kišnim kapima svetlosti. To je bog Šameš unutar mene i on plamenom useca svoju sliku u moju put. Šameš je sunce; Šameš je svetlost sveta; Šameš govori, a njegov glas je moj sopstveni: "Ti si sećanje Čovekovo i tajna besmrtnosti počiva unutar tebe. Živećeš dok zvezde ne popadaju sa neba i dok poslednji čovek ne umre. To je moj blagoslov i moja kletva". A zatim svetlost nestaje. Duga bledi sa neba; nebo je plava ljuska jajeta bez rupa.
<BR>&nbsp;&nbsp;&nbsp;&nbsp;&nbsp;Trčim niz planinsku padinu do koliba mog oca, Urmeša, šamana. Kada mu kažem da sam ispunjen božanskom svetlošću, on čupa svoje sede kose i gleda me u gnevu i zavisti. Govori mi da me je ugrizao demon; bogovi ne dotiču ljude svojom svetlošću. Priprema usijani vršak koplja da istera demona iz mojih slabina. Moja braća su pozvana da me drže. Ali ja sam pun plamena i svetlosti i ja se podižem i ubijam svoju braću i Urmeša, koji mi više nije otac. Bog Šameš je moj otac. Uzimam svoj okrvavljeni nož, umotavam se u vučje kože i silazim u doline da živim među ljudima sveta.
<BR>&nbsp;&nbsp;&nbsp;&nbsp;&nbsp;Tvrdilo se da su sećanja velikog pamtioca lažna. Možda. Ili je možda zaista ponovo proživeo živote - i smrti - svojih predaka. Ja lično verujem da je iznova stvorio primalni mit o Jeldrama i kodirao ga kao sećanja. Ali ko to može stvarno znati? Tokom tih haotičnih, uzburkanih dana, ko zna koji su među nama bili pravi tragači, a koji su se samo zavaravali?
<BR>&nbsp;&nbsp;&nbsp;&nbsp;&nbsp;Ubrzo potom, na dan kašastog pastnika, snega kakav obično pada tokom sredozimnog proleća, Vremečuvar me pozva u svoju Kulu. Iako je priroda života promena, ima nekih stvari u mom životu koje se izgleda nikada nisu menjale Taj bezvremeni, nepromenljivi čovek ponudi mi da sednem u poznatu stolicu podno staklenih prozora. Crni i crveni uklopljeni kvadrati od jedovine i lomnikovog drveta bili su tvrdi kao što su uvek bili. Časovnici su kucali; soba je bila puna pulsirajućeg, šištavog i ritmičnog kucanja satova. Jedan od njih - bio je to sat u kućištu od stakla čiji su vidljivi delovi bili rezbareni u jedovini - odzvonio je. Vremečuvar, koji je koračao napred-nazad pred zakrivljenim prozorima, uputi mi mrgodan pogled, kao da hoće da kaže da je sat odzvonio meni.
<BR>&nbsp;&nbsp;&nbsp;&nbsp;&nbsp;"Dakle, Malori, danas izgledaš izuzetno oprezno."
<BR>&nbsp;&nbsp;&nbsp;&nbsp;&nbsp;Obišao je moju stolicu, tako da je stajao zagledan u moj profil. Udahnuo sam miris kafe u njegovom dahu. Kada sam podigao glavu da pobliže pogledam paukovu mrežu linija u uglovima njegovih očiju, on reče: "Ne, ne okreći lice prema meni. Ostani u ranijem položaju - moram da ti postavim neka pitanja."
<BR>&nbsp;&nbsp;&nbsp;&nbsp;&nbsp;"A i ja ću postaviti neka pitanja tebi", odvratih mu. "Ima li ičega zbog čega treba biti oprezan?"
<BR>&nbsp;&nbsp;&nbsp;&nbsp;&nbsp;"Ha, mladi pilot bi da ispituje mene?"
<BR>&nbsp;&nbsp;&nbsp;&nbsp;&nbsp;"Nisam više mlad, Vremečuvaru."
<BR>&nbsp;&nbsp;&nbsp;&nbsp;&nbsp;"Nedavno, pre manje od četiri godine, sedeo si u toj stolici i hvalisao se da ćeš prodreti u prostor Entiteta. A sada..."
<BR>&nbsp;&nbsp;&nbsp;&nbsp;&nbsp;"Četiri godine... mogu biti dugo vreme."
<BR>&nbsp;&nbsp;&nbsp;&nbsp;&nbsp;"Ne prekidaj me! A sada sediš tu gotovo isto toliko mlad i dvaput budalastiji. Zavere! Znam da neki piloti kuju zavere protiv mene. Tvoja majka - kažu mi da je razgovarala sa ratnicima-bojovnicima. Nemoj ni pokušavati da poričeš. A želim da znam, moram da znam sledeće: jesi li sin svoje majke ili pilot svog Vremečuvara?" Lupnuo je noktima o metalno kućište jednog sata. Začulo se 'ping' zvonkog hroma. "Reci mi, Malori, gde se nalazi tvoja spletkašica majka, tvoja prokleta, spletkuša majka?"
<BR>&nbsp;&nbsp;&nbsp;&nbsp;&nbsp;"Ne znam", rekoh. "I ne koristi više tu reč, šta god mislio da je učinila."
<BR>&nbsp;&nbsp;&nbsp;&nbsp;&nbsp;"Znam šta je tvoja majka učinila", zareža on. "I znam ko ti je otac."
<BR>&nbsp;&nbsp;&nbsp;&nbsp;&nbsp;"Ja nemam oca."
<BR>&nbsp;&nbsp;&nbsp;&nbsp;&nbsp;"Soli je tvoj otac."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ti si Solijev sin - trebalo je da to shvatim još davno, ha? Ko je mogao i pomisliti da ti je majka toliko drska da sleluje njegovu prokletu plazmu? I tako, znam šta je učinila tvoja majka, i prilično sam siguran da namerava da ubije Solija, možda i mene - tvoja prokleta majka!"
<BR>&nbsp;&nbsp;&nbsp;&nbsp;&nbsp;Uhvatio sam zakrivljene oslonce za ruke, koji su bili svetlucavi i pohabani od šaka hiljada drugih oznojenih pilota pre mene. Borio sam se da ništa ne kažem, da zadržim ruke prikovane na stolici.
<BR>&nbsp;&nbsp;&nbsp;&nbsp;&nbsp;"I tako, izdala me je, ali ti me ne bi izdao, zar ne, Malori?"
<BR>&nbsp;&nbsp;&nbsp;&nbsp;&nbsp;"Znači, misliš da sam izdajnik?"
<BR>&nbsp;&nbsp;&nbsp;&nbsp;&nbsp;"Jesam li rekao da si izdajnik? Ne, nisi ti izdajnik, nadam se, ali šta je sa tvojim prijateljima?"
<BR>&nbsp;&nbsp;&nbsp;&nbsp;&nbsp;"Bardo mi je dao reč da neće..."
<BR>&nbsp;&nbsp;&nbsp;&nbsp;&nbsp;"Bardo!" zagrme on. "Ta vreća blebetanja, taj neposlušni mazgov! Čak i kada bih prešao preko njegovog bludnog ponašanja, njegove kukavičke reči već su zarazile tvoje prijatelje. Mislio sam na mlađe pilote: Džonatana Eda, Ričardesa i Deloru vi Tot. I na starije pilote, Nejta i Nonu, i na Harša, i još stotine drugih. Govori se o napuštanju Grada zauvek. Otpadništvo! Govore o otpadništvu, o uništenju Reda!"
<BR>&nbsp;&nbsp;&nbsp;&nbsp;&nbsp;"Govori se o promenama", složih se ja.
<BR>&nbsp;&nbsp;&nbsp;&nbsp;&nbsp;"Prevelika promena je smrt." Kročio je do prozora. Prislonio je čelo na smrznuto staklo, zatim je uzdahnuo. "Misliš li da sam gluv na ono što se govori? Znači, Red stagnira već hiljadu godina; znači, profesije i profesionalci okoštali su u svojim putevima razmišljanja; znači, potrebni su nam novi snovi, novi problemi, novi putevi. Jesu li? Šta ti misliš?"
<BR>&nbsp;&nbsp;&nbsp;&nbsp;&nbsp;Mislio sam ono što su mnogi u mom Redu mislili: da se piloti, u zavisti ili suparništvu, prečesto okreću protiv svojih drugova pilota, da se jedna profesija suprotstavlja drugoj, a da su se unutar pojedinačnih profesija različite škole borile među sobom ne bi li svima ostalima nametnule svoje viđenje uloge Reda. Prvobitna, ujedinjujuća vizija čovečanstva koje cveta svemirom i otkriva svoje mesto i smisao u univerzumu rastočila se u stotinu različitih filozofija, mišljenja i shvatanja. "Ali nije li to onda sudbina svih religija i redova? Na kraju, podele i smrt?"
<BR>&nbsp;&nbsp;&nbsp;&nbsp;&nbsp;"Misliš, podele i rat. Ukoliko dopustim svojim pilotima da idu odvojenim putevima, na kraju će doći do rata - velikog, prljavog, krvavog rata."
<BR>&nbsp;&nbsp;&nbsp;&nbsp;&nbsp;Nasmešio sam se, jer sam mislio da Vremečuvar preterano dramatizuje stvari. Naveo sam istoričara koji je rekao: "Ratovanje je mrtva veština, mrtva kao Stara Zemlja. Postoje ograničenja, zar ne? Lekcije istorije? Ne verujem da iko u našem Redu može poželeti da nanovo izmisli rat."
<BR>&nbsp;&nbsp;&nbsp;&nbsp;&nbsp;"A šta je sa ratom između Velike Cihele i Mio Luca?"
<BR>&nbsp;&nbsp;&nbsp;&nbsp;&nbsp;"Bio je to okršaj", odgovorih. "Ne pravi rat."
<BR>&nbsp;&nbsp;&nbsp;&nbsp;&nbsp;"Ne pravi rat! Ha, šta ti znaš o ratu! Tihisti su bacili fuzionu bombu na deterministe. Koliko ih je izginulo? Trideset miliona?"
<BR>&nbsp;&nbsp;&nbsp;&nbsp;&nbsp;Zavrteo sam glavom, pokušavajući da se setim svojih lekcija istorije. "Ne znam", rekao sam konačno. "Trideset nečega." A onda su, nekoliko trenutaka kasnije, sećanja došla. "Trideset miliona četiri stotine pedeset hiljada - približno."
<BR>&nbsp;&nbsp;&nbsp;&nbsp;&nbsp;"I to nazivaš 'okršajem'? Dobro, zovi ga kako ti drago, ali koji je razlog prema tvom mišljenju što se taj okršaj nije pretvorio u 'pravi rat'? Ograničenja, vraga! Šta misliš, šta drži Civilizovane svetove u miru? Razlog je što su ratovi uništavajuće skupi - to je najvažniji razlog. Iako su Velika Cihela i Mio Luc povezane jednim jedinim putem, nesposobnim pilotima tihistima sa njihovim prljavima fuzionim bombama - onoj šačici koji su preživeli mnogostrukost - trebalo je trideset godina da stignu do Mio Luca. Naši najnespretniji putnici obavili bi to putovanje za trideset dana."
<BR>&nbsp;&nbsp;&nbsp;&nbsp;&nbsp;"Vreme je promenljivo", rekoh ja, rugajući se jednoj od njegovih slavnih izreka. Ali osmeh mi je nestao kada sam shvatio na šta cilja. Ukoliko bi putovanje kroz mnogostrukost postalo lako, rat bi takođe postao lak? A ko bi mogao da putuje toliko lako i elegantno kao piloti našega Reda? Šta bi moglo biti razornije između različitih struja unutar našeg Reda? "Ali čak i kada bi rat bio lak", usprotivio sam se, "bio bi previše užasan i mislim da niko ne bi pošao u rat protiv nekog drugog. Osim toga, okršaj ili rat, ljudi Velike Cihele i Mio Luca bili su ludi. Većina ljudi i planeta voli mir."
<BR>&nbsp;&nbsp;&nbsp;&nbsp;&nbsp;Neočekivano, prišao je i stao iznad moje stolice. Namrgodio se i rekao: "Malori, Malori, tukli su te, sekli, vodili ljubav s tobom, mrzeli te, voleli i podučavali istini, pa ipak si i dalje naivan." Zabacio je sedu kosu sa čela i uzdahnuo. "Naivan, kažem! Koja je suština istorije? Želja za mirom? Ha! Rat je cena našeg pohoda za moći; rat je čovekovo proklestvo već dvadeset hiljada godina. U prirodi je stvari da niko ne može da odabere mir, ali svako može da natera sve ostale da se suoče sa ratom. Zbog čega misliš da je Zemlja uništena? Da ti ispričam parabolu o istoriji Zemlje?"
<BR>&nbsp;&nbsp;&nbsp;&nbsp;&nbsp;Promeškoljio sam se u stolici, pokušavši da se što ugodnije smestim. Budući da nisam imao drugog izbora nego da poslušam njegovu parabolu, rekao sam: "Pričaj mi."
<BR>&nbsp;&nbsp;&nbsp;&nbsp;&nbsp;Nasmešio se i pročistio grlo. "Nekad davno", počeo je, "svi ljudi živeli su u plemenima, vazduh je bio čist, bilo je hrane za sve, a mir je bio zakon Zemlje. Ali onda su se pripadnici jednog plemena, zbog toga što su više voleli sebe od majčinske planete, oglušili o taj zakon. I zbog toga su pomahnitali. Postali su previše veliki i moćni. Otkrili su da je lakše da kradu hleb od drugih nego da ga sami peku. Stvorili su carevinu, lagodan život. Slali su armije na zapad, protiv četiri najbliža plemena, od kojih je svako silno volelo mir. Ali mira nisu mogli imati. Prvo pleme sukobilo se kopljem na koplje, ali bilo ih je premalo i mahnito pleme poklalo ih je do poslednjeg čoveka. Žene su silovali i podelili im motike da robuju živote u tuđini sa svojom decom na žitnim poljima. Drugo pleme, videvši šta se desilo prvom plemenu, odbacilo je, za trenutak, koplja i poljubilo stope kralja mahnitog plemena. Molili su za svoje živote. Ukoliko im kralj bude dozvolio da zadrže svoje žene i decu, biće dobri ratnici i radiće šta god im kralj naredi. Na taj način je drugo pleme bilo upijeno, a mahnito pleme postalo je još veće. Treće pleme, koje je volelo slobodu baš kao i svoje živote, pobeglo je na jug u pustinju, gde je život bio težak i gde jedva da je bilo dovoljno hrane i vode za sve. Četvrto pleme nije želelo ni da bude istrebljeno, ni upijeno, niti da beži. Strasno su voleli svoju zemlju. I tako je njihov kralj, koji je bio čovek vizionar, naredio svojim ratnicima da prave duža koplja od ratnika mahnitog plemena. Kada je došlo do bitke, brojnije mahnito pleme bilo je zaustavljeno dužim kopljima četvrtog plemena. I tako nijedno pleme nije moglo da prevagne. Onda je kralj vizionar, koji je počeo da uživa u ukusu rata, shvatio da će se u sledeću bitku mahnito pleme vratiti sa još dužim kopljima. 'Moramo imati više ratnika!' uskliknuo je kralj vizionar. Onda je okrenuo pogled dalje prema zapadu i njegove armije porobile su zapadna plemena i počele da prave sve duža koplja. I tako je četvrto pleme postalo mahnito kao i mahnito pleme. Na taj način se, kao bolest, navika ratovanja proširila do najdaljih plemena Zemlje. Plemena su prerasla u carevine koje su uništavale okolne carevine i vajkale se da ne mogu da vode rat protiv nadaljih plemena, jer su rastojanja bila prevelika za armije. Najzad je jedan kralj, najmudriji od svih, pričvrstio za drške kopalja rakete, a fuzione bombe za njihove vrhove. Kada su svi kraljevi svih carevina na Zemlji učinili isto, mudri kralj je shvatio da je rat besmislen i nemoguć. Ako bi ijedna carevina bacila svoja koplja na drugu, rekao je, samo bi izazvala sopstveno uništenje, jer pred kišom kopalja sa fuzionim bombama na vrhu čak su i najfiniji i najskupoceniji štitovi bili beskorisni. I tako je na Zemlji vladao mir... sve dok dvorska budala nije podsetila mudrog kralja da je zaboravio jednu stvar."
<BR>&nbsp;&nbsp;&nbsp;&nbsp;&nbsp;Tu je zastao usred svog vatrenog govora da bi obrisao znoj sa čela. Gledao me je pun očekivanja da vidim hoću li ga pitati šta je to mudri kralj zaboravio. Iako nisam želeo da čujem reči alegorijske budale, pitao sam: "A šta je to mudri kralj zaboravio?"
<BR>&nbsp;&nbsp;&nbsp;&nbsp;&nbsp;Vremečuvar se isceri i odvrati: "Zaboravio je da su i on i svi ljudi njegove carevine i ostalih carevina sveta mahniti."
<BR>&nbsp;&nbsp;&nbsp;&nbsp;&nbsp;Zadržao sam dah i upitao: "I onda?"
<BR>&nbsp;&nbsp;&nbsp;&nbsp;&nbsp;"Znaš ti kraj parabole", reče on. "Znaš ti."
<BR>&nbsp;&nbsp;&nbsp;&nbsp;&nbsp;Neko vreme bio sam zamišljen, kao što je bio red. Izuzev kucanja i škljocanja satova i našeg isprekidanog disanja, soba je bila tiha. Napolju je sneg padao u naletima. Bilo je hladno, ali on se znojio. Kapljice znoja kotrljale su mu se niz ravne obraze, niz oštru liniju njegove brade. Nisam mogao da se ne nasmešim i kažem: "Vremečuvaru, izgleda da si ti zaboravio jednu stvar?"
<BR>&nbsp;&nbsp;&nbsp;&nbsp;&nbsp;"Ha?"
<BR>&nbsp;&nbsp;&nbsp;&nbsp;&nbsp;"Treće pleme, ono koje je pobeglo u pustinju gde je život težak - šta je bilo sa njim?"
<BR>&nbsp;&nbsp;&nbsp;&nbsp;&nbsp;Onda se nasmejao, dubokim, bogatim smehom punim ironije i tuge. Sedeo sam u stolici i stezao svoje podlaktice. Bila je to jedna od retkih prilika da sam ga čuo kako se smeje.
<BR>&nbsp;&nbsp;&nbsp;&nbsp;&nbsp;"Mi smo to treće pleme", reče on. "A duboki svemir je pustinja. Svi narodi Civilizovanih svetova pobegli su od rata; svi smo mi hibakuša. A u galaksiji vlada mir, lomni, relativni mir, ali uvek ima novih plemena koja čekaju da ih obuzme mahnitost. Zbog čega misliš da moramo da tiranišemo otpadnike? Zbog toga što ne smemo dozvoliti tim plemenima da porastu. Naš Red i Red pesnika-bojovnika - održavamo mir već tri hiljade godina."
<BR>&nbsp;&nbsp;&nbsp;&nbsp;&nbsp;"Pesnici-bojovnici!" uskliknuo sam. "Oni su ubice."
<BR>&nbsp;&nbsp;&nbsp;&nbsp;&nbsp;"Tačno tako. Malo je onih koji to znaju, ali pesnici-bojovnici su osnovani upravo da bi istrebljivali mahnita plemena i mahnite kraljeve. Njihova alatka je bio teror, i oni su je dobro koristili. Nijedan kralj nije mogao da razmišlja o ratovanju protiv svog suseda bez straha da će ga pesnik-bojovnik usmrtiti."
<BR>&nbsp;&nbsp;&nbsp;&nbsp;&nbsp;"Govoriš u prošlom vremenu, Vremečuvaru."
<BR>&nbsp;&nbsp;&nbsp;&nbsp;&nbsp;"Tako je. A to je zbog toga što pesnici-bojovnici propadaju tokom poslednjih hiljadu godina. Sada nisu toliko obuzeti očuvanjem mira. U procesu odgajanja svojih ubica - a bila su im potrebna stoleća - razvili su religiju da im pomogne u suočavanju sa njihovim neizbežnim pogibijama. A često su to bile samoubilačke smrti, zbot toga što je kraljeve, lude ili ne, teško ubiti, ha? Ta religija postala je njihov razlog postojanja. A sada traže sledbenike, a ne mir."
<BR>&nbsp;&nbsp;&nbsp;&nbsp;&nbsp;Ponovo je, kao ajkula, napravio krug oko moje stolice, počevši da pridikuje. Samo naš Red, govorio je, može da očuva mir. Ali ako se naš Red razdvoji u dva, neće biti reda (ovo su moje reči, ne Vremečuvarove. On je prezirao igre rečima kao i one koji ih koriste). Najzad će naše najdragocenije znanje biti rasuto kao biserje pod nogama harijana.
<BR>&nbsp;&nbsp;&nbsp;&nbsp;&nbsp;Dugo sam razmišljao o njegovim rečima. Zbog toga što se nisam slagao sa njegovim osnovnim elitizmom, kao i zbog toga što sam naslutio protivurečnost u njegovim verovanjima, rekao sam: "Ali ne možemo zauvek zadržati svoje tajne. Informacije su kao virusi. Šire se."
<BR>&nbsp;&nbsp;&nbsp;&nbsp;&nbsp;"Virusi se mogu zadržati u karantinu", zareža on. A onda, zlokobnije dodade: "Virusi se mogu i istrebiti."
<BR>&nbsp;&nbsp;&nbsp;&nbsp;&nbsp;"Ali svrha Reda je da otkriva znanje", usprotivih se.
<BR>&nbsp;&nbsp;&nbsp;&nbsp;&nbsp;Glas mu je postao dubok i gadan kao vučje režanje. "Nad znanjem treba bdeti i mudro ga koristiti, ha? A ne proćerdati ga kao budalasti pilot koji baca diskove Grada na dlan kurve."
<BR>&nbsp;&nbsp;&nbsp;&nbsp;&nbsp;Leđa su me bolela i bio sam umoran, te ponovo počeh da se pokrećem u stolici. Uhvatio me je kako se okrećem prema njemu i zalajao: "Ne mrdaj sada! Ostani u ispravnom položaju."
<BR>&nbsp;&nbsp;&nbsp;&nbsp;&nbsp;Odjednom više nisam želeo da ostanem u upsravnom položaju. Bio sam umoran od toga što on sve vreme bulji u mene, dok ja njega nisam mogao da pogledam. Ustao sam, okrenuo glavu i zatekao ga nespremnog. Izraz na njegovom licu me je iznenadio. Oči su mu bile širom otvorene, a usne okrenute u stidljivi osmeh, kao u dečačića koji po prvi put gleda vatropade. Gledao je unutar sebe, prisećao se, možda je čak bio zašao u trans pamtioca. Najpre nisam znao otkud to znam. Oči su mu bile tamni bazeni, slepi kao kod nekog skrajera. Razgledao je mnoga mesta odjednom, istraživao buduće mogućnosti i sanjao lične snove. To je trajalo samo jedan trenutak, taj pogled prihvatanja, tužne nevinosti i čuđenja. A onda, kao para daha u zimskom danu, nestalo ga je, a zamenile su ga oštre vertikalne linije prkosa i drevne tuge. Oči su mu blistale mračnom svetlošću, a usne mu se preokrenuše kada je zagrmeo: "Sedi! Suzdrži se i sedi, proklet bio!"
<BR>&nbsp;&nbsp;&nbsp;&nbsp;&nbsp;Nisam seo. Odgurnuo sam stolicu stopalom i odvratio: "Umorio sam se od sedenja."
<BR>&nbsp;&nbsp;&nbsp;&nbsp;&nbsp;Piljio sam u njega. Nisam mogao da zamislim kakva ga je prilika navela da misli počnu da mu vrludaju. A onda sam shvatio - i to je bilo jedno od bolnijih shvatanja u mom životu - video sam u trenutku da to nije bilo obično vrludanje misli. On je bio razdeljen čovek, tragač mučen večnim unutarnjim ratom između sopstvenih snova i gorkog iskustva - to sam oduvek znao. Ali iznenada sam shvatio još nešto. Osetio sam pojedinosti oko njega: zatezanje malih mišića iznad očiju; arhaične govorne navike; njegove oštre poglede na svet; njegov kiselkasti vonj; i hiljade drugih stvari. Na neki način sam procesovao tu bogatu struju informacija. Bio sam siguran da ga čitam. Dok većina takvih ljudi (Soli, moj mrgodni otac je jedan od njih) provodi većinu svojih trenutaka klizajući između svetlosti i tame poput prestravljenog deteta koga dvojica njegovih drugova bacaju napred-nazad preko ledenog prstena, Vremečuvar je živeo unutar protivurečnih stvarnosti istovremeno. Bio je zaista čovek koji je živeo na vrhu smrznute, unutrašnje planine, iznad ostalih ljudi. Za njega dobro i zlo nisu postojali. Ili tačnije, postojali su ne kao suprotnosti, već kao različiti ukusi stvarnosti, poput meda i crne, otrovne kafe, koje treba oboje okusiti, progutati i, ako je moguće, svariti. Rečeno terminologijom Entiteta, bio je višestruki čovek, delom heroj, delom nitkov, jeretik, tihista, determinista, ateista i verski zanesenjak - sve te stvari odjednom i još mnoštvo drugih. U licu koje je pokazivao Redu i ambasadorima Civilizovanih svetova bilo je to samotno, ozbiljno lice pravednog tiranina, bilo je to lice koje je lično odabrao da nosi. Još više, izabrao je da bude ta osoba. Bilo je bolno shvatiti da ima toliku moć izbora. Uvek sam o njemu razmišljao kao o čoveku koji je u potpunosti podeljen između stvarnosti umiranja i smrti. Sada sam video da nije tako. Poput svih velikih ljudi, imao je viziju. Bila je ono zbog čega je živeo. Ta vizija, sićušni deo koji sam nazreo, bila je stvar koja me je prestravila
<BR>&nbsp;&nbsp;&nbsp;&nbsp;&nbsp;"Dakle, mladi Malori, u šta to gledaš; šta vidiš?"
<BR>&nbsp;&nbsp;&nbsp;&nbsp;&nbsp;"Šta bi trebalo da vidim? Jesam li ketik, da mogu da čitam tvoje programe kao pesme u tvojoj knjizi?"
<BR>&nbsp;&nbsp;&nbsp;&nbsp;&nbsp;"Ja lično pitao sam se šta si ti, šta bi mogao da postaneš."
<BR>&nbsp;&nbsp;&nbsp;&nbsp;&nbsp;Protrljao sam nos sa strane, a onda sam rekao: "Vidim čoveka naizgled rastrzanog protivurečnostima. Ali u samoj osnovi postoji jedinstvo, zar ne? Nikada ne bi dozvolio inostrancima da vide ni najprostiju od naših tajni, a bio si i ostao sumnjičav u pogledu tajni Jeldri. Vidim..."
<BR>&nbsp;&nbsp;&nbsp;&nbsp;&nbsp;"Ni jedan jedini čovek nikada mi do sada nije tako govorio. Ni jedan jedini čovek!"
<BR>&nbsp;&nbsp;&nbsp;&nbsp;&nbsp;"Vidim tu tvoju strast da zaštitiš, a istovremeno si..."
<BR>&nbsp;&nbsp;&nbsp;&nbsp;&nbsp;"Mir sada! Ne mogu dozvoliti da me moji piloti - ili ma ko drugi - čitaju, zar ne? Vidiš prokleto previše."
<BR>&nbsp;&nbsp;&nbsp;&nbsp;&nbsp;"Vidim ono što vidim."
<BR>&nbsp;&nbsp;&nbsp;&nbsp;&nbsp;"Opasno je videti previše", primeti on. "Skrajeri to znaju. Kako beše ona njihova mala uzrečica? 'Oči koje je nekada zaslepljivala svetlost sada su zaista slepe?'"
<BR>&nbsp;&nbsp;&nbsp;&nbsp;&nbsp;Njegove oči bile su usplamteli kamenovi dok je to govorio, a onda je pognuo glavu i protrljao svoje snežne slepoočnice. Uvek sam pretpostavljao da je prema meni razvio neku vrstu ljubavi dede prema unuku, ali sada sam video da zahtevi njegove lične vizije uvek potiskuju i potapaju njegovu dobrotu. Kada je njegovim ciljevima odgovaralo da me spase moje sopstvene naglosti, dao mi je knjigu pesama i spasao mi život. Ukoliko bi moja smrt poslužila njegovim snovima ili planovima - pa, kao što je rekao, virusi se daju istrebiti.
<BR>&nbsp;&nbsp;&nbsp;&nbsp;&nbsp;"Zašto si me pozvao?" upitah ga.
<BR>&nbsp;&nbsp;&nbsp;&nbsp;&nbsp;"Zbog čega moraš da me propituješ, proklet bio!" Stegao je pesnice i mišići na vratu mu se zategoše. Bilo je to kao da očvršćava pred tegobnom odlukom, koju nije želeo da donese. Pomislio sam da će, pošto ima toliko malo milosti prema sebi, na kraju odabrati najbolniju mogućnost. Mora da se plašio da bi ga samilost prema drugima mogla oslabiti i nagristi čeličnu oprugu njegovog bića kao što rđa polako proždire unutrašnjost časovnika.
<BR>&nbsp;&nbsp;&nbsp;&nbsp;&nbsp;"Zbog čega sam ovde?" ponovio sam.
<BR>&nbsp;&nbsp;&nbsp;&nbsp;&nbsp;Otkoračao je do prozora i zagrebao staklo noktima kao da je medved koji kopa po sloju leda. Nokti su se vukli i škripali, ostavljajući oštre, čiste pruge koje su presecale belo inje. Na trenutak je bio tih, a onda je dah odjednom pokuljao iz njega.
<BR>&nbsp;&nbsp;&nbsp;&nbsp;&nbsp;"Bila je to najveća katastrofa", rekao je, "kada bi neko od mojih pilota rešio hipotezu kontinuuma samo da bi se tajna proširila kao virus. Trenutni pad sa jedne zvezde na drugu - dakle, shvataš, samo moji piloti smeju posedovati to znanje."
<BR>&nbsp;&nbsp;&nbsp;&nbsp;&nbsp;"Hipoteza se možda ne može dokazati", odvratih mirno.
<BR>&nbsp;&nbsp;&nbsp;&nbsp;&nbsp;"Bilo bi dobro kada bi bilo tako."
<BR>&nbsp;&nbsp;&nbsp;&nbsp;&nbsp;"U svakom slučaju, ja je nisam dokazao. Tiho i Dov Danladi, isto tako i Soli - čitavog života su se upinjali da dokažu Veliku Teoremu. Ko sam onda ja da je dokažem?"
<BR>&nbsp;&nbsp;&nbsp;&nbsp;&nbsp;"Ha, promenio si se!" naruga se on. "Ko si ti? To bih i ja voleo da znam. Šta su ti prokleti bogovi učinili? Svi bismo voleli to da znamo, ha? Vraćaš se sa Agatange kao duh i iznenada, tako bar izgleda, naučio si se smernosti... i drugim stvarima."
<BR>&nbsp;&nbsp;&nbsp;&nbsp;&nbsp;"Na šta misliš?"
<BR>&nbsp;&nbsp;&nbsp;&nbsp;&nbsp;"Znaš ti, Malori, znaš. Pre deset dana tvoj Bardo uništio je deo Tihovog spomenika, zar ne? Reci mi, šta se desilo tog dana?"
<BR>&nbsp;&nbsp;&nbsp;&nbsp;&nbsp;"Bardo se napio do besvesti i polomio jedan od kristala."
<BR>&nbsp;&nbsp;&nbsp;&nbsp;&nbsp;"Moji iskušenici kažu mi da si zašao u sporo vreme - je li to istina?"
<BR>&nbsp;&nbsp;&nbsp;&nbsp;&nbsp;"Kako to može biti istina? Kako je moguće ući u sporo vreme bez pomoći kompjutera?"
<BR>&nbsp;&nbsp;&nbsp;&nbsp;&nbsp;Tresnuo je pesnicom o prozorski okvir i zarežao: "Zbog čega moraš da odgovaraš na pitanja drugim pitanjem, proklet bio! Reci mi, jesi li ušao u sporo vreme?"
<BR>&nbsp;&nbsp;&nbsp;&nbsp;&nbsp;"Neki kažu da jesam", složio sam se. "Ali prava istina je da sam zaustavio vreme."
<BR>&nbsp;&nbsp;&nbsp;&nbsp;&nbsp;"Zaustavio vreme? Ha, nisam ni pomislio da je to moguće! Ali ti si istinoljubiv čovek, zar ne? Ne bi ti lagao Lordu Časologu. Zašto, Malori, zašto si toliko obuzet tim svetim mišljenjem o istini?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Razmetanje! Postoje istine i istine. Istina je promenljiva kao i vreme."
<BR>&nbsp;&nbsp;&nbsp;&nbsp;&nbsp;"Ne verujem u to."
<BR>&nbsp;&nbsp;&nbsp;&nbsp;&nbsp;Protrljao je oči i pogledao me. "Moraš mi obećati jednu stvar, mladi Malori. Ukoliko ikada otkriješ dokaz Velike Teoreme, ne smeš obavestiti ni ketike, ni akašike, ni kantore, ni tvoje drugove pilote. Ne smeš reći nikome osim meni."
<BR>&nbsp;&nbsp;&nbsp;&nbsp;&nbsp;Stajao sam nepomično dok sam velikom brzinom razmišljao. Ukoliko ikada budem rešio Hipotezu i potom se poverim Vremečuvaru, znanje bi nestalo poput svetlosti u crnoj rupi.
<BR>&nbsp;&nbsp;&nbsp;&nbsp;&nbsp;"Zavetovao sam se da tragam za istinom", rekao sam napokon.
<BR>&nbsp;&nbsp;&nbsp;&nbsp;&nbsp;"Zavetovao si se da tragaš za istinom, a ne da je seješ na sve strane i raspršavaš kao starac mokraću."
<BR>&nbsp;&nbsp;&nbsp;&nbsp;&nbsp;"Pred tobom, u Dvorani pilota, pre četiri godine, dao sam zavet da ću tragati za mudrošću i istinom čak i ako to traganje može da dovede do pustošenja i smrti."
<BR>&nbsp;&nbsp;&nbsp;&nbsp;&nbsp;"Pustošenja i smrti! Čije smrti, proklet bio! Zar je mudrost dopustiti da istina razori Red?"
<BR>&nbsp;&nbsp;&nbsp;&nbsp;&nbsp;"Čitavog života sanjao sam o tome da dokažem Veliku Teoremu."
<BR>&nbsp;&nbsp;&nbsp;&nbsp;&nbsp;"Snovi, šta su snovi? Zbog čega si tako prokleto tvrdoglav? Zašto? zbog čega?" A onda je zaječao: "Čija smrt? Čija će to smrt biti?"
<BR>&nbsp;&nbsp;&nbsp;&nbsp;&nbsp;"Čitavog života, i dan današnji, sanjam o Redu, o čitavom univerzumu u kome su mudrost i istina jedno."
<BR>&nbsp;&nbsp;&nbsp;&nbsp;&nbsp;"Plemenite reči, naivne reči - kako sam samo umoran od reči!" U njegovom glasu osećala se gotovo nepodnošljiva napetost, u svakoj od njegovih čeličnih reči. "Ili mi se zakuni ili nemoj."
<BR>&nbsp;&nbsp;&nbsp;&nbsp;&nbsp;"Ne mogu ti se zakleti."
<BR>&nbsp;&nbsp;&nbsp;&nbsp;&nbsp;"Tako."
<BR>&nbsp;&nbsp;&nbsp;&nbsp;&nbsp;Tu poslednju reč izgovorio je turobno, sa puno žaljenja, kao da ne može da podnese da mu usne obikuju tako jednostavnu skupinu glasova. Zvuk je visio u vazduhu poput tihog brujanja zvona. Neko vreme me je gledao. A u njegovim očima behu ljubav i mržnja i još jedna strast o kojoj sam razmišljao kao o želji, ili želji za usudom, njegovim usudom i možda univerzalnim usudom, za koji mora da je shvatio da predstavlja najstrašniji i najsamotniji usud od svih. Onda se namrštio, odmahnuo rukom i okrenuo od mene, zagledan kroz prozor. Potom me je otpustio. Pre nego što sam napustio Kulu, kako sam mislio, poslednji put, i ja sam pogledo napolje, dole na iskušenike koji su se klizali po okolini, nesvesni suda koji je upravo izrečen nad njihovim snegom posutim glavama.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
