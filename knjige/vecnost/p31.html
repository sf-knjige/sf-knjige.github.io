<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. GEA
<P>&nbsp;&nbsp;&nbsp;&nbsp;&nbsp;Kirgiz u crnom vunenom kaputu predsedavao je suđenjem u šatoru ekspedicije, sedeći prekrštenih nogu usred kruga sastavljenog od njegovih vojnika, Oresije, Džamal Ate, Demetriosa i Lugotriksa. Rita je sa ostalima stajala van kruga, ruku vezanih tankim ali jakim konopcem. Žene su očito u vojnoj ekspediciji predstavljale neprirodnu pojavu; nisu verovali da je ona jedan od vođa, i niko ih nije mogao ubediti u suprotno.
<BR>&nbsp;&nbsp;&nbsp;&nbsp;&nbsp;U krug je ušao prevodilac, nizak i žilav, obučen u neurednu uniformu u savremenom Severuskom stilu, sa podsečenom kragnom i čvrsto obmotanim obojcima iznad plitkih cipela. Onaj Kirgiz nalik na bika, u crnom kaputu, govorio je, a prevodilac je prenosio njegove reči na običan helenski.
<BR>&nbsp;&nbsp;&nbsp;&nbsp;&nbsp;"Ja sam Batur Čingiz. Ja kontrolišem ovaj kvadrat trave u ime svojih cenjenih gospodara, Rusa iz Azovske Mišne. Vi ste uljezi. Moram da znam vaše razloge, kako biH ih radiom preneo svojim gospodarima. Hoćete li mi objasniti?"
<BR>&nbsp;&nbsp;&nbsp;&nbsp;&nbsp;"Došli smo u naučnu ekspediciju", odgovori Oresija.
<BR>&nbsp;&nbsp;&nbsp;&nbsp;&nbsp;Prevodilac se nasmeši, pre nego što je ovo preveo na kirgiski. Batur se takođe nasmeši, pokazujući jednake, žute zube.
<BR>&nbsp;&nbsp;&nbsp;&nbsp;&nbsp;"Nisam ja glup. Svakako biste tražili od naših naučnika da vam to obave, ne biste rizikovali svoje živote."
<BR>&nbsp;&nbsp;&nbsp;&nbsp;&nbsp;"Stvar je bila hitna", objasni Oresija.
<BR>&nbsp;&nbsp;&nbsp;&nbsp;&nbsp;"Šta je sa onim crnim, sa arabiosom. Šta on kaže?"
<BR>&nbsp;&nbsp;&nbsp;&nbsp;&nbsp;Džamal Ata klimnu glavom Baturu. "Saglasan sam."
<BR>&nbsp;&nbsp;&nbsp;&nbsp;&nbsp;"Sa kim, sa mnom ili belokožim vođom?"
<BR>&nbsp;&nbsp;&nbsp;&nbsp;&nbsp;"Mi smo na naučnoj ekspediciji."
<BR>&nbsp;&nbsp;&nbsp;&nbsp;&nbsp;"Ah, znači tako. Prijaviću da lažete, a oni će mi reći da vas ubijem, ili možda da vas strpam u kaveze i pošaljem u Mišnu. Jeste li vi deo pobune u Askandergulu? On, naravno, misli", dodade prevodilac, "na Aleksandreju."
<BR>&nbsp;&nbsp;&nbsp;&nbsp;&nbsp;"Ne razumem", odgovori Oresija.
<BR>&nbsp;&nbsp;&nbsp;&nbsp;&nbsp;"Da li možda bežite iz Palate, kukavice u potrazi za skloništem na našim prostranim teritorijama?"
<BR>&nbsp;&nbsp;&nbsp;&nbsp;&nbsp;"Ne znamo skoro ništa o pobuni,"
<BR>&nbsp;&nbsp;&nbsp;&nbsp;&nbsp;"I mi smo dobili vesti tek pre nekoliko sati." Kirgiz ispravi svoja široka ramena i podiže bradu, zureći u njih preko ravnih smeđih obraza. "Mi ovde nismo glupogovornici. Misli na varvare", ponovo dodade prevodilac. "Imamo radio, i u dodiru smo sa našim tvrđavama. Čak se i kupamo kad su reke pune ili smo u garnizonu."
<BR>&nbsp;&nbsp;&nbsp;&nbsp;&nbsp;"Osećamo dužno poštovanje prema valjanim kirgiskim vojnicima, saveznicima Rusa iz Azovske Mišne", reče Ata, pošto je pogledao Oresiju. "Mi jesmo uljezi, i ponizno vas molimo za milost, a sigurni smo da će nam pod nebom boga i travom Jašućih đavola, veliki konjanici Batura Čingiza to pružiti." Oresija začkilji, ali se ne pobuni zbog Atinog oprobavanja diplomatije.
<BR>&nbsp;&nbsp;&nbsp;&nbsp;&nbsp;"Prijaju mi vaše ljubazne i razumljive reči. ali nije moje da dodeljujem milost. Ja sam, kao što kažeš, vojnik, a ne gospodar. Ali, dosta je bilo. Možete li mi objasniti pre nego što zatražim naređenja u vezi sa vama?"
<BR>&nbsp;&nbsp;&nbsp;&nbsp;&nbsp;Rita zadrhta. Bili su joj oduzeli ključnjaču kad su ih izvukli iz pčeloleta; nije imala pojma šta se dešava sa kapijom, ali, spuštala se noć. Više od svega, želela je da bude daleko odavde, oslobođena odgovornosti prema baki, prema Akademiji i prema Njenoj Carskoj Hipseloti - šta god da joj se sada dešava...
<BR>&nbsp;&nbsp;&nbsp;&nbsp;&nbsp;Bila je užasnuta. U proteklih nekoliko sati imala je vremena da shvati neke činjenice koje do tada beše zanemarivala. Ona je smrtna; ovi ljudi će je rado ubiti, kao i sve njene saputnike. Lugotriks je ne može zaštititi, mada će, kada kucne čas - ako kucne - u uzaludnom pokušaju da je spase jurnuti da umre prvi.
<BR>&nbsp;&nbsp;&nbsp;&nbsp;&nbsp;Ova situacija bila je njeno delo. Nije mogla da tek tako prebaci krivicu na svog oca ili Patrikiju. Pristala je da pođe; ishod nošenja vesti Kleopatri nije se mogao predvideti, ali...
<BR>&nbsp;&nbsp;&nbsp;&nbsp;&nbsp;Ona uzdrhta.
<BR>&nbsp;&nbsp;&nbsp;&nbsp;&nbsp;Kirgiske trupe behu ih išćuškale i izgurale iz šatora, u na brzinu načinjen zaklon od šatorskih motki i platna izvučenog iz njihovog prtljaga u teretnom galeboletu. Zaklon nije imao krov; ležao je otvoren pod hladnim vetrom i sve dubljom tamom. "Mislim da smo mrtvi", promrmlja Ata dok su kirgiski pešaci podizali i pričvršćivali poslednji komad platna, posmatrajući ih uskim, radoznalim očima.
<BR>&nbsp;&nbsp;&nbsp;&nbsp;&nbsp;Zatvor im je u najboljem slučaju bio tanušan, ali, nisu se usuđivali ni da dodirnu platno; stekli su, uz pomoć pokreta pušaka i ruku koje su dodirivale tkaninu, utisak da meci čekaju svakog ko napravi ispupčenje na zidu.
<BR>&nbsp;&nbsp;&nbsp;&nbsp;&nbsp;Rita beše čučnula u prašinu, prebacivši ruke preko kolena, i umorno protrljala lice. Čitavo telo ju je bolelo; bila je to posledica mnogih sati straha. Očajnički je želela da piški, ali još niko iz zatvora nije se postarao za odgovarajući kutak, a ona je bila suviše besna i zbunjena da bi bila prva. Ipak, uskoro će možda morati.
<BR>&nbsp;&nbsp;&nbsp;&nbsp;&nbsp;Ona začkilji prema zvezdama, jadnija nego ikada u životu, i oseti kako joj se njihova hladnioća upija u lice. One ne znaju, i nije ih briga.
<BR>&nbsp;&nbsp;&nbsp;&nbsp;&nbsp;Apsolutne stvari nisu bile važne; dokle doseže moć boginje kao što je Atena? Izgledala je potpuno nemoćna van Gee. Uteha molitve malo joj je značila ako će uskoro morati da umre, i to u neudobnosti i sramoti, daleko od Rodosa.
<BR>&nbsp;&nbsp;&nbsp;&nbsp;&nbsp;"Prokletstvo, moram da piškim", glasno reče ona. Džamal Ata se zapilji u nju, mršteći tamne obrve.
<BR>&nbsp;&nbsp;&nbsp;&nbsp;&nbsp;"I ja", reče on. "Hajde da..."
<BR>&nbsp;&nbsp;&nbsp;&nbsp;&nbsp;Rita ga, međutim, nije slušala, zapanjena nečim iznad njegove glave - blistavo zelenom pravom linijom, jednom, neprekinutom, nemom.
<BR>&nbsp;&nbsp;&nbsp;&nbsp;&nbsp;"... odredimo prostor tamo preko..." nastavljao je Ata.
<BR>&nbsp;&nbsp;&nbsp;&nbsp;&nbsp;Linija je glatko preletela preko njihovog zaklona; nije mogla da proceni je li bila veoma blizu ili veoma daleko. Sa njom se ukrstila druga zelene linija, i zajednički su prenele mesto spoja do ivice zaklona. Odjednom su izgledale vrlo blizu.
<BR>&nbsp;&nbsp;&nbsp;&nbsp;&nbsp;Kapija. Nešto se dešavalo kod kapije.
<BR>&nbsp;&nbsp;&nbsp;&nbsp;&nbsp;Linije bhu nestale sa vidika. Nije se čuo nikakav neobičan zvuk van zaklona - ljudi su i dalje razgovarali grlenim zvucima; čizme su greble po prašini, trava je šuškala pod svežim večernjim vetrom. Tama je bila skoro potpuna. Rita oseti zadah vlažne prašine, uplašenih ljudi i zelenila stepe.
<BR>&nbsp;&nbsp;&nbsp;&nbsp;&nbsp;Kao automaton, pošla je za Atom u ugao određen za toalet, označen linijom ugaženom u prašini. Svukla je pantalone i olakšala se. Nekoliko muškaraca je pogledalo prema njoj, nikada suviše uplašeni da uhvate pogled na žensko tlo. Dok je navlačila pantalone, izišla je iz označenog prostora i pažljivo pogledala sapatnike u zaklonu. Stajali su obeshrabreno, opuštenih ruku, lica jasno ocrtanih pod mladim mesecom i svetlošću zvezda.
<BR>&nbsp;&nbsp;&nbsp;&nbsp;&nbsp;Na ovo se sve svelo. Zaista, sada se nadala da će nešto ipak proći kroz kapiju. Možda bi im to bila jedina šansa da se izvuku.
<BR>&nbsp;&nbsp;&nbsp;&nbsp;&nbsp;Je li zelena svetlost bila stvarna, ili su je oči zavarale?
<BR>&nbsp;&nbsp;&nbsp;&nbsp;&nbsp;Nepokretno je stajala nekoliko minuta, ruku zavučenih pod jaknu, dok joj je hladnoća isisavala snagu i ledila lice. Platno zaklona se nape i nadu pod naletom vetra; očekujući metak, trgla se kada joj je kap kiše pala na očni kapak. Crni zid oblaka nečujno je skliznuo preko meseca. Jedva da je mogla išta da vidi. Pale su nove kapi. Osluškivala je zvuke van zaklona, iznenada napeta i naježena. Nikakvih glasova. Čak ni trupkanje ili rzanje konja koji se žale na vlagu. Tama, retka kiša i vetar koji je nadimao platno.
<BR>&nbsp;&nbsp;&nbsp;&nbsp;&nbsp;A onda, mesec sinu kroz pukotinu. Kraj nje je stajo Lugotriks, ogroman i mračan. Ništa ne govoreći, dodirnuo ju je po mišici i pokazao nekuda iznad pregrade sa leve strane. Nešto visoko, u obliku mača, široko kao raširene ruke, nadvijalo se nad njihov krhki zatvor. Rubovi su mu se talasali kao voda. Brzo i glatko, povilo se ustranu i nestalo im sa pogleda. Smrt, pomisli ona. Izgleda kao smrt.
<BR>&nbsp;&nbsp;&nbsp;&nbsp;&nbsp;"Kirgiz?" tiho je upita Kelt. Izgledalo je da niko drugi nije primetio.
<BR>&nbsp;&nbsp;&nbsp;&nbsp;&nbsp;"Ne", odgovori ona.
<BR>&nbsp;&nbsp;&nbsp;&nbsp;&nbsp;"I meni se čini", promrmlja Lugotriks. Rita pokuša da pronađe Oresiju ili Džamala Atu pod privremenom svetlošću; bili su skriveni među ostalima. Pre nego što ih je ugledala, meseca ponovo nestade.
<BR>&nbsp;&nbsp;&nbsp;&nbsp;&nbsp;A onda je prepade stravična buka cepanja sa svih strana. Ona kriknu i posegnu za Lugotriksom, ali njega nije bilo. Zaklon od platna pretvarao u krpice. Vetar prodre unutra, trag prolaska nečeg ogromnog. Nokti joj se zabiše u leđa, isteravši joj dah; jedan, pauza, dva, pauza, tri i četiri i pet. Nije mogla da padne. Lugotriks je cvilio negde u blizini, kao pretučen pas, zvuk kojeg nikad ranije nije čula od njega. Zabačene glave, razjapljenih ustiju, vrata i potiljka položenih na nešto ledeno hladno, još jednom je ugledala prave zelene linije kako prolaze nebom.
<BR>&nbsp;&nbsp;&nbsp;&nbsp;&nbsp;Nešto ju je podiglo. Imala je utisak da je trava postala ogromna i metalna; logor je bio prepun čeličnih oštrica, savitljivih i zanjihanih, sa ivicama koje su se talasale kao voda, a na vrhu su nosile glatke zelene štitove ili kacige. Leđa joj se ukočiše i ona požele da vrisne, ali svi mišići bili su joj nepokretni. I dalje je mogla da vidi, ali postepeno je shvatila da gubi sposobnost da misli.
<BR>&nbsp;&nbsp;&nbsp;&nbsp;&nbsp;Činilo joj se da to traje vrlo dugo, videla je sve i ništa; mogla je isto tako da bude i mrtva.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
