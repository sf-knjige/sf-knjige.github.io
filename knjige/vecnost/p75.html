<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>74. PUT
<P>&nbsp;&nbsp;&nbsp;&nbsp;&nbsp;"Podešavam ubrzanje na jedan G za prvih nekoliko minuta", objavi Olmi. Pri tom, on upita Jarta: Da li znaš gde će biti tvoji?
<BR>&nbsp;&nbsp;&nbsp;&nbsp;&nbsp;Stanice singularnosti postavljene su na razmacima od oko pet miliona kilometara na području Jarta. Najpre ćemo naići na odbrane toka i barijere.
<BR>&nbsp;&nbsp;&nbsp;&nbsp;&nbsp;Onda ne bi trebalo da putujemo preterano brzo, zar ne?
<BR>&nbsp;&nbsp;&nbsp;&nbsp;&nbsp;Ne više od jedne petine c. To je maksimalna brzina svih naših brodova u toku; sve što putuje brže, automatski biva uništeno.
<BR>&nbsp;&nbsp;&nbsp;&nbsp;&nbsp;Pretpostavljam da ćeš moći da na neki način upozoriš svoje pretpostavljene da nismo zlonamerni?
<BR>&nbsp;&nbsp;&nbsp;&nbsp;&nbsp;Kada dođe vreme, delovaću preko tebe.
<BR>&nbsp;&nbsp;&nbsp;&nbsp;&nbsp;Pošto je barem imao iluziju da kontroliše stvari, Olmi nije želeo da ponovo izgubi kontrolu. Objasnio je situaciju Korzenovskom.
<BR>&nbsp;&nbsp;&nbsp;&nbsp;&nbsp;"Trebalo bi da odmaknemo milion kilometara niz Put, kada raspad počne", reče na to Inženjer i ucrta svoje proračune Olmiju, koji je razumeo barem činioce ubrzanja u uništenju Puta, brzinu koja im je potrebna da preteknu uništenje, i koliko vremena će imati na svom nepoznatom odredištu da učine ono što Jarti budu smatrali za potrebno.
<BR>&nbsp;&nbsp;&nbsp;&nbsp;&nbsp;Da li se za ovo pripremao proteklih godina?
<BR>&nbsp;&nbsp;&nbsp;&nbsp;&nbsp;Mislio je da se priprema za rat; ne za ludačku trku niz Put u kvazireligioznoj poteri za račun Jarta - trojanskog konja. Ipak, znao je da ima mnogo sreće; barem njegova greška neće uništiti Heksamon. Njegova žrtva, u poređenju sa izbegavanjem same mogućnosti takve propasti, bila je nebitna.
<BR>&nbsp;&nbsp;&nbsp;&nbsp;&nbsp;On pozva prikaz južnog pola sedme komore, koji se polako udaljavao iza njih. Slika nije pokazivala aktivaciju odbrane na nivou senzora duboko u Putu, niti polja koja automatski ciljaju.
<BR>&nbsp;&nbsp;&nbsp;&nbsp;&nbsp;Bez osećanja kretanja - tokobrod je raspolagao sopstvenim sistemom za poništavanje - počeli su da ubrzavaju do jednog G.
<BR>&nbsp;&nbsp;&nbsp;&nbsp;&nbsp;"Idemo", reče on kratko.
<BR>&nbsp;&nbsp;&nbsp;&nbsp;&nbsp;Korzenovski i nehotice stade da ponovo i ponovo modeluje niz događaja koji su se sada odvijali u mašineriji šeste komore. Izvesni kontrolni centri podleći će planiranim greškama za nekoliko minuta. Drugi mehanizmi će pokušati da nadoknade te greške. Ubrzo će uspeti, ali će pri tom biti izloženi naporu i suprotnostima u konstrukciji, koji će dovesti do njihovog nepopravljivog kvara. Čvorovi projekcije pokušaće da to spreče dovoljno dugo da bi robotski radnici i monitori ispravili neravnotežu; kada te popravke ne budu izvršene, i kada čvorovi budu morali ponovo da se uključe kako bi izbegli sopstveno uništenje pod rastućom nestablnošću Puta, čitav sloj mašinerije u šestoj komori će otkazati.
<BR>&nbsp;&nbsp;&nbsp;&nbsp;&nbsp;Tako će početi nabor u Putu.
<BR>&nbsp;&nbsp;&nbsp;&nbsp;&nbsp;Tamo gde nabor počne, Put će brzo postati nepogodan za život. Osnovne fizičke konstante brzo će se menjati; ono materije što ostane u Putu prestaće da postoji, pretvarajući se u različita zračenja koja se ne sreću u normalnom prostoru i vremenu. Ta zračenja brzo će se raspasti na čestice nalik na fotone, vrlo velike energije, koje će procuriti kroz nabor i pojaviti se u neposrednoj blizini Čička - i u slučajno odabranim područjima na stotinu hiljada svetlosnih godina oko Sunca. Ušavši u normalan svemir, zadobiće prirodu stvarnih fotona, pojavivši se kao blistava prikaza Čerenkove plave.
<BR>&nbsp;&nbsp;&nbsp;&nbsp;&nbsp;Korzenovski zatrese glavom, na ivici suza. Za razliku od Olmija, on se nikada nije podvrgao promeni koja bi uklonila takve izlive osećanja. Ono što je osećao bila je duboka tuga, koja je obuzimala i onaj deo njega koji je bio Patricija Vaskez. Njihova zajednička Misterija, ma koliko puna njenih opsesija, znala je šta će biti uništeno, i koliko je to bilo važno Inženjeru, koliko je činilo sastavni deo njegovog postojanja.
<BR>&nbsp;&nbsp;&nbsp;&nbsp;&nbsp;"Upravo počinje", dobaci on Olmiju.
<BR>&nbsp;&nbsp;&nbsp;&nbsp;&nbsp;Iz senovitog zadnjeg dela tokobroda istupi Rai Oi, prepavši Korzenovskog. "Veoma cenim vašu hrabrost", reče on Korzenovskom.
<BR>&nbsp;&nbsp;&nbsp;&nbsp;&nbsp;Korzenovski polako odmahnu glavom.
</P></TD></TR></TABLE>
<P class="next">
<A HREF=p76.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
