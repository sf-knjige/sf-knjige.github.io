<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>55. ČIČAK
<P>&nbsp;&nbsp;&nbsp;&nbsp;&nbsp;Sedma komora bila je u senci, okrenuta od Sunca, Zemlje i Meseca, usmerena ka zvezdama. Njene glatko srezane ivice i prostrana obla šupljina očišćena od otpadaka, bile su manje i praznije crnilo. Po ivici su sijala samo četiri svetla, uz nestalni sjaj istraživačkih grupa kje su obavljale poslednje pripreme.
<BR>&nbsp;&nbsp;&nbsp;&nbsp;&nbsp;U mehuru koji je pokrivao bušotinu sada se nalazila grupa vrlo važnih osoba i gostiju; zvanični istoričari Heksamona, grupa koja je bila prilično poznata Korzenovskom; naučnici i tehničari koji će preuzeti održavanje kada Put bude bio povezan i ponovo otvoren; Predsednik i Premijer; direktor Čička; Džudit Hofman.
<BR>&nbsp;&nbsp;&nbsp;&nbsp;&nbsp;Olmi, koji je izgledao znatno bolje.
<BR>&nbsp;&nbsp;&nbsp;&nbsp;&nbsp;Svi su lebdeli u nejasnim linijama vučnog polja kao plen u paukovoj mreži, ćutke iščekujući.
<BR>&nbsp;&nbsp;&nbsp;&nbsp;&nbsp;Ceremonijal kao da je ovo pravo ponovno otvaranje, pomisli Korzenovski, prilazeći središtu kupole sa ključnjačom u ispruženoj ruci. Radio je ovo već ranije, pre više stoleća; otvorio je Put prvi put otkako je stvoren, navodeći Heksamon na kurs daleko teži i konačniji nego što je iko očekivao.
<BR>&nbsp;&nbsp;&nbsp;&nbsp;&nbsp;Još ne beše odlučio da li da emituje Olmijevu poruku. Prijateljstvo, čak i lični dugovi, ne bi trebalo da opterećuju ovako važne događaje... Razmišljanje o pojedincima bilo je obesnaženo većim odgovornostima.
<BR>&nbsp;&nbsp;&nbsp;&nbsp;&nbsp;Pa ipak, Olmi nikada u životu nije učinio ništa što nije bilo za dobro Heksamona. Nije postojao veći i posvećeniji heroj od njega.
<BR>&nbsp;&nbsp;&nbsp;&nbsp;&nbsp;Korzenovski se pričvrsti za vučno polje u središtu mehura i polako okrenu kontrolnu ključnjaču na mesto. Čvorovi koji su okruživali kraj sedme komore sada su služili njegovoj spravi. Imao je na raspolaganju sve mogućnosti i čitavu moć mašinerije iz šeste komore. Iza njega su bili meseci priprema i proba. Ruke na ključnjači bile su sigurne; um mu je bio čistiji i izoštreniji nego ikada proteklih godina.
<BR>&nbsp;&nbsp;&nbsp;&nbsp;&nbsp;Došlo je vreme. Posetioci oko njega su zaćutali i prestali da ucrtavaju.
<BR>&nbsp;&nbsp;&nbsp;&nbsp;&nbsp;Korzenovski zatvori oči i pusti da mu se ključnjača obrati. Čičkove nadsvemirske sonde - jedva nešto više od matematičke apstrakcije kojoj je mašinerija iz šeste komore omogućila kratkotrajnu stvarnost - širile su se ka napolje, ka unutra, i u pravcima koje ljudski mozak bez pomagala nije mogao da prati.
<BR>&nbsp;&nbsp;&nbsp;&nbsp;&nbsp;Preko razlivene mrlje bliskih polustvarnosti koje su okružavale ovaj svemir, preko višeoblične pete dimenzije koja je razdvajala velike univerzume i njihove različite linije svetova, sonde su pošle u potragu za nečim veštačkim, nečim različitim od precizno organizovanog haosa prirode. Prenosile su rezultate nazad, ključnjači i Korzenovskom. On je gledao tkanje velikih univerzuma kako se uvija unaokolo i čak jedni kroz druge, spajajući se i razdvajajući, najčešće se udaljavajući jedni od drugih, povećavajući razdaljine u petoj dimenziji.
<BR>&nbsp;&nbsp;&nbsp;&nbsp;&nbsp;Spoznao je neku vrstu ekstaze. Deo njega koji je bio Patricija Vaskez bio je kao tiha površina dubokog okeana koja prima kišu; nije reagovala, samo je primala, ostavljajući ga na miru da se bavi svojom neverovatnom tehnologijom.
<BR>&nbsp;&nbsp;&nbsp;&nbsp;&nbsp;U jednom bezvremenom trenutku, čula Korzenovskog stopiše se sa ključnjačom, i on razumede, sa jasnoćom istovremeno prolaznom i sveprisutnom, sve tajne ove ograničene petodimenzionalne raskrsnice. Korzenovski se nalazio u stanju koje je do sada iskusio svega nekoliko puta; teoretsko razglabanje o prirodi nadsvemira nije značilo baš ništa. On je znao.
<BR>&nbsp;&nbsp;&nbsp;&nbsp;&nbsp;A onda, u tom mestu van svetova i iskustva, našao je anomaliju. Beskonačno dugu, neobično izuvijanu,
<BR>&nbsp;&nbsp;&nbsp;&nbsp;&nbsp;jako liči na crva,
<BR>&nbsp;&nbsp;&nbsp;&nbsp;&nbsp;na mnogim mestima su se navoji pretvarali u duboku zbrku poznatu kao geometrijske naslage; neobično prepletene sa granicama jednog univerzuma, njegovog sopstvenog; pružala se kao linijski plamen ka nezauzetoj i nedefinisanoj tami - senci konačnog univerezuma koji će biti načinjen i propasti...
<BR>&nbsp;&nbsp;&nbsp;&nbsp;&nbsp;Put.
<BR>&nbsp;&nbsp;&nbsp;&nbsp;&nbsp;Unutar tih moćnih, fluidnih, pa ipak nepromenljivih navoja - creva, zmije, proteinski molekuli, DNK - tragao je za zaptivenim krajem. Potraga je mogla potrajati i stolećima; nije znao i nije mario za to. I kad bi se Čičak pretvorio u hladnu, sterilnu gromadu, za vreme koje bude utrošio, ne bi mu smetalo. Cilj mu je bio jasan i sveobuhvatan.
<BR>&nbsp;&nbsp;&nbsp;&nbsp;&nbsp;Korzenovski je svoje delo ovog puta ispitivao mnogo pažljivije, uvežbanijim i zrelijim okom. Postojale su izvesne odlike Puta koje su mogle zasluživati istraživanje u budućnosti: struktura vrlo izuvijanih i prepletenih geometrijskih naslaga, divne složene krive Puta dok se spajao sa ogromnom vremenskoprostornom anomalijom roditeljskog univerzuma, izbegavajući proboj i neizbežno uništenje. Njegovo delo beše postalo kao živo biće, želeći da bez uznemiravanja nastavi svoje postojanje...
<BR>&nbsp;&nbsp;&nbsp;&nbsp;&nbsp;U svim tkanjima ogromnih univerzuma, senzori nigde nisu uspeli da nađu stalni sistem ili smisao. Nikakva inteligencija nije načinila sve to, ništa nije voljom dovelo u postojanje tu ukupnost. Ako bog ili bogovi postoje, ovde im nije mesto; to je shvatio bez ikakve senke sumnje; znao je to na način koji nikada svesno ne bi razumeo ni otkrio.
<BR>&nbsp;&nbsp;&nbsp;&nbsp;&nbsp;Nije postojao bog ukupnosti i sveprisustva. Nijedan bog ne bi poželeo tu ulogu; jer ono što je Korzenovski video nije moglo biti stvoreno, i nikada neće moći da bude uništeno. To je bila misterija samog nadsvemira, neizreciva; prostor van matematike i fizike koji je upijao sve suprotnosti godelijanaca.
<BR>&nbsp;&nbsp;&nbsp;&nbsp;&nbsp;Ono što je Korzenovski video bila je fantastična izložba slika na kojima su mogle biti naslikane stvari koje se tiču inteligencije, igralište za inteligencije koje se uvek razvijaju i rastu, sve do i iznad bogova. Svetovi nad svetovima nad svetovima bez kraja i početka.
<BR>&nbsp;&nbsp;&nbsp;&nbsp;&nbsp;Ovde nikada ne može postojati prava dosada, niti prava i stalna usamljenost. Ovo je bilo Sve, i bilo je beskrajno više nego dovoljno.
<BR>&nbsp;&nbsp;&nbsp;&nbsp;&nbsp;Skoro u antiklimaksu, Inženjer najzad nađe zaptiveni kraj Puta.
<BR>&nbsp;&nbsp;&nbsp;&nbsp;&nbsp;On pripremi ključnjaču i pokrenu stimulatore i projektore koji su okruživali otvorenu sedmu komoru. Odrazi i izobličenja Zemlje, Meseca i Sunca stvarali su oreol koji se polako okretao oko periferije. Daleke zvezde su svetlucale.
<BR>&nbsp;&nbsp;&nbsp;&nbsp;&nbsp;Ništa nije pokrenuo, nije primenio nikakvu silu, pa ipak je preveo zaptiveni kraj Puta preko ogromnih rastojanja da bi se spojio sa široko razlivenim poljem projektora. Nije mislio ni na šta sem na dosezanje nadsvemira; bio je u ekstazi korišćenja svojih sposobnosti u najvećem stepenu. Posledice su bile nebitne. Bio je dovoljan i sam čin.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
