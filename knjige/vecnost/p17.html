<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. GEA
<P>&nbsp;&nbsp;&nbsp;&nbsp;&nbsp;Skupština Bule povodom libijskog napada na Burkeon bila je obeshrabrujuća. Jevrejska milicija, raspoređena po čitavoj delti Nilosa, već je pokazala nezadovoljstvo demonstracijama koje su se graničile sa pobunom; Bula je sada reagovala. Kleopatra, praćena kao i obično rojem savetnika i stručnjaka, iziđe iz sale u sjaj svetala zvanične snimateljske ekipe Bule. Bila je dovoljno tašta da mrzi jarka svetla, i dovoljno svesna svojih dužnosti da se nasmeši.
<BR>&nbsp;&nbsp;&nbsp;&nbsp;&nbsp;Njen položaj na tronu bio je zaista klimav. Odavno je zažalila zbog moći koju je u poslednjih trideset godina povratila dinastiji Ptolemeja; dovoljno moći da primi krivicu, a nedovoljno da uspostavi kontrolu. Nije imala snage da se otvoreno suprotstavi Buli i preuzme komandu nad vojskom; ipak, smatrali su je odgovornom ako bi se vojna politika Bule pokazala neuspešnom. Govorkanja o zaverama bila su sve češća, i ona gotovo da je poželela i da se ostvare.
<BR>&nbsp;&nbsp;&nbsp;&nbsp;&nbsp;Raspoloženje joj se nije ni malo popravilo kad joj je špijun iz Muzejona dojavio kako se tamo ponašaju prema Riti Bereniki Vaskajzi.
<BR>&nbsp;&nbsp;&nbsp;&nbsp;&nbsp;Njena Carska Hipselota odavno beše naučila da na sve moguće načine koristi situaciju. Već desetak godina podozrevala je da se interesi Muzejona sve više razilaze sa njenima, ali ne toliko da joj se otvoreno suprotstavi. Akademja Hipateiona na Rodosu bila je trn u oku bibliofilaksu, i Kleopatra je mislila da će izazvati zanimljiv odgovor ako dozvoli Patrikijinoj unuci da dođe u Muzejon. A ako ta mlada žena donese bolje vesti nego nekad Patrikija... Neka bude tako.
<BR>&nbsp;&nbsp;&nbsp;&nbsp;&nbsp;U svakom slučaju, bila je korisna.
<BR>&nbsp;&nbsp;&nbsp;&nbsp;&nbsp;Međutim, ono što joj je špijun rekao bilo je da čovek pobesni.
<BR>&nbsp;&nbsp;&nbsp;&nbsp;&nbsp;Saslušala ga je sedeći na stolici na rasklapanje u svojoj privatnoj radnj sobi. Ožiljak joj je pobledeo, a mišići vilice se grčili. Nije mogla da veruje da je bibliofilaks Kalimakos do te mere spreman da porekne njen autoritet.
<BR>&nbsp;&nbsp;&nbsp;&nbsp;&nbsp;Kalimakos beše poslao didakalosa kojeg je Rita odabrala, mladog profesora fizike i inženjerstva po imenu Demetrios, na produženi odmor, iako se ovaj tome protivio. (Demetrios je, rekao je špijun, i dobar matematičar i perspektivan izumitelj, i jedva je čekao da radi sa unukom sofe Patrikije). Potom se Kalimakos grubo poneo prema Riti, ne obraćajući pažnju na njen status povlašćenog gosta; primorao ju je da živi odvojeno od telohranitelja Kelta, koji će joj sasvim verovatno trebati radi bezbednosti...
<BR>&nbsp;&nbsp;&nbsp;&nbsp;&nbsp;Rita Vaskajza, rekao je špijun sa prizvukom profesionalnog poštovanja, dobro se ponašala pod svim tim neprijatnostima. "Je li ona kraljevska miljenica?" upita špijun.
<BR>&nbsp;&nbsp;&nbsp;&nbsp;&nbsp;"Treba li ti to da znaš?" hladno mu odvrati Kleopatra.
<BR>&nbsp;&nbsp;&nbsp;&nbsp;&nbsp;"Ne, moja kraljice. Ipak, ako je miljenica, odabrali ste zanimljivu osobu."
<BR>&nbsp;&nbsp;&nbsp;&nbsp;&nbsp;Kleopatra prenebreže tu familijarnost. "Vreme je da se odigra odabrani potez", reče ona, pa ćutke dade znak špijunu da iziđe. Na vratima se pojavi sekretar. "Dovedite mi Ritu Bereniku Vaskajzu, sutra ujutro. Prema njoj se ponašajte izuzetno pažljivo." Mrmljala je i gledala u tavanicu, razmišljajući šta još može da uradi. Nešto što bi joj donelo obično zadovoljstvo, a ne nekakve složene planove. "Pošaljite u Muzejon poreske inspektore. Hoću da svaki činovnik i didaskalos koji se tamo nađu - pazite, samo oni koji su prisutni - budu saslušani i ispitani da li plaćaju desetinu i kraljevske poreze. Jedini izuzetak je Kalimakos. Njemu recite da hoću da se vidimo kroz nedelju dana. I postarajte se da sva sredstva iz budžeta iz kraljevskih fondova koja se šalju u Muzejon kasne tri nedelje."
<BR>&nbsp;&nbsp;&nbsp;&nbsp;&nbsp;"Da, moja kraljice." Sekretar sklopljenim dlanovima dotače bradu i povuče se.
<BR>&nbsp;&nbsp;&nbsp;&nbsp;&nbsp;Kleopatra zatvori oči i umiri tmurni gnev tihim ječanjem. Bila je već zatekla sebe kako sve više i više želi nešto apokaliptično, kako bi raščistila političku žabokrečinu oko sebe. Niti mirno nadmoćna, niti dovoljno slaba da se ne obraća pažnja na nju, morala je da prikuplja snage kao mornar vetar u iskrzana jedra na jezeru Mereotis.
<BR>&nbsp;&nbsp;&nbsp;&nbsp;&nbsp;"Donesi mi nešto uznemirujuće i čudesno, Rita Vaskajza", promarmlja ona. "Nešto dostojno tvoje bake."
<BR>
<BR>&nbsp;&nbsp;&nbsp;&nbsp;&nbsp;Hol spavaonice odjekivao je od ženskih glasova koji su govorili helenski, armenski, etiopski i hebrejski. Bio je dan početka nastave, a Rita još nije imala didaskalosa, ni program rada, pa prema tome ni časove osim osnovnih predavanja za sve studente Muzejona: orijentacije, jezik - što joj nije bilo potrebno - i istorija Muzejona. U drugom satu jutra - koje je počinjalo izlaskom sunca - hol je bio gotovo prazan, i ona je sedela u svojoj sobici u mračnom raspoloženju, pitajući se koliko je uopšte bilo mudro doći u Aleksandreju.
<BR>&nbsp;&nbsp;&nbsp;&nbsp;&nbsp;A onda začu dva para teških koraka pred svojim vratima i za trenutak osetila strepnju. Čulo se kucanje i muški glas. "Rita Berenika Vaskajza?"
<BR>&nbsp;&nbsp;&nbsp;&nbsp;&nbsp;"Da", odazva se ona, ustavši da se suoči sa onim ko bude ušao.
<BR>&nbsp;&nbsp;&nbsp;&nbsp;&nbsp;"Došao sam sa vašim telohraniteljem", obrati joj se čovek uglađenim svakodnevnim helenskim. "Njena Carska Hipselota zahteva prisustvo šestog časa ovog dana."
<BR>&nbsp;&nbsp;&nbsp;&nbsp;&nbsp;Rita otvori vrata i ugleda Lugotriksa kako stoji kraj visokog, krupnog Egipćanina u kraljevskoj odori. Kelt joj klimnu glavom, i ona zažmirka. "Sada?"
<BR>&nbsp;&nbsp;&nbsp;&nbsp;&nbsp;"Sada", potvrdi Egipćanin.
<BR>&nbsp;&nbsp;&nbsp;&nbsp;&nbsp;Lugotriks joj pomože da pokupi kutije sa Patrikijinim Predmetima. Osećala se pomalo smešno što je uopšte dolazila u Muzejon; ali, bio j to plan njenog oca, na majčin predlog, od pre mnogo godina. Najbolje je ne obraćati se direktno njenoj Carskoj Hipseloti, savetovala joj je majka. Naročito posle propasti sa kapijama koje nestaju.
<BR>&nbsp;&nbsp;&nbsp;&nbsp;&nbsp;Na pošljunčanom putu koji se nastavljao na stazu isred spavaonice čekao je mnogo veći motorni auto. Još trojica Egipćana, takođe u kraljevskim odorama, pažljivo su utovarili njene kutije u zadnji deo vozila. Kelt sede pokraj vozača, dok su stražari ostali da stoje na nogostupima. Uz glasan zvuk sirene, odvezli su je sa područja Muzejona, na zapad, ka Palati.
<BR>&nbsp;&nbsp;&nbsp;&nbsp;&nbsp;Dok je prolazila kroz glavnu kapiju, ona se osvrnu i shvati, uz nagonski drhtaj, da je njen kratak boravak u Muzejonu završen.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
