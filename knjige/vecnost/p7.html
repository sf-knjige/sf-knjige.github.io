<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. ČIČAK
<P>&nbsp;&nbsp;&nbsp;&nbsp;&nbsp;Olmi je sedeo pred terminalom biblioteke u ličnim odajama u Aleksandreji, gradu u drugoj komori, u oblasti koja još nije bila naseljena. Ugradio je terminal tek pre nekoliko dana, u stanu gde je proveo deo detinjstva - i gde su bli skriveni rasuti delimičnjaci Korzenovskog, sve što je ostalo od Inženjera nakon ubistva pre više stoleća. Olmi je pronašao te delimičnjake kao dečak, a kasnije se postarao da ih sastavi i otelotvori Korzenovskog, uz pomoć Patricije Vaskez.
<BR>&nbsp;&nbsp;&nbsp;&nbsp;&nbsp;Na ovom neobičnom mestu, na privatnom terminalu kojeg niko ne bi trebalo da pronađe, Olmi je primio poruku od starog poznanika. Crteži, slobodno prevedeni, značili su:
<BR>
<BR>&nbsp;&nbsp;&nbsp;&nbsp;&nbsp;"Imam nešto za tebe. Ključno za tvoj rad."
<BR>
<BR>&nbsp;&nbsp;&nbsp;&nbsp;&nbsp;Poruka se završavala koordinatama napuštene stanice u petoj komori i vremenom sastanka. "Sam", naglašavali su crteži. Potpis je bila skraćenica Feora Mar Kelena.
<BR>&nbsp;&nbsp;&nbsp;&nbsp;&nbsp;Mar Kelen je bio stari vojnik i kolega iz kapijske policije, otprilike Olmijevih godina. Rodio se tokom poslednjih ratova sa Jartima, najvećeg napada na uljeze u Putu pre Odvajanja, kada su Jarti bili potisnuti iza dva puta deset na deveti - dve milijarde kilometara niz Put. Ti ratovi su trajali četrdeset godina i očistili su stotine hiljada kilometara Puta. Osvojena teritorija je utvrđena i otvorene su kapije ka nenastanjenim svetovima, pogodnim za rudarstvo. Ti svetovi obezbedili su sirovine za izgradnju Osnog Grada, a potom i za atmosferu i tlo koje je pokrivalo veći deo površine Puta.
<BR>&nbsp;&nbsp;&nbsp;&nbsp;&nbsp;Te godine bile su užasne i divne, godine smrti i kaljenja; Heksamon je iz njih izašao jači, spreman da upravlja putevima između kapija, da privlači saradnike sa nastanjenih svetova do kojih su stizali kroz kapije. U nekim slučajevima, Heksamon je nastavljao trgovinu koju su započeli Jarti; na taj način je ustanovio čvrste trgovačke veze sa tajanstvenim Talzitom. Upravo im Talziti behu rekli kako im se zovu neprijatelji, onako kako je moglo da se prevede na ljudski jezik.
<BR>&nbsp;&nbsp;&nbsp;&nbsp;&nbsp;Jarti nisu bili poraženi, naravno; samo su bili potisnuti daleko niz Put, i tamo zadržani nizom moćnih utvrđenja.
<BR>&nbsp;&nbsp;&nbsp;&nbsp;&nbsp;Mar Kelen je preživeo poslenjih dvadeset godina ratova, a onda je služio u utvrđenju na 1,9 puta deset na deveti. Ipak, čak ni te granične ispostave nisu bile dovoljan izazov za njega. Priključio se kapijskoj policiji, i tu se upoznao sa Olmijem.
<BR>&nbsp;&nbsp;&nbsp;&nbsp;&nbsp;Vekovima se nisu videli. Olmi se iznenadio kada je shvatio da je Mar Kelen na Čičku; pre bi pomislio da će se taj tip čoveka pridružiti Gešelima u pohodu niz Put.
<BR>&nbsp;&nbsp;&nbsp;&nbsp;&nbsp;Tajni sastanci su ga nervirali; odavno je prestao da uživa u intrigama, naročito kad su bil neizbežne... Ali Mar Kelen je nagovestio da ima nešto što Olmi nije mogao da prenebregne, i, ma koliko da je njegov stari prijatelj bio čudan, nikad nije bio varalica.
<BR>
<BR>&nbsp;&nbsp;&nbsp;&nbsp;&nbsp;Peta komora bila je najmračnija na Čičku, neka vrsta ogromnog podruma. Kroz nju su prolazile brojne linije vozova na putu ka šestoj i (nekad bilo) sedmoj komori, ali samo jedna se i dalje zaustavljala tamo, i to retko, na poseban zahtev. Bilo je malo ograničenja za putovanje u jedinu nenastanjenu komoru Čička, i svakog meseca bi nekolicina prekaljenih planinara i splavara posećivala divlje, oblačne predele od sirovih asteroidnih minerala, uobličene stolećima rudarenja u fantastične sive, crne i narandžaste vrhove i ambise. Višak Čičkove vode je tekao crvenim rekama, gustim od rđe i ostalih rastvorenih minerala; voda je bila nezdrava za piće, osim ako ste imali hemijske implante koji će pročistiti višak metala.
<BR>&nbsp;&nbsp;&nbsp;&nbsp;&nbsp;Peta komora bila je u proseku široka svega četrdeset kilometara. Na početku Čičkovog putovanja bila je široka trideset osam kilometara; dodatni materijal je upotrebljen za gradnju i dopunu gasova koji su isticali kroz neizbežne otvore u asteroidnim sistemima za reciklažu. Ovde niko nije bio stalno nastanjen; patrole su vršili samo monitori.
<BR>&nbsp;&nbsp;&nbsp;&nbsp;&nbsp;Olmi je zauzeo mesto u praznom vozu iz četvrte komore i sada je sedeo skrštenih ruku dok su kraj njega jurili crni kilometri asteroidnog zida između komora.
<BR>&nbsp;&nbsp;&nbsp;&nbsp;&nbsp;Mar Kelenova poruka bila je tako neočekivana da nije ni pokušao da nagađa kuda sve to vodi.
<BR>&nbsp;&nbsp;&nbsp;&nbsp;&nbsp;Pošto nije ništa pretpostavljao, Olmi nije mnogo mozgao o onom što ga čeka, nego je ponovo proveravao ono malo podataka o kulturi Talzita koji su bili otkriveni i smešteni u biblioteke u Osnom Gradu i na Čičku. Često je pregledao te materijale, i sada ih je sistematski ponovo prežvakavao, nadajući se da će naći odgovor na nekoliko zanimljivih pitanja.
<BR>&nbsp;&nbsp;&nbsp;&nbsp;&nbsp;Kratko putovanje nije mu, ipak, dalo mnogo vremena, i sad je gledao kako se zidovi tunela šire u divlje, neverovatno olakšanje gustih crnih oblaka prošaranih zracima srebrnaste svetlosti iz cevi, menjajući boje od tamno crvene preko zelene do sivoplave. Voz se iz otvora zakrivljenog tunela pojavio pod uglom, sa desnim prozorima okrenutim naviše za gotovo trideset stepeni.
<BR>&nbsp;&nbsp;&nbsp;&nbsp;&nbsp;Ovi ogoljeni predeli su mu uvek pružali mračnu emocionalnu utehu.
<BR>&nbsp;&nbsp;&nbsp;&nbsp;&nbsp;Voz uspori na svoje tri šine i priđe maloj stanici pod kupolom između dva zida tamnog, naizgled uljastog nikla i crvenog gvožđa. Van kupole kamena platforma je bila vlažna od kiše. Odnekud iz blizine dopirala je tutnjava vode koja se slivala u jedno od prostranih smeđih jezera koja su prošarala komoru.
<BR>&nbsp;&nbsp;&nbsp;&nbsp;&nbsp;Mar Kelen ga je čekao na malom napuštenom terminalu, sedeći na kamenoj klupi koja je izgledala mnogo pogodnija za mašine nego za ljude. Napolju je besnela oluja, zvuk kojeg je Olmi u Čičku retko čuo; ali, retko je i imao vremena da poseti petu komoru, gde su oluje bile uobičajene. Mar Kelen je umesto pozdrava podigao dva drevna kišobrana. Uputio je ka Olmiju niz biografskih crteža, sa podznacima koji su označavali stepen iskrenosti i gde se može, a gde ne, učtivo zatražiti dopuna. Pitanja su uglavnom bila nedobrodošla. Olmi je učinio slično, samo još sažetije i dvosmislenije. Nastavak razgovora vodio se i glasom i crtežima.
<BR>&nbsp;&nbsp;&nbsp;&nbsp;&nbsp;"Pratio sam tvoju karijeru, Ser Olmi, koliko se moglo. Ti si sjajan čovek i ponos Naderita."
<BR>&nbsp;&nbsp;&nbsp;&nbsp;&nbsp;"Hvala. Žao mi je što moram reći da nisam imao vesti o tebi, Ser Mar Kelene."
<BR>&nbsp;&nbsp;&nbsp;&nbsp;&nbsp;"Drago mi je da to čujem. Trudio sam se da budem što skriveniji, s izuzetkom usnimavanja u gradsku memoriju, kada bih postao bitanga." Ucrtao je svoju sliku kao slobodne bitange, grubo skicirane, nagoveštavajući da ne bi bio strašno uspešan. Obojica su se nasmejali, iako je Olmijev smeh bio pomalo nategnut.
<BR>&nbsp;&nbsp;&nbsp;&nbsp;&nbsp;"Nadam se da nisi saznao previše o meni", odvrati Olmi.
<BR>&nbsp;&nbsp;&nbsp;&nbsp;&nbsp;"Nisam. I tvoja karijera je skrovita. Ipak, neki delovi su postali istorija. A saznao sam, što je možda neučtivo, za tvoja trenutna interesovanja."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Izgleda da veruješ kako ćemo se uskoro sukobiti sa nekom neljudskom rasom. Možda, čak, i sa Jartima."
<BR>&nbsp;&nbsp;&nbsp;&nbsp;&nbsp;Olmi ništa ne reče; samo se mračno nasmeši. Njegova privatna istraživanja sada su ispala iznenađujuće javna, bar za one koji su smatrali da treba da znaju. Mar Kelenova tajanstvenost postala je razumljivija; ovaj čovek se nije usnimio, ali je predstavljao redak primerak - korporealna bitanga. Olmi ucrta žuti polukrug koji je označavao zanimanje i punu pažnju.
<BR>&nbsp;&nbsp;&nbsp;&nbsp;&nbsp;"Naišao sam na nešto što bi ti možda koristilo. Zaostatak iz ranijih stoleća. Pomalo kao Inženjerovi snimci."
<BR>&nbsp;&nbsp;&nbsp;&nbsp;&nbsp;"Ovde?" upita Olmi.
<BR>&nbsp;&nbsp;&nbsp;&nbsp;&nbsp;Stari vojnik ozbiljno klimnu glavom. "Možemo li da se dogovorimo ako budeš bio zainteresovan? Uveravam te da ćeš biti."
<BR>&nbsp;&nbsp;&nbsp;&nbsp;&nbsp;"Ja nisam bogataš. Čak nisam ni osobito moćan."
<BR>&nbsp;&nbsp;&nbsp;&nbsp;&nbsp;"To znam, Ser Olmi, ali i dalje imaš podršku Heksamona. Možeš mi obezbediti sve što želim od privilegija, pošto nisam neki srebroljubac."
<BR>&nbsp;&nbsp;&nbsp;&nbsp;&nbsp;Olmi ga odmeri, pažljivo proučavajući njegov stil ucrtavanja. Mar Kelen je bio iskren, nije blefirao, bar koliko je Olmi mogao da proceni.
<BR>&nbsp;&nbsp;&nbsp;&nbsp;&nbsp;"Ja sam u penziji", reče Olmi. "Moj uticaj nije više velik kao nekada. U granicama mog trenutnog položaja..."
<BR>&nbsp;&nbsp;&nbsp;&nbsp;&nbsp;"Sasvim dovoljno da mi obezbediš ono što mi treba."
<BR>&nbsp;&nbsp;&nbsp;&nbsp;&nbsp;"Ako zaista imaš nešto što bi mi koristilo, pristajem."
<BR>&nbsp;&nbsp;&nbsp;&nbsp;&nbsp;Mar Kelen se iznenada nasmeši širokim, neprijatnim osmehom. "Dogovoreno. Hodi sa mnom." On predade Olmiju kišobran i pokaza mu kako da ga otvori. "Ovo je pripadalo mojoj Beni. Trebaće ti. Štiti naše umorne stare kosti."
<BR>&nbsp;&nbsp;&nbsp;&nbsp;&nbsp;Olmi podiže kišobran iznad glavu i pođe za Mar Kelenom uskom stazom koja je vodila od stanice. Staza je bila usečena u kamenu padinu i krivudala kroz jarugu nad mirnim tokom crvene vode. Ovde se svetlost iz cevi jedva probijala kroz oblake i kišu. Predeo je nestajao u senkama dubokim gotovo kao noć na Zemlji. Mar Kelen izvuče svetiljku i pokaza Olmiju put uz strminu. Zrak je osvetlio otvor u steni. "Iza onih vrata je toplo i svetlo. Hodi. Samo još nekoliko minuta." Pešačili su pola sata.
<BR>&nbsp;&nbsp;&nbsp;&nbsp;&nbsp;"Našao sam ovo dok sam pretraživao podatke za projekat ponovnog naseljavanja Čička", reče Mar Kelen. "Rutinski posao za dokonog gospodina. Bio je izbrisan iz svih mapa podataka sem jedne, a i ta mora da je ostala greškom... Nije izgledalo važno za projekat, pa nikom nisam rekao. Ali, pomenuo sam to mojoj Beni, a ona... Ona mi je bila par", iznenada se poveri on, zastavši na padini da preko ramena pogleda Olmija. "Samo trideset godina. Rođena posle Odvajanja. Zamisli, matora konjina kao ja sa takvom mladom damom... istinskom damom. Iz stare naderitske porodice. ali avantura joj je bila u krvi. Imala je mnogo više oduševljenja od mene. Želela je da istražuje. I tako smo istraživali. Došli smo ovamo, i našli..."
<BR>&nbsp;&nbsp;&nbsp;&nbsp;&nbsp;On okretno skoči u udubljenje. Olmi pođe za njim, spretnije ali manje dramatično. Glatki crni zid u dnu pećine odrazio je samo sićušnu tačku svetlosti. Mar Kelen udari šakom po zidu sa bolnom snagom, lica za trenutak zgrčenog u grimasu. "Kad smo našli ovo, izgledalo je upravo tako. Poznavao sam taj izgled. Sigurnosni zid. Onda sam se ja oduševio. Šifre su divna stvar! Nije bilo lako, naravno. Morao sam da provalim trideset različitih šifrovanih blokova, koristeći analizu izmišljenu tek u prošlom stoleću. Matematika mi je postala usud, Olmi." On pogladi dlanom crnilo, gledajući između njega i Olmija. "Ali, ovaj usud sam savladao. Nekad, davno, ovo mesto je bilo veoma sigurno..."
<BR>&nbsp;&nbsp;&nbsp;&nbsp;&nbsp;On ucrta brzi niz simbola i crni zid posive, a onda naprosto nestade. Iza njega se nalazio dobro osvetljen tunel.
<BR>&nbsp;&nbsp;&nbsp;&nbsp;&nbsp;"Kada smo ušli, pretpostavio sam da postoji mnogo smrtonosnih mera bezbednosti. Tražili smo ih, i našli smo ih - više nego što bih mislio da je potrebno za čuvanje bilo čega. Većina ih je stigla do uobičajene granice od pet vekova i automatski se dezaktivirala. Očito, niko nije znao za ovo - čak ni predsednici. Ili, barem, tako mislim. Možda grešim." Ponovo mu se navuče onaj neprijatni osmeh.
<BR>&nbsp;&nbsp;&nbsp;&nbsp;&nbsp;Prišli su prostranom, lučnom ulazu. Mehanički glas drevnog stila - star barem koliko lični glasovi u Aleksandreji - zatraži da se identifikuju.
<BR>&nbsp;&nbsp;&nbsp;&nbsp;&nbsp;Mar Kelen izgovori niz brojeva i položi dlan na drevnu ID ploču kraj poluprozirnih vrata. "Uneo sam svoje podatke", objasni on Olmiju. Vrata se razbistriše i polako otvoriše. Unutra je u polutami ležao ogoljeni ulazni hol. Mar Kelen provede Olmija kroz njega i odvede ga niz hodnik do male sobe, u kojoj takođe nije bilo ni nameštaja ni ukrasa.
<BR>&nbsp;&nbsp;&nbsp;&nbsp;&nbsp;Mar Kelen zastade nasred sobe belih zidova, ruku prekršteih na grudima. Olmi beše ostao na ulazu. "Ova soba je kapija veoma velike tajne", reče Mar Kelen. "Koja nije od praktične koristi nikome... barem sada. Ali, nekada, mora da je zaista bila veoma korisna. Možda je bila korišćena, a niko od nas nije čuo za to. Možda je smatrana suviše opasnom. Hodi, hodi."
<BR>&nbsp;&nbsp;&nbsp;&nbsp;&nbsp;Kada je Olmi stao kraj njega, Mar Kelen podiže jednu ruku, ispruži prst i pokaza na pod. "Dole, molim." Pod beše nestao. Soba je predstavljala kabinu lifta. Brzo su se spuštali, bez osećanja, pravo u tamu. Svakih nekoliko sekundi promicala je tanka, crveno osvetljena linija, označavajući nepoznatu dubinu. To je trajalo nekoliko minuta.
<BR>&nbsp;&nbsp;&nbsp;&nbsp;&nbsp;Olmi nikad nije čuo za nastanjene tunele duže od dva kilometra unutar asteroida. Sada mora da su sišli bar dvostruko dublje.
<BR>&nbsp;&nbsp;&nbsp;&nbsp;&nbsp;"Sve zanimljivije, a?" upita Mar Kelen. "Smešteno veoma duboko, veoma bezbedno. Šta bi to moglo biti?"
<BR>&nbsp;&nbsp;&nbsp;&nbsp;&nbsp;"Koliko duboko?" upita Olmi.
<BR>&nbsp;&nbsp;&nbsp;&nbsp;&nbsp;"Šest kilometara unutar asteroidnog zida", odgovori Mar Kelen. "Niži nivoi imaju sopstvenu energetsku mrežu. Utrošak se ne prikazuje u obračunima ni jedne komore."
<BR>&nbsp;&nbsp;&nbsp;&nbsp;&nbsp;"Ilegalno skladište podataka", stade da nagađa Olmi. Čuo je za takve stvari, super-bezbedna skladišta što su ih koristili policija ili političari koji su se u proteklim stolećima plašili da će izgubiti naklonost Heksamona, ali nikada ni jednu nije imao prilike da vidi.
<BR>&nbsp;&nbsp;&nbsp;&nbsp;&nbsp;"Skoro tačno, Ser Olmi, ali ne ilegalno - nego superlegalno. Ovo su sagradili zakonodavci. Strogo govoreći, mogu li zakonodavci da urade išta ilegalno?"
<BR>&nbsp;&nbsp;&nbsp;&nbsp;&nbsp;Olmi nije odgovorio. Činjenica je bila, čak i u visoko etičkom svetu politike Heksamona, da ni jedan vladajući sistem nije mogao opstati ako potpuno strogo sprovodi sopstvene zakone.
<BR>&nbsp;&nbsp;&nbsp;&nbsp;&nbsp;Ispod njih se pojavio beli kvadrat i ubrzo se pretvorio u novi pod. Vrata se otvoriše, i Mar Kelen ga povede niz kratak hodnik u polumračnu kockastu odaju, sa stranicama dužine jedva tri metra.
<BR>&nbsp;&nbsp;&nbsp;&nbsp;&nbsp;"Ovo je terminal memorije", reče Mar Kelen, sedeći na zakrivljenoj metalnoj stolici pred širokom, bezličnom čeličnom pločom na jednom zidu, u nivou trbuha. "Poigrao sam se njima... i naišao na nešto užasno."
<BR>&nbsp;&nbsp;&nbsp;&nbsp;&nbsp;On dotače ploču i na dva mesta se pojavi slaba, okrugla svetlost. "Prilaz, opšta šifra. Ja sam Davina Taur Ingel."
<BR>&nbsp;&nbsp;&nbsp;&nbsp;&nbsp;To ime je pripadalo nekom pretku, verovatno ženi nekadašnjeg predsednika vlade Beskrajnog Heksamona, Ilin Taur Ingele. Mar Kelen je rukovao pločom kao da ima iskustva u tome.
<BR>&nbsp;&nbsp;&nbsp;&nbsp;&nbsp;"Ovo je bio gadan deo. Sigurnosni sistemi bili su se dezaktivirali, ali ovde su iza njih ostali prilazni lavirinti, ugrađeni u strukturu memorije. Oni naši tajanstveni super-legalni ljudi bili su veoma oprezni. Da nije bilo lavirinata, možda bih ti ovo predao besplatno, kao što prijatelj daje prijatelju nešto korisno, ali nisam bio sam kada sam načinio ovo otkriće. Sa mnom je bila Beni..."
<BR>&nbsp;&nbsp;&nbsp;&nbsp;&nbsp;Olmi oseti nagli porast Mar Kelenovih emocija. Stari vojnik je osećao bol, bes, i, konačno, gorak trijumf. Mar Kelen je bez sumnje bio iskren, ali, da li je bio pri sebi?"
<BR>&nbsp;&nbsp;&nbsp;&nbsp;&nbsp;On dade Olmiju znak da priđe i položi dlan na ploču, ispod zelene svetlosti.
<BR>&nbsp;&nbsp;&nbsp;&nbsp;&nbsp;"Ne brini, samo drži lične ograde u pripravnosti. Možeš ti to. Ja sam jedva uspeo, ali bili smo uhvaćeni na prepad."
<BR>&nbsp;&nbsp;&nbsp;&nbsp;&nbsp;Zatim se obrati ploči:
<BR>&nbsp;&nbsp;&nbsp;&nbsp;&nbsp;"Posetilac, gost Ingele."
<BR>&nbsp;&nbsp;&nbsp;&nbsp;&nbsp;Olmi trže glavu unazad, i svi mišići mu se zgrčiše. Primao je impulse od nečega unutar ploče, nečega nenaviklog na ljudsko telo. Ugledao je odlomke slika, ne samo izobličene; skoro nerazumljive. I čuo je glas, mnogo više tuđinski od glasa Franta... čak i od glasnika Talzita.
<BR>&nbsp;&nbsp;&nbsp;&nbsp;&nbsp;Pitanje vremena. Pitanje dužnosti. Neaktivan nepoznato vreme.
<BR>&nbsp;&nbsp;&nbsp;&nbsp;&nbsp;Olmi uz veliki napor otrže ruku.
<BR>&nbsp;&nbsp;&nbsp;&nbsp;&nbsp;Mar Kelenovo lice beše se zgrčilo u grimasu oduševljenja. Stari vojnik je bio iskren, ali bio je i neodgovoran. Ono što je ovde doživeo šokiralo ga je, možda i emocionalno oštetilo, pa ipak je sve do sada uspevao da skoro u potpunosti sakrije od Olmija svoje stanje. Mar Kelen se nasmeja i duboko udahnu da se savlada. "To je ubilo Beni. Pošto smo rešili lavirint. Razbilo joj je sve nervne puteve, čak je prodrlo i u njene implante i zbrkalo ih. Nije ostalo ništa za usnimavanje u gradsku memoriju, ali telo joj je bilo potpuno nedirnuto, živo. Ja sam ubio ono što je ostalo od nje i sklonio. Zato sam morao da ti naplatim." Lice mu je bilo bledo i prazno. "Zato što sam nju izgubio. Zbog njenog bola. Šta misliš da se ovde nalazi?"
<BR>&nbsp;&nbsp;&nbsp;&nbsp;&nbsp;"Ne znam", priznade Olmi.
<BR>&nbsp;&nbsp;&nbsp;&nbsp;&nbsp;"Imam dobru teoriju. Ako sam u pravu..." Pn isturi bradu i neprijatno se nasmeši. "Mora da su ga uhvatili vrlo davno. Mora da su usnimili njegovu ličnost, ili već nešto što bi tome odgovaralo, u ovu skrivenu memoriju... A onda su ga napustili. Čekalo je sva ova stoleća, spavajući, da Beni i ja naletimo na njega. Veruješ da ćemo se ponovo suočiti sa Jartima, jesam li u pravu? Ako se to desi, šta misliš koliko bi ličnost zarobljenog Jarta vredela Heksamonu?"
<BR>&nbsp;&nbsp;&nbsp;&nbsp;&nbsp;Olmi zatrese glavom, suviše ošamućen da odgovori.
<BR>&nbsp;&nbsp;&nbsp;&nbsp;&nbsp;"Hodi i pogledaj. Nisam ga našao sve dok ona nije... pošto smo... Da. Hodi." On pođe ka zidu preko puta vrata. Zid se razdvoji u pet segmenata u obliku slova L i tiho i glatko se povuče ustranu. Ušli su u prostranu, tamnu odaju, dok je oko njih strujao hladan vazduh.
<BR>&nbsp;&nbsp;&nbsp;&nbsp;&nbsp;"Pokaži se, kopile." Pojavila su se svetla, u krugu na tavanici. U središtu osmougaone odaje ležao je blok prozirnog kristala, a u njemu biće kakvo Olmi nikad nije video. Imalo je veliku, sivoplavu glavu, postavljenu vertikalno, nalik na čekić sa tri horizontalne pukotine. Iz najgornje pukotine pomaljale su se blistavo bele cevčice sa crnim vrhovima - možda oči - a iz dve donje, čuperci duge crne dlake. Iza ogromne glave - otprilike oblika i veličine ljudskog torza - protezao se dug, zelen, horizontalan trup. Duž leđa se protezala kresta od dvoprstih, bledoružičastih pipaka, debljine Olmijevog doručja i dužine njegove ruke. Pozadi, iza pipaka, nalazio se čuperak kratkih crvenih dlačica ili čulnih izraslina. Debeo, podignut rep završavao se sjajno purpurnim navojem. Možda najčudnije, sedam pari donjih "nogu", ili oslonaca, koji su oivičavali obe strane tela, nisu bili noge ni udovi u uobičajenom smislu, nego motke ili dugi, zašiljeni štapovi, boje opsidijana i isto tako sjajni. Ispod glave, ili su možda nicali iz njenog donjeg dela, nalazila su se dva para ruku sa mnogo zglobova, jedan sa nastavcima vrlo nalik na šake, drugi sa ružičastim, prozirnim kvržicama.
<BR>&nbsp;&nbsp;&nbsp;&nbsp;&nbsp;Uprkos dugogodišnjem iskustvu sa tuđinskim rasama, Olmi zadrhta. Dok je prilazio bliže, uprkos najdubljim nagonima, namrštio se, shvatajući istinu o stvorenju; ovo telo nije bilo živo, nego samo sačuvano od raspadanja. U njegovom nedostojanstvenom, neurednom položaju bilo je nečeg što mu je govorilo da je svakako mrtvo.
<BR>&nbsp;&nbsp;&nbsp;&nbsp;&nbsp;"Divno, je li?" Mar Kelen obiđe prozirni blok. Stvorenje, potpuno ispruženo, bilo bi od vertikalne glave do podignutog repa dugo oko četiri metra. "Naši drevni branitelji, možda ljudi koje smo poznavali... koji su nas obučavali... uhvatili su Jarta i smestili ga ovde. Ali, zašto nisu razglasili vest? Ovako nešto bilo bi senzacija, neprocenjivo..."
<BR>&nbsp;&nbsp;&nbsp;&nbsp;&nbsp;Olmi ga je razumeo. S obzirom na oružje koje su posedovale obe strane, bitke su bile retke i uništavajuće. Jarti nikada nisu odgovarali na diplomatske pokušaje; zapravo, posle nekoliko decenija rata, ljudi su prestali i da pokušavaju. Ni jedna strana nije bila sasvim sigurna kako im neprijatelj izgleda. Obe strane koristile su skrivanje i varke; sve informacije bile su sumnjive. Uhvatiti Jarta - makar na samrti ili mrtvog - i razumeti način njegovog razmišljanja...
<BR>&nbsp;&nbsp;&nbsp;&nbsp;&nbsp;To bi zaista bilo izuzetno. Zbog čega su bili toliko tajanstveni, i zašto toliko dugo? Šta su to otkrili kod svog plena da ih je učinilo toliko opreznim?
<BR>&nbsp;&nbsp;&nbsp;&nbsp;&nbsp;Mar Kelen sleže ramenima i ucrta krivudavi, besadržajni simbol na tavanici. "Osim ako nije pravo. Možda je ovo neuspela simulacija..." On potapša ploču. "Ali, čini mi se da je pravo. Naše simulacije nisu mnogo vredele. Ionako nikad nismo sreli Jarte licem u lice. Niko ih, koliko ja znam, nikad nije video, i da se vratio da nam ispriča. Ali, ovo... Držano je u potpunoj tajnosti. Šta god da je, mora da nešto vredi, Ser Olmi."
<BR>&nbsp;&nbsp;&nbsp;&nbsp;&nbsp;Stari vojnik pokaza belu ploču kraj jedne stranice bloka. "Ima i drugih načina da se ispita. Isprobao sam ih nakon što je Beni - moj par - nakon što je umrla. Mesecima nisam oprobao direktnu vezu. ali ovo je manje opasno. Prikazuje prokletu stvar na ekranu, analog njegove mentalne aktivnosti. Pretpostavljam da su u ono vreme stručnjaci to umeli da očitaju. Ja ne umem."
<BR>&nbsp;&nbsp;&nbsp;&nbsp;&nbsp;Olmi pogleda ploču. Nad njom se bio pojavio osvetljeni cilindar. Kao geometrijski cvet, propupeo je i promolio mnoštvo pokretnih linija. Linije su hipnotički poigravale. Donji deo cilindra se raširio i prikazao mozaični niz boja; crno i sivo, krvavo crveno i zeleno, belo i zeleno, crveno i crno, i tako dalje, potpuno nepokretno.
<BR>&nbsp;&nbsp;&nbsp;&nbsp;&nbsp;"Dosad je miran, a?" upita stari vojnik.
<BR>&nbsp;&nbsp;&nbsp;&nbsp;&nbsp;Olmi ga za trenutak pogleda, a onda se ponovo zagleda u ekran. Nije mogao ni da nasluti šta to prikazuje. "Ovo je dijagram uma tog stvorenja?"
<BR>&nbsp;&nbsp;&nbsp;&nbsp;&nbsp;"To je Jart", uzbuđeno odgovori Mar Kelen. "Mora da jeste. To pokazuje Jartov um i sećanja. Proveo sam ovde sate, samo gledajući. Ponekad sam govorio sebi: 'To je ono što je ubilo Beni...' a onda bih morao da odem kako ne bih poludeo."
<BR>&nbsp;&nbsp;&nbsp;&nbsp;&nbsp;Olmi se zagleda u sliku, zadivljen. Dotakao je sam rub ličnosti tog stvorenja; nedovoljno da odredi je li čitavo ili delimično, oštećeno ili zdravo, pa čak i da nasluti da li se nalazi u aktivnoj memoriji ili miruje, ali ovo je predstavljalo neverovatnu mogućnost - i nepozirnu tajnu.
<BR>&nbsp;&nbsp;&nbsp;&nbsp;&nbsp;Olmi oseti kako njegovo telo nadvladava porast hormona.
<BR>&nbsp;&nbsp;&nbsp;&nbsp;&nbsp;"Da se čovek naježi, je li?" upita Mar Kelen. "Suviše mnogo tajni."
<BR>&nbsp;&nbsp;&nbsp;&nbsp;&nbsp;"Zaista." On priđe očuvanom telu, puštajući da njegov um i implantirani procesori promozgaju o problemu. "Nikom drugom nisi ovo pokazao?"
<BR>&nbsp;&nbsp;&nbsp;&nbsp;&nbsp;Mar Kelen odmahnu glavom. "Nisam bio u vezi. Beni je bila..." On pogleda Olmija ispod poluspuštenih kapaka, lica zgrčenog od bola. "Lečila me je. Vraćala me je nazad."
<BR>&nbsp;&nbsp;&nbsp;&nbsp;&nbsp;Olmi odvrati pogled od patnje starog vojnika.
<BR>&nbsp;&nbsp;&nbsp;&nbsp;&nbsp;On, sam, upadao je u opasnosti mnogo češće nego što je mogao da se seti. Okušavao je svoju hrabrost često, do nastranosti. Čak ni čisti Talzit - nešto u čemu nije uživao četiri godine - nije mogao da olabavi čvrsti mali čvor želje za izazovima. Pa ipak, nije cenio toliko opasnost koliko iskustvo. Tokom proteklih decenija imao je veoma malo upečatljivih iskustava. I on se na kraju umorio od Zemlje, njenih neprekidnih potreba i ogromne bede. Ipak, nikada u svim svojim životima ne beše osetio ovoliki strah. Šta god da leži u ovom skladištu memorije - gotovo sigurno ličnost Jarta, ako su pretpostavke Mara Kelena tačne - bilo je dovoljno snažno da ubije Mar Kelenovog para i povredi samog Mar Kelena.
<BR>&nbsp;&nbsp;&nbsp;&nbsp;&nbsp;"Ne zahvaljuj mi", reče Mar Kelen, bez osmeha. "Sada kad sam te doveo ovamo, ja sam..." On ucrta kovitlac crvenih i žutih simbola, ličnih simbola, Olmiju nerazumljivih ali uobličenih po ugledu na stare naderitske molitve. "Zapavo, ne želim ništa. Čak mi nisu potrebne ni povlastice. Ionako mi više nije ni do čega. Ja sam je ubio, kad sam je doveo ovamo..."
<BR>&nbsp;&nbsp;&nbsp;&nbsp;&nbsp;Olmi se trže iz sanjarenja. "Našao si nešto veoma važno", reče on. "Nisam siguran šta je to, pa ipak..."
<BR>&nbsp;&nbsp;&nbsp;&nbsp;&nbsp;"Nisam više radoznao. Ako je važno, ostavljam ga tebi. Ionako sam predugo živeo", tiho odvrati Mar Kelen, dok mu je lice blistalo od Jartovih boja. Polako je trepnuo, a onda je ovlažio usne i pogledao Olmija. "Zar ti nisi?"
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
