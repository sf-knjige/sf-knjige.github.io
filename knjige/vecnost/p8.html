<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. GEA, OKOLINA ALKSANDREJE, GODINA ALEKSANDROSA 2345.
<P>&nbsp;&nbsp;&nbsp;&nbsp;&nbsp;Rita je stajala na krmenoj palubi parobroda "Joanes" koji je plovio između Rodosa i Aleksandreje. Da bi se zaštitila od hladnoće zimskog mora, nosila je smeđi ogrtač Akademije i rodosku vunenu hlajinu boje butera. Zurila je u okean i u penušavi trag parobroda. Društvo joj je pravio usamljeni galeb koji je stajao nekoliko ruku dalje na ogradi od tamne hrastovine, otvorenog kljuna, radoznalo okrećući glavu tamo-amo. Mračno, sivo nebo nadnosilo se nad mirnim okeanom, dajući mu boju gvožđa. Iza njenih leđa, veliki kontejneri sa Rodosa, Kosa i Knidosa čučali su u senci pokrivene glavne palube.
<BR>&nbsp;&nbsp;&nbsp;&nbsp;&nbsp;U dvadeset prvoj godini, osećala se još zrelijom nego u osamnaestoj, i to ju je činilo zaista veoma zrelom. Barem je smisao za humor nije napustio; posedovala je zdravu svest o svojoj spremnosti na gluposti, i žalila je što sada ima premalo vremena za uživanje u tome.
<BR>&nbsp;&nbsp;&nbsp;&nbsp;&nbsp;Kosa joj je zadržala onu prozračnu crvenkasto smeđu nijansu kao u detinjstvu, ali sada joj je bila mnogo kraća. Ono što se nije promenilo bile su njene krupne, zamišljene zelene oči, bleda koža i stas. Ostala je prosečne visine, iako su joj ramena bila nešto šira. Bila je nasledila očevu tihu fizičku snagu, kao i dugoprste šake i duge noge.
<BR>&nbsp;&nbsp;&nbsp;&nbsp;&nbsp;Rita je u Aleksandreji bila svega dvaput, i to oba puta kada joj je bilo svega deset godina. Njena majka, Berenika, smatrala je da je najbolje da drži svoju jedinicu blizu Hipateiona, a daleko od belosvetskih izazova glavnog grada Ekumene.
<BR>&nbsp;&nbsp;&nbsp;&nbsp;&nbsp;Berenika je bila prilježan Patrikijin učenik, i udala se za Ramona, sofinog najmlađeg sina, više iz dužnosti nego iz ljubavi. Duboko je volela svoju kći, jer je u njoj videla sliku mlade Patrikije lično. Ipak, izgledom je Rita više lličila na majku nego na baku.
<BR>&nbsp;&nbsp;&nbsp;&nbsp;&nbsp;Sada, godinu dana posle majčine smrti, i gotovo devet od Patrikijine, dok joj je otac još bio zauzet borbom za prevlast u Akademiji - nad teokratskim elementima koje je njena baka otvoreno prezirala - činilo joj se najbolje da ponese svoje talente i znanje na mesto gde će biti od najveće koristi. Ako Akademija propada, barem ona može da bude negde drugde, možda i da osnuje novi Hipateion.
<BR>&nbsp;&nbsp;&nbsp;&nbsp;&nbsp;Ipak, te brige joj nisu bile najvažnije. U poređenju sa najvećom, ove su joj se činile skoro prijatnim i bezbednim.
<BR>&nbsp;&nbsp;&nbsp;&nbsp;&nbsp;Patrikija je šezdeset godina tražila varljivi prolaz u mesto koje je nazivala Putem. Ta kapija je zaista bila varljiva, jer se pokazivala u razno vreme i u raznim delovima sveta taman toliko dugo da je primete, a nikad da joj tačno odrede položaj. Patrikija je umrla ne našavši je.
<BR>&nbsp;&nbsp;&nbsp;&nbsp;&nbsp;Rita je sada tačno znala gde se kapija nalazi. Bila je na jednom istom mestu već najmanje tri godine. To saznanje joj nije prijalo. Postepeno se bila navikla na svoju ulogu, iako je nije zavolela.
<BR>&nbsp;&nbsp;&nbsp;&nbsp;&nbsp;To što je znala za kapiju lišilo ju je ličnog života. Njena baka, mislila je, natmetnula joj je skoro nepodnošljiv teret kada jepodesila svoj aparat da prepoznaje jedino njen dodir.
<BR>&nbsp;&nbsp;&nbsp;&nbsp;&nbsp;Možda je Patrikija bila pomalo luda te godine pred smrt. Luda ili ne, ostavila je svojoj unuci užasnu odgovornost.
<BR>&nbsp;&nbsp;&nbsp;&nbsp;&nbsp;Sve ostalo - njena molba za studije u Muzejonu, njen lični život, sve - bilo je podređeno tom znanju.
<BR>&nbsp;&nbsp;&nbsp;&nbsp;&nbsp;Nije čak ni ocu rekla.
<BR>&nbsp;&nbsp;&nbsp;&nbsp;&nbsp;Rita se nadala mirnom životu, ali uz uzdah, dok je gledala morsku pticu kako čisti perje, znala je da to nije moguće, ne na ovom svetu. Čak i bez Predmeta, život u Akademiji postaće težak. Sve što je volela i poznavala ležalo je na drugoj strani modrocrnog mora iza nje.
<BR>&nbsp;&nbsp;&nbsp;&nbsp;&nbsp;Ključnjaču i mašinu za održavanje života nosila je u velikom, zabravljenom sanduku; u manjoj kutiji držala je bakinu "ploču", elektronsku napravu za čitanje i pisanje. Sve to čuvao je Lugotriks, njen keltski telohranitelj, u njenoj kabini. Ramon, ma koliko bio pacifista u Hipateionu, bio je i praktičan čovek, ponekad neverovatno mudar i vešt. Lugotriksova služba bila je plaćena bolje nego novcem; njegova dva brata sada su studirala na Akademiji. Uz takvo obrazovanje, možda će prevazići predrasude koje prate sve Kelte još od ustanka u dvadeset prvom veku.
<BR>&nbsp;&nbsp;&nbsp;&nbsp;&nbsp;Rita je osećala stalnu, neupadljivu vezu sa ključnjačom; da joj se išta desi, znala bi, i verovatno bi mogla i da je nađe, ma kuda bila odneta. Uz Lugotriksa koji je čuvao stražu, malo ko bi to pokušao; ali, čak ni Kelt nije znao šta čuva.
<BR>&nbsp;&nbsp;&nbsp;&nbsp;&nbsp;Kada dođe vreme, Rita će zatražiti audijenciju kod kraljice Kleopatre. Izneće joj svoje dokaze.
<BR>&nbsp;&nbsp;&nbsp;&nbsp;&nbsp;Šta će se desiti potom, nije želela da nagađa.
<BR>&nbsp;&nbsp;&nbsp;&nbsp;&nbsp;Pošto se nadisala morskog vazduha - bio je pun pepela i dima zbog nepostojanog vetra - Rita se vratila u svoju malu, pretrpanu kabinu i poslala ogromnog, ćutljivog, crnokosog Kelta da se odmori u svojoj kabini. Svukla je odeću i obukla jednostavnu Hindi pamučnu spavaćicu. Kada se zavukla među tanku ćebad na tesnom krevetu, uključila je slabu električnu lampu i izvukla iz kovčega manji drveni teukos, knjigu-kutiju sa bakinom pločom i kockama muzike i knjiga, uključujući i njene dnevnike.
<BR>&nbsp;&nbsp;&nbsp;&nbsp;&nbsp;Na ovoj Zemlji nije postojalo ništa nalik na tu ploču, iako su matematičari i mehanikosi Ekumene obećali da će za nekoliko godina stvoriti velike elektronske računske mašine. Patrikija je nekima od njih prenela teoriju takvih mašina, na sastancima koje je držala pred samu smrt.
<BR>&nbsp;&nbsp;&nbsp;&nbsp;&nbsp;Rita je bila svesna svoje odgovornosti da se stara za Predmete. Bukvalno, nosila je sa sobom sudbinu rodoske Akademije; Predmeti su predstavljali dokaz Patrikijine istinitosti. Bez njih - ako bi, na primer, parobrod potonuo a Predmeti nestali - ne bi bilo dokaza, i vremenom bi Patrikijina priča postala mit, ili još gore, laž. Ali, bez obzira na opasnost, bez obzira kuda išla, Ramon beše naredio Riti da Predmete uvek nosi sa sobom.
<BR>&nbsp;&nbsp;&nbsp;&nbsp;&nbsp;Rita je mnogo puta iščitavala bakine beleške, upoređujući istoriju Zemlje sa istorijom Gee. Beleške na ploči su je smirivale, kao što bi je smirivalo čitanje poznatih bajki.
<BR>&nbsp;&nbsp;&nbsp;&nbsp;&nbsp;Savremena Zemlja, kakvu joj je baka opisala, bila je fantastično, mada užasavajuće mesto - svet koji je samog sebe živog spalio sopstvenim genijem i ludilom.
<BR>&nbsp;&nbsp;&nbsp;&nbsp;&nbsp;Jedna kocka sadržala je nekoliko potpunih istorija Zemlje. Rita ih je sve pažljivo pročitala, i na kraju je istoriju tog sveta znala skoro isto tako dobro kao i istoriju Gee. Znala je da je na Zemlji Aleksandar Veliki pokušao da pokori Hindustan i samo delimično uspeo u tome, kao i na Gei. ali, na Zemlji, Aleksandar nije pao sa prevrnutog broda u nabujalu reku Hispades, nije dobio zapaljenje pluća i ostao vezan za postelju mesec dana, pa se kasnije oporavio i doživeo suboku starost. Na Zemlji, Velikog Gospodara Sveta su njegove sopstvene trupe naterale da se vrati, razboleo se na drugom mestu i umro u Vavilonu... i tu se, kako joj je Patrikija rekla, nalazila raskrsnica na kojoj su se njihovi svetovi razdvajali.
<BR>&nbsp;&nbsp;&nbsp;&nbsp;&nbsp;Rita je često pomišljala da piše fantastične priče o toj drugoj Zemlji, nešto što bi njena baka nazvala romanima. Možda će jednog dana i pokušati: uživala je u literaturi kad nije bila zadubljena u proučavanja fizike i matematike.
<BR>&nbsp;&nbsp;&nbsp;&nbsp;&nbsp;Ali, ko bi mogao da zamisli svet u kome je Ekumena bila rasparčana između naslednika? Ratove između naslednika, pretvaranje Aleksandrosovog carstva u sukobljena kraljevstva; Egipat pod vladavinom dinastije Ptolomeja, Siriju pod Seleukidima, i, konačno, usponom Latina, čitavo Srednje more pod vladavinom Rima...
<BR>&nbsp;&nbsp;&nbsp;&nbsp;&nbsp;U Ritinom svetu, Rim je bio mali, nemiran grad u rastrzanoj Italiji - a ne neki naslednik Helade! Ipak, na Zemlji se Rim uzdigao dovoljno da nadvlada Karkedoniju - Kartaginu na latinskom - okončavši istoriju tog trgovačkog carstva stoleće i po pre rođenja malo poznatog judejskog Mesije, Ješue, ili Isusa. Karkedonija nikad nije otišla da kolonizuje Novi Svet, i Nea Karkedonia se nikada nije pobunila protiv matične zemlje i položila pravo na Atlantski okean, postavši, zajedno sa Libijcima i Severusima, jedan od neprijatelja Ekumene...
<BR>&nbsp;&nbsp;&nbsp;&nbsp;&nbsp;Na Gei, Prolomej Siks Soter Treći porazio je latinska plemena, uključujući i Rimljane, u godini Aleksandrosa 84, osiguravši Ptolomejima stalnu vladavinu nad Egiptosom i Azijom.
<BR>&nbsp;&nbsp;&nbsp;&nbsp;&nbsp;Na Gei su postojale nuklearne elektrane, velika eksperimentalna postrojenja izgrađena u Kirenaici, zapadno od Nilosa. Postojali su mlazni galeboleti, čak i rakete koje su nosile satelite u orbitu, mada ne i ljude; ali, nije bilo atomskih bombi, ni bojevih glava spremnih da spale kontinente, ni bojnih stanica sa smrtonosnim zracima u orbiti oko sveta. Mnoga od tih čuda predstavljala su tajno znanje Akademije; Patrikija beše naučila svoju lekciju na najteži način, u susretima sa Kleopatrinim dedom.
<BR>&nbsp;&nbsp;&nbsp;&nbsp;&nbsp;Gea je, uprkos svojim nevoljama, Riti delovala kao mesto mnogo sigurnije i bezbednije za život. Zašto onda da ide u potragu za Zemljom? Zašto da traži tu vrstu nevolja?
<BR>&nbsp;&nbsp;&nbsp;&nbsp;&nbsp;Nije bila sigurna. Vremenom će, možda, razumeti svoje motive, svoje odanosti. Do tada, radiće ono što joj je sudbina odredila od detinjstva; ono što je njena baka, bez reči, zahtevala od nje.
<BR>&nbsp;&nbsp;&nbsp;&nbsp;&nbsp;Rita je "skrolovala" kroz tekstove na ploči koje beše unela njen baka, i došla je do opisa Puta, iščitavajući ga možda po stoti put. Postojao je svet još čudniji i neverovatniji od Zemlje. Ko bi u Ekumeni, ili na čitavom ovom svetu, mogao da shvati ili poveruje u takve stvari? Je li Patrikija sanjala o tim čudima, zabeleživši svoje košmare? Ljudi bezljudskog oblika, čovek koji je nekoliko puta preživeo smrt, kosmos uobličen kao cev i beskonačno dug...
<BR>&nbsp;&nbsp;&nbsp;&nbsp;&nbsp;Polako je zadremala. Uskoro se začulo zvono za večeru, pa se ponovo obukla, opet ostavivši kabinu Lugotriksu na staranje. On je jeo sam, pošto su mu iz kuhinje donosili hranu.
<BR>&nbsp;&nbsp;&nbsp;&nbsp;&nbsp;Rita je jela sa ostalim putnicima, uglavnim Tirijcima i Judejcima, u skučenoj trpezariji nad glavnom palubom, ne obraćajući pažnju na značajne poglede bogato odevenog tirijskog trgovca.
<BR>&nbsp;&nbsp;&nbsp;&nbsp;&nbsp;Nedostajaće joj Hipateion, a takođe i njegova mirna ravnopravnost polova.
<BR>
<BR>&nbsp;&nbsp;&nbsp;&nbsp;&nbsp;Nebo nad Aleksandrejom bilo je vedro, kao i skoro uvek.
<BR>&nbsp;&nbsp;&nbsp;&nbsp;&nbsp;Parobrod je narednog praskozorja prodimio kraj četiri stotine ruku visokog Faroskog svetionika. Rita je stajala na pramcu, dobro utopljena. Ovaj Faros bio je četvrti po redu, čudovište od gvožđa, kamena i betona sagrađeno pre sto šezdeset godina. Zbijene kuće na niskim bregovima Aleksandreje bile su ružičasto sjajne pod jutarnjom svetlošću, a mračno sive u senci. Mermerne i granitne zgrade palata na predgorju Lokiasa videle su se kao narandžasti sjaj nad mirnom, sivoplavom Kraljevskom lukom. Ogromni kesoni, pričvršćeni za dno luke severoistočno od predgorja kako bi sačuvali utonule zgrade palate od vode iz luke, načičkali su obalu kao delovi neke igračke od slonovače, povezani linijama nagomilanog kamena i zidova.
<BR>&nbsp;&nbsp;&nbsp;&nbsp;&nbsp;Riti se sve to činilo nestvarnim, čitav taj najpoznatiji grad na svetu, središte ljudske kulture i znanja - ili barem Ekumenine kulture.
<BR>&nbsp;&nbsp;&nbsp;&nbsp;&nbsp;Parobrod je pristao u Velikoj luci i istovario kontejnere preko širokog čeličnog jezika. Masni dim i para dizali su se sa teretne palube do putničkog mosta gde su Rita i Kelt tovarili svoje torbe.
<BR>&nbsp;&nbsp;&nbsp;&nbsp;&nbsp;Prelazeći most između etiopskih biznismena u zvaničnoj odeći od krzna i perja i egiptoskih piljara, promuklih i upadljivih u crnim ogrtačima, njih dvoje su bez problema stigli na kej. Rita je pogledom tražila nekoga ko ih čeka, ne znajući šta tačno da očekuje - ako je uticaj njene bake i dalje dopirao do Kleopatre. Sa jedne strane doka, u uskom prolazu pedviđenom za motorne taksije i kola za teret sa konjskom vučom, pućkao je ofucani crni putnički auto, čiji vozač je pušio stopu dugačku crnu cigaru sa mirisom karanfilića. Na otvorena vrata bila je naslonjena tabla sa nažvrljanim natpisom: "VASKAJZA - MUZEJON".
<BR>&nbsp;&nbsp;&nbsp;&nbsp;&nbsp;"To je za nas, izgleda", reče Rita. Nije bio baš neki elegantan doček. Nije bilo stražara - barem ih ona nije videla.
<BR>&nbsp;&nbsp;&nbsp;&nbsp;&nbsp;Kada su prišli autu, osetila se kao nedužna seljančica. Grad, sada opipljiv i pun mirisa - gusto i jetko pogonsko ulje, slatkasti oblačići pare, ustajala konjska balega, neoprana masa putnika i trgovaca - mogao je da je proguta u komadu, da je sažvaće i da nikome ne odgovara. Rita je po prvi put osetila koliko zapravo nema moći. Njena baka je uvek izgledala tako samouvereno; kako je mogla da bude takva na ovakvom ogromnom, moćnom mestu?
<BR>&nbsp;&nbsp;&nbsp;&nbsp;&nbsp;Rita i Lugotriks se predstaviše vozaču, koji ugasi cigaru o nagoreli štitnik vrata, strpa opušak u mastan džep pantalona i pope se na uzdignuto prednje sedište. Oni su utovarili stvari. Uz škripu i trzaj, kola su ih polako ponela niz široki bulevar oivičen drevnim mermernim kolonadama. Skrenuvši levo kroz visoku mermernu kapiju, stigli su na tlo Muzejona, velike biblioteke i Univerziteta Aleksandreje.
<BR>
<BR>&nbsp;&nbsp;&nbsp;&nbsp;&nbsp;"Ona je veoma lepa mlada žena", reče bibliofilaks Muzejona, podržavajući svoju nisku stolicu pred kraljicom. "Više liči na majku nego na baku, ali njen raniji pedagog me uverava da je dorasla sofi Patrikiji. Stigla je u luku sa nekim ogromnim severnjačkim grubijanom, slugom, kako kažu moji izviđači, i za jedan sat će biti u svojim privremenim odajama."
<BR>&nbsp;&nbsp;&nbsp;&nbsp;&nbsp;Kleopatra Dvadesetprva, niska i dežmekasta, promeškoljila se na nezvaničnom prestolu. Ožiljak koji joj se protezao preko lica od leve slepoočnice do desnog obraza, zasekavši joj nos i napola joj zatvorivši jedno oko, bio je jedina bledoružičasta senka na njenoj beloj, inače glatkoj koži. Nije joj ostalo mnogo mladalačke lepote; libijski atentatori su se postarali za to pre dvadeset godina, tokom njene državničke posete Ofiristanu. Pošto je ljubavici više nisu zanimali - izgubila je trojicu omiljenih tog istog užasnog dana - više nije marila za svoj izgled. Kleopatra je samo bila zahvalna što i dalje poseduje zdravlje i zdrav, gibak um.
<BR>&nbsp;&nbsp;&nbsp;&nbsp;&nbsp;Čuveno suvo sunce Aleksandreje pružalo se po ugaženom belom mermeru na podu unutrašnje verande kraljičinih odaja u zlatnoj pruzi i dodirivalo kraljičinu levu sandalu, osvetljavajući nelakiran, ali divno manikiran prst. "Znaš da sam tu sofu mazila preko svake mere", reće ona. Njen deda beše odredio da Patrikija Liza Vaskajza osnuje Akademiju na Rodosu. Rodoska Akademija, nazvana Hipateion po ženi matematičaru za koju niko u Aleksandreji nije ni čuo, proteklih pedeset godina se nadmetati sa Kalimakosovim Muzejonom za sredstva za istraživanje, najčešće odnoseći glavna kraljevska sredstva. Koristan i često zapanjujući rad odvijao se u rodoskoj Akademiji, ali svi u Palati - kao i u većini štampe - znali su da je sofin najvažniji cilj da nađe način da se vrati svojoj kući. Većina ju je smatrala ne malo ludom.
<BR>&nbsp;&nbsp;&nbsp;&nbsp;&nbsp;"Iznosite kraljevsko mišljenje, moja kraljice."
<BR>&nbsp;&nbsp;&nbsp;&nbsp;&nbsp;"Budi iskren sa mnom, bar sada, Kalimakose."
<BR>&nbsp;&nbsp;&nbsp;&nbsp;&nbsp;Bibliofilaksovo sladunjavo lice naglo se skiseli. "Da, moja kraljice. Razmazili ste je ogromnim sredstvima, dok su mnogo dostojniji naučnici, sa zvaničnim obrazovanjem i korisnim predlozima morali da čekaju."
<BR>&nbsp;&nbsp;&nbsp;&nbsp;&nbsp;Kraljica se nasmeši. Kada je to rekao bibliofilaks, zvučalo je manje istinito. "Niko u Muzejonu nije učinio toliko u matematici i proračunima. U kibernetici", dodala je, izgovarajući reč na sofin način. Za trenutak su je jednostavna boja sunčeve svetlosti - toplog i punog Boga - i suvi, sveži vetar sa mora odneli daleko od stvarnosti. Ona zatvori oči. "Čak i kraljicama je potreban hobi", promrmlja ona.
<BR>&nbsp;&nbsp;&nbsp;&nbsp;&nbsp;Kalimakos je ćutao, pun poštovanja, iako je imao još mnogo šta da kaže. Ekumenina mehanikoska grupa je pre dve nedelje podnela Palati predlog za unapređenje naoružanja. Pobunjenička vlada Nea Karkedonije, sa druge strane Atlantskog mora, za poslednjih godinu dana dvadeset puta je napadala snabdevačke puteve Ekumenine južne hemisfere. Pobunjenici su pre deset godina odbacili sve ugovore koje je potpisala Karkedonija i sklopili savez sa ostrvskim tvrđavama Hiperboreje i Anglije. Bibliofilaks se nadao da će svi neophodni radovi na odbrani značiti dobre, bogate ugovore za njegov Muzejon. Umesto toga, našao se uvučen u razgovor o unuci sofe Patrikije. Sofe i njena porodica bili su mu trn u oku svih trideset godina, koliko je držao taj položaj, kao i njegovom prethodniku decenijama pre toga.
<BR>&nbsp;&nbsp;&nbsp;&nbsp;&nbsp;Kleopatra se nasmeši Kalimakosu, saosećajnim, materinskim osmehom uprkos ožiljku, i zavrte glavom. "Moraš je primiti u Muzejon. Mora dobiti rang kao njen otac..."
<BR>&nbsp;&nbsp;&nbsp;&nbsp;&nbsp;"Taj čovek nije ni prineti svojoj majci", primeti Kalimakos.
<BR>&nbsp;&nbsp;&nbsp;&nbsp;&nbsp;"I njoj mora biti omogućeno da nastavi izučavanja."
<BR>&nbsp;&nbsp;&nbsp;&nbsp;&nbsp;"Izvinite na drskosti, moja kraljice, ali zašto nije ostala u Hipateionu na Rodosu? Tamo je svakako mogla lakše da produži tradiciju svoje bake."
<BR>&nbsp;&nbsp;&nbsp;&nbsp;&nbsp;"U prijavi je navela da želi da sarađuje sa tvojim mehanikosom, Zeusom Amonom Demetriosom. Demetrios je pristao, posle razgovora sa mnom. Nadam se da ti to neće smetati, dragi Kalimakose."
<BR>&nbsp;&nbsp;&nbsp;&nbsp;&nbsp;Znala je da će mu smetati, ali je pretpostavljala da će prenebreći to nipodaštavanje. Suviše je dobijao od odnosa sa Njenom Visošću da bi dopustio da ga male, mada neprekidne smetnje od strane porodice Vaskajza preterano nerviraju. "Biće po vašoj volji", reče bibliofilaks, naklonivši se i dotakavši pod kragnom svoje crne naučničke odežde.
<BR>&nbsp;&nbsp;&nbsp;&nbsp;&nbsp;Odozgo se začu prodoran krik nalik na sokolov; Palata se zatrese iz temelja i začu se dalek, bezazlen tutanj. Kalimakos skoči na noge kad kraljica ustade i pođe za njom, pun poštovanja, prekrštenih ruku, ka spoljašnjem tremu. Ona se naže preko ograde i ugledala stub dima u Brukeionu, tačno usred jevrejske četvrti. "Opet Libijci", reče ona. Video je kako joj je ožiljak pocrveneo, ali glas joj je bio miran i hladan. "Imamo li nekih novosti iz Karkedonije?"
<BR>&nbsp;&nbsp;&nbsp;&nbsp;&nbsp;"Ne bih znao, moja kraljice. Nisam upućen u takve stvari." Jevrejska milicija će se još više iznervirati zbog ovoga, a već se odavno znalo da ne vole preterano Kleopatru; odmah se upita može li nekako da ovaj događaj upotrebi u svoju korist. Kleopatra se polako okrenu i vrati u odaju, gde podiže slulšalicu raskošnog zlatnog telefona. Klimnula je glavom, otpustivši bibliofilaksa.
<BR>&nbsp;&nbsp;&nbsp;&nbsp;&nbsp;Kroz jedan sat, posle sastanka sa generalima i glavešinama službe bezbednosti Ekumene, otposlala je eskadru mlaznih borbenih galeboleta sa Kanoposa da bombarduju Tunis, grad u pobunjenoj Libiji.
<BR>&nbsp;&nbsp;&nbsp;&nbsp;&nbsp;Potom se vratila u svoje jednostavno uređene privatne odaje i sela prekrštenih nogu na berberski vuneni ćilim. Sklopila je oči, pokušavajući da umiri duboki gnev u sebi.
<BR>&nbsp;&nbsp;&nbsp;&nbsp;&nbsp;Zaista je imala vrlo malo vremena za svoje hobije, ali njena reč je i dalje bila zakon u Muzejonu, ako ne uvek u svadljivoj Buli. Rita Berenika Vaskajza...
<BR>&nbsp;&nbsp;&nbsp;&nbsp;&nbsp;Kleopatra više nije verovala da će kapija ka drugom svetu ikada biti pronađena. Ali, čak i u vreme strašnih građanskih nemira, i najgorih pretnji po Ekumenu za njenog života, verovala je da sebi sme da dozvoli čak i glupu opsesiju.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
