<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>58. ČIČAK
<P>&nbsp;&nbsp;&nbsp;&nbsp;&nbsp;Svedoci se behu okupili u bušotini, iza kontrolnog centra Korzenovskog: Predsednik, Premijer, direktor Čička, zvanični istoričari Heksamona, Džudit Hofman, odabrani senatori i predstavnici korporeala.
<BR>&nbsp;&nbsp;&nbsp;&nbsp;&nbsp;Tačno pred njima, kroz mehur se videlo kako se krug noći polako širi, sve dok nije dotakao glatke ivice otvorene sedme komore, zaklonivši zvezde. U tami su lebdeli odrazi Sunca, Meseca i Zemlje, postajući sve manji i bleđi.
<BR>&nbsp;&nbsp;&nbsp;&nbsp;&nbsp;Korzenovski je otvorio probnu vezu. Tačkica mlečno bele svetlosti sinula je u središtu bezdimenzionalne tame. Usmeren na ključnjaču, pazeći da ga ne uznemire slike i prikaze koje su stvarale mašine, "osetio" je drugu stranu veze i ispitivao šta leži tamo.
<BR>&nbsp;&nbsp;&nbsp;&nbsp;&nbsp;Vakuum. Gotovo prazan prostor oko toka; blistavilo cevi sa plazmom.
<BR>&nbsp;&nbsp;&nbsp;&nbsp;&nbsp;Frekvenca svetlosti odgovarala je cevi sa plazmom u Putu.
<BR>&nbsp;&nbsp;&nbsp;&nbsp;&nbsp;Nekoliko metara iza Korzenovskog, predsednik Faren Siliom je čuo Inženjerov šapat. "Tu je."
<BR>&nbsp;&nbsp;&nbsp;&nbsp;&nbsp;Sada se Korzenovski trgao iz transa dovoljno dugo da ucrta uputstvo pultu koji je lebdeo kraj njega. Olmijev tajanstveni signal prošao je kroz otvorenu vezu i pošao Putem.
<BR>&nbsp;&nbsp;&nbsp;&nbsp;&nbsp;"Je li sve..." zausti Predsednik.
<BR>&nbsp;&nbsp;&nbsp;&nbsp;&nbsp;Tačka svetlosti u tami pred njima bljesnu i Korzenovski oseti drhtaj u ključnjači. Drhtaj kao da je odjeknuo čitavim Čičkom; pred njim su se pojavili simboli upozorenja, koji su se odnosili na poremećaje u šestoj komori.
<BR>&nbsp;&nbsp;&nbsp;&nbsp;&nbsp;Korzenovski proveri je li veza valjano uspostavljena. Bila je.
<BR>&nbsp;&nbsp;&nbsp;&nbsp;&nbsp;Nešto je pokušavalo da prodre kroz vezu sa druge strane.
<BR>&nbsp;&nbsp;&nbsp;&nbsp;&nbsp;Korzenovski ponovo usmeri svu pažnju na ključnjaču. Neka sila se beše ubacila u vezu, rešena da je zadrži otvorenom; sila snažnija i prefinjenija nego što je Korzenovski mislio da je moguće.
<BR>&nbsp;&nbsp;&nbsp;&nbsp;&nbsp;"Problem", brzo je ucrtao Farenu Siliomu.
<BR>&nbsp;&nbsp;&nbsp;&nbsp;&nbsp;On pokuša da prekine vezu, ali tačka svetlosti ipak ostade, čak je i porasla. Nije mogao da je smanji; mogao je samo da je poveća, a to mu se nije činilo mudrim. Šta god da se nalazilo s druge strane, očito je želelo potpuno otvaranje, ponovnu vezu sa Čičkom.
<BR>&nbsp;&nbsp;&nbsp;&nbsp;&nbsp;Vrativši se slici koju je ključnjača davala o tkanju između univerzuma, Korzenovski ispita vezu iz raznih "uglova", tragajući za slabošću, nečim što bi teoretski moralo da postoji. Mogao bi da iskoristi tu slabost i izbaci vezu iz ravnoteže, i obruši se na ono što je pokušavalo da prođe kroz nju.
<BR>&nbsp;&nbsp;&nbsp;&nbsp;&nbsp;Pre nego što je našao tu slabost, užasni bljesak energije se raširi iz tačke i probi mehur od vučnog polja na kraju bušotine. Mehur zaiskri i nestade, i sve se uskovitla u nastaloj vazdušnoj struji. Ostala vučna polja očajnički su svetlucala, dok je vazduh jurio iz bušotine.
<BR>&nbsp;&nbsp;&nbsp;&nbsp;&nbsp;Faren Siliom zgrabi Korzenovskog za ogrtač. Plamen energije šibao je tamo-amo, cepajući asteroidne zidove od kamena i metala, izvivši se preko posmatrača, dodirnuvši glavni tokobrod i pretvorivši mu nos u opiljke. Tokobrod se trže u svom vučnom polju i razbi se o sferične odaje Korzenovskog, zdrobivši ih o zadimljeni zid.
<BR>&nbsp;&nbsp;&nbsp;&nbsp;&nbsp;Korzenovski nije mogao da diše, ali to nije bilo važno. Bio je zatvorio oči i u produženim trenucima implantima povećanog vremena tragao za defektom koji je morao biti tu negde.
<BR>&nbsp;&nbsp;&nbsp;&nbsp;&nbsp;Faren Siliom beše izgubio uporište i proleteo kraj Korzenovskog. Pomoćno vučno polje stvorilo je mrežu preko otvora, i niti su snažno blistale dok su pokušavale da zaustave isticanje vazduha, otpadaka i ljudi. Predsednik udari o mrežu i zaustavi se u njoj, raširenih ruku i nogu.
<BR>&nbsp;&nbsp;&nbsp;&nbsp;&nbsp;Olmi se uhvatio za stub i sada se očajnički držao, gledajući kako ljudi proleću kraj njega. Džudit Hofman, obmotana svetlucavim zaštitnim poljem, prokotrlja se kraj njega, i on pruži ruku da je dohvati. Oštećeno polje beše mu spržilo šaku, ali uhvatio ju je i zadržao, dok se polje proširilo oko oboje.
<BR>&nbsp;&nbsp;&nbsp;&nbsp;&nbsp;Korzenovski, koji se vrteo kao privezak izgubljen u oluji, držeći se u mestu zahvaljujući samo vučnom polju koje je povezivalo ključnjaču i pult, oseti da mu prirodna svest nestaje. Smesta je prebacio sve misli u implantske procesore... I ugledao talasić nejednakosti, nagoveštaj nestabilnosti, u izvesnom "uglu" veze. Implant je divlje prevodio dotok podataka iz ključnjače; greška je "zaudarala" na nešto izgorelo, i ostavila mu je u umu oštar smolasti ukus.
<BR>&nbsp;&nbsp;&nbsp;&nbsp;&nbsp;Tok vetra se smanjio, pošto je pritisak u bušotini opao gotovo do spoljašnjeg vakuuma, ali plamen energije koja je prodirala kroz sićušnu vezu sa Putem sada se sužavao, i kao da je birao mete. Koliko je Olmi mogao da vidi, još nije napadao ljude, već se usmeravao na velike mašine; ipak, sada su njegovi zavijuci i navoji počeli opasno da se približavaju Inženjeru.
<BR>&nbsp;&nbsp;&nbsp;&nbsp;&nbsp;Korzenovski je osetio vrelinu, ali onako sklopljenih očiju nije video kako mu ivica ogrtača plamti i nestaje. Nova vučna polja su se borila da očuvaju jedinstvo bušotine, i polja za slučaj opasnosti su brzo stvarala kugle oko preostalih ljudi, ali stalno ih je narušavala energija koja je još doticala kroz vezu.
<BR>&nbsp;&nbsp;&nbsp;&nbsp;&nbsp;Bušotina se ispunila lebdećim otpadom, ošamućenim i onesvešćenim ljudima, izmučenim koturovima i pramenjem dima; oslobođeni tokobrod se prevrtao i polako udarao o zid, preteći da zdrobi zbunjene monitore koji su se okupili po strani, čekajući uputstva i kraj haosa.
<BR>&nbsp;&nbsp;&nbsp;&nbsp;&nbsp;Korzenovski usmeri sve energije šeste komore kroz ključnjaču, ka grešci u vezi, pokušavajući da tu otvori kapiju, preranu i pogrešnu kapiju koja bi primorala vezu da se zatvori ili stvori strašan nabor u samom Putu.
<BR>&nbsp;&nbsp;&nbsp;&nbsp;&nbsp;U jednom mračnom trenutku se upita da li su to suočeni sa moćima Konačnog Uma, kao što je Mirski pretio; ipak, intuicija mu reče da to nije bio slučaj.
<BR>&nbsp;&nbsp;&nbsp;&nbsp;&nbsp;Veza je procvetala u crvenilo, kao ružin pupoljak, i latice su drobile i gulile vrh otvorene sedme komore. Sve to je nakratko ugledao kroz ključnjaču, a onda je osetio da mu je implant preopterećen. Ako se ne isključi, implant će - kao i deo njegovog prirodnog uma - verovatno biti izbrisan.
<BR>&nbsp;&nbsp;&nbsp;&nbsp;&nbsp;On skloni ruke sa ključnjače, ali posao je već bio obavljen.
<BR>&nbsp;&nbsp;&nbsp;&nbsp;&nbsp;Ruža se grčila pod tamom i zvezdama. Plamen energije beše nestao. Tačka svetlosti brzo je izbledela i zgasla.
<BR>&nbsp;&nbsp;&nbsp;&nbsp;&nbsp;Vazduh je prestao da bolno juri kraj Inženjera. Vučna polja su izdržala, a negde daleko iza u bušotini, ogromne pumpe počele su da nadoknađuju vazduh koji je izleteo iz bušotine u poslednjih nekoliko...
<BR>&nbsp;&nbsp;&nbsp;&nbsp;&nbsp;Koliko je dugo trajalo? Korzenovski se obrati implantu.
<BR>&nbsp;&nbsp;&nbsp;&nbsp;&nbsp;Dvadeset sekundi. Samo dvadeset sekundi.
<BR>&nbsp;&nbsp;&nbsp;&nbsp;&nbsp;Olmi proveri da onesvešćena Hofmanova nije ozbiljno povređena, a onda ucrta uputstva okružujućem polju da se razdvoji. Odlebdeo je sam ka pultu i Korzenovskom. Inženjer se pridržavao za svoja polja, bolno dahćući u retkom vazduhu.
<BR>&nbsp;&nbsp;&nbsp;&nbsp;&nbsp;"Šta se desilo?" upita Olmi.
<BR>&nbsp;&nbsp;&nbsp;&nbsp;&nbsp;Odgovorio mu je Jart iznutra: Automatska odbrana.
<BR>&nbsp;&nbsp;&nbsp;&nbsp;&nbsp;"To sam ja tebe hteo da pitam", odgovori Korzenovski. "Tvoj signal..." On zastade i osvrnu se. "Koliko je ljudi nestalo? Gde je Predsednik?"
<BR>&nbsp;&nbsp;&nbsp;&nbsp;&nbsp;Olmi pogleda kroz prozirno polje koje je sada zatvaralo severni kraj bušotine. Video je nekoliko žmirkavih, svetlucavih predmeta napolju, na putanjama koje su ih udaljavale od sedme komore i od Čička. Vučno polje koje je zadržalo Farena Silioma beše popustilo. Monitori su već žurili da ih prikupe.
<BR>&nbsp;&nbsp;&nbsp;&nbsp;&nbsp;"On je tamo napolju", reče Olmi.
<BR>&nbsp;&nbsp;&nbsp;&nbsp;&nbsp;Korzenovski se zgrči od iscrpljenosti i jada, i skupi se kao probušeni balon.
<BR>&nbsp;&nbsp;&nbsp;&nbsp;&nbsp;"Mislim da su većina mrtvih neo-Gešeli", reče Olmi. "Svi oni imaju implante."
<BR>&nbsp;&nbsp;&nbsp;&nbsp;&nbsp;"Propast", zakuka Korzenovski, očajno tresući glavom. "Da li nas je Mirski na to upozoravao?"
<BR>&nbsp;&nbsp;&nbsp;&nbsp;&nbsp;"Mislim da nije", odgovori Olmi.
<BR>&nbsp;&nbsp;&nbsp;&nbsp;&nbsp;"Znači, Jarti."
<BR>&nbsp;&nbsp;&nbsp;&nbsp;&nbsp;Olmi uhvati Korzenovskog pod ruku i polako ga povuče dalje od ključnjače. "Najverovatnije", složi se on tiho. "Pođi sa mnom." Jart nije pokušao da preuzme kontrolu; Korzenovski mu je bio važan koliko i Olmi.
<BR>&nbsp;&nbsp;&nbsp;&nbsp;&nbsp;Inženjer je gotovo blebetao. "Pokušali su da prisile vezu da se potpuno otvori. Žele da nas se dočepaju. Žele da nas unište."
<BR>&nbsp;&nbsp;&nbsp;&nbsp;&nbsp;Olmi upita Jarta da li je to želeo.
<BR>&nbsp;&nbsp;&nbsp;&nbsp;&nbsp;Osim i sve dok ne prime signal, to im je svakako glavni cilj.
<BR>&nbsp;&nbsp;&nbsp;&nbsp;&nbsp;Vrisci i ječanje u bušotini polako su zamirali, dok su medicinski monitori pristizali iz ležišta u zidovima. Olmi povede svog mentora ka oknu. "Idemo da porazgovaramo", reče on. "Moram štošta da objasnim."
<BR>&nbsp;&nbsp;&nbsp;&nbsp;&nbsp;Nije znao je li izgovorio to svojom voljom, ili na Jartovo naređenje. Je li i bilo važno?
<BR>&nbsp;&nbsp;&nbsp;&nbsp;&nbsp;Poruka je poslata. Desilo se nešto što je moglo da uništi sedmu komoru, možda i čitav asteroid. Veza nije bila neporeciva, ali je delovala čvrsto...
<BR>&nbsp;&nbsp;&nbsp;&nbsp;&nbsp;Olmijev poraz donosio je prve plodove.
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
