<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. GEA, OSTRVO RODOS, VELIKA ALEKSANDREJSKA EKUMENA, GODINA ALEKSANDROSA 2331-2342.
<P>&nbsp;&nbsp;&nbsp;&nbsp;&nbsp;Rita Berenika Vaskajza rasla je poludivlje po obalama oko drevne luke Lindos sve do svoje sedme godine, i njeni otac i majka pustili su da se sunce i more staraju o njoj, učeći je samo onome što je sama želela da sazna - a toga je bilo dosta.
<BR>&nbsp;&nbsp;&nbsp;&nbsp;&nbsp;Bila je tamnoputa devojčica golih ruku i nogu, krupnih očiju i skoro nevidljiva među smeđim, belim i bledozlatnim zidovima, stubovima i stepeništima napuštenog akropolja. Iz prostrane porte svetilišta Atene Lindije, dlanova priljubljenih uz trošne zidove, zurila je niz liticu u beskrajno azurno more, brojeći stalno, nežno pljuskanje talasa o stenje.
<BR>&nbsp;&nbsp;&nbsp;&nbsp;&nbsp;Ponekad bi se provukla kroz drvena vrata u sklonište gde se nalazio ogromni Atenin kip, ozbiljan i krupnih udova u senkama, svakako azijatski po liku, sa blistavom mesinganom krunom (nekada zlatnom) i kamenim štitom visine odraslog muškarca. Malo Linđana je dolazilo ovamo; mnogi su smatrali da je hram pun vekovima starih duhova persijskih branilaca, masakriranih kada je Ekumena povratila kontrolu nad ostrvom. Ponekad bi dolazili turisti iz Egiptosa ili sa kopna, ali ne često. Srednje More više nije bilo mesto za turiste.
<BR>&nbsp;&nbsp;&nbsp;&nbsp;&nbsp;Farmeri i pastiri iz Lindosa smatrali su je za Artemidu i verovali da im donosi sreću. U selu, njen svet je bio pun osmeha dobrodošlice na poznatim licima.
<BR>&nbsp;&nbsp;&nbsp;&nbsp;&nbsp;Na njen sedmi rođendan, Berenika, njena majka, odvela ju je iz Lindosa na Rodos. Nije se sećala mnogo čega o najvećem gradu na ostrvu osim ogromnog bronzanog Neos Kolososa, ponovo izlivenog i podignutog pre četiri stoleća, kome su sad nedostajali čitava jedna ruka i polovina druge.
<BR>&nbsp;&nbsp;&nbsp;&nbsp;&nbsp;Njena majka, sa crvenkasto smeđom kosom, krupnih očiju kao i kći, provela ju je kroz grad do belo okrečene zgrade od cigle, kamena i gipsa, gde je živeo didaskalos prvog stepena Akademije - veštak u poučavanju dece. Rita je stajala sama pred didaskalosom u toploj, sunčanoj sobi za ispite, bosonoga i u jednostavnoj beloj haljini, i odgovarala na njegova jednostavna i značajna pitanja. To je bilo tek nešto više od formalnosti, s obzirom da je njena baka osnovala Akademiju Hipateiju, ali, ipak, bila je značajna formalnost.
<BR>&nbsp;&nbsp;&nbsp;&nbsp;&nbsp;Kasnije tog dana, majka joj je rekla da je primljena u svoju prvu školu, i da će početi da je pohađa kad napuni devet godina. Potom je Berenika povela Ritu natrag u Lindos, i život se nastavio slično kao i ranije, ali sa više knjiga i više lekcija koje su je pripremale, i sa manje vremena da se jurca po vetru i vodi.
<BR>&nbsp;&nbsp;&nbsp;&nbsp;&nbsp;Na tom putovanju nisu posetili sofe; bila je bolesna. Govorilo se da umire, ali dva meseca kasnije se oporavila. Sve to je maloj Riti malo značilo, jer nije znala skoro ništa o svojoj baki, pošto ju je videla svega dvaput, kao beba i u petoj godini.
<BR>&nbsp;&nbsp;&nbsp;&nbsp;&nbsp;Onog leta pre nego što će poći u školu, baka ju je pozvala da dođe na Rodos i provede neko vreme kod nje. Sofe je živela povučeno. Mnogi Rodošani su je smatrali za boginju. Njeno poreklo i priče koje su narastale oko nje samo su potvrđivali takva verovanja. Rita nije imala neko čvrsto mišljenje o tome. Ono što su pričali Linđani i ono što su joj govorili otac i majka ponekad je bilo vrlo slično, a ponekad vrlo različito.
<BR>&nbsp;&nbsp;&nbsp;&nbsp;&nbsp;Ritina majka je bila skoro panično uzbuđena tom privilegijom, koju Patrikija nije ukazala ni jednom drugom unučetu. Njen otac, Ramon, prihvatio je situaciju smireno i samouvereno, jer takav je bio u to vreme, pre sofine smrti i početka trvenja u Akademiji. Zajedno su je odveli u Rodos konjskom zapregom, vozeći istim onim kaldrmisanim i zamašćenim putem kojim su išli i pre dve godine.
<BR>&nbsp;&nbsp;&nbsp;&nbsp;&nbsp;Patrikijina kuća stajala je na stenovitom podbrđu sa pogledom na veliku pomorsku luku. Bila je to mala zgrada od kamena i gipsa, u kasnopersijskom stilu, sa četiri sobe i izdvojenim kabinetom na niskoj litici nad žalom. Dok su išli stazom kroz povrtnjak, Rita je pogledala preko zida od cigle ka drevnoj tvrđavi Kamib na drugoj strani luke, koja se podizala kao prostrana kamena zdela od kraja širokog mola. Tvrđava je bila napuštena već sedamdeset godina, ali Ekumena ju je sada obnavljala. Radnici su se verali njenim debelim izlokanim zidovima, sitni kao miševi. Neos Kolosos čuvao je ulaz u luku, na stotinu ruku ispred tvrđave, još uvek bez ruku, pa ipak vrlo dostojanstven na svom masivnom postolju od kamena i cigle, okružen vodom.
<BR>&nbsp;&nbsp;&nbsp;&nbsp;&nbsp;"Je li ona veštica?" upita tiho Rita Ramona, dok su stajali pred glavnim ulazom.
<BR>&nbsp;&nbsp;&nbsp;&nbsp;&nbsp;"Šššš", upozori je Berenika i pritisnu joj usne prstom.
<BR>&nbsp;&nbsp;&nbsp;&nbsp;&nbsp;"Nije veštica", nasmeši se Ramon. "Ona mi je majka."
<BR>&nbsp;&nbsp;&nbsp;&nbsp;&nbsp;Rita pomisli kako bi bilo lepo da vrata otvori sluga, ali sofe nije držala poslugu. Patrikija Vaskajza se lično pojavi na vratima, smešeći se, sedokosa, tamne kože, nalik na suvu granu sa oštrim, prodornim očima optočenim dubokim borama. Čak i usred leta, na bregu je duvao hladan vetar, i Patrikija je nosila crnu haljinu do zemlje.
<BR>&nbsp;&nbsp;&nbsp;&nbsp;&nbsp;Dotakla je Ritu po obrazu vrhom suvog prsta, i Rita pomislila... Načinjena je od drveta. Ali, sofin dlan bio je mek, topao i mirisao je na slatko. Odnekud iza leđa izvukla je cvetnu ogrlicu i stavila je Riti oko vrata. "Stari običaj sa Havaja", objasni ona.
<BR>&nbsp;&nbsp;&nbsp;&nbsp;&nbsp;Berenika je stajala pognute glave, ruku čvrsto priljubljenih uz bokove. Rita je primetila majčino strahopoštovanje i to joj se nekako nije dopalo; sofe je bila veoma stara i vrlo mršava, to svakako, ali nije bila strašna. Barem, ne još. Rita opipa cveće oko vrata i pogleda Ramona, koji joj se umirujuće nasmeši.
<BR>&nbsp;&nbsp;&nbsp;&nbsp;&nbsp;"Sada ćemo ručati", reče Patrikija. Glas joj je bio promukao i dubok, gotovo kao muški.
<BR>&nbsp;&nbsp;&nbsp;&nbsp;&nbsp;Polako je pošla ispred njih ka kuhinji, pažljivo odmeravajući svaki korak. Njene papuče šuškale su po crnim daskama poda. Dotakla je rukom naslon stolice, kao da pozdravlja prijatelja, potom je kucnula rub stare gvozdene zdele, i na kraju pogladila ivicu izribanog drvenog stola prekrivenog voćem i sirevima. "Pošto moj sin i snaja - zlatni ljudi, ali smetaju nam - pošto odu kući, možemo stvarno da pričamo." Sofe oštro pogleda Ritu, i devojčica i nehotice, gotovo zaverenički, klimnu glavom.
<BR>
<BR>&nbsp;&nbsp;&nbsp;&nbsp;&nbsp;Naredne sedmice uglavnom su provodile zajedno. Patrikija je pričala priče, od kojih Rita mnoge već beše čula od oca. Patrikijina Zemlja nije bila ona Gea na kojoj je Rita odrasla; tamo se istorija drugačije odvijala.
<BR>&nbsp;&nbsp;&nbsp;&nbsp;&nbsp;Jednog maglovitog i toplog dana, kada je vetar uminuo a more izgledalo izgubljeno u staklastom snu, baka je polako povede u obližnji zasad narandži, držeći preko ruke korpu za voće. "U Kaliforniji su svuda bili zasadi narandži, divnih krupnih narandži, mnogo većih od ovih." Patrikija mršavim, snažnim prstima podiže crvenkastu voćku veličine šljive. "Kada sam bila u tvojim godinama, zasadi već uglavnom behu nestali. Suviše ljudi želelo je da živi tamo. Nije bilo mesta i za njih i za narandže."
<BR>&nbsp;&nbsp;&nbsp;&nbsp;&nbsp;"Je li Kalifornija ovde ili tamo, bako?" upita Rita.
<BR>&nbsp;&nbsp;&nbsp;&nbsp;&nbsp;"Tamo. Na Zemlji", odgovori Patrikija. "Ovde nema takvog imena." Ona zastad, zamišljeno gledajući ka nebu. "Ne znam šta se desilo tamo, gde bi na ovom svetu bila Kalifornija... Pretpostavljam da je to deo zapadne pustinje u Nea Karkedoniji."
<BR>&nbsp;&nbsp;&nbsp;&nbsp;&nbsp;"Puna crvenokožaca sa lukovima i strelama", dopuni je Rita.
<BR>&nbsp;&nbsp;&nbsp;&nbsp;&nbsp;"Možda. Možda."
<BR>&nbsp;&nbsp;&nbsp;&nbsp;&nbsp;Pošto bi jele same u kuhinji, Rita je ćutke slušala sofe u prijatnoj svežini letnjih večeri, dok je stara uljana lampa svetlela i dimila se na stočiću od pruća, pretvarajući noć u sumrak dok su pijuckale topli čaj. "Tvoja prababa, moja majka, ponekad me posećuje..."
<BR>&nbsp;&nbsp;&nbsp;&nbsp;&nbsp;"Zar ona, bako, nije u drugom svetu?"
<BR>&nbsp;&nbsp;&nbsp;&nbsp;&nbsp;Patrikija se nasmeši i klimnu glavom. Lice joj se pod narandžastim svetlom beše pretvorilo u masu bora. "To joj ne smeta. Dolazi dok spavam, i kaže da si vrlo bistra devojčica, divno dete, i da je ponosna što nosite isto ime." Patrikija se naže bliže. "I tvoj pradeda se ponosi tobom. Ali, dete, ne dopusti da ti to zasmeta. Imaš dovoljno vremena da se igraš i sanjaš i rasteš pre nego što dođe tvoj dan."
<BR>&nbsp;&nbsp;&nbsp;&nbsp;&nbsp;"Kakav dan, bako?"
<BR>&nbsp;&nbsp;&nbsp;&nbsp;&nbsp;Patrikija se zagonetno nasmeši i mahnu glavom ka obzorju. Afrodita je sjajila i treperila nad morem kao rupica u abažuru od tamne svile.
<BR>
<BR>&nbsp;&nbsp;&nbsp;&nbsp;&nbsp;Rita se vratila u Patrikijinu kuću dve godine kasnije. Više nije bila divlje dete doterano u red prisustvom neverovatno stare bake, nego marljiv, negovan devojčurak spreman da postane žena. Patrikija se, međutim, ne beše izmenila. Riti je ličila na osušenu voćku ili egiptosku mumiju koja će postojati zauvek.
<BR>&nbsp;&nbsp;&nbsp;&nbsp;&nbsp;Ovog puta su više pričale o istoriji. Rita je dosta znala o istoriji Gee - i to ne baš onako kako je Ekumena želela da se predaje. Akademija Hipateia je koristila udaljenost Rodosa od Aleksandreje u svoju korist. Pre više decenija, Kraljevska hipselota Kleopatra Dvadesetprva beše dala sofi više prava u odlučivanju nego što se to kraljevskim savetnicima svidelo.
<BR>&nbsp;&nbsp;&nbsp;&nbsp;&nbsp;Sa jedanaest godina, Rita je već bila svesna politike. Ali, već se bilo pokazalo da je mnogo vičnija brojevima i prirodnim naukama.
<BR>&nbsp;&nbsp;&nbsp;&nbsp;&nbsp;Tokom dugih večeri na verandi, dok su gledale zamiranje dana na purpurnom, sivom i crvenom obzorju, Patrikija je pričala Riti o Zemlji koja je umalo uništila samu sebe. I pričala joj je o Kamenu koji je došao sa zvezda, šupalj kao tikva ili neki egzotični mineral, kojeg su izgradila Zemljina deca iz nekog budućeg vremena. Rita se čudila tananoj geometriji koja je omogućavala da toliki predmet bude bačen unazad kroz vreme u drugi, sličan svemir. Ali, glava kao da joj je bila puna sunčanih buba dok je Patrikija opisivala hodnik, Put koji su Zemljina deca nastavila na Kamen...
<BR>&nbsp;&nbsp;&nbsp;&nbsp;&nbsp;Nemirno je spavala i sanjala to veštačko mesto uobličeno kao beskrajna vodovodna cev, sa otvorima u bezbroj svetova...
<BR>&nbsp;&nbsp;&nbsp;&nbsp;&nbsp;Dok su radile u bašti, pleveći i trebeći insekte, sadeći ograde belog luka oko nežnih mladih izdanaka, Patrikija je pričala Riti o svom dolasku na Geu. Bila je vrlo mlada, pre šezdeset godina, kada je dobila priliku da potraži kapiju na Putu koja bi je odvela na Zemlju bez nuklearnog rata, gde je njena porodica možda još bila živa.
<BR>&nbsp;&nbsp;&nbsp;&nbsp;&nbsp;Umesto toga, pogrešila je i dospela na Geu.
<BR>&nbsp;&nbsp;&nbsp;&nbsp;&nbsp;"Prvo sam prostala pronalazač", rekla je. "Pronalazila sam stvari koje sam poznavala na Zemlji. Dala sam im bikiklos. Zemljoradničko oruđe. Stvari kojih sam se sećala." Ona odmahnu rukama kao da ih omalovažava. "To je trajalo samo nekoliko godina. Ubrzo potom započela sam da radim za Muzejon, i ljudi su počeli da veruju mojim pričama. Neki su se prema meni ponašali kao da sam nešto nadljudsko, što..." Ona oštro odmahnu glavom. "To nije tačno. Umreću, draga moja, verovatno vrlo uskoro..."
<BR>&nbsp;&nbsp;&nbsp;&nbsp;&nbsp;Za pet godina od dolaska na Geu, Patrikija je pozvana u Palatu, na audijenciju kod Prolomeja Tridesetpetog Nikeforosa. Stari vladar Ekumene ju je detaljno ispitao, pregledao aparate koje beše donela sa sobom i uspela da sačuva, i proglasio je istinskim čudom.
<BR>&nbsp;&nbsp;&nbsp;&nbsp;&nbsp;"Rekao je da očito nisam boginja, a ni demon, i uvrstio me je u dvorane. To su bila teška vremena. Pogrešila sam što sam im opisala oružja Zemlje, pa su hteli da im pomognem da nprave veće bombe. Odbila sam. Nikeforos je zapretio da će me utamničiti - bio je pod priličnim pritiskom zbog libijskih pustinjskih armija. Hteo je da ih sve zbriše jednim udarcem. Stalno sam mu ponavljala šta su bombe učinile Zemlji, ali on me nije slušao. Mesec dana sam provela u zatvoru u Aleksandreji, a onda me je pustio; poslao me je na Rodos i naredio mi da tu osnujem Akademiju. Umro je pet godina kasnije, ali Hipateion je već bio dobro uhodan. Sa njegovim sinom sam se dobro snašla... fin momak, mada prilično slab. A potom i sa njegovom unukom... prvo sa njenom majkom, naravno, snažnom i čvrstom ženom, ali bistrom, a onda sa samom Kraljevskom hipselotom kada je postala punoletna..."
<BR>&nbsp;&nbsp;&nbsp;&nbsp;&nbsp;"Da li ti se ovde sviđa?" upita je Rita, nameštajući veliki slamni šešir. Patrikija nabra sparušene usne i žalostivo odmahnu glavom, ne priznajući i ne poričući ništa.
<BR>&nbsp;&nbsp;&nbsp;&nbsp;&nbsp;"Ovo je moj svet, i nije moj svet", odgovori ona. "Ipak bih otišla kući, kad bih imala priliku."
<BR>&nbsp;&nbsp;&nbsp;&nbsp;&nbsp;"Da li bi mogla?"
<BR>&nbsp;&nbsp;&nbsp;&nbsp;&nbsp;Patrikija pokaza glavom ka blistavom nebu. "Možda. Ali, to nije verovatno. Jednom se druga kapija otvorila na Gei, i uz kraljičinu pomoć provela sam godine tragajući za njom. Ali, bila je kao duh iz močvare. Nestajala je, pojavljivala se negde drugde, ponovo nestajala. A sada je nema već devetnaest godina."
<BR>&nbsp;&nbsp;&nbsp;&nbsp;&nbsp;"Kada bi je našla, da li bi te odvela na Zemlju?"
<BR>&nbsp;&nbsp;&nbsp;&nbsp;&nbsp;"Ne", odgovori sofe. "Verovatno bi me vratila nazad u Put. Odatle bih, ipak, verovatno mogla da odem kući."
<BR>&nbsp;&nbsp;&nbsp;&nbsp;&nbsp;Rita je osećala tugu dok je slušala staričin tihi glas kako se još utišava kod poslednje reči. Lice joj je bilo u dubokoj senci ispod šešira, mačkaste crne oči sklopljene, napola otvorene, beskrajno umorne. Sofe se strese i procenjivački pogleda unuku. "Hoćeš li da naučiš malo zanimljive geometrije?"
<BR>&nbsp;&nbsp;&nbsp;&nbsp;&nbsp;Rita sinu. "Da!"
<BR>
<BR>&nbsp;&nbsp;&nbsp;&nbsp;&nbsp;Ležala je u polusnu na svom ležaju u praznoj, belo okrečenoj sobi, osluškujući talase daleke oluje kako se razbijaju samo nekoliko desetina ruku dalje, snažni udarci Posejdonovih pesnica po stenju, poklapajući se sa njenim snom kao sporo trupkanje kopita ogromnog konja. Mesečina je ispunjavala jedan ugao hladnom svetlošću. Rita malo otvori oči, osećajući da u sobi sem nje ima još nekog. Kroz mesečinu prođe neka senka, noseći nešto. Devojčica se promeškolji na kožnom ležaju, još ne sasvim probuđena, tela izgubljenog u udobnosti.
<BR>&nbsp;&nbsp;&nbsp;&nbsp;&nbsp;Senka se približi. Bila je to Patrikija.
<BR>&nbsp;&nbsp;&nbsp;&nbsp;&nbsp;Rita zatvori oči, a onda ih ponovo otvori. Naravno, nije se plašila sofe, ali zbog čega je došla u njenu sobu ovako usred noći? Patrikija uhvati unuku za ruku svojim suvim, snažnim prstima i položi je na nešto metalno, čvrsto i glatko, nepoznato, pa ipak prijatno na dodir. Rita promrmlja nejasno pitanje.
<BR>&nbsp;&nbsp;&nbsp;&nbsp;&nbsp;"Ovo će te znati, prepoznavaće te", šapnu joj Patrikija. "Svojim dodirom ga prisvajaš, i biće tvoje, kroz mnogo godina kada budeš odrasla. Slušaj njegove poruke, dete moje. Reći će ti i gde i kada. Ja sam sada suviše stara. Nađi, umesto mene, put kući."
<BR>&nbsp;&nbsp;&nbsp;&nbsp;&nbsp;Senka iziđe iz njene sobe, a i mesečina izblede. Soba se ispuni tamom. Rita zatvori oči, i uskoro nastupi jutro.
<BR>&nbsp;&nbsp;&nbsp;&nbsp;&nbsp;Tog novog jutra, Patrikija je počela da poučava Ritu u dva jezika koji nisu postojali na Gei, engleskom i španskom.
<BR>
<BR>&nbsp;&nbsp;&nbsp;&nbsp;&nbsp;Sofe je umrla, u prisustvu samo trojice svojih preživelih sinova, u praznoj sobi gde je pre pet godina njena unuka spavala i sanjala konje. Rita, koja je sada bila mlada žena na početku studija trećeg stepena na Hipateionu, nije mogla da razabere šta tačno oseća. Bila je srednjeg rasta ali nezgrapna, grubo, dečački privlačnog lica, vitka; kosa joj je bila crvenkasto smeđa, a obrve su joj se upitno izvijale nad zelenim očima, očevim očima na majčinom licu. Koji deo mene je Patrikija? Šta sam ponela od sofe?
<BR>&nbsp;&nbsp;&nbsp;&nbsp;&nbsp;Njen otac bio je spor, oprezan čovek, ali tuga i briga su se jasno videle na njemu dok je predvodio pogrebnu povorku dugačku čitav stadijum preko suncem izbeljenog kamenog puta ka trgovačkoj luci, prenoseći sofino krhko telo ka čamcu koji će ga izneti u more. Za njim su išla ostala braća, Ritini stričevi, učitelji jezika u Hipateionu; za njima je išla čitava Akademija u četiri grupe, svi obučeni u sivo i belo. Rita je išla korak iza i pored svog oca, ponavljajući u sebi: Radim ono što je želela.
<BR>&nbsp;&nbsp;&nbsp;&nbsp;&nbsp;Rita je studirala fiziku i matematiku. To beše ponela od sofe.
<BR>&nbsp;&nbsp;&nbsp;&nbsp;&nbsp;Nadarenost.
<BR>
<BR>&nbsp;&nbsp;&nbsp;&nbsp;&nbsp;Godinu dana nakon pogreba, kad je proleće ozelenelo voćnjake a vinogradi i maslinjaci procvetali, Ritu je otac poveo do skrovite pećine desetak stadijuma severozapadno od Lindosa, nedaleko od mesta gde se rodila. Odbio je da odgovara na njena pitanja. Sada je bila odrasla žena, ili je barem mislila tako. Već je imala ljubavnika, i bunila se što joj neko naređuje, što je sa toliko tajanstvenosti vodi na neko mesto koje joj nije bilo ni poznato ni važno. Ali otac je bio uporan, i ona nije volela da mu se protivi.
<BR>&nbsp;&nbsp;&nbsp;&nbsp;&nbsp;Pećina je bila zatvorena debelim čeličnim vratima, zarđalim od starosti ali sa dobro podmazanim šarkama. Visoko nad njima je manevrisao galebolet Ekumene, verovatno sa pustinjskog aerodromosa u Kilikiji ili Judeji, ostavljajući pet paralelnih belih ogrebotina preko mekog plavog neba.
<BR>&nbsp;&nbsp;&nbsp;&nbsp;&nbsp;Otac je otvorio vrata ogromnim ključem i šifrom od devet okreta brojčanika skrivenog u zaključanoj niši. Pošao je ispred nje u hladnu tamu, kraj buradi vina i maslinovog ulja i skladišta hrane hermetički zapečaćene u čeličnim posudama, pa kroz druga vrata u uzan tunel pozadi. I tek kada je tama postala neprozirna, Ramon je pritisnuo crno dugme i upalio svetlo.
<BR>&nbsp;&nbsp;&nbsp;&nbsp;&nbsp;Stajali su u niskoj, širokoj pećini, a vazduh je bio sladak od mirisa suvog kamena. Pod žućkastom svetlošću jedine sijalice, otac je pošao za svojom senkom ka grubo otesanom, čvrstom drvenom ormanu i izvukao duboku fioku. Škripa drveta zazvučala je teško i tužno među grubim zidovima. U fioci je bilo nekoliko lepih drvenih kutija, a jedna je bila velika kao putni kovčeg. Tu je prvu izvukao i preneo je do nje, i kleknuo pre nego što je otključao poklopac.
<BR>&nbsp;&nbsp;&nbsp;&nbsp;&nbsp;Unutra, okružena somotskim udubljenjem oblikovanim za nešto barem triput veće, nalazio se predmet velik otprilike kao njena dva dlana. Ličio je na ručke jednog od sofinih bikiklosa, mada mnogo deblje, sa izvijenim sedlom koje je gledalo unazad od spoja.
<BR>&nbsp;&nbsp;&nbsp;&nbsp;&nbsp;"Ovo je sada tvoje, tvoja odgovornost", reče joj otac, podižući ruke kao da više ne želi da ikada dodirne kutiju. "Čuvala ih je za tebe. Smatrala je da si ti jedina koja može da preuzme njen posao. Njen zadatak. Ni jedan od njenih sinova nije bio dorastao tome. Smatrala je da smo pogodni za administraciju, a ne za avanturu. Nikad se nisam raspravljao sa njom... ove stvari me plaše." On ustade i povuče se, i njegova senka se pomače sa kutije i njenog sadržaja. Predmet je ličio na skulpturu, blistajući belom i sedefnom bojom.
<BR>&nbsp;&nbsp;&nbsp;&nbsp;&nbsp;"Šta je to?" upita ona.
<BR>&nbsp;&nbsp;&nbsp;&nbsp;&nbsp;"To je jedan od Predmeta", odgovori otac. "Zvala ga je 'ključnjača'."
<BR>&nbsp;&nbsp;&nbsp;&nbsp;&nbsp;Sofe je sa sobom iz Puta, na fantastičnom putovanju u ovaj svet, donela tri Predmeta. Riti nikada nije objasnila njihove moći; samo joj je rekla šta neki od njih rade, ali ne i kako. Otac je izneo ostale kutije, spustio ih na suvi pod pećine i otvorio ih. "Ovo joj je bio teukos", reče on, pokazavši glatku ploču od stakla i metala, nešto veću od njene šake. S puno poštovanja je dodirnuo četiri male, svetlucave kocke kraj ploče. "Ovo je bila njena lična biblioteka. U ovim kockama su stotine knjiga. Neke su postale deo svete doktrine Hipateiona. Neke imaju veze sa Zemljom. Uglavnom su na jezicima koji ovde ne postoje. Pretpostavljam da te je naučila tim jezicima." Glas mu nije bio ljutit, samo umoran; možda se čak osećalo i olakšanje. Bolje njegova kći nego on. Potom on otvori i treću kutiju. "Ovo ju je držalo u životu otkako je stigla ovamo. Davalo joj je vazduh za disanje. Sada je sve to tvoje."
<BR>&nbsp;&nbsp;&nbsp;&nbsp;&nbsp;Pognuvši se nad najvećom kutijom, Rita pruži ruku ka Predmetu u obliku sedla. Čak i pre nego što je prstima dotakla površinu, shvatila je da je to ključ koji otvara kapije iz Puta. Bio je topao i prijateljski, ne sasvim nepoznat; poznala ga je, i on je poznao nju.
<BR>&nbsp;&nbsp;&nbsp;&nbsp;&nbsp;Rita sklopi oči i ugleda Geu, čitav svet, kao nacrtan na neverovatno detaljnom globusu. Globus se okretao pred njom i širio se, vukući je ka stepama Severusije, Mongoleje i Čin Činga, zemalja van moći Aleksandrejske Ekumene. Tu, u plitkom ritu kraj oskudnog, blatnjavog potoka, sijao je blistavi crveni trodimenzionalni krstić.
<BR>&nbsp;&nbsp;&nbsp;&nbsp;&nbsp;Ona otvori oči, užasnuta i bleda, i zagleda se u ključnjaču. Sada je bila tri puta veća, ispunjavajući somotsko ležište.
<BR>&nbsp;&nbsp;&nbsp;&nbsp;&nbsp;"Šta se desilo?" upita je otac.
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ne želim ove stvari", uzviknu ona i potrča ka izlazu iz pećine, na sunce. Otac pođe za njom, malo pogrbljen, skoro ponizan. "Tvoje su, kćeri", reče on. "Niko drugi ne može da ih koristi."
<BR>&nbsp;&nbsp;&nbsp;&nbsp;&nbsp;Ona mu odmače i sakri se u pukotini između dve izlokane stene, brišući oči od suza. Odjednom je zamrzela baku. "Kako si mogla to da mi uradiš?" upita Rita glasno. "Bila si luda." Privukla je kolena do brade, upirući sandalama o grubi suvi kamen. "Luda starica."
<BR>&nbsp;&nbsp;&nbsp;&nbsp;&nbsp;A onda se seti senke u tami kad je bila mala i poče da udara petom o kamen, dok je nije oderala. Meseci koje je Rita provodila gotovo samo sa njom, slušajući njene priče, razmišljajući o tom fantastičnom svetu... nikad nije ni pomislila da to zaista postoji, stvarno kao Rodos i more. Patrikijin svet bio je dalek kao snovi, i isto tako neverovatan.
<BR>&nbsp;&nbsp;&nbsp;&nbsp;&nbsp;Ali baka nije nikada lagala; nije prikrivala istinu o drugim stvarima o kojima su pričale. Uvek je bila sasvim otvorena, ponašajući se prema unuci kao da je odrasla, pažljivo objašnjavajući, odgovarajući na pitanja bez licemerja koje su odrasli često ispoljavali.
<BR>&nbsp;&nbsp;&nbsp;&nbsp;&nbsp;Zašto bi onda lagala o Putu?
<BR>&nbsp;&nbsp;&nbsp;&nbsp;&nbsp;Kada je sumrak ublažio obrise granja nad njom, koje se videlo kroz pukotinu, Rita iziđe između stenja i polako pođe nizbrdo ka pećini. Otac ju je tu čekao, sedeći kraj vrata, sa dugim zelenim štapom preko kolena. Nije ni pomislila na mogućnost da je udari; Ramon je nikad nije fizički kažnjavao. Štapom se samo poigravao dok je razmišljao.
<BR>&nbsp;&nbsp;&nbsp;&nbsp;&nbsp;Nežni, pažljivi oče, pomisli ona. Život beše za njega postao odveć složen. Politika opstanka Akademije postajala je sve gora. Nije mu trebalo još bola.
<BR>&nbsp;&nbsp;&nbsp;&nbsp;&nbsp;On ustade, odbaci štap i obrisa ruke o pantalone, gledajući u zemlju. Ona mu priđe i čvrsto ga zagrli. Potom su se vratili u pećinu, spakovali Predmete u kutije i, natovareni, poneli ih nizbrdo ka belo okrečenoj kući u kojoj Rita beše rođena.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
