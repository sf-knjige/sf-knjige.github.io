<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Aresov oblik pozajmljivao se stvarnosti; Maji je vakuum između Zemlje i Marsa počinjao da liči na dugački niz cilindara, povijenih na spojevima pod uglom od 45 stepeni. Postojala je trkačka staza, sa preprekama, oko torusa C, i ona bi na svakom spoju usporila i napela mišiće nogu za povećani pritisak dveju krivina od 22,5 stepena i odjednom bi ugledala čitavu unutrašnjost sledećeg cilindra. Svet je počinjao da izgleda prilično tesan.
<BR>&nbsp;&nbsp;&nbsp;&nbsp;&nbsp;Možda su baš zbog toga ljudi unutra počeli da bivaju nekako veći. Proces skidanja antarktičkih maski se nastavio, i svaki put kada bi neko pokazao neku novu i dotle nepoznatu osobinu, svi koji bi to primetili osetili bi se mnogo slobodnije; ovo osećanje je izazivalo nova otkrića. Jednog nedeljnog jutra, hrišćani na brodu, njih dvanaestoro, slavili su Uskrs u balon-salonu. Kod kuće je bio april, iako je na Aresu bila sredina leta. Posle službe su sišli u dvoranu D na užinu. Za jednim stolom bili su Maja, Frenk, Džon, Arkadije i Saks, pijući kafu i čaj. Razgovor između njih i sa okolnim stolovima bio je gusto prepleten, i u prvom trenutku samo su Maja i Frenk čuli šta je Džon govorio Filis Bojl, geologu, koja je vodila uskršnju službu.
<BR>&nbsp;&nbsp;&nbsp;&nbsp;&nbsp;"Mogu da razumem ideju o Vaseljeni kao nadbiću, kao i onu da njenu energiju čine misli tog bića. Lepa zamisao. Ali priča o Hristu..." Džon odmahnu glavom.
<BR>&nbsp;&nbsp;&nbsp;&nbsp;&nbsp;"Jesi li siguran da znaš priču?" upita Filis.
<BR>&nbsp;&nbsp;&nbsp;&nbsp;&nbsp;"Vaspitan sam u luteranskom duhu u Minesoti", odvrati Džon kratko. "Išao sam na časove veronauke, gde su mi celu stvar utuvili u glavu."
<BR>&nbsp;&nbsp;&nbsp;&nbsp;&nbsp;A to je i razlog, pomisli Maja, zbog koga se uopšte upustio u ovakvu raspravu. Imao je nezadovoljan izraz kakav Maja nikad ranije nije videla, pa se povila malo napred, odjednom zainteresovana. Pogledala je Frenka; zurio je u svoju šolju sa kafom kao da je duboko u mislima, ali je bila sigurna da sluša.
<BR>&nbsp;&nbsp;&nbsp;&nbsp;&nbsp;Džon reče: "Treba da znaš da su Božje reči napisane decenijama posle događaja, od ljudi koji nikada nisu sreli Hrista. I da postoje druge Božje reči, koje otkrivaju drugačijeg Hrista, izostavljene iz Biblije političkom voljom u trećem veku. On je, prema tome, neka vrsta literarnog lika, politički konstrukt. Ništa ne znamo o pravom Hristu."
<BR>&nbsp;&nbsp;&nbsp;&nbsp;&nbsp;Filis zavrte glavom. "To nije istina."
<BR>&nbsp;&nbsp;&nbsp;&nbsp;&nbsp;"Ali jeste", pobuni se Džon. Saks i Arkadije na to pogledaše sa susednog stola. "Znaš, cela stvar ima istoriju. Monoteizam je sistem verovanja koji se prvi put pojavljuje u ranim pastirskim zajednicama. Što je bila veća njihova zavisnost od gajenja ovaca, verovatnije je bilo verovanje u boga pastira. Povezanost je tačna, proveri i videćeš. A bog je uvek muškarac, zato što su te zajednice bile patrijarhalne. Postoji jedna vrsta arheologije, antropologije - sociologija religije, koja ovo u potpunosti objašnjava - kako je do toga došlo, koje su potrebe bile zadovoljene."
<BR>&nbsp;&nbsp;&nbsp;&nbsp;&nbsp;Filis ga je posmatrala s osmejkom. "Ne znam šta da kažem na to, Džone. Na kraju krajeva, to nije stvar istorije. To je stvar vere."
<BR>&nbsp;&nbsp;&nbsp;&nbsp;&nbsp;"Veruješ li ti u Hristova čuda?"
<BR>&nbsp;&nbsp;&nbsp;&nbsp;&nbsp;"Nisu čuda važna. Niti je važna crkva ili dogma. Sam Isus je važan."
<BR>&nbsp;&nbsp;&nbsp;&nbsp;&nbsp;"Ali on je samo literarni konstrukt", ponovi Džon tvrdoglavo. "Nešto kao Šerlok Holms, ili Usamljeni Jahač. I nisi mi odgovorila za čuda."
<BR>&nbsp;&nbsp;&nbsp;&nbsp;&nbsp;Filis slegnu ramenima. "Za mene već postojanje Vaseljene predstavlja čudo. Vaseljene i svega u njoj. Možeš li to da pobiješ?"
<BR>&nbsp;&nbsp;&nbsp;&nbsp;&nbsp;"Sigurno", reče Džon. "Vaseljena jednostavno postoji. Ja definišem čudo kao čin koji nesumnjivo krši poznati fizički zakon."
<BR>&nbsp;&nbsp;&nbsp;&nbsp;&nbsp;"Recimo, putovanje na druge planete?"
<BR>&nbsp;&nbsp;&nbsp;&nbsp;&nbsp;"Ne. Recimo, podizanje iz mrtvih."
<BR>&nbsp;&nbsp;&nbsp;&nbsp;&nbsp;"Lekari to rade svaki dan."
<BR>&nbsp;&nbsp;&nbsp;&nbsp;&nbsp;"Lekari to nikada nisu radili."
<BR>&nbsp;&nbsp;&nbsp;&nbsp;&nbsp;Filis nije izgledala pokolebano. "Ne znam šta da ti kažem, Džone. Pomalo sam iznenađena. Mi ne znamo sve, i bilo bi arogantno praviti se da znamo. Postanak je misterija. Dati nečemu ime kao 'Veliki Prasak' i misliti da si našao objašnjenje - pogrešna je to logika, loše razmišljanje. Izvan naše racionalne naučne misli leži ogromno polje svesti, polje važnije od nauke. Vera u Boga je deo toga. A nju ili imaš ili nemaš, valjda." Ustala je. "Nadam se da ćeš je naći."
<BR>&nbsp;&nbsp;&nbsp;&nbsp;&nbsp;Pošto je poćutao, Džon uzdahnu. "Izvinite, narode. Ponekad još ume da me uhvati."
<BR>&nbsp;&nbsp;&nbsp;&nbsp;&nbsp;"Kad god naučnici kažu da su hrišćani", reče Saks, "ja to smatram za estetički stav."
<BR>&nbsp;&nbsp;&nbsp;&nbsp;&nbsp;"Crkva što-bi-bilo-lepo-kad-bi-bilo-tako", reče Frenk, još zagledan u svoju šolju.
<BR>&nbsp;&nbsp;&nbsp;&nbsp;&nbsp;Saks reče: "Oni osećaju da nam nedostaje duhovna dimenzija života koju su imala ranija pokolenja i trude se da je povrate istim sredstvima." Trepnuo je na svoj način, poput sove, kao da je problem razrešen time što je određen.
<BR>&nbsp;&nbsp;&nbsp;&nbsp;&nbsp;"Ali to uvodi tako mnogo besmislica!" uzviknu Džon.
<BR>&nbsp;&nbsp;&nbsp;&nbsp;&nbsp;"Ma, tebi nedostaje vera", reče Frenk, zadirkujući ga.
<BR>&nbsp;&nbsp;&nbsp;&nbsp;&nbsp;Džon ga je ignorisao. "Ljudi koji su u laboratoriji tvrdi k'o kremen - trebalo bi da vidite Filis kako secira zaključke koje njene kolege izvlače iz njenih podataka! Ti isti odjednom počnu da koriste sve vrste debatnih trikova, zaobilaženja, kvalifikacija, neodređenog razmišljanja. Kao da je posredi sasvim druga osoba."
<BR>&nbsp;&nbsp;&nbsp;&nbsp;&nbsp;"Tebi nedostaje vera!" ponovi Frenk.
<BR>&nbsp;&nbsp;&nbsp;&nbsp;&nbsp;"E, nadam se da je nikada neću steći! To ti je k'o čekić u glavu!"
<BR>&nbsp;&nbsp;&nbsp;&nbsp;&nbsp;Džon ustade i ponese svoj poslužavnik u kuhinju. Ostali se zagledaše jedni u druge u tišini. Mora da su bili stvarno gadni časovi veronauke, pomisli Maja. Očito da su i ostali znali koliko i ona o ovoj strani njihovog bezbrižnog heroja. Ko zna šta će saznati sledeće, o njemu ili nekom drugom?
<BR>&nbsp;&nbsp;&nbsp;&nbsp;&nbsp;Vest o sukobu između Džona i Filis raširila se zajednicom. Maja nije bila sigurna ko ju je proneo; ni Džon ni Filis nisu izgledali voljni da pričaju o tome. Onda je videla Frenka sa Hiroko, nešto joj je govorio kroz smeh. Prolazeći pored njih, čula je kako Hiroko kaže: "Moraš priznati da je Filis delimično u pravu - ništa ne znamo o tome zašto je sve takvo kakvo jeste."
<BR>&nbsp;&nbsp;&nbsp;&nbsp;&nbsp;Frenk, dakle. Sejao je neslogu između Filis i Džona. A hrišćanstvo (nimalo bezazlena tema) još je bilo vodeća snaga u Americi, i svuda. Ako vest da je Džon Bun protivnik hrišćanstva dopre do kuće, mogao bi da ima problema. A to ne bi bilo tako loše za Frenka. Svi su bili deo medijske pažnje na Zemlji, ali svako ko je gledao vesti i emisije mogao je da primeti da je neki imaju više od drugih, i to je činilo da izgledaju uticajniji, a samim tim, u stvari, i jesu postajali uticajniji. U ovoj grupi bili su Vlad i Ursula (za koje je slutila da su više od prijatelja), Frenk, Saks - svi oni koji su bili poznati i pre izbora - a Džon ponajviše. Stoga je svaki pad na Zemlji za svakog od njih mogao da ima odgovarajuće posledice po njihov položaj na Aresu. Izgledalo joj je da je to Frenkov princip delanja.
<BR>
<BR>&nbsp;&nbsp;&nbsp;&nbsp;&nbsp;Bilo im je kao da su prisiljeni na boravak u hotelu bez izlaza, ili barem balkona. Čamotinja života u hotelu je rasla; bili su u njemu već četiri duga meseca, ali to nije bila ni polovina njihovog putovanja. I nikakvo fizičko okruženje, ma koliko bilo pomno dizajnirano, ili dnevne aktivnosti, nisu mogli da ga ubrzaju.
<BR>&nbsp;&nbsp;&nbsp;&nbsp;&nbsp;Jednog je jutra druga letačka ekipa rešavala jednu od Arkadijevih simulacija, kada na nekoliko ekrana odjednom zatrepta crvena svetlost.
<BR>&nbsp;&nbsp;&nbsp;&nbsp;&nbsp;"Oprema za solarno praćenje zabeležila je solarnu baklju", reče Ria.
<BR>&nbsp;&nbsp;&nbsp;&nbsp;&nbsp;Arkadije brzo ustade. "To nisam ja!" povika i nagnu se da pročita najbliži ekran. Onda podignu oči, srete sumnjičave poglede kolega i naceri se. "Izvinjavajte, drugari. Ovaj put je stvarno vuk."
<BR>&nbsp;&nbsp;&nbsp;&nbsp;&nbsp;Hitna poruka iz Hjustona bila je potvrda njegovih reči. Imao je načina da falsifikuje i njih, ali već se bio uputio prema najbližem paoku mosta, tako da nisu imali izbora; simulacija ili ne, morali su za njim.
<BR>&nbsp;&nbsp;&nbsp;&nbsp;&nbsp;U stvari, velika solarna baklja bila je događaj koji su već mnogo puta simulirali. Svako je imao svoje zadatake, uglavnom u veoma kratkom vremenu, i zato su se rastrčali po torusu, proklinjući svoju zlu sreću i trudeći se da ne smetaju jedni drugima. Bilo je mnogo posla da se uradi, pošto je zaptivanje bilo složeno i nedovoljno automatizovano. Usred odvlačenja posuda sa biljkama u zaklon, Dženet se razdra: "Je li ovo jedna od Arkadijevih proba?"
<BR>&nbsp;&nbsp;&nbsp;&nbsp;&nbsp;"On kaže da nije!"
<BR>&nbsp;&nbsp;&nbsp;&nbsp;&nbsp;"Sranje!"
<BR>&nbsp;&nbsp;&nbsp;&nbsp;&nbsp;Pošli su sa Zemlje u početku jedanaestogodišnjeg ciklusa Sunčevih pega, upravo da bi smanjili izglede da se dogodi ovakva baklja. Pa ipak, eto nje. Imali su pola sata pre nego što pristignu prve doze zračenja i ne više od sata do početka glavnog veselja.
<BR>&nbsp;&nbsp;&nbsp;&nbsp;&nbsp;Vanredna stanja u svemiru mogu da budu očigledna kao eksplozija ili neuhvatljiva kao jednačina, ali njihova očiglednost nije određivala koliko su opasna. Posada nikada neće osetiti dolazak podatomskog vetra, a to je jedna od najgorih stvari koje mogu da se dogode. Svi su to znali. Raštrkali su se po torusima da obave svoj deo zaptivanja - biljke je trebalo pokriti ili premestiti na zaštićena mesta, živinu, svinje, patuljaste krave i ostatak životinja i ptica trebalo je oterati u specijalna mala skloništa, semenje i smrznute embrione trebalo je sakupiti i poneti, osetljive elektronske delove odložiti u kutije ili takođe poneti. Kada su obavili ove hitne zadatke, popeli su se paocima do središnje osovine što su brže mogli, a onda sleteli niz cev osovine do skloništa, koje se nalazilo odmah ispod donjeg krmenog kraja cevi.
<BR>&nbsp;&nbsp;&nbsp;&nbsp;&nbsp;Hiroko i njen tim za biosferu bili su poslednji koji su stigli, lupajući kroz otvor punih dvadeset sedam minuta posle prvog signala za uzbunu. Uleteli su u bestežinski prostor zajapureni i bez daha. "Je li počelo?"
<BR>&nbsp;&nbsp;&nbsp;&nbsp;&nbsp;"Još ne."
<BR>&nbsp;&nbsp;&nbsp;&nbsp;&nbsp;Otkačili su lične dozimetre sa zbirne ploče od čičak-trake i prikačili ih na odeću.
<BR>&nbsp;&nbsp;&nbsp;&nbsp;&nbsp;Ostatak posade već je lebdeo po polucilindričnoj komori, teško dišući i negujući uboje i nekoliko iščašenja. Maja im naredi da se prebroje; laknulo joj je kada je videla da je svih stotinu unutra.
<BR>&nbsp;&nbsp;&nbsp;&nbsp;&nbsp;Komora je izgledala pretesno. Već više nedelja nisu se svi okupili na jednom mestu, pa je i najveća odaja izgledala nedovoljno prostrana. Ova je zauzimala tank u srednjem struku poluge osovine. Četiri okolna tanka bila su ispunjena vodom; njihov je bio podeljen po dužini između prostorije u kojoj su se nalazili i još jednog polucilindra ispunjenog teškim metalima. Ravna strana ovog polucilindra predstavljala je njihov 'pod' i bila je ugrađena unutar tanka na kružnim tračnicama, tako da se okretala u suprotnom smeru od rotacije broda, držeći štit između posade i sunca.
<BR>&nbsp;&nbsp;&nbsp;&nbsp;&nbsp;Lebdeli su dakle, u nepokretnom prostoru, dok je lučni krov tanka rotirao nad njima uobičajenom brzinom od četiri okretaja u minuti. Bio je to neobičan prizor, koji je u sprezi sa odsustvom težine učinio da neki od njih dobiju zamišljen izgled koji obično prethodi mučnini. Ovi nesrećnici su se okupili na kraju skloništa gde su bili umivaonici, i da im vizuelno pomognu, svi ostali su se okrenuli prema podu. Radijacija im je prema tome dolazila od nogu, uglavnom gama-zraci koji su se provukli kroz teške metale. Maja oseti potrebu da sastavi kolena. Ljudi su lebdeli u vazduhu, ili su nazuli čičak-papuče za hod po podu. Prigušeno su razgovarali, instinktivno pronašavši susede po stanovanju, partnere u radu, prijatelje. Razgovarali su uzdržano, kao da su zvanice na koktelu kojima je rečeno da je zakuska upropašćena.
<BR>&nbsp;&nbsp;&nbsp;&nbsp;&nbsp;Džon Bun je otišao po čičak-podu do terminala kompjutera na prednjem kraju sobe gde su Arkadije i Aleks nadgledali brod. Otkucao je komandu, i na najvećem ekranu u prostoriji odjednom se pojaviše podaci o spoljnjem zračenju. "Da vidimo koliku dozu je primio brod", reče veselo.
<BR>&nbsp;&nbsp;&nbsp;&nbsp;&nbsp;Ljudi zastenjaše. "Moramo li?" uzviknu Ursula.
<BR>&nbsp;&nbsp;&nbsp;&nbsp;&nbsp;"Bilo bi dobro da znamo", reče Džon. "A zanima me koliko je dobro ovo sklonište. Ono na Riđem orlu bilo je efikasno kao portikla koju vam stave kod zubara."
<BR>&nbsp;&nbsp;&nbsp;&nbsp;&nbsp;Maja se nasmeši. Bilo je to podsećanje, retko od Džona, da je bio izložen većoj dozi radijacije od sviju njih - oko sto šezdeset rema tokom života, kako je sad objasnio, odgovarajući na nečije pitanje. Na Zemlji čovek prima petinu roentgen equivalent man-a godišnje; na orbiti oko Zemlje, još pod štitom zemaljske magnetosfere, oko trideset pet godišnje. Džon je, prema tome, bio dobrano ozračen. I to mu je nekako davalo pravo da sada prati spoljnje podatke, ako želi.
<BR>&nbsp;&nbsp;&nbsp;&nbsp;&nbsp;Oni koje je zanimalo - oko šezdeset ljudi - sjatili su se iza njega da pogledaju ekran. Ostali su se preselili na drugi kraj komore sa onima kojima je bilo muka, grupom koja nipošto nije htela da sazna kolika je radijacija. Sama pomisao na to izazivala je kod nekih nove grčeve.
<BR>&nbsp;&nbsp;&nbsp;&nbsp;&nbsp;Tada je stigao glavni udar baklje. Pokazatelji unutrašnjeg zračenja pomerili su se dosta iznad običnog očitavanja solarnog vetra, a onda su iznenada vrtoglavo skočili. Nekoliko posmatrača zašišta kroz zube, a neki zagalamiše u šoku.
<BR>&nbsp;&nbsp;&nbsp;&nbsp;&nbsp;"Ali pogledajte koliko ovo sklonište zadržava", reče Džon, proveravajući dozimetar na košulji. "Još sam na 1,3 rema."
<BR>&nbsp;&nbsp;&nbsp;&nbsp;&nbsp;Bilo je to sigurno nekoliko životnih vekova pod zubarskim rendgenskim zracima, ali je radijacija izvan skloništa bila već 70 rema, sasvim blizu smrtonosne doze, tako da su, zapravo, dobro prošli. Pa ipak, kolika je količina prolazila kroz brod! U brod su prodirale milijarde čestica i sudarale se sa atomima vode i metala iza kojih su se ljudi krili; stotine miliona su prolazile između atoma i kroz atome njihovih tela, ništa ne dodirujući, kao da prolaze kroz aveti. Svejedno su hiljade čestica pogađale atome kostiju i mesa. Veći deo ovih sudara bio je bezopasan; ali u svim tim hiljadama, po verovatnoći je bilo dve (ili tri?) u kojima je pogođena hromozomska nit i poremećena: dovoljno. Začetak tumora, započet jednim slovom u knjizi čovekovog života. I godinama kasnije, ukoliko DNK ne bi srećno opravila samu sebe, nastanak tumora, koji je više ili manje neizbežan deo življenja, imao bi svoje posledice, i dogodilo bi se bujanje Nečega Drugog, unutra: raka. Najverovatnije leukemije; i, takođe najverovatnije, smrti.
<BR>&nbsp;&nbsp;&nbsp;&nbsp;&nbsp;Zato je bilo teško ne posmatrati činjenice sa pesimizmom. 14.658 rema, 1.786, 19,004. "Kao odometar", reče Bun, mirno gledajući na svoj dozimetar. Obema rukama stezao je prečagu i ljuljao se napred-nazad, kao da radi izometrijske vežbe. Frenk to vide i reče: "Džone, šta to radiš?"
<BR>&nbsp;&nbsp;&nbsp;&nbsp;&nbsp;"Izmičem se", reče Džon. Nasmeši se na Frenkovo mrštenje. "Znaš ono - pokretna meta!"
<BR>&nbsp;&nbsp;&nbsp;&nbsp;&nbsp;Ljudi se nasmejaše. Uprkos razmerama opasnosti precizno prikazanim na ekranima i grafikonima, počeli su da se osećaju manje bespomoćno. Ovo bejaše nelogično, ali je imenovanje sila koja svakog čoveka čini nekom vrstom naučnika. A ovo su bili naučnici po profesiji, među njima puno astronauta, obučenih da očekuju ovakvu oluju. Sve te duhovne navike počele su da kanališu njihove misli, i potres zbog događaja malo je uminuo. Malo su se svikli.
<BR>&nbsp;&nbsp;&nbsp;&nbsp;&nbsp;Arkadije ode do terminala i naruči Betovenu Pastoralnu simfoniju, od trećeg stava, u kome seosku igranku prekida oluja. Pustio ju je glasnije, i sada su lebdeli zajedno u dugačkoj polukomori, slušajući bes Betovenovog pomamnog nevremena, koje je odjednom savršeno podvlačilo nalete bezglasnog vetra što je tekao kroz njih. Zvučalo bi upravo tako! Vrištanje gudačkih i drvenih duvačkih instrumenata u divljim mlazevima, neukrotivo, a opet predivno melodično - Maji pođoše trnci niz leđa. Nikada nije tako pomno slušala starog ratnog konja, i ona sa divljenjem (i pomalo straha) osmotri Arkadija, koji je ekstatično uživao u učincima svog nadahnutog disk-džokejstva i igrao kao neka riđa čupa na vetru. Kada je oluja simfonije dostigla vrhunac, bilo je teško verovati da radijacija više ne raste; a kada je muzičko nevreme zamrlo, činilo im se da će i njihovo. Gromovi su brundali, zviždali poslednji naleti. Francuski rog pevao je svoje vedro 'prošlo je'.
<BR>&nbsp;&nbsp;&nbsp;&nbsp;&nbsp;Ljudi počeše da govore o drugim stvarima, razmatrajući različite poslove tog dana, koji su bili tako grubo prekinuti, ili nešto drugo. Posle pola sata ili nešto duže, jedan razgovor postade glasniji od ostalih; Maja nije čula kako je počeo, ali Arkadije iznenada reče, veoma glasno i na engleskom: "Mislim da ne treba da obraćamo pažnju na planove koje kuju za nas tamo na Zemlji!"
<BR>&nbsp;&nbsp;&nbsp;&nbsp;&nbsp;Ostali govornici odmah zaćutaše i ljudi se okrenuše prema njemu. Bio se uzdigao iznad njih i lebdeo je iznad pokretnog krova komora, odakle je mogao sve da ih vidi, govoreći kao neki suludi leteći duh.
<BR>&nbsp;&nbsp;&nbsp;&nbsp;&nbsp;"Mislim da treba da napravimo nove planove", reče. "I to odmah. Da sve bude izmenjeno iz korena, tako da izražava naše mišljenje. Treba da se odnosi na sve, čak i na prva skloništa koja gradimo."
<BR>&nbsp;&nbsp;&nbsp;&nbsp;&nbsp;"A zašto bismo?" upita Maja, iznervirana njegovom umišljenošću. "To su dobri projekti." To je zaista bilo razdražujuće; Arkadije je često imao predstavu, a ljudi su gledali nju, kao da je ona odgovorna za njega, kao da je njen posao da mu ne dozvoli da ih gnjavi.
<BR>&nbsp;&nbsp;&nbsp;&nbsp;&nbsp;"Zgrade su šablon društva", reče Arkadije.
<BR>&nbsp;&nbsp;&nbsp;&nbsp;&nbsp;"Zgrade su sobe", primeti Saks Rasel.
<BR>&nbsp;&nbsp;&nbsp;&nbsp;&nbsp;"Ali sobe ukazuju na društvenu organizaciju u njima." Arkadije pogleda okolo, uvlačeći pogledom ljude u raspravu. Uređenje zgrade pokazuje šta projektant misli da bi trebalo da se dešava unutra. Videli smo to na početku putovanja, kada su Rusi i Amerikanci razdvojeni u Toruse D i B. Shvatate, trebalo je da postanemo dve celine. Zgrade izražavaju vrednosti, poseduju neku vrstu gramatike, a sobe su rečenice. Ne želim da mi ljudi u Vašingtonu ili Moskvi određuju kako da živim: dosta mi je toga."
<BR>&nbsp;&nbsp;&nbsp;&nbsp;&nbsp;"Šta ti se ne dopada u dizajnu prvih skloništa?" upita Džon, zainteresovano.
<BR>&nbsp;&nbsp;&nbsp;&nbsp;&nbsp;"Pravougaona su", reče Arkadije. Ovo izazva smeh, ali on je bio uporan: "Pravougaona, znači ustaljeni oblik! Sa radnim prostorom odvojenim od stambenog, kao da rad nije deo života. A stambeni deo sastoji se uglavnom od privatnih soba, sa primetnom hijerarhijom, jer je vođama dodeljeno više prostora."
<BR>&nbsp;&nbsp;&nbsp;&nbsp;&nbsp;"Zar to nije samo zato da bi im olakšalo rad?" upita Saks.
<BR>&nbsp;&nbsp;&nbsp;&nbsp;&nbsp;"Ne. Ne postoji stvarna potreba. To je stvar prestiža. Veoma uvrežen primer američkog poslovnog razmišljanja, ako dozvoljavate da kažem."
<BR>&nbsp;&nbsp;&nbsp;&nbsp;&nbsp;Neko zastenja, a Filis reče: "Zar moramo odmah o politici, Arkadije?"
<BR>&nbsp;&nbsp;&nbsp;&nbsp;&nbsp;Na sam pomen te reči, grozd slušalaca se rasturi; Meri Dankel i nekolicina drugih odgurnuše se prema drugom kraju odaje.
<BR>&nbsp;&nbsp;&nbsp;&nbsp;&nbsp;"Sve je politika", reče Arkadije za njima. "A ovo naše putovanje više od svega. Začinjemo novo društvo, i kako da to ne bude politika?"
<BR>&nbsp;&nbsp;&nbsp;&nbsp;&nbsp;"Ovo je naučna stanica", reče Saks. "Tu obično nema mnogo politike."
<BR>&nbsp;&nbsp;&nbsp;&nbsp;&nbsp;"Kad sam poslednji put bio na takvoj, svakako nije", reče Džon, zamišljeno posmatrajući Džona.
<BR>&nbsp;&nbsp;&nbsp;&nbsp;&nbsp;"Bilo je", reče Arkadije, "ali je bila jednostavnija. Posada je bila američka, u privremenoj misiji, radeći ono što su vam pretpostavljeni naredili da radite. Ali sada imamo višenacionalnu posadu, koja treba da osnuje stalnu koloniju. To je nešto sasvim različito."
<BR>&nbsp;&nbsp;&nbsp;&nbsp;&nbsp;Ljudi su polako lebdeli prema govornicima, da bolje čuju o čemu se govori. Ria Himenez reče: "Mene ne zanima politika", a Meri Dankel se složi sa drugog kraja prostorije: "To je jedna od stvari od kojih sam pobegla!"
<BR>&nbsp;&nbsp;&nbsp;&nbsp;&nbsp;Nekoliko Rusa odgovori istovremeno. "I to je politička izjava", i slične stvari. Aleks uzviknu: "Vi, Amerikanci, voleli biste da ukinete politiku i istoriju, pa da živite u svetu u kome vi dominirate!"
<BR>&nbsp;&nbsp;&nbsp;&nbsp;&nbsp;Dvoje ili troje Amerikanaca pokuša da se usprotivi, ali ih Aleks nadglasa: "Istina je! Ceo svet se promenio u poslednjih trideset godina, svaka zemlja razmatra svoj položaj, čini ogromne promene da bi rešila probleme... svi osim Sjedinjenih Država. Postali ste najreakcionarnija država na svetu."
<BR>&nbsp;&nbsp;&nbsp;&nbsp;&nbsp;Saks reče: "Zemlje koje su se promenile učinile su to zato što su morale, jer su pre toga bile suviše neelastične, i to zamalo da ih rasturi. Sjedinjene Države imaju tu elastičnost ugrađenu u sistem, te zato nisu morale da vrše tako drastične promene. Po meni je američki način nadmoćniji jer je finiji. To je jednostavno bolji inženjering."
<BR>&nbsp;&nbsp;&nbsp;&nbsp;&nbsp;Ova analogija natera Aleksa da zaćuti, i dok je on razmišljao o rečenom, Džon Bun, koji je posmatrao Arkadija sa velikim zanimanjem, reče: "Da se vratimo na skloništa. Kako bi ih ti izmenio?"
<BR>&nbsp;&nbsp;&nbsp;&nbsp;&nbsp;Arkadije reče: "Nisam sasvim siguran... potrebno je da vidimo mesta gde ćemo graditi, obiđemo ih, dogovorimo se. Hoću da kažem da se zalažem za proces. Ali u suštini mislim da radni i životni prostor treba da budu izmešani, onoliko koliko je to praktično. Naš rad će biti nešto više od zarađivanja za život - biće to naša umetnost, sam naš život. Njime ćemo davati jedni drugima, a ne trgovati. Takođe ne treba da postoje obeležja hijerarhije. Ja ne verujem ni u ovaj sistem vođstva koji sada imamo." Učtivo je klimnuo glavom Maji. "Sada smo svi podjednako odgovorni, i naše zgrade bi trebalo to da pokažu. Najbolji je krug - težak je za gradnju, ali ima smisla kad je reč o održavanju toplote. Geodezijska kupola bila bi dobar kompromis - lako se gradi i ukazuje na našu jednakost. Što se tiče unutrašnjosti, možda bi bilo najbolje da bude što više otvorena. Svako treba da ima svoju sobu, naravno, ali da sobe budu male. Razmeštene po obodu, recimo, tako da gledaju na veće zajedničke celine..." Uzeo je miša na jednom terminalu i počeo da crta na ekranu. "Tako. Ovo je arhitektonska gramatika koja bi govorila 'Svi smo jednaki.' Zar ne?"
<BR>&nbsp;&nbsp;&nbsp;&nbsp;&nbsp;"Dosta montažnih elemenata već je tamo", reče Džon. "Nisam siguran da je moguće prilagoditi ih."
<BR>&nbsp;&nbsp;&nbsp;&nbsp;&nbsp;"Moguće je, samo ako to želimo."
<BR>&nbsp;&nbsp;&nbsp;&nbsp;&nbsp;"Ali da li je to zaista potrebno? Mislim, jasno je da smo već sada društvo jednakih."
<BR>&nbsp;&nbsp;&nbsp;&nbsp;&nbsp;"Jasno je?" ponovi Arkadije oštro, osvrćući se okolo. "Ako nam Frenk i Maja kažu da nešto uradimo, smemo li to da prenebregnemo? Ako nam Hjuston ili Bajkonur narede da nešto učinimo, možemo li da ih ne poslušamo?"
<BR>&nbsp;&nbsp;&nbsp;&nbsp;&nbsp;"Mislim da možemo", odgovori Džon blago.
<BR>&nbsp;&nbsp;&nbsp;&nbsp;&nbsp;Ovom izjavom zaradio je oštar pogled od Frenka. Razgovor se pretvorio u nekoliko istovremenih rasprava, ali ih Arkadije ponovo prekinu:
<BR>&nbsp;&nbsp;&nbsp;&nbsp;&nbsp;"Ovamo su nas poslale naše vlade, ali one su uglavnom loše, većina katastrofalno. Zbog toga je istorija krvava zbrka. Sada smo slobodni, i ja, pre svega ostalog, ne nameravam da ponavljam sve zemaljske greške samo zbog ustaljenog načina razmišljanja. Mi smo prvi naseljenici Marsa! Mi smo naučnici! Naš je posao da smišljamo nove stvari, da stvari načinimo nove!"
<BR>&nbsp;&nbsp;&nbsp;&nbsp;&nbsp;Ponovo nastade svađa, bučnija nego ranije. Maja se okrenu i tiho opsova Arkadija, uznemirena sve većom žestinom ljudi. Opazi da se Džon Bun smeši. Odgurnuo se od poda prema Arkadiju, zaustavio se pri sudaru se sa njim i prodrmao Arkadijevu šaku, što ih je obojicu zavrtelo i nekom čudnom plesu. Ovaj čin podrške ponovo natera ljude na razmišljanje. Maja im je to čitala sa iznenađenih lica; osim slave, Džon je imao i ugled uzdržanog i smirenog čoveka, i ako se on slagao sa Arkadijevim zamislima, to je menjalo celu stvar.
<BR>&nbsp;&nbsp;&nbsp;&nbsp;&nbsp;"Bogamu, Ark", reče Džon. "Prvo one sumanute simulacije, a sad ovo - ti si mahnit čovek, nema šta! Dobro, kako si ih obradio da te uopšte puste na brod?"
<BR>&nbsp;&nbsp;&nbsp;&nbsp;&nbsp;E, to se i ja pitam, pomisli Maja.
<BR>&nbsp;&nbsp;&nbsp;&nbsp;&nbsp;"Lagao sam", reče Arkadije.
<BR>&nbsp;&nbsp;&nbsp;&nbsp;&nbsp;Svi se nasmejaše. Čak i Frenk, iznenađeno. "Ali naravno da sam lagao!" povika Arkadije, i riđu bradu mu rascepi veliki izvrnuti osmeh. "Kako bih se inače našao ovde? Hoću da idem na Mars da tamo radim ono što želim, a izborna komisija htela je ljude koji će raditi ono što ima se kaže. Znate vi to!" Pokaza dole prema njima i zagalami: "Svi ste lagali! Znate da jeste!"
<BR>&nbsp;&nbsp;&nbsp;&nbsp;&nbsp;Frenk se smejao kao nikad pre. Saks je nosio uobičajenu masku Bastera Kitona, ali sad diže prst i reče: "Revidirana minesotanska multifazna provera ličnosti", i izazva opšte ovacije. Svi su morali da prođu kroz taj test: bio je to najčešći korišćen psihološki test na svetu, cenjen od stručnjaka. Odgovarači su imali da se slože ili ne slože sa pet stotina i pedeset šest izjava, i od odgovora se dobijao psihološki profil; međutim, merila o značenju odgovora bila su zasnovana na odgovorima prvobitne ogledne grupe od 2600 belih, venčanih farmera, pripadnika srednje klase, u deceniji posle 1930. godine. Uprkos svim kasnijim revizijama, opšti duh te prve grupe još je duboko prožimao test, ili su bar tako neki od njih mislili. "Minesota!" uzviknu Arkadije, prevrnuvši očima. "Farmeri! Farmeri iz Minesote! Da znate, lagao sam na svako pitanje! Odgovarao doslovno suprotno od onoga što sam osećao, i to mi je pomoglo da prođem kao normalan!"
<BR>&nbsp;&nbsp;&nbsp;&nbsp;&nbsp;Njegovu izjavu pozdravi divlje klicanje. "Do đavola", reče Džon, "ja jesam iz Minesote, pa sam ipak morao da lažem."
<BR>&nbsp;&nbsp;&nbsp;&nbsp;&nbsp;Ponovo odobravanje. Maja opazi da je Frenk sav crven od smeha; nesposoban da govori ili da se zaustavi, držao se za stomak, klimajući glavom, kikoćući se. Nikad ga nije videla da se tako smeje.
<BR>&nbsp;&nbsp;&nbsp;&nbsp;&nbsp;Saks reče: "Test vas je primorao da lažete."
<BR>&nbsp;&nbsp;&nbsp;&nbsp;&nbsp;"Šta, a tebe nije?" upita Arkadije. "Pa, i ti si valjda lagao?"
<BR>&nbsp;&nbsp;&nbsp;&nbsp;&nbsp;"Ovaj, nisam", reče Saks, kao da mu je ta zamisao tek sada pala na pamet. "Odgovorio sam istinito na svako pitanje."
<BR>&nbsp;&nbsp;&nbsp;&nbsp;&nbsp;Ovo izazva najviše smeha. Saks je izgledao iznenađen zbog njihove reakcije, ali ga je to činilo još smešnijim.
<BR>&nbsp;&nbsp;&nbsp;&nbsp;&nbsp;Neko povika: "Šta ti kažeš, Mišele? Kakvo je tvoje mišljenje o ovome?"
<BR>&nbsp;&nbsp;&nbsp;&nbsp;&nbsp;Mišel Dival raširi ruke. "Možda ste malo potcenili efikasnost RMMPL-a. Postoje pitanja koja su provera vaše iskrenosti."
<BR>&nbsp;&nbsp;&nbsp;&nbsp;&nbsp;Ova izjava izazva kišu pitanja za njega, pravu metodološku inkviziciju. Kako vrši kontrolu? Na koji su način ispitivači načinili svoje teorije ponovljive? Kako ih ponovo primenjuju? Kako su eliminisali dvojaka tumačenja podataka? Na osnovu čega se smatraju naučnicima u bilo kom značenju te reči? Očigledno je većina njih posmatrala psihologiju kao pseudonauku, a mnogi su gajili dosta prezriv odnos prema obručima kroz koje su morali da skaču da bi bili izabrani. Otkriće ovog podeljenog osećanja izazvalo je više pojedinačnih prijateljskih razgovora. Nestalo je napetosti izazvane Arkadijevim političkim govorom.
<BR>&nbsp;&nbsp;&nbsp;&nbsp;&nbsp;A možda je, pomisli Maja, sam Arkadije drugim ugasio onaj prvi. Bio je to, u tom slučaju, mudar potez. Ali Arkadije i jeste mudar čovek. Pokušala je da se priseti. Zapravo je Džon Bun bio taj koji je promenio temu. Kada je odlebdeo do tavanice, zapravo je došao Arkadiju u pomoć, a ovaj je iskoristio priliku. Obojica su bili mudri. Bilo je sasvim moguće da su u nekakvom dosluhu. Možda hoće da uspostave neku vrstu paralelne vlasti, sa po jednim predstavnikom Amerikanaca i Rusa. Moraće nešto da se preduzme protiv toga.
<BR>&nbsp;&nbsp;&nbsp;&nbsp;&nbsp;Obratila se Mišelu: "Misliš da je loš znak to što se svi smatramo takvim lažovima?"
<BR>&nbsp;&nbsp;&nbsp;&nbsp;&nbsp;Mišel slegnu ramenima. "Zdravo je razgovarati o tome. Sada shvatamo da smo sličniji nego što smo mislili. Sada niko ne mora da veruje za sebe da je bio posebno nepošten da bi bio izabran."
<BR>&nbsp;&nbsp;&nbsp;&nbsp;&nbsp;"A ti?" upita Arkadije. "Da li se predstavljaš kao krajnje razuman i uravnotežen psiholog, krijući pri tom onaj neobični um koji smo svi upoznali i zavoleli?"
<BR>&nbsp;&nbsp;&nbsp;&nbsp;&nbsp;Osmejak od Mišela. "Pa, ti si stručnjak za neobične umove, Arkadije."
<BR>&nbsp;&nbsp;&nbsp;&nbsp;&nbsp;Tada se javiše oni malobrojni koji su još posmatrali ekrane. Vrednost zračenja počela je da opada. Posle nekog vremena spustila se na nivo tek nešto viši od normalnog.
<BR>&nbsp;&nbsp;&nbsp;&nbsp;&nbsp;Neko je vratio Pastoralnu na zov roga. Poslednji stav simfonije, 'Vedra i zahvalna osećanja posle oluje', poteče iz sistema ozvučenja, i kada su ljudi počeli da izlaze iz skloništa i da se razilaze kroz brod poput semenki maslačka, na Aresu se čula divna stara narodna pesma, razvijajući se u svoj svojoj bruknerovskoj raskoši. Dok je svirala muzika, utvrdili su da su ojačani sistemi broda izdržali udar. Deblji zidovi farme i šumskog bioma omogućili su biljkama kakvu-takvu zaštitu, i mada će biti gubitaka, kao i jedna cela žetva koja neće moći da se jede, zalihe semenja ostale su nedirnute. Životinje takođe neće moći da budu korišćene za ishranu, ali će verovatno dati novo, zdravo potomstvo. Jedine žrtve među njima bile su neke nepohvatane ptice pevačice u trpezariji D; našli su ih na podu, uginule.
<BR>&nbsp;&nbsp;&nbsp;&nbsp;&nbsp;Zaštita skloništa sačuvala je posadu, tako da su primili samo oko 6 rema zračenja. To nije bilo malo za samo tri sata, ali je moglo biti i gore. Spoljnja oplata broda primila je preko 140 rema, smrtonosnu količinu.
<BR>
<BR>&nbsp;&nbsp;&nbsp;&nbsp;&nbsp;Šest meseci u hotelu, bez ijedne šetnje napolju. Unutra je bilo pozno leto, i dani su bili dugi. Na zidovima i tavanicama preovlađivala je zelena boja, a ljudi su išli bosi. Tiši razgovori bili su gotovo nečujni u brujanju mašinerije, huci ventilatora. Brod je izgledao nekako napušteno, čitavi njegovi odeljci, jer se posada primirila i čekala. Grupice ljudi sedele su u salama Torusa B i D, razgovarajući. Neke bi utihnule kada bi Maja prošla kraj njih, što je ona, prirodno, ocenila kao zabrinjavajuće. Imala je teškoća da zaspi i da se probudi. Posao ju je činio nemirnu: svi inženjeri su, u stvari, samo čekali, a simulacije su postale maltene nepodnošljive. Nikako nije mogla da priguši svest o prolasku vremena. Spoticala se više nego obično. Otišla je do Vlada, i on joj je preporučio više tečnosti, više vežbanja, više plivanja.
<BR>&nbsp;&nbsp;&nbsp;&nbsp;&nbsp;Hiroko joj je savetovala da bude više na farmi. Pokušala je, provela sate pleveći, žanjući, potkresujući, đubreći, zalivajući, sedeći na klupi, posmatrajući lišće, lutajući u mislima. Odaje farme bile su maks tipa, sa bačvastim tavanicama ispruganim sunčanim trakama. Višestruke platforme bile su prepune zasada, mnogo ih je bilo novih posle oluje. Nije bilo dovoljno prostora da se posada hrani samo sa farme, ali se Hiroko nije mirila sa tom činjenicom i menjala je namenu drugih skladišta kada bi ova bila ispražnjena. Na višespratnim platformama rasle su patuljaste stabljike pšenice, pirinča, soje i ječma; iznad njih su visili nizovi hidroponika sa povrćem i ogromnih staklenki sa zelenim ili žutim algama, korišćenim za regulaciju razmene gasova.
<BR>&nbsp;&nbsp;&nbsp;&nbsp;&nbsp;Bilo je dana kada je Maja samo posmatrala rad grupe na farmi. Hiroko i njen pomoćnik Juao neprestano su dorađivali beskrajni proces razvoja zatvorenog biološkog sistema za održavanje života, i imali su stalnu ekipu koja je radila sa njima na tome: Raula, Riju, Džina, Evgeniju, Andreu, Rodžera, Elen, Boba i Tašu. Ostvareni stepen zatvorenosti sistema bio je meren vrednostima Z, gde je Z predstavljalo samu zatvorenost. Tako je za svaku supstancu koju su reciklirali važilo
<BR>
<BR>&nbsp;&nbsp;&nbsp;&nbsp;&nbsp;Z = I - e/E
<BR>
<BR>&nbsp;&nbsp;&nbsp;&nbsp;&nbsp;gde je E bio stepen iskorišćenosti u sistemu, e stepen (nepotpune) zatvorenosti, a I konstanta za koju je Hiroko, ranije u karijeri, pronašla ispravljenu vrednost. Cilj, Z = I - 1, bio je nedostižan, ali su mu se asimptotično približavali, i predstavljao je omiljenu igru biologa na farmi. Osim toga, bio je neophodan za njihov opstanak na Marsu. Zato su rasprave oko njega znale da potraju danima, šireći se do složenosti koju niko nije potpuno razumeo. Farma je, zapravo, već radila svoj budući posao, na čemu im je Maja zavidela; bio joj je pun 'kufer' simulacija!
<BR>&nbsp;&nbsp;&nbsp;&nbsp;&nbsp;Hiroko je bila zagonetka za Maju. Povučena i ozbiljna, uvek je izgledala obuzeta poslom, a njena grupa stalno je bila oko nje, kao da je kraljica oblasti koja nema nikakve veze sa ostatkom broda. Maji se to nije dopadalo, ali tu ništa nije mogla. Ipak, nešto u načinu na koji se Hiroko ponašala činilo je da sve to izgleda bezazlenije; bilo je jednostavno tako, farma je bila posebno mesto, ekipa na farmi posebna zajednica. A postojala je i mogućnost da ih Maja nekako iskoristi kao protivteg Arkadijevom i Džonovom uticaju; zbog toga je nije brinuo njihov izdvojeni svet. Naprotiv, provodila je sve više vremena sa njima. Posle rada je ponekad išla sa njima do osovine, zbog igre koju su izmislili, i nazvali je 'tunelskok'. Kroz središnju osovinu prolazila je saobraćajna cev, u kojoj su svi spojevi cilindara bili u ravni sa njima, tako da je bila prava i glatka. Imala je ogradu za brže kretanje, ali su skakači u svojoj igri morali da stanu na poklopac skloništa i pokušaju da načine skok kroz cev do ulaza u balon-salon, svih pet stotina metara dalje, bez dodirivanja zidova i ograde. Korioliske sile činile su ovo praktično nemoguće, i skok bar do polovine cevi obično je bio dovoljan za pobedu. Ali je Hiroko jednog dana došla da obiđe eksperimentalni zasad u balon-salonu, i pošto ih je pozdravila, čučnula je na poklopcu skloništa i skočila, te polako odlebdela punom dužinom tunela, obrćući se u letu, i zaustavila se na ulazu u balon-salon, uhvativši se jednom rukom.
<BR>&nbsp;&nbsp;&nbsp;&nbsp;&nbsp;Igrači su zurili u tunel u muku punom zaprepašćenja.
<BR>&nbsp;&nbsp;&nbsp;&nbsp;&nbsp;"Hej!" doviknu joj Ria. "Kako si to izvela?"
<BR>&nbsp;&nbsp;&nbsp;&nbsp;&nbsp;"Šta sam izvela?"
<BR>&nbsp;&nbsp;&nbsp;&nbsp;&nbsp;Objasnili su joj igru. Hiroko se nasmeši, i Maji odjednom sinu da ona već poznaje pravila. "Kako si to izvela?" ponovi Ria.
<BR>&nbsp;&nbsp;&nbsp;&nbsp;&nbsp;"Samo skočiš pravo", objasni Hiroko i nestade u balon-salonu.
<BR>&nbsp;&nbsp;&nbsp;&nbsp;&nbsp;Na večeri su svi saznali priču. Frenk se obrati Hiroko: "Možda si samo imala sreće."
<BR>&nbsp;&nbsp;&nbsp;&nbsp;&nbsp;Hiroko se osmehnu. "Možda da ti i ja izvedemo po dvadeset skokova, pa da vidimo ko je srećniji."
<BR>&nbsp;&nbsp;&nbsp;&nbsp;&nbsp;"Nemam ništa protiv."
<BR>&nbsp;&nbsp;&nbsp;&nbsp;&nbsp;"U šta se kladimo?"
<BR>&nbsp;&nbsp;&nbsp;&nbsp;&nbsp;"U novac, naravno."
<BR>&nbsp;&nbsp;&nbsp;&nbsp;&nbsp;Hiroko odmahnu glavom. "Zar stvarno misliš da novac i dalje vredi?"
<BR>
<BR>&nbsp;&nbsp;&nbsp;&nbsp;&nbsp;Nekoliko dana kasnije, Maja je lebdela ispod kupole balon-salona sa Frenkom i Džonom, posmatrajući Mars, koji je sada bio izbočen krug veličine novčića.
<BR>&nbsp;&nbsp;&nbsp;&nbsp;&nbsp;"Ovih dana samo prepirke", reče Džon, usput. "Čujem da su se Aleks i Meri dobro zakačili. Mišel kaže da su se takve stvari mogle očekivati, ali ipak..."
<BR>&nbsp;&nbsp;&nbsp;&nbsp;&nbsp;"Možda smo poveli previše vođa", reče Maja.
<BR>&nbsp;&nbsp;&nbsp;&nbsp;&nbsp;"Možda je trebalo da ti budeš jedina", pecnu je Frenk.
<BR>&nbsp;&nbsp;&nbsp;&nbsp;&nbsp;"Previše šefova?" reče Džon.
<BR>&nbsp;&nbsp;&nbsp;&nbsp;&nbsp;Frenk odmahnu glavom. "To nije zato."
<BR>&nbsp;&nbsp;&nbsp;&nbsp;&nbsp;"Nije? Ovaj brod je pun zvezda."
<BR>&nbsp;&nbsp;&nbsp;&nbsp;&nbsp;"Potreba da se istakne i potreba da se vlada nisu isto. Ponekad pomislim da su to sasvim suprotne stvari."
<BR>&nbsp;&nbsp;&nbsp;&nbsp;&nbsp;"Neka bude kako vi kažete, kapetane", iskezi se Džon namorgođenom Frenku. Jedina preostala opuštena osoba među nama, pomisli Maja.
<BR>&nbsp;&nbsp;&nbsp;&nbsp;&nbsp;"Doktori za glavu su predvideli problem", nastavi Frenk, "čak je i njima bilo očigledno. Primenili su harvardsko rešenje."
<BR>&nbsp;&nbsp;&nbsp;&nbsp;&nbsp;"Harvardsko rešenje", ponovi Džon, oprobavajući zvučnost izraza.
<BR>&nbsp;&nbsp;&nbsp;&nbsp;&nbsp;"Još davno su administrativci na Harvardu primetili da se, ako prime samo odlikaše iz srednjih škola, a onda brucošima počnu da dele niže ocene, zabrinjavajuće mnogo njih sasvim razočara svojim 'peticama' i 'šesticama', i počnu da prljaju Jard, prosipajući sebi mozak na njemu."
<BR>&nbsp;&nbsp;&nbsp;&nbsp;&nbsp;"Nisu mogli da se naviknu", reče Džon.
<BR>&nbsp;&nbsp;&nbsp;&nbsp;&nbsp;Maja prevrnu očima. "Vas dvojica mora da ste išli u trgovačke škole, a?"
<BR>&nbsp;&nbsp;&nbsp;&nbsp;&nbsp;"Način da se izbegne ova neprijatnost, otkrili su, bio je da prime određeni broj učenika naviklih na osrednje ocene, ali izuzetnih na neki drugi način..."
<BR>&nbsp;&nbsp;&nbsp;&nbsp;&nbsp;"Recimo, po hrabrosti da konkurišu za Harvard sa osrednjim ocenama?"
<BR>&nbsp;&nbsp;&nbsp;&nbsp;&nbsp;"...kojima nije smetalo da budu na začelju po uspehu, srećnih zbog toga što su na Harvardu."
<BR>&nbsp;&nbsp;&nbsp;&nbsp;&nbsp;"Otkud ti znaš za to?" upita Maja.
<BR>&nbsp;&nbsp;&nbsp;&nbsp;&nbsp;Frenk se osmehnu. "Bio sam jedan od njih."
<BR>&nbsp;&nbsp;&nbsp;&nbsp;&nbsp;"Na ovom brodu nema mediokriteta", reče Džon.
<BR>&nbsp;&nbsp;&nbsp;&nbsp;&nbsp;Frenk kao da nije bio ubeđen. "Imamo puno naučnika koje ne zanima da upravljaju stvarima. Mnogima je to dosadno. Znate već, administracija. Jedva čekaju da to prepuste ovakvima kakvi smo mi."
<BR>&nbsp;&nbsp;&nbsp;&nbsp;&nbsp;"Mužjaci tipa beta", reče Džon, zadirkujući Frenka zbog njegovog zanimanja za sociologiju. "Blistave ovce." Način na koji su se šalili jedan s drugim...
<BR>&nbsp;&nbsp;&nbsp;&nbsp;&nbsp;"Grešiš", reče Maja Frenku.
<BR>&nbsp;&nbsp;&nbsp;&nbsp;&nbsp;"Može biti. U svakom slučaju, predstavljaju političko telo. Barem imaju volju da slede." Rekao je to kao da ga ideja deprimira.
<BR>&nbsp;&nbsp;&nbsp;&nbsp;&nbsp;Džon, koga je čekala smena na mostu, pozdravi se i ode.
<BR>&nbsp;&nbsp;&nbsp;&nbsp;&nbsp;Frenk odlebde do Maje, a ona se nespokojno pomeri. Nikada nisu razgovarali o svojoj kratkoj vezi i već dugo nije bilo povoda za to, čak ni posrednog. Razmišljala je šta će reći ako do toga ikad dođe: da se povremeno upušta sa muškarcima koji joj se dopadnu. Da je to bila stvar trenutka.
<BR>&nbsp;&nbsp;&nbsp;&nbsp;&nbsp;Ali on samo pokaza crvenu tačku na nebu. "Pitam se zašto uopšte idemo."
<BR>&nbsp;&nbsp;&nbsp;&nbsp;&nbsp;Maja slegnu ramenima. Verovatno je hteo da kaže ja, a ne mi. "Svako ima svoje razloge", reče ona.
<BR>&nbsp;&nbsp;&nbsp;&nbsp;&nbsp;On je okrznu pogledom. "Baš tako."
<BR>&nbsp;&nbsp;&nbsp;&nbsp;&nbsp;Pravila se da nije primetila način na koji je to kazao. "Možda nam je u genima", reče. "Možda su ovi ovde osetili da stvari idu pogrešnim putem na Zemlji. Osetili su prebrz sled promena, ili tako nešto."
<BR>&nbsp;&nbsp;&nbsp;&nbsp;&nbsp;"Pa su se odlučili za novi početak."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Teorija sebičnih gena. Inteligencija kao puko oruđe za uspešnu reprodukciju."
<BR>&nbsp;&nbsp;&nbsp;&nbsp;&nbsp;"Valjda."
<BR>&nbsp;&nbsp;&nbsp;&nbsp;&nbsp;"Ali ovo putovanje ugrožava uspešnu reprodukciju", reče Frenk. "Ovde to nije bezbedno."
<BR>&nbsp;&nbsp;&nbsp;&nbsp;&nbsp;"Nije bezbedno ni na Zemlji. Zagađenje, radijacija, drugi ljudi..."
<BR>&nbsp;&nbsp;&nbsp;&nbsp;&nbsp;Frenk zavrte glavom. "Ne. Ne verujem da je sebičnost u genima. Mislim da je negde drugde." Ispružio je kažiprst i dodirnuo je između dojki - čvrsto, tako da je odlebdeo do poda. Neprestano je posmatrajući, dodirnu isto mesto kod sebe. "Laku noć, Majo."
<BR>
<BR>&nbsp;&nbsp;&nbsp;&nbsp;&nbsp;Nedelju ili dve posle toga, Maja je brala kupus na farmi, hodajući niz prolaz između višespratnih leja. Bila je sama u prostoriji. Glavice kupusa podsećale su na kolonu mozgova, bremenitih mislima u jarkoj svetlosti popodneva.
<BR>&nbsp;&nbsp;&nbsp;&nbsp;&nbsp;Onda opazi pokret i pogleda u stranu. Na drugom kraju prostorije, kroz bocu sa algama, ugleda lice. Staklo boce ga je iskrivilo: lice muškarca, mrke kože. Čovek je gledao na drugu stranu, i nije je primetio. Činilo se da nešto govori nekom koga nije videla. Pomerio se, i lice mu postade jasno, uvećano u sredini stakla. Shvatila je zašto ga posmatra tako pomno i zašto joj se steže stomak: nikada ga ranije nije videla.
<BR>&nbsp;&nbsp;&nbsp;&nbsp;&nbsp;On se okrenu i pogleda prema njoj. Oči im se sretoše kroz dva sloja stakla. Bio je to neki neznanac, mršavog lica i krupnih očiju.
<BR>&nbsp;&nbsp;&nbsp;&nbsp;&nbsp;Nestade ga kao da je smeđa magla. Maja je na trenutak oklevala, nije smela da ga prati; onda se natera da potrči dužinom prostorije i uz dve krivine spojeva, u sledeći cilindar. Tamo nije bilo nikog. Protrčala je još kroz tri cilindra pre nego što je odustala. Ostala je tako da stoji, zureći u puzavice paradajza, a dah joj je bolno strugao u grlu. Znojila se, ali se osećala sleđeno. Neznanac. To nije moglo biti. Ali videla ga je! Usredsredila se na sećanje, pokušala ponovo da dočara lice. Možda je bio... ali ne. Nije bio niko od njih stotinu, znala je to. Prepoznavanje lica jedna je od najsnažnijih sposobnosti uma: neverovatno je tačno. A i on je pobegao kada ju je video.
<BR>&nbsp;&nbsp;&nbsp;&nbsp;&nbsp;Slepi putnik. Ali ni to nije moguće! Gde bi se sakrio, od čega bi živeo? Šta je radio za vreme radijacijske oluje?
<BR>&nbsp;&nbsp;&nbsp;&nbsp;&nbsp;Je li počelo da joj se priviđa, onda? Zar je dotle došlo?
<BR>&nbsp;&nbsp;&nbsp;&nbsp;&nbsp;Vratila se u svoju sobu, s mučninom u stomaku. Hodnici Torusa D bili su nekako mračni uprkos jarkom osvetljenju, i ona oseti jezu na potiljku. Kada je ugledala svoja vrata, pohitala je u utočište sobe. Ali u sobi je bila samo postelja sa stočićem, stolica i orman, sa nekoliko polica sa stvarima. Sedela je tu jedan sat, pa još jedan. Ali tu za nju nije bilo posla, ili odgovora, ili nečeg da odvrati misli. Ili izlaza.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
