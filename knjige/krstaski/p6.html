<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Ser Rodžer mi naloži da dođem u upravljačku kulu, sa ser Ovenom i Crvenim Džonom, koji je vodio Branitara na uzici. Strelac se zabulji u zaslone i stade mrmljati užasne kletve.
<BR>&nbsp;&nbsp;&nbsp;&nbsp;&nbsp;Brodom se već beše proneo glas da se svi borci moraju naoružati. Ova dvojica vitezova ovde bila su u oklopu, dok su njihove štitonoše čekale napolju sa štitovima i kacigama. Konji su toptali u spremištima i duž hodnika. Žene i deca behu se šćućurili negde pozadi, bistrih, uplašenih očiju.
<BR>&nbsp;&nbsp;&nbsp;&nbsp;&nbsp;"Evo nas!" široko se osmehnu ser Rodžer. Bilo je grozno videti ga tako dečački veselog, dok su svi ostali gutali knedle i toliko se znojili da je vazduh štipao za oči. Ali borba, čak i protiv sila pakla, bila je nešto što je mogao da razume. "Brate Parvuse, pitaj zarobljenika gde smo na planeti."
<BR>&nbsp;&nbsp;&nbsp;&nbsp;&nbsp;Postavio sam pitanje Branitaru, koji, međutim, umesto odgovora, samo dodirnu dugme za upravljanje. Ranije prazan zaslon ožive blistavim sjajem i na njemu se pojavila mapa. "Nalazimo se na mestu gde se one dve crtice ukrštaju", objasni on. "Mapa će se odmotavati kako budemo leteli."
<BR>&nbsp;&nbsp;&nbsp;&nbsp;&nbsp;Uporedio sam zaslon sa kartom u mojoj ruci. "Izgleda da tvrđava zvana Ganturat leži oko stotinu milja prema severu- severoistoku, gospodaru moj", rekoh ja.
<BR>&nbsp;&nbsp;&nbsp;&nbsp;&nbsp;Branitar, koji uzgred beše naučio i malo engleskog, potvrdno klimnu glavom. "Ganturat je samo jedna nevažna postaja." Još je morao da svoje hvalospeve izriče na latinskom. "Ipak, brojni svemirski brodovi ukotvljeni su tamo, i sve se roji od vazdušnih brodova. Borbena oružja sa tla mogu da ovo vozilo raznesu, a zasloni sile zaustaviće svaki zrak iz vaših topova. Bolje se predajte."
<BR>&nbsp;&nbsp;&nbsp;&nbsp;&nbsp;Pošto sam preveo, ser Oven uz jedva primetno ustzanje primeti: "Možda je to najmudrije, gospodaru moj."
<BR>&nbsp;&nbsp;&nbsp;&nbsp;&nbsp;"Šta?" povika ser Rodžer. "Jedan Englez da se preda bez borbe?"
<BR>&nbsp;&nbsp;&nbsp;&nbsp;&nbsp;"Ali žene, sire, i jadna dečica!"
<BR>&nbsp;&nbsp;&nbsp;&nbsp;&nbsp;"Ja nisam bogat", odvrati ser Rodžer. "Ne mogu da priuštim sebi da platim otkupninu." On zatreska u oklopu prema sedištu kormilara, sede i preuze ručne upravljačke uređaje.
<BR>&nbsp;&nbsp;&nbsp;&nbsp;&nbsp;Kroz donje vidne zaslone ugledao sam kako površina planete brzo klizi ispod nas. Njene reke i planine delovale su domaće, ali zelene nijanse biljnog sveta bile su podvučene čudnim plavičastim tonovima. Priroda se činila divljom. Tu i tamo, ugledali bismo poneku okruglastu zgradu, sred ogromnih žitišta obrađenih mašinama, ali na drugim mestima bila je lišena svakog ljudskog stvora, kao Nju Forest. Pitao sam se da li je i ovo neka vrsta kraljevskog lovišta, a onda se setio Branitarovih izjava o slaboj naseljenosti širom versgorškog carstva.
<BR>&nbsp;&nbsp;&nbsp;&nbsp;&nbsp;Jedan glas prekinu našu tišinu, toročući nešto na grubom jeziku plavokožaca. Prenuli smo se, prekrstili i stali zuriti unaokolo. Zvuci su dopirali iz malog crnog uređaja pričvršćenog na glavnoj tabli.
<BR>&nbsp;&nbsp;&nbsp;&nbsp;&nbsp;"Tako!" Crveni Džon poteže svoj bodež. "Sve vreme imali smo slepog putnika! Daj mi gvozdenu polugu, sire, i ja ću da ga iščupam napolje."
<BR>&nbsp;&nbsp;&nbsp;&nbsp;&nbsp;Branitar nasluti šta orijaš smera i iz grubog, plavog grla poteče štektav smeh. "Glas dopire iz daleka, putem talasa sličnih svetlosnim, ali dužih", reče on.
<BR>&nbsp;&nbsp;&nbsp;&nbsp;&nbsp;"Pričaj suvislo!" naložih mu ja.
<BR>&nbsp;&nbsp;&nbsp;&nbsp;&nbsp;"Pa, pozdravio nas je osmatrač iz tvrđave Ganturat."
<BR>&nbsp;&nbsp;&nbsp;&nbsp;&nbsp;Pošto sam mu preveo Branitarove reči, ser Rodžer odsečno klimnu glavom. "Glasovi niodkuda nisu ništa u poređenju sa onim što smo do sada videli", primeti on. "Šta taj 'oće?"
<BR>&nbsp;&nbsp;&nbsp;&nbsp;&nbsp;Mogao sam da uhvatim samo nekoliko reči poziva, ali sam shvatio značenje. Ko smo? Ovo nije uobičajeno sletište za izviđačke brodove. Zašto smo ušli u zabranjeno područje? "Umiri ih", naložio sam Branitaru, "i imaju na umu da ću razumeti ako ushtedneš da nas izdaš."
<BR>&nbsp;&nbsp;&nbsp;&nbsp;&nbsp;On sleže ramenima, kao da se zabavlja, iako je i njegovo čelo bilo orošeno znojem. "Izviđački brod 587-Zin se vraća", reče on. "Hitna poruka. Staćemo iznad postaje."
<BR>&nbsp;&nbsp;&nbsp;&nbsp;&nbsp;Glas odobri zahtev, ali upozori da ćemo biti uništeni ako se spustimo niže od jednog stantaksa (oko pola milje). Trebalo bi da plutamo dok se na brod ne ukrca posada stražarskog vazdušnog broda.
<BR>&nbsp;&nbsp;&nbsp;&nbsp;&nbsp;Sada se već i Ganturat mogao jasno videti: zbijena gomila kupola i poluvaljaka, sa zidanim delovima preko čeličnog kostura, kako smo kasnije ustanovili. Obrazovao je krug prečnika oko hiljadu stopa. Otprilike pola milje prema severu, ležao je manji niz zgrada. Kroz uveličavajuće zaslone za gledanje videli smo da iz ovih poslednjih štrče cevi ogromnih artiljerijskih oruđa.
<BR>&nbsp;&nbsp;&nbsp;&nbsp;&nbsp;Bez obzira što smo stali, bledo svetlucanje pojavilo se oko oba dela tvrđave. Branitar nam odmah ukaza na to. "Odbrambeni zasloni. Vaši hici bezopasno bi se raspršili. Samo srećan hitac mogao bi da rastopi cev nekog topa, kada ona izleti van omotača. Ali vi ste, opet, laka meta."
<BR>&nbsp;&nbsp;&nbsp;&nbsp;&nbsp;Dok su se približavala, nekoliko metalnih, jajolikih vozila nalikovalo je na mušice u poređenju sa ogromnim trupom našeg Krstaša. Videli smo da se još njih dižu sa tla, sa glavnog dela tvrđave. Plavokosa glava ser Rodžera gotovo se spustila u klimanju. "K'o što sam mislio", primeti on. "Ovi ekrani, mož' biti, zaustavljaju vatrene zrake, ali ne i tela, jer brodovi prolaze."
<BR>&nbsp;&nbsp;&nbsp;&nbsp;&nbsp;"Tako je", složi se Branitar koristeći mene kao posrednika. Možda biste uspeli da izbacite jedno ili dva rasprskavajuća taneta, ali bi vas uništio spoljašnji deo, onaj sa topovima."
<BR>&nbsp;&nbsp;&nbsp;&nbsp;&nbsp;"Aha." Ser Rodžer je Versgora proučavao očima koje behu izgubile boju. "Znači, imate i rasprskavajuće granate, a? Bez sumnje, i na ovom brodu. A nikad mi to nisi rekao. Ali, o tome ćemo kasnije." On mrdnu palcem prema Crvenom Džonu i ser Ovenu. "Pa, vas dvojica videli ste kako izgleda zemlja ovde. Sad se vratite do ljudi i spremite se za borbu kada sletimo."
<BR>&nbsp;&nbsp;&nbsp;&nbsp;&nbsp;Otišli su, rastrojeno bacajući poglede na zaslone na kojima su se videla vazdušna vozila kako nam prilaze. Ser Rodžer, pak, spusti ruke na točkove koji su vodili cevi topova. Bili smo naučili, probajući, da ova velika oružja ciljaju i pucaju gotovo sama. Kad su nam stražarski čamci prišli, ser Rodžer ih pokrenu.
<BR>&nbsp;&nbsp;&nbsp;&nbsp;&nbsp;Zaslepljujući pakleni zraci pohrliše napred, obavivajući vazdušni brod plamenom. Primetio sam da je najbliži tim vatrenim mačem ostao napola presečen. Jedan drugi se prevrnuo, crven do usijanja; treći se rasprsnuo. Zagrmelo je. I potom sam video samo metalne krhotine kako padaju.
<BR>&nbsp;&nbsp;&nbsp;&nbsp;&nbsp;Ser Rodžer beše proverio Branitarove tvrdnje, i ispostavilo se da su bile tačne; njegovi zraci raspršivali su se o taj bledi, prozirni zaslon. "To sam i hteo", progunđa on. "Ali, bolj da se spustimo pre nego što pošalju na nas pravi ratni brod, ili otvore vatru iz spoljašnje postave topova." Još dok je to govorio, on nas naglo usmeri prema zemlji. Plamen nam dotače trup, ali do tada smo već bili prenisko. Video sam kako zgrade Ganturata hitaju da se sretnu sa mnom i ja se spremih za smrt.
<BR>&nbsp;&nbsp;&nbsp;&nbsp;&nbsp;Cepanje i mrvljenje prođe našim brodom. Sama naša kula otvorila se uz prasak kada je okrznula niski osmatrački toranj. Ali i njegovi grudobrani bili su srubljeni. Dve hiljade stopa dug i neizračunljivo težak, Krstaš je pod sobom spljeskao pola Ganturata.
<BR>&nbsp;&nbsp;&nbsp;&nbsp;&nbsp;Ser Rodžer se nađe na nogama još pre nego što su motori zamrli. "Napred!" povika on. "Bog šalje pravoverne!" I on krenu preko prevaljene, savijene palube. Zgrabio je kacigu od užasnutog štitonoše i stavio ga dok je krupnim koracima grabio dalje. Dečak ga je pratio, cvokoćući zubima, ali ipak pazeći na Turnevilov štit.
<BR>&nbsp;&nbsp;&nbsp;&nbsp;&nbsp;Branitar je nemo sedeo. Ja sam sabrao svoje halje i požurio da nađem nadstražara koji će mi držati na oku vrednog zarobljenika. Kada je i to bilo gotovo, mogao sam da posmatram borbu.
<BR>&nbsp;&nbsp;&nbsp;&nbsp;&nbsp;Spustili smo se više poduž nego na rep, zaštićeni generatorima veštačke teže da se ne isprevrćemo iznutra. Bili smo okruženi pustoši, smrskanim zgradama i razrušenim zidovima. Rulja plavih Versgora pokulja iz ostatka tvrđave.
<BR>&nbsp;&nbsp;&nbsp;&nbsp;&nbsp;Kada sam i sam uspeo da iziđem, ser Rodžer je već bio napolju sa svom svojom konjicom. Nije se zaustavio da ih okupi, već je zašao u masu najbližih neprijatelja. Njegov konj zarza, griva zaleprša, oklop bljesnu; dugo koplje probode tri tela odjednom. Kada se poduž prelomilo, moj gospodar izvuče mač i pomamno poče da seče. Većina njegovih sledbnenika nije oklevala da upotrebi neviteško oružje; sečivima, buzdovanima i močugama pridružili su ručne pištolje sa broda.
<BR>&nbsp;&nbsp;&nbsp;&nbsp;&nbsp;Potom su strelci i oklopnici vičući pojurili napred. Biće da su podivljali od sopstvenog užasa. Primakli su se Versgorima pre nego što su naši dušmani mogli da puste mnogo gromova. Nastala je borba prsa u prsa; bio je to metež bez predvodnika, gde su sekire, bodeži i motke bili korisniji nego vatreni zraci ili sačmarice.
<BR>&nbsp;&nbsp;&nbsp;&nbsp;&nbsp;Kada se prostor oko njega raščistio, ser Rodžer se uzdiže na sapima svog crnog pastuva i, zabacivši vizir, primese rog usnama. Rog zatrešta kroz štropot, prikupljajući konjanike. Ovi, opet, naviknutiji na red od pešaka, prekinuše neposredne sukobe i pridružiše se baronu. Gomila velikih konja, ljudi nalik na čelične tornjeve, štitovi s grbovima, vijoreće perjanice i uzdignuta koplja behu se okupili iza mog gospodara.
<BR>&nbsp;&nbsp;&nbsp;&nbsp;&nbsp;Njegova ruka u rukavici pokaza prema spoljašnjem utvrđenju, gde topovi usmereni prema nebu behu prekinuli svoje jalovo pucanje. "To moramo zauzeti, il' će se oporaviti!" povika on. "Za mnom, Englezi, u ime Boga i svetog Đorđa!"
<BR>&nbsp;&nbsp;&nbsp;&nbsp;&nbsp;On uze novo koplje od svog štitonoše, obode svog bojnog konja i stade da ubrzava. Topot kopita nalik na zemljotres produbljivao se za njim.
<BR>&nbsp;&nbsp;&nbsp;&nbsp;&nbsp;Versgori koji su boravili u manjem utvrđenju pohrliše napolje da se odupru napadu. Imali su nekoliko vrsta pušaka, kao i male rasprskavajuće predmete koji su se bacali iz ruke; na taj su način skinuli nekoliko jahača. Ipak, na tako kratkom rastojanju nije bilo vremena za više hitaca na daljinu. U svakom slučaju, bili su rastrojeni. Nema užasnijeg prizora od napada teške konjice.
<BR>&nbsp;&nbsp;&nbsp;&nbsp;&nbsp;Problem s Versgorima bio je taj da behu otišli predaleko: borba na tlu za njih je bila zastarela stvar, i kada je do nje došlo ispostavilo se da su bili loše obučeni i loše opremljeni. Istina, imali su vatrene zrake, kao i štitove sile da zaustave te iste vatrene zrake. Ali, nikad im nije palo na pamet da postavljaju zapreke za konje.
<BR>&nbsp;&nbsp;&nbsp;&nbsp;&nbsp;I tako, zastrašujući udar pogodio je njihovu borbenu liniju, prešao preko nje, saterao je u blato i nastavio dalje, ni za trenutak ne usporivši.
<BR>&nbsp;&nbsp;&nbsp;&nbsp;&nbsp;Jedna od zgrada beše se razjapila. Mali svemirski brod - iako velik kao bilo koje morsko plovilo na Zemlji - dokotrlja se napolje. Stajao je na repu, motori su mu zavijali, spremni da polete i da odozgo bace na nas vatru. Ser Rodžer usmeri konjicu na tu stranu. Kopljonoše udariše u složnom poretku. Koplja se rascepiše, ljudi stadoše ispadati iz sedla. Ali, uzmite u obzir: konjanik u napadu nosi sopstveni teret, teret oklopa i ima pod sobom petnaest stotina funti konja. Celina putuje brzinom od nekoliko milja na sat. Udar je strašan.
<BR>&nbsp;&nbsp;&nbsp;&nbsp;&nbsp;Brod se prevrnu; pao je na bok i ostao da leži onesposobljen.
<BR>&nbsp;&nbsp;&nbsp;&nbsp;&nbsp;Uzduž i popreko manjeg utvrđenja konjanici ser Rodžera tukli su mačevima, buzdovanima, čizmama s mamuzama i potkovanim kopitima. Versgori su umirali kao muve. Ili, bolje rečeno, muve su bile mali stražarski čamci koji su nam zujali iznad glava, nesposobni da pucaju u tu opštu tuču, a da ne pogode svoje. Istina, ser Rodžer je ionako ubijao njihove; međutim, kada su Versgori to shvatili, već je bilo kasno.
<BR>&nbsp;&nbsp;&nbsp;&nbsp;&nbsp;Pozadi, u glavnom delu, gde je ležao Krstaš, borba se bila pretvorila u pitanje da li klati plavolike, ili ih zarobljavati, ili juriti za njima u obližnju šumu. Ipak, još je to bila jedna velika zbrka i Crveni Džon Hejmvord je osećao da traći umeće svojih strelaca iz dugih lukova. Okupio ih je stoga u posebnu jedinicu i brzim korakom se uputio preko brisanog prostora da pomogne ser Rodžeru.
<BR>&nbsp;&nbsp;&nbsp;&nbsp;&nbsp;Stražarski čamci gladno se obrušiše. Evo plena na koji mogu da udare. Njihovi uski zraci bili su namenjeni za manje domete. U prvom prolazu, dvojica strelaca poginuše, a onda Crveni Džon dreknu naredbu.
<BR>&nbsp;&nbsp;&nbsp;&nbsp;&nbsp;Iznenada, nebo se osu strelama. Strelica od jednog jarda, izbačena iz tisovog luka od šest stopa, proći će kroz čoveka u oklopu i konja ispod njega. Versgorški mali čamci samo su sebi otežali stvar leteći u poretku sivih gusaka. Ni jedan od njih nije se spasao. Izrešetani, sa kormilarima načičkanim kao bodljikava prasad, srušili su se. Strelci zaurlaše i potrčaše napred da se pridruže borbi.
<BR>&nbsp;&nbsp;&nbsp;&nbsp;&nbsp;Na svemirskom brodu koga kopljonoše behu preturili još je bilo ljudi. Njegova posada mora da je došla sebi. Iznenada, plamen liznu iz njegovih topova; ne obični zraci iz ručnog oružja, već gromovi koji su oborili zidove. Konjanik i njegov bojni konj, zahvaćeni tom vatrom, u trenu su nestali. Osvetoljubivo, munje zapraštaše naokolo.
<BR>&nbsp;&nbsp;&nbsp;&nbsp;&nbsp;Crveni Džon dohvati jedan kraj velike čelične grede, deo kupole razbijene ovim topovima. Pedeset ljudi mu je pri tom pomagalo. Potrčali su ka ulaznom otvoru broda... Jednom, dvaput, tras! Vrata padoše, i engleski slobodnjaci uleteše unutra.
<BR>&nbsp;&nbsp;&nbsp;&nbsp;&nbsp;Borba za Ganturat trajala je nekoliko sati, ali najveći deo tog vremena proveden je u isterivanju iz jazbina ostataka posade. Kada se tuđinsko sunce stalo spuštati prema zapadu, oko dvadesetak Engleza bilo je mrtvo. Niko nije bio teško povređen, jer vatreni topovi obično su ubijali tek kada bi pogodili metu. Oko tri stotine Versgora bilo je pobijeno, i otprilike isto toliko zarobljeno; mnogima od ovih poslednjih nedostajao je neki ud ili uvo. Rekao bih da ih je još stotinak pobeglo pešice. Oni će proneti glas do obližnjih imanja - koja, međutim, nisu bila tako blizu. Očigledno je brzina i uništavajuća snaga našeg prvog napada onesposobila ganturatske dalekogovornike pre nego što se uzbuna mogla proneti napolje.
<BR>&nbsp;&nbsp;&nbsp;&nbsp;&nbsp;Naša istinska nesreća neko vreme nije otkrivena. Nismo se uzbuđivali što smo uništili brod kojim smo došli, jer smo sad imali nekoliko drugih vozila čija je skupna zapremina bila dovoljna da nas sve primi. Njihove posade nisu imale priliku da dođu do njih. Međutim, prilikom užasnog pada, Krstašu se rasprsnula upravljačka kula. I versgorški podaci za navigaciju sada su bili izgubljeni.
<BR>&nbsp;&nbsp;&nbsp;&nbsp;&nbsp;U tom trenutku, slava je bila sve. Krvlju poprskan, zadihan, u opaljenom i ulubljenom oklopu, ser Rodžer od Turnevila jahao je na iscrpljenom konju nazad u glavnu tvrđavu. Za njim su išli kopljanici, strelci, slobodnjaci - iscepani, izubijani, ramena opuštenih od iscrpljenosti. Ali Te Deum je bio na njihovim usnama, uzdižući se pod treptavom svetlošću čudnih sazvežđa, dok su im se zastave hrabro vijorile na nebu.
<BR>&nbsp;&nbsp;&nbsp;&nbsp;&nbsp;Bilo je predivno biti Englez.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
