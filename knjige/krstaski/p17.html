<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Sada stižem do najmučnijeg dela ove istorije, i najtežeg za opisivanje. Zbivanjima, međutim, nisam bio prisutan, sem na samom kraju.
<BR>&nbsp;&nbsp;&nbsp;&nbsp;&nbsp;Ovo je bilo zbog toga što je ser Rodžer pohrlio u svoj krstaški rat kao da beži od nečega - što je na određen način bilo tačno - a ja sam bio otrgnut od njega kao list odnet vihorom. Služio sam mu kao prevodilac, ali u svakom trenutku kada nisam imao šta drugo da radim bio sam mu učitelj i podučavao bih ga versgorškom sve dok moje jadno telo ne bi više moglo da izdrži. Poslednji pogled, pre nego što bih utonuo u san, bacio bih na svetlost sveće kako se cedi sa grubog lica mog gospodara. On bi tada često dozvao stručnjaka za žairski koji bi ga podučavao do zore. Tom brzinom nije trebalo da prođe mnogo nedelja pre nego što je on bio u stanju da žestoko kune na oba jezika.
<BR>&nbsp;&nbsp;&nbsp;&nbsp;&nbsp;U međuvremenu, ništa manje nije gonio ni svoje saveznike. Versgorima se nije smela pružiti prilika da se oporave. Bilo je potrebno napadati planetu za planetom, podjarmiti i zaposesti, tako da neprijatelj uvek bude izbačen iz ravnoteže, doveden do toga da se brani. U tom zadatku mnogo su nam pomagali porobljeni domorodački narodi. Kao po pravilu, njima je samo bilo potrebno dati oružje i povesti ih. Onda bi oni napali svoje gospodare u takvim hordama, sa takvom žestinom, da su ovi bežali kod nas da se zaštite. Žairi, Ašenkogliji i Pr?*tani bili su užasnuti. Nisu bili vični takvim stvarima, dok se ser Rodžer, opet, već bio sreo sa žakerijom u Francuskoj. Zbunjeni, njegovi saborci sve više i više su prihvatali njegovo bezuslovno vođstvo.
<BR>&nbsp;&nbsp;&nbsp;&nbsp;&nbsp;Svi detalji onoga što se događalo suviše su složeni, suviše različiti od sveta do sveta, da bi stali u ovaj ništavan izveštaj. Ali, u suštini, na svakoj naseljenoj planeti Versgori behu uništili izvornu civilizaciju, ma kakva ona bila. Sada se, zauzvrat, versgorški sistem raspadao. U ovaj vakuum - odsustvo religije, bezvlašće, razbojništvo, opštu glad, uvek prisutnu pretnju da će se plavoliki vratiti, neophodnost uvežbavanja samih domorodaca da pojačaju naše slabašne garnizone - zakoračio je ser Rodžer. On je imao rešenje za ta pitanja - iskovano u Evropi tokom sličnih vekova posle pada Rima: feudalni sistem.
<BR>&nbsp;&nbsp;&nbsp;&nbsp;&nbsp;Međutim, upravo kada je tako postavljao kamen temeljac pobedi, sve se za njega srušilo. Bog da mu dušu prosti! Veličanstveniji vitez nije nikad živeo. Čak i sada, jedan životni vek kasnije, suze mi naviru na stare oči, i rado bih da požurim s ovim delom povesti. Pošto sam bio svedok tek delića svega toga, imam izgovor da to učinim baš na taj način.
<BR>&nbsp;&nbsp;&nbsp;&nbsp;&nbsp;Međutim, oni koji su izdali svog gospodara nisu srljali u to. Natrčali su. Da ser Rodžer nije bio slep za sve znakove upozorenja, to se nikada ne bi dogodilo, Stoga ja to neću hladnokrvno pribeležiti, već ću se vratiti na stari (i, po mom mišljenju, istinitiji) postupak izmišljanja čitavih prizora, da ljudi sada u prah pretvoreni opet ožive i postanu, ne zamišljeni zlotvori, već grešne duše kojima će se Bog, na samom kraju, ipak možda smilovati.
<BR>&nbsp;&nbsp;&nbsp;&nbsp;&nbsp;Počinjemo na Tariksanu. Flota samo što je krenula da zauzme prvu versgoršku koloniju na svom dugom vojnom pohodu. Žairski garnizon zaposeo je Darovu. Ali engleskim ženama, deci i plemenitim starcima koji su se tako herojski odupirali, data je nagrada unutar granica moći ser Rodžera: preselio ih je na ono ostrvo na kome je bila smeštena naša stoka. Tamo su mogli da se raštrkaju po šumama i poljima, da podižu kuće, čuvaju stoku, love, seju i žanju, gotovo kao da su kod kuće. Ledi Katarina trebalo je da vlada njima. Ona je od versgorških zarobljenika zadržala Branitara, koliko da ga spreči da Žairima ne otkrije previše, toliko i da nastavi učenje njegovog jezika. Takođe, imala je i jedan mali brzi svemirski brod za slučaj nužde. Žairske prekomorske posete nisu bile ohrabrivane, da ne bi previše pažljivo osmatrali.
<BR>&nbsp;&nbsp;&nbsp;&nbsp;&nbsp;Bilo je to mirno razdoblje, sem u srcu moje gospe.
<BR>&nbsp;&nbsp;&nbsp;&nbsp;&nbsp;Za nju, veliki bol počeo je dan pošto se ser Rodžer ukrcao. Hodala je preko cvetnih livada, slušajući kako vetar šušti u drveću. Dve njene služavke išle su za njom. Kroz drveće dopirali su glasovi, zveckanje sekira, lavež pasa, ali to joj se činilo kao da su snolike, daleke stvari.
<BR>&nbsp;&nbsp;&nbsp;&nbsp;&nbsp;Iznenada je zastala. Za trenutak mogla je samo da zuri, a onda se jedna ruka prikrala krstu na njenim grudima. "Marijo, smiluj se." Njene služavke, dobro uvežbane, odšunjale su se nazad van dometa glasa.
<BR>&nbsp;&nbsp;&nbsp;&nbsp;&nbsp;Ser Oven Monbele došepao je sa proplanka. Bio je u svojoj najšarolikijoj odeždi, i samo ju je mač podsetio na rat. Štaka na koju se naslanjao gotovo da nije uticala na njegovu skladnost, dok je prilikom naklona skidao svoj šešir sa perjanicom.
<BR>&nbsp;&nbsp;&nbsp;&nbsp;&nbsp;"Ah", uzviknu on, "ovog trena ovo mesto postade Arkadija, a stari Hob svinjar, koga sam upravo sreo, paganin Apolon, koji na harfi svira himnu velikoj veštici Veneri."
<BR>&nbsp;&nbsp;&nbsp;&nbsp;&nbsp;"Šta ovo treba da znači?" Katarinine oči izražavale su tužno zaprepašćenje. "Da li se to flota vratila?"
<BR>&nbsp;&nbsp;&nbsp;&nbsp;&nbsp;"Nije." Ser Oven sleže ramenima. "Krivac je moja jučerašnja nespretnost. Zabavljao sam se, igrajući se loptom, kada sam se spotakao. Iščašio sam gležanj i ostao tako slab i krhak da bih bio beskoristan u borbi. Stoga sam predao upravljanje mladom Hjuu Tornu i doleteo 'vamo u jednom vazdušnom brodu. Sad moram da čekam dok ne ozdravim, a zatim da unajmim brod i žairskog pilota kako bi' se ponovo pridružim svojim drugovima."
<BR>&nbsp;&nbsp;&nbsp;&nbsp;&nbsp;Katarina je očajnički pokušavala da govori trezveno. "U... svojim podukama iz jezika... Branitar je pomenuo da zvezdani narod poznaje n-n-neke neobične hirurške veštine." Pocrvenela je kao vatra. "Njihova sočiva mogu da gledaju... čak unutar živog tela... i mogu da ubrizgaju lekovito bilje koje može da izleči i najgoru ranu za nekoliko dana."
<BR>&nbsp;&nbsp;&nbsp;&nbsp;&nbsp;"Razmišljao sam već o tome", odgovori ser Oven. "Jer, naravno da ne bih hteo da propustim učešće u ratu. Ali, onda sam se setio strogih naređenja mog gospodara da sva naša nada leži u tome da ubedimo ove đavolske rase da smo jednako učeni kao i oni."
<BR>&nbsp;&nbsp;&nbsp;&nbsp;&nbsp;Još jače je stisnula krst.
<BR>&nbsp;&nbsp;&nbsp;&nbsp;&nbsp;"Tako da se nisam usudio za zatražim pomoć njihovih vidara", nastavi on. "Umesto toga, rekao sam im da ću ostati da nešto hitno sredim i da ću ovu povredu nositi kao kaznu za greh. Kada me priroda bude izlečila, otići ću. Iako, da pravo kažem, srce će mi prepući što ću se rastati od vas."
<BR>&nbsp;&nbsp;&nbsp;&nbsp;&nbsp;"Da li ser Rodžer zna za to?"
<BR>&nbsp;&nbsp;&nbsp;&nbsp;&nbsp;On potvrdno klimnu glavom, a onda su žurno prešli na nešto drugo. To klimanje glavom bilo je prljava laž: ser Rodžer nije znao. Ni jedan od njegovih ljudi nije se usudio da mu to kaže. Ja bih se možda drznuo, jer on ne bi udario čoveka u mantiji, ali i ja sam ćutao. Pošto je baron tih dana izbegavao društvo ser Ovena, i imao dovoljno drugih stvari na umu, on na to nije ni pomislio. Pretpostavljam da u dubini svoje duše nije ni želeo da misli o tome.
<BR>&nbsp;&nbsp;&nbsp;&nbsp;&nbsp;Da li je ser Oven zaista povredio članak, ne usuđujem se da kažem. Ali, bila bi to čudna podudarnost. Međutim, s druge strane, sumnjam da je do pojedinosti skovao svoju konačnu izdaju. Najverovatnije je želeo da nastavi izvesne razgovore sa Branitarom i vidi šta će se iz toga izroditi.
<BR>&nbsp;&nbsp;&nbsp;&nbsp;&nbsp;On se naže prema Katarini i smeh mu zazvoni. "Dok ne odem", reče on, "biću slobodan da blagoslovim nesreću."
<BR>&nbsp;&nbsp;&nbsp;&nbsp;&nbsp;Ona pogleda u stranu i zadrhta. "Zašto?"
<BR>&nbsp;&nbsp;&nbsp;&nbsp;&nbsp;"Mislim da znate." On je uze za ruku.
<BR>&nbsp;&nbsp;&nbsp;&nbsp;&nbsp;Ona je, međutim, povuče. "Molim vas, setit se da je moj muž u ratu."
<BR>&nbsp;&nbsp;&nbsp;&nbsp;&nbsp;"Nemojte me pogrešno shvatiti!" uzviknu on. "Radije bih ležao mrtav nego biti obeščašćen u vašim očima."
<BR>&nbsp;&nbsp;&nbsp;&nbsp;&nbsp;"Ja nikad ne bih... pogrešno shvatila... jednog tako ljubaznog viteza."
<BR>&nbsp;&nbsp;&nbsp;&nbsp;&nbsp;"Da li sam samo to? Samo ljubazan? Zabavan? Lakrdijaš za trenutke umora? Avaj, bolje Katarinina luda nego Venerin ljubavnik. Dopustite mi onda da vas zabavljam."
<BR>&nbsp;&nbsp;&nbsp;&nbsp;&nbsp;"Ne..." Ona se odmače od njega, kao srna koja uzmiče od lovca. "Ja sam... dala sam zalog..."
<BR>&nbsp;&nbsp;&nbsp;&nbsp;&nbsp;"Na dvoru Ljubavi", prekinu je on, "postoji samo jedan zalog, Ljubav sama." Sunčeva svetlost presijavala mu se u kosi.
<BR>&nbsp;&nbsp;&nbsp;&nbsp;&nbsp;"Imam i dvoje dece na koje moram da mislim", podseti ga ona.
<BR>&nbsp;&nbsp;&nbsp;&nbsp;&nbsp;On se natmuri. "Da, gospo moja, često sam na kolenima cupkao Roberta i malu Matildu. Nadam se da ću to moći opet da činim, ako Bog da."
<BR>&nbsp;&nbsp;&nbsp;&nbsp;&nbsp;Ona ga ponovo pogleda, gotovo čučeći. "Kako to mislite?"
<BR>&nbsp;&nbsp;&nbsp;&nbsp;&nbsp;"Oh... Nije važno." On pogleda prema šumi koja je mrmorila, čije lišće je bilo takvih boja i oblika kakve na Zemlji nikada nisu bile viđene. "Nikada ne bih izrekao ništa izdajničko."
<BR>&nbsp;&nbsp;&nbsp;&nbsp;&nbsp;"Ali, deca!" Ovoga puta ona je bila ta koja ga je ščepala za ruku. "Hristovog mu svetog imena, Ovene, ako išta znate, govorite!"
<BR>&nbsp;&nbsp;&nbsp;&nbsp;&nbsp;Pustio je da mu lice bude okrenuto od nje. Imala je lep profil. "Ja ne znam ni za kakve tajne, Katarina", reče on. "Pre će biti da na to pitanje možete sami odgovoriti, bolje od mene. Jer, vi najbolje poznajete barona."
<BR>&nbsp;&nbsp;&nbsp;&nbsp;&nbsp;"Da li njega iko poznaje?" gorko upita ona.
<BR>&nbsp;&nbsp;&nbsp;&nbsp;&nbsp;"Čini mi se", reče on tihim, gotovo šaptavim glasom, "da sa svakim okretajem sudbine njegovi snovi rastu. Najpre je bio zadovoljan time da odjuri u Francusku i pridruži se kralju. kako bi oslobodio Svetu zemlju. Doveden ovamo zlom srećom, plemenito je odgovorio; to niko ne može poreći. Ali, zadobivši privremeno olakšanje, da li potražio Zemlju? Nije. Zauzeo je čitav ovaj svet. Sada je krenuo da porobi druga sunca. Gde će se to završiti?"
<BR>&nbsp;&nbsp;&nbsp;&nbsp;&nbsp;"Gde..." Nije mogla da nastavi. Niti je mogla da skine pogled sa ser Ovena.
<BR>&nbsp;&nbsp;&nbsp;&nbsp;&nbsp;"Bog ograničava sve", nastavi vitez. "Slavoljublje bez granica je Sotonino jaje, iz koga se samo jad može izleći. Zar vam se ne čini, gospo moja, kada ležite u besanim noćima, da ćemo prevazići naše moći i biti uništeni?"
<BR>&nbsp;&nbsp;&nbsp;&nbsp;&nbsp;Posle duge stanke, on dodade:
<BR>&nbsp;&nbsp;&nbsp;&nbsp;&nbsp;"Zato ja kažem, Hriste i majko Njegova, pomozite svoj dečici."
<BR>&nbsp;&nbsp;&nbsp;&nbsp;&nbsp;"Šta mi tu možemo?" zavapi Katarina teskobno. "Ne znamo kako da se vratimo na Zemlju!"
<BR>&nbsp;&nbsp;&nbsp;&nbsp;&nbsp;"Ona se može pronaći", primeti on.
<BR>&nbsp;&nbsp;&nbsp;&nbsp;&nbsp;"Posle stotinu godina traganja?"
<BR>&nbsp;&nbsp;&nbsp;&nbsp;&nbsp;"Ja ne bih podgrejavao lažne nade u tako slatkim nedrima. Ali, s vremena na vreme razgovarao sam sa Branitarom. Naše međusobno poznavanje jezika veoma je oskudno, a sigurno je i da on ni jednom ljudskom biću ne veruje previše. Ipak... nekoliko stvari koje je rekao... navelo me je da poverujem da je možda moguće naći put do kuće."
<BR>&nbsp;&nbsp;&nbsp;&nbsp;&nbsp;"Šta?" Obe njene ruke mahnito ga ščepaše. "Kako? Gde? Ovene, zar ste poludeli?"
<BR>&nbsp;&nbsp;&nbsp;&nbsp;&nbsp;"Nisam", odgovori on, s prostudiranom grubošću. "Ali, ako ipak pretpostavimo da je tako, onda nas Branitar, uprkos svemu, može odvesti tamo. Pretpostavljam, naravno, da on to ne bi uradio za lepe oči. Mislite li, ipak, da bi ser Rodžer u tom slučaju otkazao svoj krstaški rat i tiho se vratio u Englesku?"
<BR>&nbsp;&nbsp;&nbsp;&nbsp;&nbsp;"On... Zašto..."
<BR>&nbsp;&nbsp;&nbsp;&nbsp;&nbsp;"Zar nije iznova i iznova govorio: dok Versgori poseduju moć, Engleska je u smrtnoj opasnosti? Zar ga ne bi ponovno otkrivanje Zemlje samo navelo da udvostruči svoje napore? Ne bi. Kakve koristi onda ima da saznamo kako da se vratimo? Rat bi se i dalje nastavio, sve dok na kraju ne bismo bili uništeni."
<BR>&nbsp;&nbsp;&nbsp;&nbsp;&nbsp;Ona se strese i prekrsti.
<BR>&nbsp;&nbsp;&nbsp;&nbsp;&nbsp;"Ali, pošto sam već tu", završi ser Oven, "mogao bih pokušati da saznam da li je zaista moguće naći put kući. Možda ćete već smisliti nešto kako da to saznanje iskorištite, pre nego što bude prekasno."
<BR>&nbsp;&nbsp;&nbsp;&nbsp;&nbsp;Ljubazno joj je zaželeo dobar dan, što ona nije ni čula, i otšepao dalje u šumu.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
