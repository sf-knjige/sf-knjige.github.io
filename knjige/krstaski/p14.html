<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Kada se ser Oven prizemljio, bilo je to kao da je kakav junak iz viteške poeme sišao na zemlju. Njegovi poduhvati ne behu ga mnogo iscrpli. Dok je zujao naokolo usred versgorške vazdušne flote, čak je i na žeravici zagrejao malo vodu i obrijao se. Sada je hodao gipkim korakom, uzdignute glave, blistave od metala spletene košulje, plašta lepršavog na vetru. Ser Rodžer ga je dočekao kod viteških šatora, izubijan, prljav, smrdljiv, prekriven krvlju. Glas mu je bio promukao od vike. "Čestitam na izuzetno valjanom činu, ser Ovene."
<BR>&nbsp;&nbsp;&nbsp;&nbsp;&nbsp;Mlađi čovek mu se pokloni - i veoma skladno pretoči taj gest u naklon ledi Katarini, kada je ova istupila iz naše oduševljene gomile. "Drugačije nisam ni mogao", promrmlja ser Oven, "sa strunom kod srca."
<BR>&nbsp;&nbsp;&nbsp;&nbsp;&nbsp;Boja navre u njeno lice. Oči ser Rodžera brzo su prelazile s njega na nju. Zaista, predstavljali su zgodan par. Video sam kako mu ruke stiskaju dršku njegovog izreckanog i istupljenog mača.
<BR>&nbsp;&nbsp;&nbsp;&nbsp;&nbsp;"Idite u svoj šator, gospo", reče on svojoj ženi.
<BR>&nbsp;&nbsp;&nbsp;&nbsp;&nbsp;"Ima još posla kod ranjenika, sire", odgovori ona.
<BR>&nbsp;&nbsp;&nbsp;&nbsp;&nbsp;"Radićete za svakog osim za svoga muža i decu, a?" Ser Rodžer načini napor da se izrugne, ali usna mu je bila naduvena na mestu gde metak beše očešao vizir njegove kacige. "Kažem, idite u svojšator."
<BR>&nbsp;&nbsp;&nbsp;&nbsp;&nbsp;Ser Oven je delovao zabezeknuto. "Tako se ne oslovljava jedna plemkinja, sire", pobuni se on.
<BR>&nbsp;&nbsp;&nbsp;&nbsp;&nbsp;"Jedan od vaših cvrkutavih ronda bi bio kanda bolji", progunđa ser Rodžer. "Ili šapat, da se zakaže sastanak?"
<BR>&nbsp;&nbsp;&nbsp;&nbsp;&nbsp;Ledi Katarina sasvim preblede. Duboko je udahnula pre nego što su joj reči stigle. Tišina je zavladala među osobama koje su mogle da je čuju. "Bog neka mi je svedok da sam oklevetana", prozbori ona. Halja joj je lepršala od hitrine koraka. Dok je zamicala u svoj šator, čuo sam prvi šmrcaj.
<BR>&nbsp;&nbsp;&nbsp;&nbsp;&nbsp;Ser Oven je zurio u barona nekako užasnuto. "Jeste li sasvim izgubili razum?" prodahta on na kraju.
<BR>&nbsp;&nbsp;&nbsp;&nbsp;&nbsp;Ser Rodžer pogrbi svoja snažna ramena, kao da podiže teret. "Još nisam, Neka se moji zapovednici okupe kada se okupaju i večeraju. Ali, možda bi bilo najmudrije, ser Ovene, da vi preuzmete čuvanje logora."
<BR>&nbsp;&nbsp;&nbsp;&nbsp;&nbsp;Vitez se ponovo pokloni. Nije to bio uvredljiv pokret, ali nas je sve podsetio da je ser Rodžer prekršio pravila lepog ponašanja. Ser Oven otide i žustro preuze svoje obaveze. Uskoro je bila postavljena straža. Posle je ser Oven poveo Branitara u obilazak raznetog versgorškog logora, da proveri opremu koja je bila dovoljno daleko da ostane neoštećena. Plavoliki je - čak i tokom proteklih nekoliko burnih dana - naučio još malo engleskog. On je govorio, slabo ali i veoma revnosno, dok ga je ser Oven slušao. Ovo sam uočio u poslednjem mutnom sutonu, dok sam žurio na sastanak, ali nisam mogao da čujem o čemu je bilo reči.
<BR>&nbsp;&nbsp;&nbsp;&nbsp;&nbsp;Vatra je visoko plamsala, a baklje su bile pobodene u zemlju. Engleski poglavari sedeli su oko stola s nogarama, dok su se tuđinska sazvežđa treptavo budila iznad njihovih glava. Čuo sam noćno šuštanje u šumi. Svi su bili smrtno umorni; bili su se oklembesili na klupama, ali oči nisu skidali s barona.
<BR>&nbsp;&nbsp;&nbsp;&nbsp;&nbsp;Ser Rodžer ustade. Okupan, obučen u novu, ali običnu odeću, sa napadnim safirnim prstenom, odavao se samo tupošću glasa. Iako su mu reči bile žustre, u njima nije bilo duše. Bacio sam pogled ka šatoru u kome su ležali ledi Katarina i njegova deca, ali tama ga je skrivala.
<BR>&nbsp;&nbsp;&nbsp;&nbsp;&nbsp;"Još jednom", reče moj gospodar, "Božja milost nam je pomogla da pobedimo. Uprkos svih razaranja koje smo izazvali, imamo sada više kola i oružja nego što nam treba. Vojska koja je krenula na nas slomljena je, i na čitavom ovom svetu ostala je samo jedna tvrđava!"
<BR>&nbsp;&nbsp;&nbsp;&nbsp;&nbsp;Ser Brajan je češkao svoju sedu, čekinjavu bradu. "Tu igru bacanja granata mogu da igraju dvoje", primeti on. "Smemo li da ostanemo ovde? Čim skupe hrabrost, naći će način da zapucaju na nas."
<BR>&nbsp;&nbsp;&nbsp;&nbsp;&nbsp;"Tako je." Ser Rodžer zatrse svojim plavim uvojcima. "To je jedan od razloga zbog koga ne smemo da oklevamo. Drugi je što ovo nije neko ugodno mesto za boravak. Po svemu sudeći, zamak u Darovi je daleko veći, jači i zgodniji. Kada ga zauzmemo, nećemo se morati bojati granatiranja. A čak i ako vojvoda Huruga više nema načina da nas bombarduje ovde, možemo biti sigurni da je sad progutao svoj ponos i poslao svemirski brod ka zvezdama, tražeći pomoć. Možemo da očekujemo da će versgorška armada krenuti na nas." Pravio se da ne primećuje jezu koja je prošla skupom. "Zbog svega toga", nastavi on, "nama treba Darova, i to netaknuta."
<BR>&nbsp;&nbsp;&nbsp;&nbsp;&nbsp;"Da se suprostavimo floti stotinu svetova?" povika zapovednik Balard. "Ama, sad, sire, vaš ponos se ukvario i pretvorio u ludilo. Ja kažem, ukrcajmo se dok možemo i pomolimo se Bogu da nas dovede nazad do Zemlje."
<BR>&nbsp;&nbsp;&nbsp;&nbsp;&nbsp;Ser Rodžer lupi pesnicom o sto i buka nadjača sve noćne zvuke šume. "Boga mu!" zaurla je. "Na dan pobede kakva nije viđena od Ričarda Lavljeg Srca, vi podvijate rep pod noge i bežite! Mislio sam da ste ljudi!"
<BR>&nbsp;&nbsp;&nbsp;&nbsp;&nbsp;Balard potmulo, poluglasno zareža. "I šta je Ričard na kraju dobio, sem otkupnine koja mu je uništila zemlju?" Međutim, ser Brajan Fiz-Vilijem, koji ga beše čuo, oštro promumla: "Neću ni da čujem za izdaju." Balard shvati šta je rekao, ugrize se za usnu i zaćuta. U međuvremenu, ser Rodžer požuri da nastavi:
<BR>&nbsp;&nbsp;&nbsp;&nbsp;&nbsp;"Arsenali Darove mora da su ispražnjeni zbog napada na nas. Sad imamo gotovo sve što je ostalo od njihovog oružja, a i pobili smo najveći deo njihovog garnizona. Ako im se da vremena, oporaviće se. Prikupiće male zemljoposednike i slobodnjake sa čitave planete i krenuti na nas. Ali, u ovom trenutku oni mora da su u velikoj zbrci. Najviše što mogu da učine jeste da posade ljude na bedeme da se zaštite od nas. Kontranapad ne dolazi u obzir."
<BR>&nbsp;&nbsp;&nbsp;&nbsp;&nbsp;"Pa zar ćemo da sedimo izvan zidova Darove dok im ne dođu pojačanja?" dopre nečiji glas iz senki.
<BR>&nbsp;&nbsp;&nbsp;&nbsp;&nbsp;"Bolje je i to nego da sedimo ovde, zar ne?" Ser Rodžerov smeh bio je usiljen, ali se ipak začu poneki kiseli kikot. I tako bi odlučeno.
<BR>&nbsp;&nbsp;&nbsp;&nbsp;&nbsp;Naš iznureni narod nije uopšte spavao. Smesta su morali da krenu na težak put, pod blistavom dvostrukom mesečinom. Pronašli smo nekoliko velikih transportnih vazdušnih vozila koja su bila samo neznatno oštećena, budući da se behu našla na rubu praska. Zanatlije među našim zarobljenicima popravili su ih na licu mesta. U njih smo nagurali sve što smo mogli od oružja, vozila i opreme. Sledili su ljudi, zarobljenici i stoka. Dobro pre ponoći, naši brodovi su zagrmeli prema nebu, zaštićeni oblakom drugih vozila kod kojih su na svakom bili čovek ili dva. Nipošto se ne bimoglo reći da smo požurili. Jer, jedva sat posle našeg odlaska - kao što smo saznali kasnije - letelice bez posade, natovarene najačim razornim sredstvima, pale su na Ganturat.
<BR>&nbsp;&nbsp;&nbsp;&nbsp;&nbsp;Oprezan korak, kroz nebesa na kojima nije bilo neprijateljskih vozila, doveo nas je iznad unutrašnjeg mora. Miljama iza njega, usred krševite zemlje, gusto pošumljene, uzdizala se Darova. Pozvan na upravljačku kulu da prevodim, ugledao sam je na zaslonima za gledanje, daleko ispred i daleko ispod, ali uveličanu da bismo je uopšte videli.
<BR>&nbsp;&nbsp;&nbsp;&nbsp;&nbsp;Plovili smo prema suncu, dok je zora ružičasto svetlela iza zgrada. Njih je bilo samo deset, niskih, okruglih građevina od slivenog kamena, sa zidovima dovoljne debljine da izdrži gotovo svaki udar. Bili su spojeni ojačanim tunelima. Zaista, gotovo sav taj zamak nalazio se duboko ispod zemlje, samodovoljan kao i svemirski brod. Ugledao sam spoljašnji prsten divovskih topova i ispaljivača projektila kako protežu svoje cevi iz udubljenih ležišta, dok su polja sile bila podignuta, nalik na satansku parodiju oreola. Ipak, sve je to izgledalo kao običan ostatak stare snage tvrđave. Osim naših, nije bilo nijednog vazdušnog vozila.
<BR>&nbsp;&nbsp;&nbsp;&nbsp;&nbsp;Do tada sam, kao i većina nas, ponešto naučio o korišćenju dalekogovornika. Podešavao sam ga dok se lik versgorškog oficira nije pojavio na njegovom zaslonu. On se očigledno trudio da ga podesi na mene, tako da smo izgubili nekoliko minuta. Lice mu je bilo bledo, gotovo nebeski plavo, i progutao je knedlu nekoliko puta pre nego što je uspeo da zapita: "Šta hoćete?"
<BR>&nbsp;&nbsp;&nbsp;&nbsp;&nbsp;Ser Rodžer se namrgodi. Krvave, tamno obrubljene oči, na licu čije tkivo gotovo da beše otopila briga, davale su mu zastrašujuć izgled. Pošto sam mu preveo pitanje, on odreza: "Hurugu."
<BR>&nbsp;&nbsp;&nbsp;&nbsp;&nbsp;"Mi... mi nećemo dati našeg gratha. On lično tako nam je rekao."
<BR>&nbsp;&nbsp;&nbsp;&nbsp;&nbsp;"Brate Parvuse, reci tom idiotu da hoću da razgovaram samo sa vojvodom! Da pregovaramo. Zar ne znaju ništa o civilizovanim običajima?"
<BR>&nbsp;&nbsp;&nbsp;&nbsp;&nbsp;Versgor kao da je bio pogođen, jer sam mu tačno preneo reči svog gospodara, ali ipak progovori nešto u malu kutiju i dodirnu niz dugmadi. Hurugin lik zameni njegov. Guverner otre san sa očiju i uz beznadežnu hrabrost nam se obrati:
<BR>&nbsp;&nbsp;&nbsp;&nbsp;&nbsp;"Ne očekujte valjda da ćete i ovo mesto uništiti kao što ste uništili ostale. Darova je sagrađena da bude poslednje utočište. Najjače bombardfovanje može samo da ukloni nadzemne građevine. Ako pokušate neposredan napad, ispunićemo vazduh i zemlju praskovima i metalom."
<BR>&nbsp;&nbsp;&nbsp;&nbsp;&nbsp;Ser Rodžer klimnu glavom. "Ali, koliko dugo ćete moći da održite takvu vatru?" upita on mirno.
<BR>&nbsp;&nbsp;&nbsp;&nbsp;&nbsp;Huruga ogoli svoje oštre zube. "Duže nego što ćeš moći da napadaš, ti životinjo!"
<BR>&nbsp;&nbsp;&nbsp;&nbsp;&nbsp;"Bez obzira na to", promrmlja ser Rodžer, "sumnjam da možete da izdržite opsadu." U svom ograničenom rečniku nisam mogao da nađem odgovarajući versgorški izraz za tu poslednju reč, a izgledalo je i kao da Huruga ne može dobro da razume opisne izraze kojima sam se poslužio. Kada sam objasnio zbog čega mi je trebalo toliko dugo da to prevedem, ser Rodžer pronicljivo klimnu glavom.
<BR>&nbsp;&nbsp;&nbsp;&nbsp;&nbsp;"Tako nešto sam i očekivao", reče on. "Vidi, brate Parvuse. Ove zvezdane nacije imaju oružja moćna gotovo kao mač svetog Mihaila. Jednom granatom mogu da razore grad, a sa deset da opustoše čitavu grofoviju. Ali, kada je već to tako, zar su njihove bitke mogle dugo da potraju? A? Ovaj zamak je sagrađen da istrpi snažne udare. Ali, opsadu? Teško!"
<BR>&nbsp;&nbsp;&nbsp;&nbsp;&nbsp;Zatim se okrenu i progovori u zaslon:
<BR>&nbsp;&nbsp;&nbsp;&nbsp;&nbsp;"Smestiću se u blizini i paziti na vas. Na prvi znak života iz zamka, otvoriću vatru. Zato će biti bolje da ljude stalno držite pod zemljom. Kad poželite da se predate, pozovite me preko dalekogovornika, i meni će biti drago da vam ukažem ratne počasti."
<BR>&nbsp;&nbsp;&nbsp;&nbsp;&nbsp;Huruga se široko osmehnu. Gotovo da sam mogao da pročitam misli iza te gubice. Englezi su više nego dobro došli da čuče napolju dok ne stigne osvetnička armada! I on zatamni zaslon.
<BR>&nbsp;&nbsp;&nbsp;&nbsp;&nbsp;Otkrili smo lepo mesto za logor, podosta iza obzorja. Ležalo je u dubokoj, zaklonjenoj dolini kroz koju je tekla reka, bistra, hladna i puna riba. Poljana je bilo širom šume; igre je bilo u izobilju, a ljudi koji nisu bili na dužnosti mogli su da idu u lov. Tokom nekoliko ovih dugih dana, posmatrao sam kako nova radost cveta među našim ljudima.
<BR>&nbsp;&nbsp;&nbsp;&nbsp;&nbsp;Ser Rodžer, međutim, ne uze i sebi odmor. Mislim da nije smeo; jer, ledi Katarina beše ostavila decu sa negovateljicom i šetala se sa ser Ovenom po hladovini drveća. Ne skrivajući se - pazili su na pristojnost - ali njen muž bi ih spazio i okrenuo se da zareži naredbu najbližoj osobi.
<BR>&nbsp;&nbsp;&nbsp;&nbsp;&nbsp;Skriven u toj šumi, naš logor bio je dovoljno bezbedan od granatiranja ili projektila. Njegovi šatori i dograci, naše oružje i alat, nisu sadržali dovoljnu zgusnutu količinu metala koju bi moglo da nanjuši neki od versgorških magnetskih uređaja. Ona naša vazdušna vozila koja su neprestano osmatrala Darovu uvek su sletala negde drugde. Katapulti su neprestano bili napunjeni, u slučaju da se u tvrđavi primeti bilo kakva delatnost; ali, Huruga kao da se zadovoljavao da strpljivo čeka. Ponekad bi iznad nas proletelo neko izazovno neprijateljsko vozilo, dolazeći sa neke druge tačke na planeti. Međutim, nikada nije otkrilo nikakvu metu za svoje granate, a i naše stražarske letelice ubrzo bi ga oterale.
<BR>&nbsp;&nbsp;&nbsp;&nbsp;&nbsp;Najveći deo naših snaga - veliki brodovi, topovi i ratna kola - sve vreme su bili negde drugde. Ja sam nisam video lov koji beše preduzeo ser Rodžer. Ostajao sam u logoru, zabavljajući se takvim problemima kao što je bolje učenje versgorškog ili bolje podučavanje Branitara engleskom. Takođe sam započeo časove versgorškog jezika za neke naše pametnije dečake. A nisam ni želeo da idem na baronove pohode.
<BR>&nbsp;&nbsp;&nbsp;&nbsp;&nbsp;On je imao svemirska i vazdušna vozila. Imao je topove koji su ispaljivali i plamen i granate. Imao je nekoliko teških kornjačastih kola, o koja beše okačio štitove i zastave, i u koja je ukrcao po jednog konjanika i četiri oklopnika. Tako je išao širom kontinenta i pljačkao.
<BR>&nbsp;&nbsp;&nbsp;&nbsp;&nbsp;Nijedan usamljen posed nije mogao da izdrži njegov napad. Otimajući i paleći, ostavljao je pustoš za sobom. Ubio je mnogo Versgora, ali ne više nego što je bilo neophodno. Ostale je nabio u jedan ogromni transportni brod. Nekoliko puta su sitni posednici i slobodnjaci pokušali da mu se suprotstave. Međutim, kako su imali samo ručno oružje, njegova vojska razvejala ih je kao plevu i nastavila da ih goni preko njihovih sopstvenih polja. Bilo mu je potrebno samo nekoliko dana i noći da opustoši čitav kopneni deo. Onda je načinio i brz upad preko okeana, bombardovao i spalio sve na šta je naleteo, i vratio se.
<BR>&nbsp;&nbsp;&nbsp;&nbsp;&nbsp;Meni je to delovalo kao okrutno kasapljene, mada ne gore nego što je ovo carstvo činilo na mnogo svetova. Međutim, priznajem da nisam uvek razumeo logiku takvih stvari. Sigurno je da je ono što je ser Rodžer činio bio uobičajen postupak za Evropu u pobunjenim pokrajinama i neprijateljskim stranim državama. Ipak, kada je ponovo sleteo u logor, i njegovi ljudi stali da se razmeću draguljima i bogatim tkaninama, srebrom i zlatom, pijani od ukradenog pića, hvaleći se onim što su učinili, potražio sam Branitara.
<BR>&nbsp;&nbsp;&nbsp;&nbsp;&nbsp;"Ovi novi zarobljenici izvan su moje moći", saopštih mu, "ali, reci svojoj braći iz Ganturata da će, pre nego što ih uništi, najpre morati da skine moju jadnu glavu."
<BR>&nbsp;&nbsp;&nbsp;&nbsp;&nbsp;Versgor me znatiželjno pogleda. "Zašto s brineš za nas?" upita on.
<BR>&nbsp;&nbsp;&nbsp;&nbsp;&nbsp;"Boga mi", odvrati ja, "zaista ne znam, sem da mora biti da je On i vas stvorio."
<BR>&nbsp;&nbsp;&nbsp;&nbsp;&nbsp;Glas o ovome stigao je i do mog gospodara, i on me pozva u šator koji je sada koristio umesto svog. Video sam šumske proplanke načičkane zarobljenicima koji su se vrzmali kao ovce i uplašeno mrmljali pred puškama Engleza. Istina, njihovo prisustvo predstavljalo nam je štit. Iako je spuštanje broda sada već moralo dovoljno tačno da otkrije naš položaj Huruginim povećalima, ser Rodžer se postarao da guverner sazna šta se dogodilo. Međutim, ja sam video i plavokože majke kako drže malu, uplakanu plavu čeljad i to mi je steglo srce.
<BR>&nbsp;&nbsp;&nbsp;&nbsp;&nbsp;Baron je sedeo na stolici, žvaćući goveđi but. Svetlost i senka, ublaženi kroz lišće, šarali su mu lice. "Šta to treba da znači?" dreknu on. "Jesu li ti ta tvoja svinjska lica toliko draga, da nećeš da mi predaš one uhvaćene u Ganturatu?"
<BR>&nbsp;&nbsp;&nbsp;&nbsp;&nbsp;Isturio sam svoja mršava ramena. "Ako ništa drugo, sire", odgovorih mu, "razmislite kako takvo delo može da naudi vašoj duši."
<BR>&nbsp;&nbsp;&nbsp;&nbsp;&nbsp;"Šta?" On podiže svoje guste veđe. "Je li ikada bilo zabranjeno osloboditi zarobljenika?"
<BR>&nbsp;&nbsp;&nbsp;&nbsp;&nbsp;Sada je na mene bio red da se zabezeknem. Ser Rodžer se pljesnu po bedru, prasnuvši u smeh. "Zadržaćemo nekoliko njih, kao što su Branitar i zanatlije, koji nam mogu biti od koristi. Sve ostale poteraćemo u Darovu. Hiljade i hiljade. Možeš li zamisliti kako će se Hurugino srce rastopiti od zahvalnosti?"
<BR>&nbsp;&nbsp;&nbsp;&nbsp;&nbsp;Stajao sam tamo na suncu i u visokoj travi, dok je "ha, ha, ha" grmelo oko mene.
<BR>&nbsp;&nbsp;&nbsp;&nbsp;&nbsp;Izložena podsmehu i ruganju naših ljudi, ta nebrojena gomila teturala se kroz korita gorskih potoka i šipražje, sve dok nije izišla na čistinu i ugledala daleku Darovu. Nekoliko ih je plašljivo istupilo iz gomile. Englezi su se, iskeženi, naslonili na oružje. Jedan Versgor je počeo da trči. Niko nije pucao na njega. Još jedan je krenuo, pa još jedan. Onda je čitav roj njih poleteo prema tvrđavi.
<BR>&nbsp;&nbsp;&nbsp;&nbsp;&nbsp;Te večeri Huruga se predao.
<BR>&nbsp;&nbsp;&nbsp;&nbsp;&nbsp;"Ništa lakše", kikotao se ser Rodžer. "Naprosto sam ga pritisnuo. Sumnjam da je imao više zaliha nego što je bilo neophodno, jer je opsada sigurno mrtva umetnost u njegovoj zemlji. Tako sam mu, prvo, pokazao da mogu da mu opustošim čitavu planetu... za šta će morati da odgovara, čak i ako nas na kraju pobede. Zatim sam mu dao dodatna usta na ishranu." On me potapša po leđima. Kada su me podigli i stresli prašinu s mene, on nastavi: "E pa, brate Parvuse, sada kad imamo ovaj svet, da li bi želeo da budeš na čelu njene prve opatije?"
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
