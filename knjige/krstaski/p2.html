<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Stigoh kako mi beše naređeno, s odobrenjem mog nastojnika opatije, koji je shvatio da se u ovoj prilici duhovne i svetovne snage moraju ujediniti. Grad je bio neobično tih dok sam se probijao kroz sumračne ulice. Narod je bio u crkvi ili šćućuren iza vrata. Iz vojničkog logora dopirala je još jedna misa. Brod se kao planina uzdizao iznad naših malih tvorevina.
<BR>&nbsp;&nbsp;&nbsp;&nbsp;&nbsp;Ali, verujem, srčanost nas je krasila, i bili smo pomalo opijeni posle pobede nad moćima koje nisu pripadale ovoj zemlji. Samodopadan zaključak činio se neizbežnim - da nam se Bog smilovao.
<BR>&nbsp;&nbsp;&nbsp;&nbsp;&nbsp;Prošao sam kroz dvorište zamka kraj utrostručene straže i ušao pravo u veliku dvoranu. Zamak Ensbi poticao je još od Normana; avetinskog izgleda, bio je hladan za stanovanje. Dvorana je već bila mračna, osvetljena svećama i velikom razbuktalom vatrom koja je iz nemirnih senki izvlačila oružje i tapiserije. Plemići, ugledniji građani i vojnici bili su za stolom; brujanje razgovora, sluge koje se vrzmaju, povlačenje lenjivih pasa. Bio je to umirujuće poznat prizor, bez obzira koliko napetosti ležalo ispod toga. Ser Rodžer me pozva da dođem i sednem pored njega i njegove dame; neuobičajena počast.
<BR>&nbsp;&nbsp;&nbsp;&nbsp;&nbsp;Dozvolite mi da ovde opišem Rodžera od Turnevila, viteza i barona. Bio je to orijaški, mišićav tridesetogodišnjak, sivih očiju i koščatih crta lica sa povijenim nosema. Žutu kosu nosio je kao i drugi plemići-ratnici, gustu na temenu, ispod obrijanu - što mu je nekako kvarilo inače prilično zgodan izgled, jer su mu uši bile kao ručke krčaga. Ovo, njegov matični okrug, bio je siromašan i nazadan, a veći deo vremena van njega provodio je u ratu. Stoga su mu nedostajali uglađeni maniri, mada je bio promućuran i dobrodušan u svom vladanju. Njegova žena, ledi Katarina, bila je kćerka vikonta od Morneja; gotovo svi su smatrali da se udala ispod svog nivoa, života, baš kao i svog staleža, jer je bila odrasla u Vinčesteru, sred posvemašnjeg sklada i savremenog ophođenja. Bila je veoma lepa, sa krupnim plavim očima i kestenjastom kosom, ali nekako naopaka. Imali su samo dvoje dece: Roberta, pristojnog šestogodišnjaka koji je bio moj đak i trogodišnju devojčicu po imenu Matilda.
<BR>&nbsp;&nbsp;&nbsp;&nbsp;&nbsp;"Pa, brate Parvuse", zagrme moj gospodar. "Sedi. Uzmi pehar vina - sveca mu krvavog, ova prilika traži više od piva." Ljupki nos ledi Katarine malo se nabra; u njenom starom domu pivo je bilo samo za obične ljude. Kad sam se smestio, ser Rodžer se nagnu napred i napeto upita:
<BR>&nbsp;&nbsp;&nbsp;&nbsp;&nbsp;"Pa, šta ste ustanovili? Da li to demona zarobismo?"
<BR>&nbsp;&nbsp;&nbsp;&nbsp;&nbsp;Muk se prostre stolom. Čak se i psi umiriše. Mogao sam da čujem kako vatra pucketa u ognjištu i kako se prastari barjaci prašnjavo komešaju na mestima gde su visili sa gornjih greda.
<BR>&nbsp;&nbsp;&nbsp;&nbsp;&nbsp;"Mislim da je tako, gospodaru moj", pažljivo odgovorih, "jer se veoma razbesneo kad ga poškropismo svetom vodicom."
<BR>&nbsp;&nbsp;&nbsp;&nbsp;&nbsp;"Ali, ipak, nije nestao u oblačiću dima? Ha! Ma bili i demoni, ovi nisu u rodu ni sa jednima za koje sam čuo. Smrtni su baš kao ljudi."
<BR>&nbsp;&nbsp;&nbsp;&nbsp;&nbsp;"I više od toga, ser", izjavi jedan od njegovih zapovednika, "jer oni ne mogu imati dušu."
<BR>&nbsp;&nbsp;&nbsp;&nbsp;&nbsp;"Ne zanimaju me njihove pogane duše", frknu ser Rodžer. "Želim da više saznam o njihovom brodu. Prošetao sam po njemu posle borbe. Gospe mu, koliki brod! Mogli bismo da u njega smestimo čitav Ensbi i da još pretekne mesta. Jeste li pitali demona zbog čega im za tek stotinjak njih trebaše toliko prostora?"
<BR>&nbsp;&nbsp;&nbsp;&nbsp;&nbsp;"Demon, gospodaru moj, ne govori ni jedan od poznatih jezika", odgovorih ja.
<BR>&nbsp;&nbsp;&nbsp;&nbsp;&nbsp;"Gluposti! Svi demoni znaju bar latinski. On je samo tvrdoglav."
<BR>&nbsp;&nbsp;&nbsp;&nbsp;&nbsp;"Mož' biti da pomogne mala poseta vašeg dželata?" prepredeno upita vitez ser Oven Monbele.
<BR>&nbsp;&nbsp;&nbsp;&nbsp;&nbsp;"Ne", usprotivih se ja. "Ako dopuštate, bolje ne. Čini se da brzo uči. Već ponavlja za mnom mnoge reči, tako da ne verujem da se samo pretvara da ne razume. Dajte mi nekoliko dana i možda ću moći da razgovaram s njim."
<BR>&nbsp;&nbsp;&nbsp;&nbsp;&nbsp;"Nekoliko dana može biti mnogo", progunđa ser Rodžer i baci psima goveđu kosku koju je glodao i zvučno oliza prste. Ledi Katarina se namršti i pokaza na činiju s vodom i salvetu ispred njega. "Žao mi je, slatkišu", promrmlja on. "Nikako da se naviknem na ove novotarije."
<BR>&nbsp;&nbsp;&nbsp;&nbsp;&nbsp;Ser Oven ga izbavi iz neprilike pitanjem:
<BR>&nbsp;&nbsp;&nbsp;&nbsp;&nbsp;"Što kažete da bi par dana moglo biti mnogo? Sigurno ne očekujete još jedan brod?"
<BR>&nbsp;&nbsp;&nbsp;&nbsp;&nbsp;"Ne... Ali ljudi će biti nemirniji nego ikad. Gotovo smo bili spremni za polazak, a sad se ovo dešava!"
<BR>&nbsp;&nbsp;&nbsp;&nbsp;&nbsp;"Pa? Zar zbog toga ne možemo da krenemo predviđenog dana?"
<BR>&nbsp;&nbsp;&nbsp;&nbsp;&nbsp;"Ne, tupane!" Pesnica ser Rodžera spusti se na sto i pehar poskoči. "Zar ne vidiš kakva je ovo prilika? Mora da su nam je sami sveci pružili!"
<BR>&nbsp;&nbsp;&nbsp;&nbsp;&nbsp;Dok smo mi zapanjeno sedeli, on brzo nastavi:
<BR>&nbsp;&nbsp;&nbsp;&nbsp;&nbsp;"U tu stvar možemo da smestimo čitavu vojsku. Konje, krave, svinje, živinu... neće nas moriti problemi sa snabdevanjem. Jes', što ne čak i decu? Mani ovdašnje useve; mož' to da stoji tako neko vreme, a 'vako je i sigurnije da su svi na okupu ako dođe do još jedne posete.
<BR>&nbsp;&nbsp;&nbsp;&nbsp;&nbsp;Ja ne znam kakve moći ovaj brod ima, sem što može da leti, al' samo i da se pojavi, izazvaće taki užas da jedva da ćemo i morati da se borimo. Tako da ćemo njime krenuti preko Kanala i za mesec dana Francuski rat je gotov, jel' vam to jasno? Onda ćemo da nastavimo i da oslobodimo Svetu zemlju, i još ćemo da stignemo da se vratimo na kosidbu!"
<BR>&nbsp;&nbsp;&nbsp;&nbsp;&nbsp;Dugu tišinu naglo prekinu takva oluja usklika, da su se u njoj sasvim utopiše moji slabašni protesti. Mislio sam da je plan potpuna ludost. Kao, koliko sam mogao da vidim, i ledi Katarina i nekolicina drugih. Ali, ostali su se smejali i tako vikali da se prostorija tresla.
<BR>&nbsp;&nbsp;&nbsp;&nbsp;&nbsp;Ser Rodžer okrenu zajapureno lice prema meni. "Sve sad zavisi od tebe, brate Parvuse", reče on. "Ti si najbolji od nas po pitanju jezika. Moraš da navedeš demona da progovori, ili da ga naučiš našem govoru, šta god ti drago. On mora da nam pokaže kako da upravljamo tim brodom!"
<BR>&nbsp;&nbsp;&nbsp;&nbsp;&nbsp;"Plemeniti gospodaru moj..." zavapih ja.
<BR>&nbsp;&nbsp;&nbsp;&nbsp;&nbsp;"Dobro!" Ser Rodžer me tako tresnu po ramenu da sam se zakašljao i gotovo pao sa stolice. "Znam da ti to možeš. Nagrada će ti biti čast da kreneš s nama!"
<BR>&nbsp;&nbsp;&nbsp;&nbsp;&nbsp;Zaista, bilo je to kao da su grad i vojska bili jednako opsednuti. Sigurno da je bilo pametno žurno poslati poruke biskupu, možda i samom Rimu, moleći za savet. Ali ne, svi su morali smesta da pođu. Žene neće napuštati svoje muževe, ili roditelji svoju decu, ili devojke svoje voljene. I najniži kmetovi dizali su poglede sa svojih njiva i sanjarili o tome kako oslobađaju Svetu zemlju i usput stiču kovčege sa zlatom.
<BR>&nbsp;&nbsp;&nbsp;&nbsp;&nbsp;Ali, šta se drugo moglo i očekivati od potomaka Saksonaca, Danaca i Normana?
<BR>&nbsp;&nbsp;&nbsp;&nbsp;&nbsp;Vratio sam se u svoju opatiju i proveo noć na kolenima, moleći se da dobijem neki znak. Ali, sveci su ostali nepopustljivi. Posle molitve teška srca otišao sam kod nastojnika opatije i preneo mu baronovu naredbu. Bio je besan što mu ne beše dozvoljeno da se smesta poveže sa crkvenim vlastima, ali je ipak rešio da je najbolje da se povinujemo. Mene je, pak, oslobodio ostalih dužnosti, kako bih mogao da učim da razgovaram sa demonom.
<BR>&nbsp;&nbsp;&nbsp;&nbsp;&nbsp;Potom sam se opasao i sišao u ćeliju gde demon beše zatočen. Bila je to uska prostorija, napola pod zemljom, koja se koristila za pokore. Brat Tomas, naš kovač, prikovao je kolutove za zidove i stavio stvorenje u lance. Ležalo je na slamarici - zastrašujuć prizor u polutami. Njegovi lanci zazvečaše kada je ustao zbog mog dolaska. Oko njega nalazile su se naše relikvije u svojim kovčezima, tik izvan njegovog bezbožnog dohvata, da bi ga bedrena kost svetog Osberta i mlečni zub svetog Vilibalda sprečili da raskine veze i pobegne natrag u pakao.
<BR>&nbsp;&nbsp;&nbsp;&nbsp;&nbsp;Prmda meni tada ni malo ne bi bilo žao da je to i učinio.
<BR>&nbsp;&nbsp;&nbsp;&nbsp;&nbsp;Prekrstio sam se i čučnuo. Njegove žute oči zurile su u mene. Bio sam poneo papir, mastilo i pera da upražnjavam ono malo dara za crtanje. Skicirao sam čoveka i rekao: "Homo", jer mi se činilo mudrije da ga naučim latinski nego bilo koji drugi jezik svojstven samo jednoj naciji. Potom sam nacrtao još jednog čoveka i ukazao mu da se za dva čoveka kaže homines. Tako je to išlo, i on je brzo učio.
<BR>&nbsp;&nbsp;&nbsp;&nbsp;&nbsp;Uskoro je pokazao da želi papir i ja sam mu ga dao. Vešto je nacrtao sebe. Rekao mi je da se zove Branitar, a da se pripadnici njegove rase zovu Versgori. Nisam mogao ove pojmove da pronađem ni u jednoj demonologiji. Ali, posle toga pustio sam ga da on vodi naše učenje, jer njegova rasa beše učenje novih jezika pretvorila u nauku, tako da je naš zadatak brzo napredovao.
<BR>&nbsp;&nbsp;&nbsp;&nbsp;&nbsp;Duge sate proveo sam s njim u radu, i sledećih nekoliko dana malo sam video od spoljnog sveta. Ser Rodžer je svoj posed učinio zatvorenim za svaku vest. Mislim da se od svega najviše bojao da bi neki grof ili vojvoda mogao za sebe prigrabiti brod. Sa svojim smelim ljudima, baron je mnogo vremena provodio na njemu, pokušavajući da dokuči sva čuda na koja je nailazio.
<BR>&nbsp;&nbsp;&nbsp;&nbsp;&nbsp;Erelong Branitar sada je već bio u stanju da se požali što ga drže na hlebu i vodi i da preti osvetom. Ja sam ga se još plašio, ali sam ipak zauzeo tvrd stav. Naravno, naš razgovor bio je mnogo sporiji nego što ga ja ovde iznosim, sa mnoštvom stanki dok smo tragali za pravim rečima:
<BR>&nbsp;&nbsp;&nbsp;&nbsp;&nbsp;"Sam si kriv za ovo", rekoh mu. "Trebalo je da budete mudriji, a ne da bez povoda napadate hrišćane."
<BR>&nbsp;&nbsp;&nbsp;&nbsp;&nbsp;"Šta su to hrišćani?" upita on.
<BR>&nbsp;&nbsp;&nbsp;&nbsp;&nbsp;Zabezeknut, pomislio sam da glumi neznanje. Za probu, proveo sam ga kroz Očenaš. Nije nestao u dimu, što me je zbunilo.
<BR>&nbsp;&nbsp;&nbsp;&nbsp;&nbsp;"Mislim da sam razumeo", reče on najzad. "Govorite o nekom primitivnom plemenskom panteonu."
<BR>&nbsp;&nbsp;&nbsp;&nbsp;&nbsp;"Ma, nema ni govora o nečem tako paganskom!" ogorčeno uzviknuh. Počeh potom da mu objašnjavam Trojstvo, ali jedva da sam došao do pretvaranja hleba i vina u krv Isusovu, kada on nestrpljivo odmahnu svojom plavom rukom. U svakom drugom pogledu bila je to ruka veoma nalik na ljudsku, sem što su nokti na njoj bili debeli i oštri.
<BR>&nbsp;&nbsp;&nbsp;&nbsp;&nbsp;"Nije važno", reče on. "Jesu li svi hrišćani tako svirepi kao vi?"
<BR>&nbsp;&nbsp;&nbsp;&nbsp;&nbsp;"Sa Francuzima biste imali više sreće", priznao sam. "Imali ste nesreću da se spustite među Engleze."
<BR>&nbsp;&nbsp;&nbsp;&nbsp;&nbsp;"Tvrdoglav soj", složi se on. "Skupo će vas to koštati. Ipak, ako me odmah oslobodite, pokušaću da ublažim osvetu koja će uslediti."
<BR>&nbsp;&nbsp;&nbsp;&nbsp;&nbsp;Jezik mi se beše zalepio za nepce, ali sam ga ipak odvojio i hladnokrvno ga zamolio da mi to protumači. Odakle dolazi i šta je nameravao.
<BR>&nbsp;&nbsp;&nbsp;&nbsp;&nbsp;Bilo mu je potrebno dugo vremena da to razjasni, jer su sami pojmovi bili čudni. Mislio sam da sigurno laže; ipak, tokom svojih objašnjavanja bar je još malo naučio latinskog.
<BR>&nbsp;&nbsp;&nbsp;&nbsp;&nbsp;Otprilike dve nedelje posle sletanja broda, ser Oven Monbele pojavi se pred opatijom, zahtevajući da se vidi sa mnom. Sreli smo se u manastirskom vrtu; tu smo našli klupu i seli.
<BR>&nbsp;&nbsp;&nbsp;&nbsp;&nbsp;Oven je bio mlađi sin, iz drugog braka s Velšankom, nekog sitnog barona iz graničnih oblasti. Usuđujem se da kažem da je prastari sukob dve nacije čudno tinjao u njegovim grudima; ali, bilo je tu i velške čari. Najpre paž, a zatim štitonoša velikog viteza u kraljevskom dvoru, mladi Oven beše zapao za srce svom gospodaru, te je rastao sa svim privilegijama daleko višeg ranga. Mnogo je putovao po tuđim zemljama postao poznat trubadur, primio viteški čin... a onda iznenada, eto, ostao je bez novaca. U potrazi za srećom, dolutao je u Ensbi da se pridruži slobodnim vitezovima iz nižeg staleža. Iako dovoljno smeo, posedovao je previše mračne lepote za ukus mnogih muškaraca, i govorilo se da se nijedan supružnik nije osećao bezbednim kada je on bio u blizini. Ovo nije bilo sasvim tačno, jer se beše dopao ser Rodžeru, koji je cenio njegov sud, baš kao i obrazovanje, i bio srećan što je ledi Katarina imala nekog da sa njime popriča o stvarima koje su je najviše zaokupljale.
<BR>&nbsp;&nbsp;&nbsp;&nbsp;&nbsp;"Poslao me je moj gospodar, brate Parvuse", poče ser Oven. "On želi da zna koliko će vam još biti potrebno da pripitomite tu našu zverku."
<BR>&nbsp;&nbsp;&nbsp;&nbsp;&nbsp;"Oh... On već sada priča dovoljno tečno", odgovorih ja. "Ali, toliko se još čvrsto drži presnih laži da sam smatrao da još nije vreme da o tome izvestim našeg gospodara."
<BR>&nbsp;&nbsp;&nbsp;&nbsp;&nbsp;"Ser Rodžer je sve nestrpljiviji, a i ljude je teško obuzdati. Uništavaju njegov imetak, a ne prođe ni jedna noć bez tučnjave ili ubistva. Ili ćemo uskoro krenuti, ili nećemo uopšte."
<BR>&nbsp;&nbsp;&nbsp;&nbsp;&nbsp;"Onda vas molim da ne krenemo", odvratih ja. "Ne, bar, u onom brodu iz pakla." Mogao sam da vidim vrtoglavo visok toranj, sa vrhom obavijenim niskim oblacima, kako se diže iza zidova opatije. Užasavao me je.
<BR>&nbsp;&nbsp;&nbsp;&nbsp;&nbsp;"Pa", procedi ser Oven, ništa ne odgovorivši, "šta vam je čudovište reklo?"
<BR>&nbsp;&nbsp;&nbsp;&nbsp;&nbsp;"Ima drskosti da tvrdi da ne dolazi odozdo, već odozgo. Sa samih nebesa!"
<BR>&nbsp;&nbsp;&nbsp;&nbsp;&nbsp;"On... da bude anđeo?"
<BR>&nbsp;&nbsp;&nbsp;&nbsp;&nbsp;"Ne. On kaže da nije ni anđeo ni demon, već član jedne druge rase smrtnika."
<BR>&nbsp;&nbsp;&nbsp;&nbsp;&nbsp;Ser Oven jednom rukom protrlja glatko izbrijanu bradu. "Može biti", promrmlja on napokon. "Na kraju krajeva, ako postoje jednonoga stvorenja, kentauri i druga čudovišna bića, zašto ne bi postojali i ovi zdepasti plavokošci?"
<BR>&nbsp;&nbsp;&nbsp;&nbsp;&nbsp;"Znam. Bilo bi to razumno, da ne tvrdi da živi na nebu."
<BR>&nbsp;&nbsp;&nbsp;&nbsp;&nbsp;"Recite mi šta je tačno kazao."
<BR>&nbsp;&nbsp;&nbsp;&nbsp;&nbsp;"Kako vam drago, ser Ovene, ali zapamtite da ove bezbožne reči nisu moje. Ovaj Branitar tvrdi da Zemlja nije ravna, već kugla koja lebdi u prostoru. Štaviše, ide i dalje i kaže da se Zemlja okreće oko Sunca! Neki naši učeni preci mislili su slično, ali ja ne razumem šta bi to moglo da zadrži okeane da ne iscure, ili..."
<BR>&nbsp;&nbsp;&nbsp;&nbsp;&nbsp;"Molim vas, nastavite priču, brate Parvuse."
<BR>&nbsp;&nbsp;&nbsp;&nbsp;&nbsp;"Pa, Branitar još kaže da su zvezde druga sunca, slična našem, samo veoma udaljena, i da imaju svetove koji se kreću oko njih baš kao što to naš čini. Čak ni Grci nisu mogli da progutaju takvu besmislicu. Šta taj misli, da smo baš takve glupave neznalice? Ali, bilo kako bilo, Branitar kaže da su oni, Versgori, stigli sa jednog takvog sveta; sveta koji veoma liči na Zemlju. Još se hvali i njihovim čarobnjačkim moćima..."
<BR>&nbsp;&nbsp;&nbsp;&nbsp;&nbsp;"To i nije neka laž", primeti ser Oven. "Isprobavali smo neko njihovo ručno oružje. Spalili smo tri kuće, svinju i jednog kmeta pre nego što smo naučili kako da rukujemo njime."
<BR>&nbsp;&nbsp;&nbsp;&nbsp;&nbsp;Progutao sam knedlu, ali sam nastavio:
<BR>&nbsp;&nbsp;&nbsp;&nbsp;&nbsp;"Ovi Versgori imaju brodove koji mogu da lete između zvezda i porobili su mnoge svetove. Čine to tako što potčine ili zbrišu sve zaostale domoroce na koje naiđu. Onda nasele čitav svet, i svaki Versgor uzme stotine hiljada jutara. Njihov se broj veoma brzo povećava, a kako im se uopšte ne dopada da žive u gužvi, neprestano tragaju za novim svetovima.
<BR>&nbsp;&nbsp;&nbsp;&nbsp;&nbsp;Ovaj brod koji smo zarobili bio je izviđački, u potrazi za još jednim mestom koje bi porobili. Spazivši iz visine našu Zemlju, odlučili su da odgovara njihovim potrebama i spustili se. Imali su uobičajen plan, koji ih nikad nije izneverio. Terorisali bi nas, koristili naš dom kao bazu, i lutali u potrazi za uzorcima biljaka, životinja i minerala. Zato je njihov brod tako velik, sa toliko praznog prostora. Trebalo je da postane prava Nojeva barka. Da su se vratili kući i izvestili o svojim nalazima, njihova flota bi došla da napadne čitavo čovečanstvo."
<BR>&nbsp;&nbsp;&nbsp;&nbsp;&nbsp;"Hm", primeti ser Oven. "Bar smo to sprečili."
<BR>&nbsp;&nbsp;&nbsp;&nbsp;&nbsp;Obojica smo bili zaštićeni od zastrašujuće vizije jadnog puka koji su satrli ti neljudi, uništenog i porobljenog, jer naprosto ni jedan od nas nije istinski verovao u to. Ja bejah zaključio da Branitar dolazi iz nekog dalekog kutka Zemlje, možda iza Kitaja, i da laže samo zato što se nada da ćemo ga iz straha pustiti. Ser Oven se glatko složi sa mojom teorijom.
<BR>&nbsp;&nbsp;&nbsp;&nbsp;&nbsp;"Bez obzira na to", dodade vitez, "sasvim je sigurno da moramo da naučimo da koristimo taj brod, u slučaju da se još neki od njih pojavi. A kako bismo bolje mogli da to naučimo, nego da njime pođemo u Francusku ili Jerusalim? Kao što kaže moj gospodar, u tom slučaju bilo bi razborito, baš kao i zgodno, imati sa sobom žene, decu, slobodnjake i građane. Jeste li pitali zver kako se bacaju čini da brod proradi?"
<BR>&nbsp;&nbsp;&nbsp;&nbsp;&nbsp;"Jesam", odgovorih ja nevoljno. "On kaže da je kormilarenje veoma jednostavno."
<BR>&nbsp;&nbsp;&nbsp;&nbsp;&nbsp;"A jeste li mu rekli šta će mu se dogoditi ako ne bude odano upravljao?"
<BR>&nbsp;&nbsp;&nbsp;&nbsp;&nbsp;"Natuknuo sam mu. Kaže da će se pokoravati."
<BR>&nbsp;&nbsp;&nbsp;&nbsp;&nbsp;"Dobro! Onda možemo da krenemo za dan ili dva!" Ser Oven se zavali unazad, očiju sanjalačkih i napola sklopljenih. "Na kraju, moraćemo nekako da vidimo da se glas pronese do njegovog naroda. Za njegovu otkupninu čovek bi mogao da kupi poprilično vina i zabavi se s mnogo zgodnih žena."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
