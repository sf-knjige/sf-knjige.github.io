<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. LAUDINA HIPOTEZA
<P>&nbsp;&nbsp;&nbsp;&nbsp;&nbsp;Doktor Lauda pokuca na vrata astrogatorove kabine. Kad uđe, ugleda astrogatora kako nešto beleži na fotogramometričkoj karti.
<BR>&nbsp;&nbsp;&nbsp;&nbsp;&nbsp;"Izvolite?" ne dižući glavu reče Horpah.
<BR>&nbsp;&nbsp;&nbsp;&nbsp;&nbsp;"Hteo sam nešto da vam kažem."
<BR>&nbsp;&nbsp;&nbsp;&nbsp;&nbsp;"Je li hitno? Za petnaest minuta startujemo."
<BR>&nbsp;&nbsp;&nbsp;&nbsp;&nbsp;"Ne znam. Čini mi se da počinjemo da shvatamo šta se ovde dešava..." reče Lauda.
<BR>&nbsp;&nbsp;&nbsp;&nbsp;&nbsp;Astrogator odloži šestare. Oči im se sretoše. Biolog nije bio ništa mlađi od komandanta. Bilo je čudno što su ga uopšte puštali da leti. Očevidno mu je mnogo bilo do toga stalo. Više je ličio na starog mehaničara, nego na učenjaka.
<BR>&nbsp;&nbsp;&nbsp;&nbsp;&nbsp;"Tako vam se čini, doktore? Slušam vas."
<BR>&nbsp;&nbsp;&nbsp;&nbsp;&nbsp;"U okeanu ima života", reče biolog. "U okeanu ima, a na kopnu ga nema."
<BR>&nbsp;&nbsp;&nbsp;&nbsp;&nbsp;"Zašto? Na kopnu je takođe bilo života, Balmin je pronašao tragove."
<BR>&nbsp;&nbsp;&nbsp;&nbsp;&nbsp;"Jeste, ali oni su stari više od pet miliona godina. Posle toga je sve što je živelo na kopnu - uništeno. Ovo što ću kazati zvuči fantastično, astrogatore, i u stvari nemam za to nikakvih dokaza, ali... tako je. Molim vas da prihvatite da je nekada, upravo pre više miliona godina, sletela ovamo raketa iz drugog sistema. Možda iz regiona Nove."
<BR>&nbsp;&nbsp;&nbsp;&nbsp;&nbsp;Govorio je sada brže, ali mirno.
<BR>&nbsp;&nbsp;&nbsp;&nbsp;&nbsp;"Znamo da su pre erupcije džete Lire šestu planetu sistema naseljavala razumna bića. Imala su visoko razvijenu civilizaciju tehnološkog tipa. Pretpostavimo da se ovde spustio izviđački brod Lirana i da je došlo do katastrofe. Ili do drugog nekog nesrećnog slučaja u kome je poginula cela posada. Recimo, nekakva eksplozija u reaktoru, lančana reakcija... dovoljno, da olupina koja je pala na Regis nije na palubi imala više nijednog živog bića. Preživeli su samo... automati. Lirani verovatno takođe nisu bili čovekoliki. Dakle, ti automati su preživeli i spustili brod. Bili su to izvanredno specijalizovani homeostatički mehanizmi, sposobni da istraju čak i u najtežim uslovima. Nisu nad sobom imali nikoga više ko bi im izdavao naređenja. Onaj njihov deo koji je u razvojnom pogledu bio najsličniji Liranima možda se trudio da brod popravi, iako u nastaloj situaciji to nije imalo značaja. Ali znate kako je. Robot popravljač popravljaće ono što mu je određeno bez obzira na to da li to nekom služi ili ne. Potom su prevagu odneli drugi automati. Postali su nezavisni od prvih. Može biti da je mesna fauna pokušala da ih napadne. Tu su postojali gušterasti - gmazovi, bilo je, znači, i grabljivaca, a grabljive životinje izvesnog tipa napadaju sve što se kreće. Automati su započeli s njima borbu i uništili ih. Za tu borbu morali su da se prilagode. Preobrazili su se tako da bi se što bolje prilagodili uslovima koji su vladali na planeti. Ključno pitanje bilo je, po mom mišljenju, to što su ovi automati posedovali sposobnost da proizvode druge, zavisno od potreba. Dakle, recimo, za savladavanje letećih guštera bili su potrebni leteći mehanizmi. Nikakvih konkretnih pojedinosti, dabome, nemam. Govorim onako kako bih sličnu situaciju zamislio u uslovima prirodne evolucije. Možda ovde nije bilo letećih guštera, možda su postojali podzemni, krtični gmazovi. Ne znam. Uglavnom, tokom vremena oni mehanizmi koji su postojali na kopnu savršeno su se prilagodili uslovima - i uspešno su pobedili sve oblike životinjskog sveta na planeti. Biljnog takođe."
<BR>&nbsp;&nbsp;&nbsp;&nbsp;&nbsp;"Biljnog takođe? Kako to objašnjavate?"
<BR>&nbsp;&nbsp;&nbsp;&nbsp;&nbsp;"Nisam baš siguran. Mogao bih da iznesem čak i nekoliko različitih hipoteza, ali više volim da to ne činim. Uostalom, još nisam kazao ono najvažnije. Tokom svog bitisanja na planeti potonji mehanizmi, posle mnogih stotina pokoljenja, prestali su da budu slični onima koji su ih prvobitno stvorili, to znači - proizvodima liranske civilizacije. Shvatate? To znači da je započela mrtva evolucija. Evolucija mehaničkih uređaja. Šta je prvenstveno načelo homeostata? Istrajati u uslovima koji se menjaju, čak i u najneprijateljskijim, najtežim. Daljim formama te evolucije metalnih sistema koji imaju moć samostalne organizacije glavna opasnost nije uopšte pretila od životinja ili bilja sa domaće planete. Morali su da osvoje izvore energije i materijala od kojih bi mogli da proizvode rezervne delove i organizme potomke. Razvili su dakle neku vrstu rudarstva, u potrazi za rudama metala. Prvobitni njihovi potomci, oni što su ovamo stigli na onom hipotetičnom, brodu, bili su bez sumnje pokretani nuklearnom energijom. Ali na Regisu nema uopšte radioaktivnih elemenata. Dakle, izvor energije bio je za njih zatvoren. Morali su da traže drugi. Moralo je da dođe do oštre energetske krize, i mislim da je tada došlo do uzajamne borbe tih uređaja. Naprosto, do borbe za opstanak, za život. A na njoj se zasniva evolucija. Na selekciji. Uređaji koji su u intelektualnom pogledu stajali visoko, ali nesposobni da istraju, recimo zbog svojih razmera, koji su zahtevali znatne količine energije, nisu mogli da izdrže u konkurenciji s uređajima u tom pogledu nerazvijenijim, ali koji su ipak bili ekonomičniji i energetski unosniji..."
<BR>&nbsp;&nbsp;&nbsp;&nbsp;&nbsp;"Ta čekajte. Nije važna fantastičnost, ali u evoluciji, u evolucionoj igri uvek dobija biće s razvijenijim nervnim sistemom, zar ne? U tom slučaju umesto nervnog bio je, recimo, nekakav električni, ali princip ostaje isti."
<BR>&nbsp;&nbsp;&nbsp;&nbsp;&nbsp;"To je istina, astrogatore, ali samo kada su u pitanju jednorodni organizmi, nastali na planeti na prirodni način, a ne oni koji stignu iz drugih zvezdanih sistema."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Naprosto, biohemijski uslovi funkcionisanja bića na ZemIji jesu i uvek su bili gotovo isti. Alge, amebe, biljke, životinje niže i više izgrađeni su od ćelija gotovo identičnih, imaju gotovo istu razmenu materije - belančevinastu - pa prema takvom jednakom startu, činilac koji ih razlikuje postaje onaj o kome ste govorili. Nije to činilac jedini, ali u svakom slučaju je jedan od najvažnijih. Ovde je, međutim, bilo drugačije. Najrazvijeniji od mehanizama koji su se spustili na Regis crpli su energiju iz vlastitih radioaktivnih zaliha, ali prostiji uređaji, nekakvi mali remontni sistemi, pretpostavimo, mogli su da imaju baterije koje su se punile sunčanom energijom. Bili bi tada neobično privilegovaniji u odnosu prema prvima."
<BR>&nbsp;&nbsp;&nbsp;&nbsp;&nbsp;"Ali ovi viši mogli su baš njih da eksploatišu, da im oduzmu sunčane baterije... a uostalom, kuda vodi ovaj spor? Možda ne vredi diskutovati o ovome, Lauda?"
<BR>&nbsp;&nbsp;&nbsp;&nbsp;&nbsp;"Ne, to je bitna stvar, astrogatore, to je veoma važna tačka, jer je po mome mišljenju ovde došlo do mrtve evolucije veoma specifičnog karaktera, započete u izuzetnim uslovima, koje je stvorio sticaj okolnosti. Ukratko rečeno, vidim to ovako: u ovoj evoluciji pobedila su ustrojstva, prvo, koja imaju sposobnost najuspešnijeg minijaturisanja, a drugo, ustrojstva vezana za zemlju. Ona prva dala su početak takozvanim crnim oblacima. Ja lično mislim da su to veoma mali pseudoinsekti koji mogu da se sjedinjuju u slučaju potrebe, u nekakvom zajedničkom interesu, u velike dominirajuće sisteme. Baš u vidu oblaka. Tim putem je pošla evolucija pokretnih mehanizama. Oni pak sa stalnim boravkom započeli su onu čudnu vrstu metalne vegetacije, koju predstavljaju ruševine takozvanih gradova..."
<BR>&nbsp;&nbsp;&nbsp;&nbsp;&nbsp;"Znači, po vašem mišljenju to nisu gradovi?"
<BR>&nbsp;&nbsp;&nbsp;&nbsp;&nbsp;"Naravno da nisu. To su jedino velike skupine nenomadskih mehanizama, mrtvih tvorevina, sposobnih da se razmnožavaju i da crpu sunčanu energiju pomoću svojevrsnih organa... A ti organi su, kako mi se čini, one trouglaste pločice..."
<BR>&nbsp;&nbsp;&nbsp;&nbsp;&nbsp;"Znači, vi smatrate da taj 'grad' i dalje vegetira?"
<BR>&nbsp;&nbsp;&nbsp;&nbsp;&nbsp;"Ne. Imam utisak da je zbog nekog uzroka, nama nepoznatog, taj 'grad', u stvari, ta 'metalna šuma' izgubila bitku za život i sad predstavlja jedino ostatke koji rđaju. Preostala je samo jedna forma: pokretnih struktura koje su ovladale svim kopnima planete."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ne znam. Poduvatao sam se raznih izračunavanja. Može biti da se tokom poslednjih tri miliona godina sunce Regisa III hladilo brže nego ranije, tako da oni veliki, 'nastanjeni' organizmi nisu iz njega mogli više da crpu dovoljne količine energije. Ali to su samo maglovita nagađanja."
<BR>&nbsp;&nbsp;&nbsp;&nbsp;&nbsp;"Recimo da je tako kao što govorite. Da li pretpostavljate da ti 'oblaci' imaju kakav dispozicioni centar, na površini ili u podzemlju planete?"
<BR>&nbsp;&nbsp;&nbsp;&nbsp;&nbsp;"Mislim da ništa takvo ne postoji. Možda ti mikroorganizmi sami postaju takav centar, nekakav 'mrtvi mozak' kada se spajaju na određeni način. Razdvajanje može za njih da bude korisno. Predstavljaju slobodne rojeve, mogu zahvaljujući tome da stalno prebivaju pod suncem, ili da idu za burnim oblacima, jer nije isključeno da crpu energiju iz atmosferskih pražnjenja. Ali u trenutku opasnosti ili - šire - naglih promena koje zaprete njihovom postojanju, sjedinjuju se..."
<BR>&nbsp;&nbsp;&nbsp;&nbsp;&nbsp;"Nešto mora ipak da oslobodi tu reakciju međusobnog sjedinjavanja, uostalom, gde se za vreme 'rojenja' nalazi neverovatno komplikovano pamćenje o celom sistemu? Jer električni mozak je 'mudriji' od svih svojih elemenata, Lauda. Kako bi onda ti elementi mogli, pošto ga rastave, sami da uskoče na prava mesta; najpre bi morao da nastane plan celog mozga..."
<BR>&nbsp;&nbsp;&nbsp;&nbsp;&nbsp;"Nije baš neophodno. Bilo bi dovoljno da svaki elemenat čuva pamćenje o tome s kakvim se drugim elementima neposredno spajao. Recimo, elemenat broj jedan ima da se sretne određenim površinama sa šest ostalih; svaki od njih 'zna' samo to o sebi. Na taj način količina informacije koja se nalazi u pojedinom elementu može da bude vrlo neznatna, ali van nje je potreban samo nekakav izazivač, nekakav signal tipa 'pažnja! opasnost', na koji svi ulaze u potrebne konfiguracije i u trenutku nastaje 'mozak'. Ali to je samo primitivna shema, astrogatore. Pretpostavljam da je stvar daleko složenija, makar i zbog toga što takvi elementi sigurno dosta često podležu uništenju, što ipak ne može da se odrazi na delovanje celine..."
<BR>&nbsp;&nbsp;&nbsp;&nbsp;&nbsp;"Dobro. Nemamo vremena da dalje razmatramo takve pojedinosti. A da li vidite nekakve konkretne zaključke za nas - u svojoj hipotezi?"
<BR>&nbsp;&nbsp;&nbsp;&nbsp;&nbsp;"U izvesnom smislu da, ali negativne. Milioni godina mehaničke evolucije i pojava s kakvima se čovek u Galaktici do sad nije sreo. Molim vas da obratite pažnju na temeljno pitanje. Sve mašine koje poznajemo ne služe same sebi, nego nekome. Tako je, dakle, s ljudske tačke gledišta besmisleno postojanje metalnih čestara na Regisu koji se razmnožavaju, ili njenih železnih oblaka - dok se, doduše, isto tako 'besmislenima' mogu nazvati na primer kaktusi u pustinji Zemlje. Suština stvari je u tome što su se oni savršeno prilagodili za borbu protiv živih bića. Imam utisak da su oni ubijali jedino u prvim počecima one borbe, kada je na kopnu vrvelo od života; utrošak energije na ubijanje pokazao se neekonomičan. Zbog toga primenjuju druge metode, čiji je rezultat bila i 'Kondorova' katastrofa i Kertelenov slučaj, i, najzad - uništenje Regnarove grupe..."
<BR>&nbsp;&nbsp;&nbsp;&nbsp;&nbsp;"Kakvi su to metodi?"
<BR>&nbsp;&nbsp;&nbsp;&nbsp;&nbsp;"Ne znam tačno, na čemu se zasnivaju. Mogu jedino da iskažem sopstveno mišljenje: Kertelenov slučaj - to je uništenje gotovo celokupne informacije kakvu sadrži čovečiji mozak. Životinjski sigurno takođe. Tako unakažena živa bića moraju prirodno da uginu. To je način istovremeno prostiji, brži, ekonomičniji od ubijanja... Moj zaključak koji proizlazi iz toga je, na žalost, pesimističan. Možda je to preslab izraz... Mi smo u situaciji neuporedivo goroj od njih i to iz nekoliko razloga. Najpre, živo biće je moguće uništiti daleko lakše nego mehanizam ili tehnički uređaj. Dalje, oni su evoluirali u takvim uslovima da su se borili istovremeno sa živim stvorovima - i sa svojom metalnom 'braćom', s razumnim automatima. Vodili su, dakle, rat na dva fronta istovremeno, uništavajući sve adaptacione mehanizme živih stvorova kao i svako ispoljavanje inteligencije razumnih mašina. Rezultat takve borbe koja je trajala nekih milion godina morao je da bude neobičan univerzalizam i savršenstvo razornog delovanja. Bojim se, ako bismo hteli da ih uništimo, da bismo morali, u stvari, da ih uništimo sve, što je gotovo nemoguće..."
<BR>&nbsp;&nbsp;&nbsp;&nbsp;&nbsp;"Tako mislite?"
<BR>&nbsp;&nbsp;&nbsp;&nbsp;&nbsp;"Da. To znači, naravno, da bi se uz odgovarajuću koncentraciju sredstava mogla uništiti cela planeta... ali to ipak nije naš zadatak, ne treba ni da pominjem da nemamo dovoljno snage za to. Situacija je odista jedinstvena, pošto smo - kako ja to vidim - mi, u stvari, intelektualno nadmoćni. Ovi mehanizmi ne reprezentuju uopšte nikakvu duhovnu snagu, oni su naprosto odlično prilagođeni uslovima planete... da uništavaju sve što je razumno i sve što je živo. Oni sami su, međutim, mrtvi. Zbog toga ono što je za njih neškodljivo, za nas može da bude ubistveno."
<BR>&nbsp;&nbsp;&nbsp;&nbsp;&nbsp;"Ali kako možete biti sigurni da ne poseduju razum?"
<BR>&nbsp;&nbsp;&nbsp;&nbsp;&nbsp;"Mogao bih sada da reteriram, da se zaklonim neznanjem, ali reći ću vam: ako sam u išta uveren, onda sam u to uveren. Zbog čega ne predstavljaju intelektualnu silu? Tja! Kada bi je imali, već bi se s nama obračunali. Ako pređete u mislima kroz sve događaje na Regisu od trenutka našeg ateriranja, zapazićete da je sve išlo bez nekog strategijskog plana. Napadaju od slučaja do slučaja."
<BR>&nbsp;&nbsp;&nbsp;&nbsp;&nbsp;"No... način na koji su Regnara lišili veze s nama, a zatim napad na izviđačke mašine..."
<BR>&nbsp;&nbsp;&nbsp;&nbsp;&nbsp;"Ali oni prosto čine ono što su činili pre više hiljada godina. Jer oni viši automati koje su oni uništili sporazumevali su se međusobno baš radio-talasima. Rastrojenje takve razmene informacija, raskomadavanje veze, to je bio jedan od prvih njihovih zadataka. Rešenje se nametalo nekako samo po sebi, jer metalni oblak ekranizuje bolje od ičeg na svetu. A sada? Šta da radimo dalje? Moramo da čuvamo sebe i naše automate, naše mašine, bez kojih bismo bili ništa - dok ovi mehanizmi, međutim, imaju punu slobodu manevrisanja, imaju na mestu praktično neiscrpna vrela za preporađanje, mogu da se umnožavaju ako uništimo jedan njihov deo, a pri svemu tome, nikakva ubistvena sredstva ne mogu da im ugroze život. Biće nam neophodna naša najmoćnija sredstva: udar antimaterijom... ali ni na taj način ne možemo ih sve uništiti. Primetili ste kako se ponašaju pogođeni? Naprosto se rasipaju... sem toga, mi moramo stalno da se nalazimo pod zaštitnom zavesom, što ograničava našu strategiju, a oni mogu do mile volje da se usitnjavaju, da prelaze s mesta na mesto... i kad bismo ih razbili na ovom kontinentu, preneli bi se na drugi. Ali to najzad nije naš zadatak - da ih uništimo sve. Smatram da treba da odletimo."
<BR>&nbsp;&nbsp;&nbsp;&nbsp;&nbsp;"Ah, tako!"
<BR>&nbsp;&nbsp;&nbsp;&nbsp;&nbsp;"Jeste. Jer pošto za protivnike imamo tvorevine mrtve evolucije i sigurno apsihičke, ne možemo problem da razmatramo u kategorijama osvete ili naplate za 'Kondora', za sudbinu njegove ekipe. Bilo bi to isto kao šibanje okeana zbog toga što je potopio brod i ljude."
<BR>&nbsp;&nbsp;&nbsp;&nbsp;&nbsp;"To što govorite bilo bi i te kako opravdano, ako bi stvari odista izgledale tako" reče, ustajući, Horpah. Nasloni se oberučke na ispodvlačenu mapu. "Ali to je najzad samo hipoteza, a mi ne možemo da se vratimo s hipotezama. Ne osveta, nego sigurnost. Tačna dijagnoza, utvrđivanje činjenica. Ako ih utvrdimo, ako u rezervoarima 'Nepobedivog' budem imao uzorke te - te leteće mehaničke faune - ukoliko ona odista postoji, tada ću naravno priznati da nemamo ovde više šta da radimo. Tada će baza morati da odluči kako dalje da se postupa. Uzgred budi rečeno, nema nikakvog jemstva da će stvorovi ostati na ovoj planeti, možda će se razvijati i na kraju početi da ugrožavaju kosmičke letove u ovoj oblasti Galaktike."
<BR>&nbsp;&nbsp;&nbsp;&nbsp;&nbsp;"Kada bi čak i tako bilo, neće se to dogoditi još mnogo stotina, pa i miliona godina. Vi, gospodine astrogatore, bojim se, stalno rezonujete kao da stojimo oko u oko s misaonim protivnikom. Ono što je nekada bilo oruđe razumnih bića, posle njihovog nestanka se osamostalilo i tokom miliona godina je postalo, u stvari, deo prirodnih sila planete. Život je ostao u okeanu, jer tamo ne seže mehanička evolucija, ali ona ne dopušta pristup formama morskog života na kopno. Time se objašnjava umeren postotak kiseonika u atmosferi - proizvode ga okeanske trave - kao i izgled površine kontinenata. Ta je površina pustinja, jer ovi stvorovi ništa ne grade, ne poseduju nikakvu civilizaciju, nemaju uopšte ništa sem sebe, ne stvaraju nikakve vrednosti: zato moramo da ih tretiramo kao prirodnu silu. Priroda takođe ne stvara ni ocene, ni vrednosti. Ovi su stvorovi prosto ono što jesu, traju i deluju tako da bi se to trajanje nastavljalo..."
<BR>&nbsp;&nbsp;&nbsp;&nbsp;&nbsp;"A kako objašnjavate uništenje letelica? Štitilo ih je polje sila..."
<BR>&nbsp;&nbsp;&nbsp;&nbsp;&nbsp;"Polje sila može da se prignječi drugim poljem sila. Uostalom, gospodine astrogatore, da bi se u deliću sekunde uništilo celokupno pamćenje u čovekovom mozgu, treba u jednom trenu obrazovati oko glave čoveka magnetno polje takve snage, kakvu bismo teško ostvarili čak i mi ovde, uz pomoć sredstava kakva imamo na brodu. Bili bi za to potrebni nekakvi gigantski transformatori, prerađivači, elektromagneti..."
<BR>&nbsp;&nbsp;&nbsp;&nbsp;&nbsp;"A vi mislite da oni imaju sve to?"
<BR>&nbsp;&nbsp;&nbsp;&nbsp;&nbsp;"Ni slučajno! Ništa nemaju! Oni su prosto ciglice od kojih nužda trenutka gradi ono što je neophodno. Nailazi signal: opasnost! Nešto se pojavilo, nešto što se da otkriti izazvanim promenama, na primer promenama elektrostatičnog polja... odmah se leteći roj raspoređuje i uskladuje u taj nekakav 'oblako-mozak' i u njemu se budi skupno sećanje: takva bića su već postojala, postupalo se s njima tako i tako, nakon čega su bivala uništena... i ponavljaju taj način postupanja..."
<BR>&nbsp;&nbsp;&nbsp;&nbsp;&nbsp;"Dobro", reče Horpah, koji već duže vreme nije slušao šta govori stari biolog. "Odlažem start. Sazvaćemo savetovanje; više bih voleo da to ne učinim, jer unapred očekujem veliku diskusiju, raspaliće se učenjačke strasti, ali ne vidim drugog izlaza. Za pola časa u glavnoj biblioteci, doktore Lauda..."
<BR>&nbsp;&nbsp;&nbsp;&nbsp;&nbsp;"Neka me ubede da se varam, i tada ćete na brodu imati jednog čoveka odista zadovoljnog..." Reče mirno doktor i isto onako tiho kao što je i ušao, napusti kabinu.
<BR>&nbsp;&nbsp;&nbsp;&nbsp;&nbsp;Horpah se uspravi, priđe zidnom informatoru i pritisnuvši taster unutrašnje mreže zvučnika pozva redom sve učenjake na savetovanje...
<BR>&nbsp;&nbsp;&nbsp;&nbsp;&nbsp;Kao što se pokazalo, većina specijalista je pothranjivala slične pretpostavke kao i Lauda, samo što je on bio prvi koji ih je tako kategorički formulisao. Spor je izbio jedino oko problema psihičnosti ili apsihičnosti 'oblaka'. Kibernetičari su se više priklanjali gledištu da oblak predstavlja misaoni sistem, obdaren sposobnošću strategijskog delovanja. Laudu su oštro napadali; Horpahu je bilo jasno da je strast ovih napada bila izazvana ne toliko samom Laudinom hipotezom, koliko razlogom što ju je on, umesto s kolegama, najpre prodiskutovao s njim samim. Pored svih veza s posadom, učenjaci su na brodu ipak predstavljali neku vrstu 'države u državi' i držali su se izvesnog nepisanog kodeksa postupanja.
<BR>&nbsp;&nbsp;&nbsp;&nbsp;&nbsp;Glavni kibernetičar Kronotos pitao je na koji način je, po Laudinom mišljenju, oblak, iako lišen inteligencije, naučio da napada ljude.
<BR>&nbsp;&nbsp;&nbsp;&nbsp;&nbsp;"Pa to je jednostavno", odgovori biolog. "Nije radio ništa drugo tokom više miliona godina. Imam na umu borbu s prvobitnim stanovnicima Regisa. Bile su to životinje snabdevene centralnim nervnim sistemom. Naučile su da ga napadaju isto kao što zemaljski insekat napada žrtvu. Čine to s analognom preciznošću s kakvom osa ume da ubrizga otrov u nervne vijuge vilinog konjica ili hrušta. To nije inteligencija, to je nagon..."
<BR>&nbsp;&nbsp;&nbsp;&nbsp;&nbsp;"A otkuda su znali kako da napadnu letelice? S letelicama se do sad nisu sretali..."
<BR>&nbsp;&nbsp;&nbsp;&nbsp;&nbsp;"To ne možemo da znamo, kolega. Borili su se, kao što sam već govorio, na dva fronta. Sa stanovnicima Regisa - živim i mrtvim, to jest sa drugim automatima. Ti automati su, silom prilika, morali upotrebljavati različite vrste energije u cilju odbrane i napada..."
<BR>&nbsp;&nbsp;&nbsp;&nbsp;&nbsp;"A ako među njima nije bilo letećih..."
<BR>&nbsp;&nbsp;&nbsp;&nbsp;&nbsp;"Pogađam do čega je doktoru stalo..." primeti zamenik glavnog kibernetičara Saurahan.
<BR>&nbsp;&nbsp;&nbsp;&nbsp;&nbsp;"Ti veliku automati, makroautomati, održavali su međusobnu komunikaciju u cilju kooperacije, i najlakše ih je bilo uništiti putem izolacije, razdvajanja, za šta je najbolji način bio blokiranje komunikaćije..."
<BR>&nbsp;&nbsp;&nbsp;&nbsp;&nbsp;"Nije u tome stvar", odgovori Kronotos, "da li se pojedini oblici ponašanja 'oblaka' mogu objasniti bez pozivanja na hipotezu inteligencije, pošto nas ne obavezuje Okamova oštrica. Nije naš zadatak, barem u ovom trenutku, da stvaramo hipotezu koja će najekonomičnijim sredstvima razjasniti sve, nego takvu hipotezu koja će omogućiti najpouzdanije delovanje. Zato pre treba priznati da je 'oblak' možda obdaren inteligencijom, jer će to biti daleko smotrenije. U tom slučaju ćemo postupati opreznije. Kada bismo odmah prihvatili Laudino gledište da oblak ne poseduje razum, a on ga u stvarnosti ipak ima, lako bismo takvu grešku mogli skupo da platimo... Govorim to ne kao teoretičar, nego pre svega kao strateg."
<BR>&nbsp;&nbsp;&nbsp;&nbsp;&nbsp;"Ne znam koga hoćeš da pobediš - oblak ili mene", mirno odgovori Lauda. "Ja nisam za napuštanje opreznosti, ali oblak nema inteligencije drugoga tipa no što je ima insekat, što znači, ne toliko pojedinačni insekat, koliko, recimo, jedan mravinjak. Jer kada bi bilo drugačije, već odavno ne bismo bili među živima..."
<BR>&nbsp;&nbsp;&nbsp;&nbsp;&nbsp;"Dokaži to."
<BR>&nbsp;&nbsp;&nbsp;&nbsp;&nbsp;"Nismo za oblak bili prvi protivnik tipa homo, pošto je već imao posla s njim: podsećam da je pre nas bio ovde 'Kondor'. I eto, da bi se probile u prostor našeg polja sila bilo bi dovoljno da se te mikroskopske 'mušice' uvuku u pesak. Polje doseže samo do njegove površine. One su znale za 'Kondorovo' polje sila, te su dakle mogle da nauče taj način napadanja. Međutim, ništa slično nisu učinile. Ili je, prema tome, 'oblak' budala, ili deluje instinktivno..."
<BR>&nbsp;&nbsp;&nbsp;&nbsp;&nbsp;Kronotos ne hte da se pokori, ali tu se umeša Horpah s predlogom da se dalji deo diskusije odloži. Zamoli da se iznesu konkretni predlozi, koji bi proizilazili iz onoga što je s velikom verovatnoćom utvrđeno. Nigren upita ne bi li se ljudi mogli ekranizovati time što bi im se na glave stavili metalni šlemovi, koji onemogućavaju delovanje magnetnog polja. Fizičari ipak dodoše do zaključka da to ne bi mnogo vredelo, pošto veoma jako polje stvara u metalu strujne vrtloge, koji zagrevaju šlem do visoke temperature. Kad počne da prlji, neće biti druge, nego da ga čovek skine s glave, a posledice su poznate.
<BR>&nbsp;&nbsp;&nbsp;&nbsp;&nbsp;Bila je već noć. Horpah je u jednom kraju dvorane razgovarao s Laudom i lekarima; posebno su se okupili kibernetičari.
<BR>&nbsp;&nbsp;&nbsp;&nbsp;&nbsp;"Ipak je neobično to što bića s višom inteligencijom, oni makroautomati, nisu pobedili", reče neko. "Bio bi to izuzetak koji potvrđuje pravilo da evolucija ide u pravcu komplikacije usavršavanja homeostaze... pitanja informacije, njenog iskorišćavanja..."
<BR>&nbsp;&nbsp;&nbsp;&nbsp;&nbsp;"Ti automati nisu imali izgleda baš zato što su već na samom početku bili tako visoko razvijeni i komplikovani" odgovori Saurahan. "Shvati, bili su visoko specijalizovani za saradnju sa svojim konstruktorima, Liranima, a kada je Lirana ponestalo, ostali su kao osakaćeni, lišeni vođstva. Međutim, oni oblici od kojih su nastale današnje 'mušice' (ne tvrdim uopšte da su one već tada postojale, smatram to čak isključenim, morale su nastati daleko kasnije), ti oblici su bili relativno primitivni i zbog toga su imali pred sobom mnogo puteva za razvoj."
<BR>&nbsp;&nbsp;&nbsp;&nbsp;&nbsp;"Možda je postojao čak i dalekosežniji činilac", dobaci doktor Saks, koji im se priključio, "imamo posla s mehanizmima, a mehanizmi nikad ne pokazuju tendenciju da se samopopravljaju, kao žive životinje, živo tkivo koje se samo obnavlja posle ozlede. Makroautomat, ako bi čak i mogao da popravi drugi, mora u tom cilju da poseduje oruđa, ceo mašinski park. Bilo je, znači, dovoljno odseći ih od tih alata, pa da oslepe. Tada su postali gotovo bespomoćan plen letećih stvorova, koji su bili daleko manje podložni oštećenjima..."
<BR>&nbsp;&nbsp;&nbsp;&nbsp;&nbsp;"To je neverovatno zanimljivo", reče odjednom Saurahan. "Iz toga proizilazi da automate treba graditi sasvim drugačije no što mi činimo, kako bi bili odista univerzalni: treba polaziti od malih elementarnih ciglica, od pseudoćelija koje mogu međusobno da se zamenjuju..."
<BR>&nbsp;&nbsp;&nbsp;&nbsp;&nbsp;"To nije tako novo", osmehnu se Saks, "jer baš evolucija živih formi postupa na taj način, i to nije slučajno... Zato i ovo što se 'oblak' sastoji iz takvih zamenjivih elemenata sigurno nije slučajnost... To je stvar materijala: oštećeni makroautomat zahteva delove koje može da proizvede samo razvijena industrija, dok sistem složen od nekoliko kristalića ili termistora ili drugih prostih elemenata može da podlegne uništenju i da mu to ne donese nikakve štete, jer ga odmah zamenjuje jedan od milijarde sličnih."
<BR>&nbsp;&nbsp;&nbsp;&nbsp;&nbsp;Videći da ne može od njih mnogo očekivati, Horpah napusti okupljene, koji njegov odlazak gotovo i ne zapaziše, utonuli u diskusiju. Horpah se uputi u komandnu kabinu da obavesti Rohanovu ekipu o hipotezi 'mrtve evolucije'. Bio je već mrak kada je 'Nepobedivi' uspostavio kontakt sa superkopterom koji se nalazio u krateru. Putem mikrofona se oglasio Garb.
<BR>&nbsp;&nbsp;&nbsp;&nbsp;&nbsp;"Imam ovde samo sedmoricu", reče, "od toga dva lekara pored onih nesrećnika. Ostali sad spavaju, sem telegrafiste koji sedi uz mene. Da... imamo punu zaštitu polja sila. Ali Rohan se još nije vratio."
<BR>&nbsp;&nbsp;&nbsp;&nbsp;&nbsp;"Još se nije vratio?! A kad je otputovao?"
<BR>&nbsp;&nbsp;&nbsp;&nbsp;&nbsp;"Oko šest po podne. Uzeo je šest mašina i sve ostale ljude... dogovorili smo se da će se vratiti nakon sunčeva zalaska. Sunce je zašlo pre deset minuta."
<BR>&nbsp;&nbsp;&nbsp;&nbsp;&nbsp;"Imate li s njim radio-vezu?"
<BR>&nbsp;&nbsp;&nbsp;&nbsp;&nbsp;"Izgubio sam je pre jedan sat."
<BR>&nbsp;&nbsp;&nbsp;&nbsp;&nbsp;"Garb! Zašto me niste odmah obavestili?"
<BR>&nbsp;&nbsp;&nbsp;&nbsp;&nbsp;"Zato što je Rohan rekao da će se veza za neko vreme prekinuti, zato što se oni spuštaju u jedan od onih dubokih klanaca, znate. Padine tih klanaca su obrasle onom metalnom gadošću koja stvara takve odraze da praktično nema govora o hvatanju signala..."
<BR>&nbsp;&nbsp;&nbsp;&nbsp;&nbsp;"Molim vas da me obavestite odmah čim se Rohan vrati... Odgovaraće mi za to... na taj način brzo možemo da izgubimo sve ljude..."
<BR>&nbsp;&nbsp;&nbsp;&nbsp;&nbsp;Astrogator je još govorio, kada ga prekinu Garbov usklik:
<BR>&nbsp;&nbsp;&nbsp;&nbsp;&nbsp;"Nailaze, astrogatore! Vidim svetla, penju se uz padinu, to je Rohan... jedan - dva - ne, samo jedna mašina... odmah ću saznati sve..."
<BR>&nbsp;&nbsp;&nbsp;&nbsp;&nbsp;"Čekam."
<BR>&nbsp;&nbsp;&nbsp;&nbsp;&nbsp;Videći svetla reflektora koja su se ljuljala nisko nad samom zemljom, udarajući svaki čas u taborište i ponovo nestajući u udubinama terena, Garb dograbi raketni pištolj koji je ležao malo dalje i ispali uvis dve rakete. Efekat je bio izvrstan - svi koji su spavali skočiše na noge, a mašina opisa luk, telegrafista koji je spavao u centrali otvori prolaz na zaštitnom pojasu sila, i kroz prolaz, obeležen plavim reflektorima, ututnja guseničar pokriven prašinom, zastavši pred peščanim nanosom na kome je stajao superkopter. Na svoj užas Garb u prispeloj mašini prepoznade malu trosedu izviđačku amfibiju, radio-kola. Zajedno s ostalima, kroz snopove reflektorske svetlosti, žurno upravljene na tu stranu, pohitao je u susret mašini. Pre no što se čestito zaustavila, iz nje je iskočio čovek u pocepanom kombinezonu, s licem tako umazanim blatom i krvlju, da ga ne prepoznaše dok se ovaj ne odazva.
<BR>&nbsp;&nbsp;&nbsp;&nbsp;&nbsp;"Garb!" jauknu, hvatajući učenjaka za ramena, i noge se podsekoše pod njim. Priskočiše i ostali, prihvatiše ga vičući:
<BR>&nbsp;&nbsp;&nbsp;&nbsp;&nbsp;"Šta se desilo?! Gde su ostali?..."
<BR>&nbsp;&nbsp;&nbsp;&nbsp;&nbsp;"Nema - ostalih... nikoga..." prošapta Rohan i klonu im na rukama onesvešćen.
<BR>&nbsp;&nbsp;&nbsp;&nbsp;&nbsp;Oko ponoći lekari uspeše da ga vrate k svesti. Ležeći pod aluminijumskim zaklonom barake, u kiseoničkoj komori, ispričao je ono što je Garb pola časa kasnije telegrafski preneo 'Nepobedivom'.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
