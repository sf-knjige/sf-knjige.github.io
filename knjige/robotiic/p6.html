<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>POSADA
<P>&nbsp;&nbsp;&nbsp;&nbsp;&nbsp;19.
<BR>&nbsp;&nbsp;&nbsp;&nbsp;&nbsp;Gladija je stajala na tlu Solarije. Udisala je miris vegetacije... to nisu bili baš mirisi istovetni onima na Aurori. ... i odjednom je premostila provaliju od dvadeset dekada.
<BR>&nbsp;&nbsp;&nbsp;&nbsp;&nbsp;Znala je da ništa ne može tako verno povratiti uspomene kao mirisi. To nisu bili u stanju ni prizori, ni zvuci.
<BR>&nbsp;&nbsp;&nbsp;&nbsp;&nbsp;Upravo ju je taj slabi, jednostavni miris vratio u detinjsvo... kada je slobodno trčala unaokolo dok je desetak robota pomno motrilo na nju... Ponekad bi osetila silno uzbuđenje pošto bi ugledala drugu decu, a tada bi zastala, bojažljivo bi se zagledali, približivši se jedno drugome za pola koraka, ispruživši šake radi dodira, da bi potom jedan od robota rekao: "Gospođice Gladija, dosta", i oni bi je odveli... dok je ona preko ramena gledala drugo dete, koje je bilo okruženo svojim robotima, pratiocima na dužnosti.
<BR>&nbsp;&nbsp;&nbsp;&nbsp;&nbsp;Sećala se dana kada joj je rečeno da će ubuduće druga ljudska bića viđati samo preko holovizije. Rečeno joj je, zapravo, da će moći promatrati.. ne videti. Roboti su izgovorili reč "videti" kao da je to neka reč koju ne smeju izustiti, te je stoga moraju šaptati. Njih je mogla da vidi, ali oni nisu bili ljudska bića.
<BR>&nbsp;&nbsp;&nbsp;&nbsp;&nbsp;U početku to i nije bilo tako loše. Slike sa kojima je mogla da razgovara bile su trodimenzione, slobodno su se kretale. Mogle su da govore, trče, prevrću se preko glave ako žele... ali nije mogla da ih oseti. A zatim su joj rekli da se, u stvari, može viđati sa nekim koga je često promatrala i ko joj se dopadao. Bio je to jedan odrastao muškarac, dosta stariji od nje, iako je izgledao prilično mlad, kao što je to uostalom bio slučaj sa svim na Solariji. Biće joj dozvoljeno da nastavi da se viđa s njim... ako to bude želela... uvek kada to bude potrebno.
<BR>&nbsp;&nbsp;&nbsp;&nbsp;&nbsp;Želela je. Sećala se svega što se zbilo onog prvog dana... i to podrbno. Jezik joj se svezao kao i njemu. Kružili su jedno oko drugog, plašeći se da se dodirnu... Ali to je bilo venčanje.
<BR>&nbsp;&nbsp;&nbsp;&nbsp;&nbsp;Razume se da je bilo. A onda su se ponovo sreli... nisu se promatrali, već videli, jer u pitanju je bio brak. Konačno bi trebalo da se dodirnu. To se od njih i očekivalo.
<BR>&nbsp;&nbsp;&nbsp;&nbsp;&nbsp;To je bio najuzbudljiviji dan njenog života... dok je trajao.
<BR>&nbsp;&nbsp;&nbsp;&nbsp;&nbsp;Gladija besno prekinu nit svojih misli. Čemu nastavljati? Ona je tako topla i željna; on tako hladan i povučen. Nastavio je da bude hladan. Kada je dolazio da je vidi, u unapred određenim razmacima, zbog obreda posle koga je mogla (ali nije morala) da zatrudni, na njemu se jasno videlo da oseća gnušanje, tako da je ona uskoro počela da žudi da on zaboravi da dođe. Ali on je bio čovek koji je ravnosno ispunjavao svoje dužnosti, te nikad nije zaboravio.
<BR>&nbsp;&nbsp;&nbsp;&nbsp;&nbsp;A zatim je nastupilo vreme, godine neprekidne nesreće, pošto ga je pronašla mrtvog, razbijene lobanje, a ona je bila jedina osumnjičana. Spasao ju je Elija Bejli, te su je odveli sa Solarije i poslali na Auroru.
<BR>&nbsp;&nbsp;&nbsp;&nbsp;&nbsp;Sada se vratila i udisala miris Solarije.
<BR>&nbsp;&nbsp;&nbsp;&nbsp;&nbsp;Ništa joj drugo nije bilo poznato. Kuća koja se videla u daljini nije nimalo ličila na onu koje se sećala, mada joj je sećanje bilo nejasno. Za dvadeset dekada bila je preoblikovana, porušena, ponovo sagrađena. Nije čak bila u stanju da oseti bilo kaku prisnost ni sa samim tlom.
<BR>&nbsp;&nbsp;&nbsp;&nbsp;&nbsp;Uhvatila je sebe kako pruža šaku unazad u želji da dodirne brod Naseljivača koji ju je doneo na ovaj svet što je mirisao na dom, ali koji to nije bio ni po čemu drugom... samo da bi dodirnula nešto što joj je, za promenu, bilo blisko.
<BR>&nbsp;&nbsp;&nbsp;&nbsp;&nbsp;Denil, koji je stajao u senci broda pored nje, reče: "Vidite li robote, gospođo Gladija?"
<BR>&nbsp;&nbsp;&nbsp;&nbsp;&nbsp;Jedna grupa nalazila se na udaljenosti od stotinu jardi, među drvećem jednog voćnjaka; ukočeno ih je posmatrala i nepokretno stajala, presijavajući se na suncu svojom sivkastom, dobro uglačanom, metalnom politurom i Gladija se priseti da je to odlika svih solarijanskih robota.
<BR>&nbsp;&nbsp;&nbsp;&nbsp;&nbsp;Ona reče: "Vidim ih, Denile."
<BR>&nbsp;&nbsp;&nbsp;&nbsp;&nbsp;"Da li su vam poznati, gospođo?"
<BR>&nbsp;&nbsp;&nbsp;&nbsp;&nbsp;"Nimalo. Izgleda da su to novi modeli. Ne mogu da ih se setim, a sigurna sam da ni oni ne mogu mene da se sete. Ako je D. Ž. očekivao da će iz moje pretpostavljene bliskosti sa robotima na mom imanju ispasti nešto što pruža nadu, moraće da se razočara."
<BR>&nbsp;&nbsp;&nbsp;&nbsp;&nbsp;Žiskar reče: "Čini mi se da oni ništa ne preduzimaju, gospođo."
<BR>&nbsp;&nbsp;&nbsp;&nbsp;&nbsp;Gladija odvrati: "To je razumljivo. Mi smo upali ovamo i oni su došli da nas promatraju kako bi mogli o nama da podnesu izveštaj, u skladu sa verovatno postojećim naređenjima. Međutim, sada nemaju kome da podnesu izveštaj, te mogu samo da u tišini osmatraju. Pretpostavljam da više od toga neće preduzeti bez daljih naređenja, ali neće prestati ni da nas promatraju."
<BR>&nbsp;&nbsp;&nbsp;&nbsp;&nbsp;Denil reče: "Možda bi bilo dobro da se povučemo u našu kabinu na brodu, gospođo Gladija. Mislim da kapetan nadgleda postavljanje odbrambenog sistema i da još nije spreman da krene u istraživanje. Čini mi se da neće blagonaklono gledati na vaše napuštanje kabine bez njegove izričite dozvole."
<BR>&nbsp;&nbsp;&nbsp;&nbsp;&nbsp;Gladija bahato odvrati: "Neću odugovlačiti sa svojim stupanjem na tle vlastitog sveta samo da bih njemu ugodila."
<BR>&nbsp;&nbsp;&nbsp;&nbsp;&nbsp;"Shvatam, ali članovi posade u blizini obavljaju poslove i verujem da su neki od njih primetili da ste ovde."
<BR>&nbsp;&nbsp;&nbsp;&nbsp;&nbsp;"I približavaju se", dodade Žiskar. "Ako želite da izbegnete infekciju..."
<BR>&nbsp;&nbsp;&nbsp;&nbsp;&nbsp;"Obezbedila sam se," reče Gladija "Čepovima za nos i rukavicama."
<BR>&nbsp;&nbsp;&nbsp;&nbsp;&nbsp;Gladija nija shvatala prirodu struktura koje su podizali na ravnom tlu oko broda. Većina članova posade, zadubljena u gradnju, nije videla Gladiju i njena dva pratioca koji su stajali u senci. (Na ovom delu Solarije bilo je toplo doba, koje je težilo da postane još toplije... a u drugim prilikama, hladnije... od Aurore, pošto je dan na Solariji trajao skoro šest časova duže od dana na Aurori.)
<BR>&nbsp;&nbsp;&nbsp;&nbsp;&nbsp;Približavalo im se pet članova posade, a jedan od njih, najviši i najkrupniji, pokaza u pravcu Gladije. Ostala četvorica podigoše pogled, zastaše na trenutak poput kakvih znatiželjnika, ali tada, na znak koji im je uputio onaj prvi, počeše ponovo da se približavaju, lagano menjajući ugao kao da su se uputili pravo prema auroranskoj trojki.
<BR>&nbsp;&nbsp;&nbsp;&nbsp;&nbsp;Gladija ih je ćutke promatrala, prezrivo izvivši obrve. Denil i Žiskar su ravnodušno čekali.
<BR>&nbsp;&nbsp;&nbsp;&nbsp;&nbsp;Žiskar tihim glasom reče Denilu: "Ne znam gde je kapetan. Ne mogu da ga izdvojim iz gomile članova posade u čijem središtu bi morao da se nalazi."
<BR>&nbsp;&nbsp;&nbsp;&nbsp;&nbsp;"Da se povučemo?" reče glasno Denil.
<BR>&nbsp;&nbsp;&nbsp;&nbsp;&nbsp;"To bi bilo ponižavajuće", reče Gladija. "Ovo je moj svet."
<BR>&nbsp;&nbsp;&nbsp;&nbsp;&nbsp;Nije se ni pomerila, pa je pet članova posade nastavilo sasvim lagano da se približava.
<BR>&nbsp;&nbsp;&nbsp;&nbsp;&nbsp;Pre toga su radili, obavljali težak fizički posao (poput robota, pomisli prezrivo Gladija) i bili su oznojeni. Gladija postade svesna mirisa koji su širili oko sebe. To je pre moglo da je nagna da se udalji od bilo kakvih pretnji, ali ona je i dalje ostala nepomična. Bila je sigurna da su čepovi za nos ublažili efekat tog mirisa.
<BR>&nbsp;&nbsp;&nbsp;&nbsp;&nbsp;Onaj krupni član posade primakao se više od ostalih. Koža mu je bila preplanula. Gole ruke blistale su od vlage na snažnim mišićima. Mogao je imati oko trideset godina (ukoliko je Gladija bila u stanju da proceni starost ovih kratkovečnih bića); da je bio okupan i pristojno obučen, izgledao bi sasvim pristojno.
<BR>&nbsp;&nbsp;&nbsp;&nbsp;&nbsp;On reče: "Znači, vi ste ta gospođa Svemirka sa Aurore, koju smo primili na naš brod?" Govorio je prilično lagano, očigledno nastojeći da njegov galaktički jezik zvuči aristokratski. Razume se da u tome nije uspeo i da je govorio poput bilo kog Naseljivača... čak nedoteranije i od D. Ž.-a.
<BR>&nbsp;&nbsp;&nbsp;&nbsp;&nbsp;Gladija uzvrati, istakavši odmah svoja teritorijalna prava: "Ja sam sa Solarije, Naseljivaču", te zbunjena zastade. Toliko je vremena provela razmišljajući o Solariji da se dvadeset dekada izgubilo kao da ih nikad nije ni bilo i ona je progovorila sa jakim solarijanskim naglaskom. Bilo je tu i ono razvučeno "a" u reči Solarija kao i grubo "r", dok je "j" užasno podsećalo na "jo".
<BR>&nbsp;&nbsp;&nbsp;&nbsp;&nbsp;Ona ponovi, tišim, manje zapovedničkim glasom, u kom se jasno očitovao naglasak sa auroranskog univerziteta... koji je predstavljao standard za galaktički jezik na svim svetovima Svemiraca: "Ja sam sa Solarije, Naseljivaču."
<BR>&nbsp;&nbsp;&nbsp;&nbsp;&nbsp;Naseljivač se nasmeja i okrenu ka ostalima. "Ona priča tra-la-la, ali red je da pokuša. Je l' tako, drugari?"
<BR>&nbsp;&nbsp;&nbsp;&nbsp;&nbsp;I ostali se nasmijaše, a jedan poviče: "Nateraj je da još malo priča, Nisse. Možda bismo svi mogli da naučimo da govorimo kao ptičice Svemiraca." I on položi jednu šaku na bok što je otmenije mogao, dok je drugu držao mlitavo opruženu.
<BR>&nbsp;&nbsp;&nbsp;&nbsp;&nbsp;Još se smešeći, Nis reče: "Zavežite, svi odreda." Istog časa nastupi tišina.
<BR>&nbsp;&nbsp;&nbsp;&nbsp;&nbsp;On se ponovo okrenu prema Gladiji: "Ja sam Berto Nis, šiper prve klase. A kako se ti zoveš, mala ženo?"
<BR>&nbsp;&nbsp;&nbsp;&nbsp;&nbsp;Gladija se nije usudila da ponovo progovori.
<BR>&nbsp;&nbsp;&nbsp;&nbsp;&nbsp;Nis reče: "Učitiv sam, mala ženo. Izražavam se kao gospodin. Poput Svemiraca. Znam da si dovoljno stara da mi budeš prababa. Koliko ti je godina, mala ženo?"
<BR>&nbsp;&nbsp;&nbsp;&nbsp;&nbsp;"Četiri stotine", uzviknu jedan od članova posade iza Nisa, "ali ne izgleda kao da ima toliko!"
<BR>&nbsp;&nbsp;&nbsp;&nbsp;&nbsp;"Ne izgleda kao da ima ni sto", reče drugi.
<BR>&nbsp;&nbsp;&nbsp;&nbsp;&nbsp;"Izgleda sasvim dobro za malo sporta", reče treći, "a čini mi se da se već dugo nečim takvim nije bavila. Pitaj je da li bi želela malo, Nisse. Budi učitiv i pitaj je možemo li na smenu."
<BR>&nbsp;&nbsp;&nbsp;&nbsp;&nbsp;Gladija je ljutito pocrvenela, a Denil reče: "Šiperu prve klase, Nise, vaši sadrugovi vređaju gospođu Gladiju. Da li biste se udaljili?"
<BR>&nbsp;&nbsp;&nbsp;&nbsp;&nbsp;Nis se okrenu i zagleda se u Denila koga je, sve to sada, potpuno ignorisao. Osmeh nestade sa njegovog lica i on reče: "Slušaj, ti. Ova mala žena je zabranjeno voće. Tako je kapetan rekao. Nećemo joj dosađivati. Želimo samo malo da popričamo. Ona stvar tamo je robot. S njim se nećemo gnjaviti i on ne može da nas povredi. Znam za tri zakona robotike. Naređujemo mu da ostane podalje od nas, vidiš. Ali ti si Svemirac i kapetan nam nije izdao nikakva naređenja u vezi sa tobom. Stoga se ti" ...on upre prstom... "ne mešaj u ovo ili ćeš biti sav u modricama, pa onda slobodno plači."
<BR>&nbsp;&nbsp;&nbsp;&nbsp;&nbsp;Denil ništa ne odgovori.
<BR>&nbsp;&nbsp;&nbsp;&nbsp;&nbsp;Nis klimnu. "Dobro. Dopada mi se kada sretnem nekog ko je dovoljno mudar da ne započinje on što ne može da završi."
<BR>&nbsp;&nbsp;&nbsp;&nbsp;&nbsp;On se okrenu prema Gladiji: "E pa, mala ženo, ostavićemo te na miru jer kapetan ne želi da te gnjavimo. Ako je iko od prisutnih muškaraca napravio neku neumesnu primedbu, to je sasvim shvatljivo. Hajde da se rukujemo i postanemo prijatelji... Svemirac, Naseljivač, u čemu je razlika?"
<BR>&nbsp;&nbsp;&nbsp;&nbsp;&nbsp;On ispruži ruku prema Gladiji, koja užasnuta ustuknu. Denilova šaka polete tako brzo da ju je gotovo nemoguće bilo pratiti i ščepa Nisov zglavak: "Šiperu prve klase, Nise" reče on mirno, "ne pokušavajte da dodirnete damu."
<BR>&nbsp;&nbsp;&nbsp;&nbsp;&nbsp;Nis spusti pogled na svoju šaku i na prste koji su mu čvrsto obavijali zglavak. Zatim tiho i preteći zareža: "Dok izbrojim do tri da si me pustio."
<BR>&nbsp;&nbsp;&nbsp;&nbsp;&nbsp;Denil oslobodi stisak, pa reče: "Moram učiniti kako nalažete jer ne želim da vas povredim, ali moram zaštititi gospođu... a ako ona ne želi da je iko dodirne, u šta sam siguran, možda ću biti primoran da vam nanesem bol. Molim vas, budite uvereni da ću preduzeti sve što je u mojoj moći da on bude što je moguće manji."
<BR>&nbsp;&nbsp;&nbsp;&nbsp;&nbsp;Jedan od posade veselo zavika: "Pokaži mu, Nise. On je brbljavac."
<BR>&nbsp;&nbsp;&nbsp;&nbsp;&nbsp;Nis reče: "Slušaj, Svemirče, dva puta sam ti rekao da ostaneš po strani, a ti si me već jednom dotakao. Sada ti kažem po treći i poslednji put. Napraviš li bilo kakav pokret, kažeš li bilo šta, razneću te. Ova žena će se samo prijateljski s nama rukovati. A onda ćemo svi otići. U redu?"
<BR>&nbsp;&nbsp;&nbsp;&nbsp;&nbsp;Gladija reče tiho, zaprepašćenim glasom: "Neću da me dodirne. Učini ono što je neophodno."
<BR>&nbsp;&nbsp;&nbsp;&nbsp;&nbsp;Denil prozbori: "Gospodine, uz sve dužno uvažavanje, ali gospođa ne želi da je iko dodirne. Moram vas zamoliti... sve vas... da se udaljite."
<BR>&nbsp;&nbsp;&nbsp;&nbsp;&nbsp;Nis se nasmeši i svojom masivnom rukom napravi pokret kao da je naumio da skloni Denila u stranu... i to nimalo nežno.
<BR>&nbsp;&nbsp;&nbsp;&nbsp;&nbsp;Denil zamahnu levom rukom ponovo uhvati Nisov zglavak. "Molim vas, idite, gospodine", reče Denil.
<BR>&nbsp;&nbsp;&nbsp;&nbsp;&nbsp;Nisovi zubi su i dalje bili vidljivi, ali više se nije osmehivao. On divlje podiže ruku. Denilova šaka kojom ga je stezao krenu malo naviše, uspori, a zatim se zaustavi. Na licu mu se nije očitavao nikakav napor. Zatim mu šaka krenu naniže, vukući za sobom Nisovu ruku, a onda, jednim brzim pokretom, on savi Nisovu ruku iza Naseljivačevih širokih leđa i tamo je zadrža.
<BR>&nbsp;&nbsp;&nbsp;&nbsp;&nbsp;Nis, koji se neočekivano našao leđima okrenut prema Denilu, ispruži iznad glave drugu ruku, u potrazi za Denilovim vratom. Odmah je bio uhvaćen i za drugi zglob koji mu je potom bio povučen naniže, dalje nego što je normalno mogao da ga spusti, te Nis stade da gunđa, očigledno trpeći bol.
<BR>&nbsp;&nbsp;&nbsp;&nbsp;&nbsp;Ostala četiri člana posade, koji su sve to posmatrali željno očekujući ishod, ostaše sada na svojim mestima, nepokretni, tihi, otvorenih usta.
<BR>&nbsp;&nbsp;&nbsp;&nbsp;&nbsp;Zureći u njih, Nis progunđa: "Pomozite mi!"
<BR>&nbsp;&nbsp;&nbsp;&nbsp;&nbsp;Denil reče: "Neće vam pomoći, gospodine, jer če ih kapetan još teže kazniti ako išta pokušaju. Sada vas moram zamoliti da mi date svoju reč da više nećete gnjaviti gospođu Gladiju i da ćete se u miru udaljiti, svi odreda. U protivnom ću, šiperu prve klase, uz veliko žaljenje, morati da vam iščašim ruku."
<BR>&nbsp;&nbsp;&nbsp;&nbsp;&nbsp;Čim je to izgovorio, on pojača stisak na oba zglavka tako da je Nis stao da ispušta prigušene krike.
<BR>&nbsp;&nbsp;&nbsp;&nbsp;&nbsp;"Izvinjavam se, gospodine", reče Denil, "ali takva su moja izričita naređenja. Imam li vašu reč?"
<BR>&nbsp;&nbsp;&nbsp;&nbsp;&nbsp;Nis uputi jedan udarac nogom unazad, iznenadno i žestoko, ali znatno pre no što je njegova teška čizma uspela da se spusti na željeno mesto, Denil se izvi u stranu i izbaci ga iz ravnoteže. On snažno tresnu licem o zemlju.
<BR>&nbsp;&nbsp;&nbsp;&nbsp;&nbsp;"Hoćete li mi dati reč, gospodine?" reče Denil, pažljivo povlačeći oba zglavka tako da su se ruke ratobornog člana posade lagano podizale na leđima.
<BR>&nbsp;&nbsp;&nbsp;&nbsp;&nbsp;Nis zajauka i reče, napola nesuvislo: "Popuštam. Hajde."
<BR>&nbsp;&nbsp;&nbsp;&nbsp;&nbsp;Denil ga smesta pusti i odstupi za jedan korak. Sporo i bolno, Nis se prevrnu, lagano pomerajući ruke i okrećući zglobove sa bolnom grimasom na licu.
<BR>&nbsp;&nbsp;&nbsp;&nbsp;&nbsp;A zatim, pošto je desnu ruku primakao futroli za pištolj koji je nosio, on nespretno posegnu ka oružju na boku.
<BR>&nbsp;&nbsp;&nbsp;&nbsp;&nbsp;Denilovo stopalo se spusti na njegovu šaku i prikova je za tlo. "Ne činite to, gospodine, ili ću biti primoran da vam slomim jednu ili više koščica u šaci." On se sagnu i izvadi Nisov blaster iz futrole. "A sada ustanite."
<BR>&nbsp;&nbsp;&nbsp;&nbsp;&nbsp;"Gospodine Nise", umeša se jedan drugi glas. "Učinite kako vam je rečeno i ustanite."
<BR>&nbsp;&nbsp;&nbsp;&nbsp;&nbsp;D. Ž. Bejli je stajao po strani, nakostrešene brade, lagano zarumenjenog lica, ali glas mu je i dalje bio opasno miran.
<BR>&nbsp;&nbsp;&nbsp;&nbsp;&nbsp;"Vas četvorca", reče on, "predajte mi svoje ručno oružje, jedan po jedan. Hajde. Malo brže. Jedan... dva... tri... četri. A sada ostanite tamo gde jeste u stavu mirno. Gospodine" ...to se odnosilo na Denila... dodajte mi ručno oružje koje je kod vas. Hvala. Pet. A sada, gospodine Nise, mirno." Blastere je odložio na tle pored sebe.
<BR>&nbsp;&nbsp;&nbsp;&nbsp;&nbsp;Nis se ukrutio u stavu mirnu, zakrvavljenih očiju, iskrivljenog lica, očigledno trpeći bol.
<BR>&nbsp;&nbsp;&nbsp;&nbsp;&nbsp;"Da li bi neko bio ljubazan", reče D. Ž, "da mi kaže šta se ovde događa?"
<BR>&nbsp;&nbsp;&nbsp;&nbsp;&nbsp;"Kapetane", reče žurno Denil, "Gospodin Nis i ja smo se malo sporečkali. Nikom nije naneta šteta."
<BR>&nbsp;&nbsp;&nbsp;&nbsp;&nbsp;"Gospodina Nisa, međutim, izgleda da nešto boli", reče D. Ž.
<BR>&nbsp;&nbsp;&nbsp;&nbsp;&nbsp;"Ubrzo će prestati, kapetane", reče Denil.
<BR>&nbsp;&nbsp;&nbsp;&nbsp;&nbsp;"Tako, znači. Pa dobro, vratićemo se na to kasnije. Gospođo..." on se na peti okrete kako bi se obratio Gladiji, "ne sećam se da sam vam dozvolio da izađete iz broda. Smesta ćete se vratiti u svoju kabinu u pratnji svoja dva pratioca. Ovde sam ja kapetan i ovo nije Aurora. Učinite kako vam je naloženo!"
<BR>&nbsp;&nbsp;&nbsp;&nbsp;&nbsp;Denil pomirljivo uhvati Gladiju za lakat. Ona isturi bradu, ali se okrete i pope metalnim stepenicama u brod, sa Denilom pored sebe, i Žiskarom koji ih je sledio.
<BR>&nbsp;&nbsp;&nbsp;&nbsp;&nbsp;Zatim se D. Ž. okrene članovima posade. "Vas petorica", reče on, i dalje sasvim mirnim glasom, "pođite sa mnom. Ovo ćemo raščistiti do kraja ili ćemo s vama raščistiti do kraja." Potom dade znak podređenom oficiru da pokupi ručno oružje i odnese ga.
<BR>
<BR>&nbsp;&nbsp;&nbsp;&nbsp;&nbsp;20.
<BR>&nbsp;&nbsp;&nbsp;&nbsp;&nbsp;D. Ž. je strogo zurio u ovu petoricu. Nalazio se u svojoj kabini, koja je jedina u celom brodu bila pristojne veličine i u kojoj se jedino nazirao zametak raskoši.
<BR>&nbsp;&nbsp;&nbsp;&nbsp;&nbsp;On reče, pokazujući na svakoga ponaosob: "Uradićemo ovako. Ti, ispričačeš mi šta se tačno dogodilo, reč po reč, kretnju po kretnju. Kada završiš, ti ćeš mi navesti sve što je bilo pogrešno ili izostavljeno. Zatim red dolazi na tebe, pa na tebe, a onda ću se pozabaviti tobom, Nise. Slutim da ste svi uradili nešto što nije bilo u skladu sa naređenjima, da ste se svi ponašali neobično glupo, čime ste svi zaslužili da budete na odgovarajući način poniženi, a Nis naročito. Ako iz vaše priče zaključim da niste učinili ništa loše i da niste bili poniženi, znaću da lažete, a Svemirka će mi sigurno reći šta se dogodilo... Nameravam da poverujem u svaku njenu reč. To će vaš položaj pogoršati mnogo više od bilo čega što ste već do sada učinili. A sada", zareža on, "kreći!"
<BR>&nbsp;&nbsp;&nbsp;&nbsp;&nbsp;Prvi član posade požurio je da na brzinu i zbrda-zdola ispriča šta se dogodilo, za njim je to isto učinio i drugi, pomalo ga ispravljajući, pomalo proširujući, a za ovim je usledio treći, pa četvrti. D. Ž. je slušao, kamenog lica, njihovo pripovedanje, a zatim je dao znak Bertu Nisu da se izdvoji u stranu.
<BR>&nbsp;&nbsp;&nbsp;&nbsp;&nbsp;Ostaloj četvorici reče: "Šta ste vi preduzeli dok je Svemirac gnječio Nisovo lice u prašini? Posmatrali ste? Plašili ste se da se pokrenete? Sva četvorica? Protiv jednog čoveka?"
<BR>&nbsp;&nbsp;&nbsp;&nbsp;&nbsp;Jedan od njih prekinu sve jaču tišinu kako bi rekao: "Sve se, kapetane, tako brzo odigralo. Upravo smo se spremali da se umešamo, ali sve je već bilo gotovo."
<BR>&nbsp;&nbsp;&nbsp;&nbsp;&nbsp;"A šta ste se to spremali da uradite u slučaju da ste jednog lepog dana uspeli da se pokrenete?"
<BR>&nbsp;&nbsp;&nbsp;&nbsp;&nbsp;"Pa, nameravali smo da odvojimo Svemirca-stranca od našeg druga."
<BR>&nbsp;&nbsp;&nbsp;&nbsp;&nbsp;"Mislite da biste uspeli u tome?"
<BR>&nbsp;&nbsp;&nbsp;&nbsp;&nbsp;Ovog puta niko se nije odvažio da prekine tišinu.
<BR>&nbsp;&nbsp;&nbsp;&nbsp;&nbsp;D. Ž. se nagnu ka njima. "Evo kako stvari stoje. Nije bilo potrebe da uznemiravate strance, te će stoga svaki od vas ostati bez jednonedeljne plate. A sada, da još nešto rasčistimo. Ako bilo kome kažete šta se dogodilo, bilo u pijanstvu, ili dok ste trezni... svaki od vas će biti degradiran u običnog pomoćnika. Bez obzira na to ko progovori, sva četvorica ćete biti degradirani, te stoga motrite jedan na drugoga. A sada se vratite svojim zaduženjima i ako me još jednom naljutite tokom ovog putovanja, ako makar i štucnete kada to nije po propisu, naći ćete se u zatvoru."
<BR>&nbsp;&nbsp;&nbsp;&nbsp;&nbsp;Ova četvorica se udaljiše, snuždeni, pokunjeni, stisnutih usana. Nis, na čijem licu su počele da se pojavljuju modrice, ostao je u kabini ne znajući šta da radi sa rukama.
<BR>&nbsp;&nbsp;&nbsp;&nbsp;&nbsp;D. Ž. ga je preteći mirno promatrao, dok je Nis zurio čas ulevo, čas udesno, pa u svoja stopala, posvuda unaokolo sem u lice svog kapetana. Tek kada su Nisove oči slučajno uhvatile kapetanov pogled, D. Ž. reče: "Pa, baš lepo izgledaš posle susreta sa jednim Svemiracem-slabićem upola manjim od tebe. Kada se naredni put koji od njih pojavi, najbolje će biti da se sakriješ."
<BR>&nbsp;&nbsp;&nbsp;&nbsp;&nbsp;"Da, kapetane", reče jadno Nis.
<BR>&nbsp;&nbsp;&nbsp;&nbsp;&nbsp;"Jesi li ti mene, Nise, čuo ili ne kada sam u svom izveštaju, pre no što smo napustili Auroru, rekao da se Svemirka i njeni pratioci ni po koju cenu ne smiju uznemiravati, kao i da im se ne smete obraćati?"
<BR>&nbsp;&nbsp;&nbsp;&nbsp;&nbsp;"Kapetane, želeo sam samo učitivo da proćaskam. Bili smo znatiželjni i želeli smo izbliza da ih pogledamo. Nismo mislili ništa loše."
<BR>&nbsp;&nbsp;&nbsp;&nbsp;&nbsp;"Niste mislili ništa loše? Pitao si je koliko je stara? Da li se to tebe ticalo?"
<BR>&nbsp;&nbsp;&nbsp;&nbsp;&nbsp;"Puka znatiželja. Želeo sam da znam."
<BR>&nbsp;&nbsp;&nbsp;&nbsp;&nbsp;"Jedan od vas je predložio seks."
<BR>&nbsp;&nbsp;&nbsp;&nbsp;&nbsp;"Nisam ja, kapetane."
<BR>&nbsp;&nbsp;&nbsp;&nbsp;&nbsp;"Neko drugi? Da li si se izvinio u njegovo ime?"
<BR>&nbsp;&nbsp;&nbsp;&nbsp;&nbsp;"Jednoj Svemirki?" Nisov glas je zvučao užasnuto.
<BR>&nbsp;&nbsp;&nbsp;&nbsp;&nbsp;"Svakako. Prenebregavali ste moja naređenja."
<BR>&nbsp;&nbsp;&nbsp;&nbsp;&nbsp;"Nisam mislio ništa loše", ponovi Nis nepopustljivo.
<BR>&nbsp;&nbsp;&nbsp;&nbsp;&nbsp;"Nisi želeo da učiniš ništa nažao ni muškarcu?"
<BR>&nbsp;&nbsp;&nbsp;&nbsp;&nbsp;"Samo sam mu se suprotstavio, kapetane."
<BR>&nbsp;&nbsp;&nbsp;&nbsp;&nbsp;"Znam da jesi. Zašto?"
<BR>&nbsp;&nbsp;&nbsp;&nbsp;&nbsp;"Zato što mi je naređivao."
<BR>&nbsp;&nbsp;&nbsp;&nbsp;&nbsp;"A ti to nisi mogao da otrpiš?"
<BR>&nbsp;&nbsp;&nbsp;&nbsp;&nbsp;"Da li biste vi, kapetane?"
<BR>&nbsp;&nbsp;&nbsp;&nbsp;&nbsp;"U redu. Nisi mogao da otrpiš. I zbog toga si pao. Pravo na nos. Kako se to dogodilo?"
<BR>&nbsp;&nbsp;&nbsp;&nbsp;&nbsp;"U stvari, ne znam, kapetane. Bio je brz. Poput ubrzane kamere. A stisak mu je čelični."
<BR>&nbsp;&nbsp;&nbsp;&nbsp;&nbsp;D. Ž. reče: "I jeste. A šta si ti, idiote, očekivao? On i jeste od čelika."
<BR>&nbsp;&nbsp;&nbsp;&nbsp;&nbsp;"Kapetane?"
<BR>&nbsp;&nbsp;&nbsp;&nbsp;&nbsp;"Nise, zar je moguće da ne znaš priču o Eliji Bejliju?"
<BR>&nbsp;&nbsp;&nbsp;&nbsp;&nbsp;"Nisam vam ja neki obrazovan čovek, kapetane. Bar ne kada je u pitanju istorija." On slegnu ramenima, ali čim je to uradio, trže se i stade tobože da se češe po ramenu, zaključivši da baš to nije trebalo da učini.
<BR>&nbsp;&nbsp;&nbsp;&nbsp;&nbsp;"Da li si ikada čuo za R. Denila Olivava?"
<BR>&nbsp;&nbsp;&nbsp;&nbsp;&nbsp;Nis nabra obrve. "On je bio prijatelj Elije Bejlija."
<BR>&nbsp;&nbsp;&nbsp;&nbsp;&nbsp;"Da, bio je. Znači, ipak nešto znaš. Da li znaš šta označava ono "R" u imenu R. Denil Olivav?"
<BR>&nbsp;&nbsp;&nbsp;&nbsp;&nbsp;"Odnosi se na 'robota', zar ne? On je bio njegov prijatelj-robot. Na zemlji je u to doba bilo robota."
<BR>&nbsp;&nbsp;&nbsp;&nbsp;&nbsp;"Bilo je, Nise, i još ih ima. Ali Denil nije bio samo robot. On je bio robot Svemiraca koji je ličio na Svemirca. Razmisli o tome, Nise. Pogodi ko je, u stvari, bio Svemirac s kojim si zapodenuo kavgu."
<BR>&nbsp;&nbsp;&nbsp;&nbsp;&nbsp;Nis raširi oči, a lice mu postade tamnocrveno. "Hoćete da kažete da je taj Svemirac bio ro..."
<BR>&nbsp;&nbsp;&nbsp;&nbsp;&nbsp;"To je bio R. Denil Olivav."
<BR>&nbsp;&nbsp;&nbsp;&nbsp;&nbsp;"Ali, kapetane, to je bilo pre dve stotine godina."
<BR>&nbsp;&nbsp;&nbsp;&nbsp;&nbsp;"Da, a ova Svemirka bila je lična prijateljica mog pretka Elije. Živi već dve stotine trideset tri godine, u slučaju da te to još zanima. Pa zar ne misliš da je jedan robot u stanju bar isto toliko da poživi? Pokušao si da se boriš sa robotom, ti beslovesna budalo."
<BR>&nbsp;&nbsp;&nbsp;&nbsp;&nbsp;"Zašto mi nije rekao?" upita Nis krajnje ogorčeno.
<BR>&nbsp;&nbsp;&nbsp;&nbsp;&nbsp;"A zašto bi? Da li si ga pitao? Shvati, Nise. Čuo si šta sam rekao ostalima o tome da ne želim da bilo kome pričaju o ovom događaju. To važi i za tebe, ali još izričitije. Oni su samo članovi posade, ali ja sam motrio na tebe, jer si vođa posade. Motrio sam na tebe. Ako želiš da budeš zadužen za posadu, moraš sem mišića imati nešto i u glavi. Od sada će ti biti teže, jer ćeš morati da mi dokažeš da imaš i nešto u glavi, u šta sumnjam."
<BR>&nbsp;&nbsp;&nbsp;&nbsp;&nbsp;"Kapetane, ja..."
<BR>&nbsp;&nbsp;&nbsp;&nbsp;&nbsp;"Ćuti. Slušaj. Ako se ova priča pročuje, ostala četvorica će postati pomoćni utovarivači, ali ti nećeš biti ništa. Nikada više nećeš stupiti ni na jedan brod. Nijedan brod te neće primiti, obećavam ti. Niti kao člana posade niti kao putnika. Zapitaj se kako ćeš zarađivati na Bejlisvetu... i šta ćeš tamo moći da radiš? To će te zadesteti u slučaju da budeš pričao o ovome, ili ako se na bilo koji način zakačiš sa Svemirkom, ili čak i ako je budeš gledao duže od pola sekunde pri svakom susretu, a to se odnosi i na njena dva robota. Pobrinućeš se, takođe, da je ni ostali članovi posade ni na koji način ne uvrede. Ti si mi odgovoran. I nečeš primiti dvonedeljnu platu."
<BR>&nbsp;&nbsp;&nbsp;&nbsp;&nbsp;"Ali, kapetane", reče Nis slabim glasom, "ostalima..."
<BR>&nbsp;&nbsp;&nbsp;&nbsp;&nbsp;"Od ostalih manje očekujem, Nise, pa sam ih stoga manje kaznio. Gubi se odavde."
<BR>
<BR>&nbsp;&nbsp;&nbsp;&nbsp;&nbsp;21.
<BR>&nbsp;&nbsp;&nbsp;&nbsp;&nbsp;D. Ž. se lenjo igrao fotokockom koja je uvek stajala na njegovom stolu. Svaki put kada bi je okrenuo, postala bi crna, a kada bi je postavio da stoji na novoj stranici ona bi se razbistrila. Pošto bi se razbistrila, mogla bi se videti trodinenziona glava neke žene.
<BR>&nbsp;&nbsp;&nbsp;&nbsp;&nbsp;Među posadom se šaputalo da se na svakoj od šest strana nalazi lik druge žene. Šaputanje nije bilo bez osnova.
<BR>&nbsp;&nbsp;&nbsp;&nbsp;&nbsp;Jamin Oser je potpuno nezainteresovano promatrao bleskovite pojave i nestajanje slika. Sada kada je brod bio obezbeđen... ili obezbeđen u onoj meri u kojoj je to bilo moguće protiv svakog napada očekivane vrste... došlo je vreme da se razmišlja o sledećem koraku.
<BR>&nbsp;&nbsp;&nbsp;&nbsp;&nbsp;D. Ž. se, međutim, toj stvari približavao izokola... ili joj se, možda, uopšte nije približavao. On reče: "Razume se da je žena bila kriva."
<BR>&nbsp;&nbsp;&nbsp;&nbsp;&nbsp;Oser slegnu ramenima i pređe šakom preko brade, kao kao da uverava samoga sebe da se to ne odnosi na njega. Za razliku od D. Ž.-a, Oser je imao raskošno pokrivenu gornju usnu.
<BR>&nbsp;&nbsp;&nbsp;&nbsp;&nbsp;D. Ž. reče: "Očigledno je zbog činjenice što se našla na planeti na kojoj se rodila potpuno zaboravila na diskreciju. Napustila je brod, iako sam je zamolio da to ne čini".
<BR>&nbsp;&nbsp;&nbsp;&nbsp;&nbsp;"Mogli ste joj narediti da to ne čini."
<BR>&nbsp;&nbsp;&nbsp;&nbsp;&nbsp;"Nisam siguran da bi to pomoglo. Ona je jedna iskvarena aristokratkinja, navikla da sve bude po njenom i da izdaje naređenja svojim robotima. Pored toga, nameravam da je iskoristim i želim da sarađuje, a ne da se duri. I opet ponavljam... bila je pretkova prijateljica."
<BR>&nbsp;&nbsp;&nbsp;&nbsp;&nbsp;"A još je živa", reče Oser, klimajući glavom. "Od toga se čoveku ježi koža. Jedna stara, stara žena."
<BR>&nbsp;&nbsp;&nbsp;&nbsp;&nbsp;"Znam, ali izgleda prilično mlada. Još je privlačna. Uobražena. Nije želela da se povuče kada se posada približila, nije želela da se rukuje ni sa kim od njih. Ma dobro, gotovo je."
<BR>&nbsp;&nbsp;&nbsp;&nbsp;&nbsp;"Ipak, kapetane, da li je dobro što ste Nisu rekli da se namerio na jednog robota?"
<BR>&nbsp;&nbsp;&nbsp;&nbsp;&nbsp;"Morao sam! Morao sam, Osere. Da je nastavio da misli kako ga je prebio i ponizio jedan Svemirac upola manji od njega i to pred četiri druga, mogli bismo da ga otpišemo. To bi ga potpuno slomilo. Isto tako ne želim da se bilo šta dogodi što bi podstaklo glasine da su Svemirci... ti humanoidni Svemirci... superljudi. Zato sam morao tako uporno da zahtevam od njih da nikom ne govore o tome. Nis od sada na sve njih mora paziti... a ako se priča ipak pročuje, takođe će se pročuti i da je Svemirac robot... Ali čini mi se da je cela stvar imala i svoju dobru stranu."
<BR>&nbsp;&nbsp;&nbsp;&nbsp;&nbsp;"Koju, kapetane?" upita Oser.
<BR>&nbsp;&nbsp;&nbsp;&nbsp;&nbsp;"Navela me je da razmišljam o robotima. Koliko znamo o njima? Koliko ti znaš?"
<BR>&nbsp;&nbsp;&nbsp;&nbsp;&nbsp;Oser slegnu ramenima. "O toj stvari baš ne razmišljam mnogo, kapetane."
<BR>&nbsp;&nbsp;&nbsp;&nbsp;&nbsp;"Kao ni ostali. Bar ne Naseljivači. Poznato nam je da Svemirci poseduju robote, da zavise od njih, da nikuda ne idu bez njih, da bez njih ništa ne mogu da urade, da su njihovi paraziti i da smo mi uvereni kako nestaju zbog njih. Poznato nam je da je robota nekada bilo i na Zemlji, jer su joj ih Svemirci nametnuli, te da oni postepeno nestaju sa Zemlje, da se u gradovima uopšte više ne mogu naći, već samo na selu. Poznato nam je da ih svetovi Naseljivača nemaju i da ih nikada nigde neće imati... ni u gradovima ni na selima. Tako se Naseljivači nikada nisu sreli s njima na vlastitim svetovima, a gotovo nikada ni na Zemlji." (Svaki put kada bi izgovorio "Zemlja", glas bi mu se čudno izvio, tako da je čovek gotovo mogao čuti veliko slovo, ili reči "dom" i "majka" prošaputane negde u pozadini.) "Šta još znamo?"
<BR>&nbsp;&nbsp;&nbsp;&nbsp;&nbsp;Oser reče: "Tu su i tri zakona robotike."
<BR>&nbsp;&nbsp;&nbsp;&nbsp;&nbsp;"Tačno", D. Ž. odgurnu fotokocku u stranu i nagnu se napred. "Naročito je važan prvi: 'Robot ne sme povrediti ljudsko biće ili, uzdržavanjem od delanja, dopustiti da ljudsko biće bude povređeno.' Je li? Pa, ne računaj baš s tim. To ništa ne znači. Svi se osećamo potpuno bezbedni kada su u pitanju roboti zbog tog zakona i to je u redu ako mu možemo verovati, ali nije ako je to poverenje lažno. R. Denil je povredio Nisa i to robota uopšte nije zabrinulo, kao da se i nije radilo o prvom zakonu."
<BR>&nbsp;&nbsp;&nbsp;&nbsp;&nbsp;"Branio je..."
<BR>&nbsp;&nbsp;&nbsp;&nbsp;&nbsp;"Tačno. Šta ako dođe u situaciju da mora odlučiti koga da povredi? Šta ako se tu radilo o tome da li da povredi Nisa ili da dozvoli da bude povređena njegova vlasnica Svemirka? Prirodno, ona dolazi na prvo mesto."
<BR>&nbsp;&nbsp;&nbsp;&nbsp;&nbsp;"To ima smisla."
<BR>&nbsp;&nbsp;&nbsp;&nbsp;&nbsp;"Svakako da ima. A mi se nalazimo na planeti robota, gde ih ima nekoliko stotina miliona. Kakva su njihova naređenja? Kako li oni rešavaju sukob između različitih načina nanošenja povreda? Otkud možemo biti sigurni da nas nijedan od njih neće dodirnuti? Nešto je na ovoj planeti uništilo dva broda."
<BR>&nbsp;&nbsp;&nbsp;&nbsp;&nbsp;Oser zbunjeno reče: "Taj R. Denil je neobičan robot, više liči na čoveka od nas. Možda ne bi trebalo da sudimo prema njemu. Onaj drugi robot, kako se zove..."
<BR>&nbsp;&nbsp;&nbsp;&nbsp;&nbsp;"Žiskar. Lako se pamti. Moje ime je Denil Žiskar."
<BR>&nbsp;&nbsp;&nbsp;&nbsp;&nbsp;"Ja o vama mislim kao o kapetanu, kapetane. U svakom slučaju taj R. Žiskar samo stoji i ništa ne radi. On liči na robota, a i tako se ponaša. Tamo napolju, na Solariji, ima mnogo robota koji nas upravo sada posmatraju, ali ništa ne preduzimaju. Samo posmatraju."
<BR>&nbsp;&nbsp;&nbsp;&nbsp;&nbsp;"A šta ako ima nekih posebnih robota koji mogu da nas povrede?"
<BR>&nbsp;&nbsp;&nbsp;&nbsp;&nbsp;"Mislim da smo se za njih pripremili."
<BR>&nbsp;&nbsp;&nbsp;&nbsp;&nbsp;"Sada jesmo. To je dobra strana incidenta između Denila i Nisa. Mislili smo da možemo upasti u nevolju jedino ako ovde ima još Solarijanaca. Izgleda, međutim, da ih nema. Mora da su otišli. Može se desiti da roboti... ili bar neki naročito projektovani roboti... mogu biti opasni. A ako gospođa Gladija može da mobiliše svoje ovdašnje robote... to je nekada bilo njeno imanje... i nagna ih da brane i nju i nas, možda ćemo biti u stanju da neutrališemo sve što su ostavili za sobom."
<BR>&nbsp;&nbsp;&nbsp;&nbsp;&nbsp;"Može li ona to?" upita Oser.
<BR>&nbsp;&nbsp;&nbsp;&nbsp;&nbsp;"Videćemo", odvrati D. Ž.
<BR>
<BR>&nbsp;&nbsp;&nbsp;&nbsp;&nbsp;22.
<BR>&nbsp;&nbsp;&nbsp;&nbsp;&nbsp;"Hvala ti, Denile", reče Gladija. "Dobro si učinio." Međutim, lice kao da joj je bilo skvrčeno. Usne tanke i beskrvne, obrazi bledi. A zatim tišim glasom dodade: "Da bar nisam pošla."
<BR>&nbsp;&nbsp;&nbsp;&nbsp;&nbsp;Žiskar reče: "Beskorisna želja, gospođo Gladija. Prijatelj Denil i ja ostaćemo izvan kabine kako bi smo se pobrinuli da vas više ne uznemiravaju."
<BR>&nbsp;&nbsp;&nbsp;&nbsp;&nbsp;Hodnik je bio prazan, a takav je i ostao, pa su Denil i Žiskar uspeli da porazgovaraju putem zvučnih talasa čija jačina nije prelazila ljudski prag čujnosti, razmenivši misli na njihov kratak i sažet način.
<BR>&nbsp;&nbsp;&nbsp;&nbsp;&nbsp;Žiskar reče: "Gospođa Gladija je donela nerazboritu odluku kada je odbila da se povuče. To je jasno."
<BR>&nbsp;&nbsp;&nbsp;&nbsp;&nbsp;"Pretpostavljam, prijatelju Žiskare", reče Denil, "da nije bilo moguće naterati je da promeni tu odluku."
<BR>&nbsp;&nbsp;&nbsp;&nbsp;&nbsp;"Bila je suviše čvrsta, prijatelju Denile, i doneta suviše na brzinu. Isto to se odnosi na nameru Nisa, Naseljivača. I njegova znatiželja vezana za gospođu Gladiju, kao i njegov prezir i mržnja prema tebi bili su suviše snažni da bi prošao bez ozbiljnih mentalnih povreda. S ostalom četvoricom nije bilo problema. Bilo je sasvim lako zadržati ih po strani. Sledili su se, razume se, od zaprepašćenja kada su te videli kako sređuješ Nisa, te sam morao to samo malo da pojačam."
<BR>&nbsp;&nbsp;&nbsp;&nbsp;&nbsp;"Prava sreća, prijatelju Žiskare. Da su se ta četvorica pridružila gospodinu Nisu, morao bih se suočiti sa teškim izborom, da li da primoram gospođicu Gladiju da se na ponižavajući način povuče ili da propisno ozledim jedno dvojicu Naseljivača kako bih zaplašio ostale. Mislim da bih morao da izaberem ono prvo, ali i to bi bilo krajnje neugodno."
<BR>&nbsp;&nbsp;&nbsp;&nbsp;&nbsp;"Jesi li dobro, prijatelju Denile?"
<BR>&nbsp;&nbsp;&nbsp;&nbsp;&nbsp;"Sasvim dobro. Gospodina Nisa sam tek neznatno povredio."
<BR>&nbsp;&nbsp;&nbsp;&nbsp;&nbsp;"Fizički gledano, prijatelju Denile, to jeste bila neznatna povreda. Međutim, psihički je doživeo veliko poniženje što je za njega bilo mnogo gore od fizičkog bola. Pošto sam bio u stanju da to osetim, mislim da mi ne bi tako lako bilo da učinim ono što si ti učinio. Pa ipak, prijatelju Denile..."
<BR>&nbsp;&nbsp;&nbsp;&nbsp;&nbsp;"Da, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Zabrinut sam za budućnost. Na Aurori sam, tokom svih dekada svog postojanja, bio u stanju da radim polako, da čekam da mi se ukaže prilika kako bih nežno dodirnuo neki um, a da ne prouzrokujem štetu; da pojačavam ono što već postoji, ili da oslabljujem ono što je već oslabilo, te da nežno guram u pravcu postojećeg impulsa. Sada, međutim, nastupa vreme krize u kome će se duhovi uspaliti, odluke donositi na brzinu, a događaji promicati mimo nas. Ako želim da učinim išta dobro, moraću takođe brzo da delam, a tri zakona robotike me u tome sprečavaju. Potrebno je vreme da se odmere tananosti pri poređenju fizičkih i mentalnih povreda. Da sam se, u trenutku kada se Naseljivač približavao, našao sam sa gospođom Gladijom, ne vidim šta bih mogao preduzeti, a da to ne smatram za nanošenje ozbiljnih povreda gospođi Gladiji, jednom ili više Naseljivača, sebi... ili možda svima koji su bili umešani."
<BR>&nbsp;&nbsp;&nbsp;&nbsp;&nbsp;Denil reče: "Šta da se radi, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Pošto je nemoguće izmeniti tri zakona, prijatelju Denile, još jednom moramo zaključiti da ne možemo ništa preduzeti već samo čekati da dođe do sloma."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
