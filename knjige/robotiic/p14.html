<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DVOBOJ
<BR>@03 = Aurora
<P>&nbsp;&nbsp;&nbsp;&nbsp;&nbsp;57.
<BR>&nbsp;&nbsp;&nbsp;&nbsp;&nbsp;Gladija je na ekranu promatrala Aurorinu kuglu. Činilo se da je njen prekrivač oblaka uhvaćen usred okretaja duž tog debelog polumeseca koji je sijao obasjan svetlošću svog sunca.
<BR>&nbsp;&nbsp;&nbsp;&nbsp;&nbsp;"Nemoguće da smo tako blizu", reče ona.
<BR>&nbsp;&nbsp;&nbsp;&nbsp;&nbsp;D. Ž. se nasmeši. "Nipošto. Ovo vidimo pomoću prilično jakih sočiva. Još smo udaljeni nekoliko dana, ako se uzme u obzir spiralno približavanje. Ako ikada bude pronađen antigravitacioni pogon, o kome fizičari sanjaju, ali koji nisu u stanju da proizvedu, let kroz svemir postaće odista jednostavan i brz. Kako sada stvari stoje, naši Skokovi nas samo mogu sigurno dopremiti na priličnu udaljenost od mase planete."
<BR>&nbsp;&nbsp;&nbsp;&nbsp;&nbsp;"Čudno je to", reče Gladija zamišljeno.
<BR>&nbsp;&nbsp;&nbsp;&nbsp;&nbsp;"Šta, gospođo?"
<BR>&nbsp;&nbsp;&nbsp;&nbsp;&nbsp;"Kada smo krenuli ka Solariji, pomislila sam: 'Idem kući', ali kada smo se spustili zaključila sam da se uopšte ne osećam kao kod kuće. Sada idemo ka Aurori i ja sam pomislila, 'Sada idem kući', pa ipak... ni taj svet tamo dole nije moj dom."
<BR>&nbsp;&nbsp;&nbsp;&nbsp;&nbsp;"Gde je, onda, vaš dom, gospođo?"
<BR>&nbsp;&nbsp;&nbsp;&nbsp;&nbsp;"Počinjem da se pitam. Ali zašto me uporno oslovljavate sa 'gospođo'?"
<BR>&nbsp;&nbsp;&nbsp;&nbsp;&nbsp;D. Ž. je pogleda iznenađeno. "Da li bi vam više odgovoralo 'gospođa Gladija', gospođo Gladija?"
<BR>&nbsp;&nbsp;&nbsp;&nbsp;&nbsp;"To mi takođe liči na izrugivanje. Da li je to ono što osećate prema meni?"
<BR>&nbsp;&nbsp;&nbsp;&nbsp;&nbsp;"Izrugivanje? Svakako da ne. Ali kako drugačije da jedan Naseljivač oslovljava jednog Svemirca? Pokušavam da budem učtiv i da se prilagodim vašim običajima... da činim ono što će vama biti prijatno."
<BR>&nbsp;&nbsp;&nbsp;&nbsp;&nbsp;"Ali nije mi prijatno. Zovite me jednostavno Gladija. Već sam vam to ranije predložila. Konačno i ja vas zovem, 'D. Ž.'"
<BR>&nbsp;&nbsp;&nbsp;&nbsp;&nbsp;"I to mi savršeno odgovara, mada bih više voleo da me pred oficirima i posadom oslovljavate sa 'kapetane', a ja vas sa 'gospođo'. Disciplina se mora održavati."
<BR>&nbsp;&nbsp;&nbsp;&nbsp;&nbsp;"Da, svakako", reče odsutno Gladija, ponovo se zagledavši u Auroru. "Ja nemam dom."
<BR>&nbsp;&nbsp;&nbsp;&nbsp;&nbsp;Ona se okrenu ka D. Ž.-u. "Da li biste me možda mogli odvesti na Zemlju, D. Ž.?"
<BR>&nbsp;&nbsp;&nbsp;&nbsp;&nbsp;"Mogao bih", odvrati D. Ž, smešeći se. "Ali vi možda ne biste želeli da pođete... Gladija."
<BR>&nbsp;&nbsp;&nbsp;&nbsp;&nbsp;"Mislim da želim", reče Gladija, "sem ako ne izgubim hrabrost."
<BR>&nbsp;&nbsp;&nbsp;&nbsp;&nbsp;"Tamo ima zaraza", reče D. Ž, "a to je ono čega se Svemirci plaše, zar ne?"
<BR>&nbsp;&nbsp;&nbsp;&nbsp;&nbsp;"Možda i preterano. Konačno, poznavala sam vašeg pretka i nisam se bila zarazila. Bila sam na ovom brodu i preživela sam. Pogledajte, upravo sada ste blizu mene. Bila sam čak i na vašem svetu, a hiljade ljudi se tiskalo oko mene. Mislim da sam postala u izvesnoj meri otpornija."
<BR>&nbsp;&nbsp;&nbsp;&nbsp;&nbsp;"Moram vam reći, Gladija, da je Zemlja hiljadu puta zakrčenija od Bejlisveta."
<BR>&nbsp;&nbsp;&nbsp;&nbsp;&nbsp;"Čak i u tom slučaju", reče Gladija, zagrejavši se, "potpuno sam izmenila svoje mišljenje... u pogledu mnogih stvari. Jednom sam vam rekla da mi nije ostalo ništa za šta bih živela posle dvadeset tri dekade, a ispalo je da postoji. Ono što mi se dogodilo na Bejlisvetu... govor koji sam održala, način na koji je on pokrenuo ljude... predstavljalo je nešto novo, nešto što ranije nisam ni zamišljala da je moguće. To je bilo kao da sam ponovo rođena, kao da ponovo počinjem od prve dekade. Sada mi se čini da će čak i u slučaju da mi Zemlja dođe glave, to biti vredno žrtve, jer umreću mlada, boreći se da pobedim smrt, a ne stara, umorna i željna da umrem."
<BR>&nbsp;&nbsp;&nbsp;&nbsp;&nbsp;"Pa!" zausti D. Ž. podigavši ruke i izloživši ruglu taj junački gest, "zvučite kao hipertalasni istoričar. Da li ste ih ikada gledali na Aurori?"
<BR>&nbsp;&nbsp;&nbsp;&nbsp;&nbsp;"Razume se. Veoma su popularni."
<BR>&nbsp;&nbsp;&nbsp;&nbsp;&nbsp;"Spremate li se i vi da budete jedan od njih, Gladija, ili odista mislite ono što govorite?"
<BR>&nbsp;&nbsp;&nbsp;&nbsp;&nbsp;Gladija se nasmeja. "Pretpostavljam da zvučim prilično luckasto, D. Ž, ali najsmešnije od svega je to što ja to odista i mislim... ako, u međuvremenu, ne izgubim hrabrost."
<BR>&nbsp;&nbsp;&nbsp;&nbsp;&nbsp;"U tom slučaju ćemo to i izvesti. Poći ćemo na Zemlju. Mislim da neće zbog vas rizikovati rat, naročito ako podnesete podroban izveštaj o događajima na Solariji, što oni i žele, i ako im date časnu reč kao Svemirka... ako kod vas tako nešto postoji... da ćete se vratiti."
<BR>&nbsp;&nbsp;&nbsp;&nbsp;&nbsp;"Ali neću."
<BR>&nbsp;&nbsp;&nbsp;&nbsp;&nbsp;"Ali mogli biste jednog dana poželeti. A sada, gospođo... hoću da kažem, Gladija... s vama je uvek, zapravo, zadovoljstvo razgovarati i ja uvek padam u iskušenje da u tome provedem suviše vremena, ali siguran sam da sam potreban u kontrolnoj odaji. Ako im, međutim, nisam potreban i ako mogu i bez mene, onda bih bar voleo da to ne otkriju."
<BR>
<BR>&nbsp;&nbsp;&nbsp;&nbsp;&nbsp;58.
<BR>&nbsp;&nbsp;&nbsp;&nbsp;&nbsp;"Da li je to bilo tvoje maslo, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Na šta misliš, prijatelju Denile?"
<BR>&nbsp;&nbsp;&nbsp;&nbsp;&nbsp;"Gospođa Gladija je nestrpljiva da krene na Zemlju, pa čak možda i da se ne vrati. Ta želja je u suprotnosti sa svime što bi jedan Svemirac kao što je ona mogao da poželi, pa sam jednostavno primoran da posumnjam da si nešto učinio s njenim umom kako bi osetila jednu takvu želju."
<BR>&nbsp;&nbsp;&nbsp;&nbsp;&nbsp;Žiskar odvrati: "Nisam je ni dotakao. Dovoljno je teško potajno vršiti pritisak na bilo koje ljudsko biće u okviru tri zakona. A još je teže potajno vršiti pritisak na um jedne određene jedinke za čiju si sigurnost direktno odgovoran."
<BR>&nbsp;&nbsp;&nbsp;&nbsp;&nbsp;"Ali zašto onda želi da pođe na Zemlju?"
<BR>&nbsp;&nbsp;&nbsp;&nbsp;&nbsp;"Iskustva koja je stekla na Bejlisvetu potpuno su izmenila njen način gledanja na stvari. Pred njom je zadatak... uspostavljanje mira u Galaksiji... i ona gori od želje da mu se posveti."
<BR>&nbsp;&nbsp;&nbsp;&nbsp;&nbsp;"Zar u tom slučaju ne bi bilo bolje, prijatelju Žiskare, da pokušaš da ubediš kapetana, na svoj način, da krene pravo na Zemlju?"
<BR>&nbsp;&nbsp;&nbsp;&nbsp;&nbsp;"To bi izazvalo teškoće. Auroranske vlasti veoma uporno zahtevaju da se gospođa Gladija vrati na Auroru, pa bi bilo bolje da tako i postupimo, bar privremeno."
<BR>&nbsp;&nbsp;&nbsp;&nbsp;&nbsp;"Ipak, to bi moglo biti i opasno", primeti Denil.
<BR>&nbsp;&nbsp;&nbsp;&nbsp;&nbsp;"Znači, ti još misliš, prijatelju Denile, da sam ja taj koga žele da zadrže, jer su saznali za moje sposobnosti?"
<BR>&nbsp;&nbsp;&nbsp;&nbsp;&nbsp;"Ne vidim zašto bi inače zahtevali da se gospođa Gladija vrati."
<BR>&nbsp;&nbsp;&nbsp;&nbsp;&nbsp;Žiskar reče: "Vidim da razmišljati kao čovek nije baš uvek bez mana. Postoji mogućnost da se pretpostave teškoće koje ne postoje. Čak i da je neko na Aurori posumnjao da posedujem izvesne sposobnosti, ja bih upravo tim sposobnostima otklonio svaku takvu sumnju. Nema mesta strahu, prijatelju Denile."
<BR>
<BR>&nbsp;&nbsp;&nbsp;&nbsp;&nbsp;59.
<BR>&nbsp;&nbsp;&nbsp;&nbsp;&nbsp;Gladija se zamišljeno osvrtala unaokolo, otpustivši prethodno robote jednom nehajnom kretnjom.
<BR>&nbsp;&nbsp;&nbsp;&nbsp;&nbsp;Dok je to činila, posmatrala je svoju šaku kao da je vidi po prvi put. Bila je to ona šaka kojom se rukovala sa svakim članom posade ponaosob, pre no što je ušla u mali brod koji je nju i D. Ž.-a odneo na Auroru. Kada je obećala da će se vratiti, oni su je veselo pozdravili, a Nis je zaurlao: "Nećemo krenuti bez vas, gospođo."
<BR>&nbsp;&nbsp;&nbsp;&nbsp;&nbsp;To veselo pozdravljanje neizmerno ju je obradovalo. Njeni roboti služili su je bez prestanka, odano, strpljivo, ali je nikada nisu veselo pozdravljali.
<BR>&nbsp;&nbsp;&nbsp;&nbsp;&nbsp;Radoznalo je promatrajući, D. Ž. reče: "Sada ste, nema sumnje, kod kuće, Gladija."
<BR>&nbsp;&nbsp;&nbsp;&nbsp;&nbsp;"Nalazim se u svojoj nastambi," reče ona tiho. "Ova nastamba pripada meni od kada mi ju je dr Fastolf namenio pre dvadeset dekada, a ipak mi je strana."
<BR>&nbsp;&nbsp;&nbsp;&nbsp;&nbsp;"A tek meni", odvrati D. Ž. "Osećaću se prilično izgubljeno kada ostanem sam." On se osvrnu unaokolo sa poluosmehom na usnama zagledajući kitnjasti nameštaj i temeljno ukrašene zidove.
<BR>&nbsp;&nbsp;&nbsp;&nbsp;&nbsp;"Nećete biti sami, D. Ž.", reče Gladija. "Sa vama će biti roboti iz mog domaćinstva, a oni su dobili iscrpna uputstva. Učiniće sve kako bi vam bilo udobno."
<BR>&nbsp;&nbsp;&nbsp;&nbsp;&nbsp;"Da li će razumeti moj naseljivački naglasak?"
<BR>&nbsp;&nbsp;&nbsp;&nbsp;&nbsp;"Ako u prvi mah ne razumeju šta želite, zatražiće da ponovite, a onda morate govoriti sporije i gestikulirati. Spremiće vam hranu, pokazati vam kako da se koristite pogodnostima u gostinskim odajama... a takođe će budno motriti na vas kako bi bili sigurni da se ne ponašate protivno gostinskim običajima. Ako bude potrebno... zaustaviće vas... ali vas neće povrediti."
<BR>&nbsp;&nbsp;&nbsp;&nbsp;&nbsp;"Pretpostavljam da neće pomisliti kako nisam ljudsko biće."
<BR>&nbsp;&nbsp;&nbsp;&nbsp;&nbsp;"Kao što je to bio slučaj sa nadzornicom? Ne, za to vam jemčim D. Ž, mada ih vaša brada i naglasak mogu zbuniti i naterati da za sekund ili dva sporije reaguju."
<BR>&nbsp;&nbsp;&nbsp;&nbsp;&nbsp;"Pretpostavljam da će me zaštititi pred uljezima?"
<BR>&nbsp;&nbsp;&nbsp;&nbsp;&nbsp;"Hoće, ali neće se pojaviti nikakvi uljezi."
<BR>&nbsp;&nbsp;&nbsp;&nbsp;&nbsp;"Možda veće poželi da dođe i dočepa me se."
<BR>&nbsp;&nbsp;&nbsp;&nbsp;&nbsp;"U tom slučaju bi poslali robote, a moji bi ih vratili nazad."
<BR>&nbsp;&nbsp;&nbsp;&nbsp;&nbsp;"Šta ako njihovi roboti nadjačaju vaše robote?"
<BR>&nbsp;&nbsp;&nbsp;&nbsp;&nbsp;"To se ne može dogoditi, D. Ž. Nastambe su neosvojive."
<BR>&nbsp;&nbsp;&nbsp;&nbsp;&nbsp;"Ma hajde, Gladija. Hoćete da kažete da niko nikada nije..."
<BR>&nbsp;&nbsp;&nbsp;&nbsp;&nbsp;"Niko nikada nije!" odvrati ona smesta. "Samo se vi udobno smestite, a moji roboti će se postarati da udovolje svim vašim potrebama. Ako želite da stupite u vezu sa svojim brodom, Bejlisvetom, čak i sa auroranskim većem, oni će tačno znati šta treba da učine. Nećete morati ni prstom da maknete."
<BR>&nbsp;&nbsp;&nbsp;&nbsp;&nbsp;D. Ž. utonu u najbližu stolicu, raskomoti se u njoj i duboko uzdahnu. "Kako smo samo mudri što ne dopuštamo da se na svetove Naseljivača donesu roboti. Znate li koliko bi bilo potrebno da podlegnem lenčarenju i tromosti ako bih ostao u jednom ovakvom društvu? Najviše pet minuta. U stvari, već sam podlegao." On zevnu i široko se protegnu. "Hoće li im smetati ako budem spavao?"
<BR>&nbsp;&nbsp;&nbsp;&nbsp;&nbsp;"Razume se da neće. Ako budete spavali, roboti će se pobrinuti da sve oko vas bude mirno i zamračeno."
<BR>&nbsp;&nbsp;&nbsp;&nbsp;&nbsp;Tada se D. Ž. iznenada uspravi. "Šta ako se ne vratite?"
<BR>&nbsp;&nbsp;&nbsp;&nbsp;&nbsp;"Zašto se ne bih vratila?"
<BR>&nbsp;&nbsp;&nbsp;&nbsp;&nbsp;"Čini se da ste hitno potrebni veću."
<BR>&nbsp;&nbsp;&nbsp;&nbsp;&nbsp;"Ne mogu me zadržati. Ja sam slobodan građanin Aurore i idem tamo gde mi se dopada da idem."
<BR>&nbsp;&nbsp;&nbsp;&nbsp;&nbsp;"Uvek postoje hitni slučajevi, kada vlada želi da ih stvori... a u takvim slučajevima, pravila se uvek mogu izigrati."
<BR>&nbsp;&nbsp;&nbsp;&nbsp;&nbsp;"Gluposti. Žiskare, hoće li me tamo zadržati?"
<BR>&nbsp;&nbsp;&nbsp;&nbsp;&nbsp;Žiskar odvrati: "Neće vas tamo zadržati, gospođo Gladija. Kapetana to ne treba da zabrinjava."
<BR>&nbsp;&nbsp;&nbsp;&nbsp;&nbsp;"Eto vidite, D. Ž. A kada sam poslednji put videla vašeg pretka, on mi je rekao da uvek treba da verujem Žiskaru."
<BR>&nbsp;&nbsp;&nbsp;&nbsp;&nbsp;"Dobro! Odlično! Pa ipak, došao sam ovamo s vama, Gladija, kako bih bio siguran da ćete se vratiti nazad. Nemojte to zaboraviti; saopštite to, ako budete morali, tom vašem dr Amadiru. Ako pokušaju da vas zadrže protiv vaše volje, moraće isto tako da pokušaju i mene da zadrže... i moj brod, koji se nalazi na orbiti i koji je potpuno spreman da im se suprostavi."
<BR>&nbsp;&nbsp;&nbsp;&nbsp;&nbsp;"Ne, molim vas", reče uznemireno Gladija, "ni ne pomišljajte da učinite tako nešto. I Aurora ima brodove i ubeđena sam da je vaš brod pod prismotrom."
<BR>&nbsp;&nbsp;&nbsp;&nbsp;&nbsp;"Postoji razlika, Gladija. Veoma sumnjam da bi se Aurora upustila u rat zbog vas. S druge pak strane, Bejlisvet bi bio spreman na to."
<BR>&nbsp;&nbsp;&nbsp;&nbsp;&nbsp;"Sigurno ne bi. Ne bih ni želela da krenu u rat zbog mene. A i zašto bi? Zato što sam bila prijateljica vašeg pretka?"
<BR>&nbsp;&nbsp;&nbsp;&nbsp;&nbsp;"Ne baš zbog toga. Mislim da niko nije u stanju da poveruje da ste upravo vi bili ta prijateljica. Možda vaša praprababa, ali ne vi. Čak ni ja ne verujem da ste to bili vi."
<BR>&nbsp;&nbsp;&nbsp;&nbsp;&nbsp;"Vi znate da sam to bila ja."
<BR>&nbsp;&nbsp;&nbsp;&nbsp;&nbsp;"Intelektualno, da. Na planu osećanja smatram da je nemoguće. To je bilo pre dvadeset dekada."
<BR>&nbsp;&nbsp;&nbsp;&nbsp;&nbsp;Gladija zatrese glavom. "Vi na stvari gledate iz perspektive svoje kratkovečnosti."
<BR>&nbsp;&nbsp;&nbsp;&nbsp;&nbsp;"Možda je to sa svima nama slučaj, ali to nije bitno. Za Bejlisvet ste važni zbog govora koji ste održali. Vi ste junakinja i oni će odlučiti da morate biti predstavljeni na Zemlji. Tome ništa neće smeti da se nađe na putu."
<BR>&nbsp;&nbsp;&nbsp;&nbsp;&nbsp;Gladija reče, pomalo uznemirena: "Predstavljena na Zemlji? Uz sve počasti?"
<BR>&nbsp;&nbsp;&nbsp;&nbsp;&nbsp;"One najviše."
<BR>&nbsp;&nbsp;&nbsp;&nbsp;&nbsp;"Zašto bi oni smatarali da je to toliko važno, da bi čak bilo vredno rata?"
<BR>&nbsp;&nbsp;&nbsp;&nbsp;&nbsp;"Nisam siguran da to mogu objasniti jednom Svemircu. Zemlja je naročit svet. Zemlja je... sveti svet. Ona je jedini pravi svet. Na njoj su ljudska bića postala i ona je jedini svet na kome su se ona stvorila, razvila i živela punim životom. Na Bejlisvetu imamo drveće i insekte... ali na Zemlji imaju takvo obilje drveća i insekata kakvo niko od nas nigde nije sreo, sem na Zemlji. Naši svetovi su imitacije, blede imitacije. Oni ne postoje i ne mogu da postoje bez intelektualne, kulturne i duhovne snage koju crpe sa Zemlje."
<BR>&nbsp;&nbsp;&nbsp;&nbsp;&nbsp;Gladija primeti: "To je sasvim suprotno mišljenju koje Svemirci imaju o Zemlji. Kada govorimo o Zemlji, što retko činimo, karakterišemo je kao jedan varvarski svet u opadanju."
<BR>&nbsp;&nbsp;&nbsp;&nbsp;&nbsp;D. Ž. se zarumeni. "Zato su svetovi Svemiraca postojano sve slabiji. Kao što već rekoh, vi ste poput biljaka koje su se odvojile od svog korenja, poput životinja koje su iščupale svoja srca."
<BR>&nbsp;&nbsp;&nbsp;&nbsp;&nbsp;Gladija reče: "Pa, i sama želim da vidim Zemlju, ali sada moram poći. Molim vas, osećajte se kao kod svoje kuće dok se ne vratim." Ona živahno krenu ka vratima, zastade, a zatim se okrenu. "Nema alkoholnih pića u ovoj nastambi, niti na celoj Aurori, nema duvana, nikakvih alkaloidnih stimulansa, ničeg od bilo koje vrste veštačkih... bilo čega na šta ste možda naviknuti."
<BR>&nbsp;&nbsp;&nbsp;&nbsp;&nbsp;D. Ž. se kiselo osmehnu. "Mi Naseljivači smo toga svesni. Vi ste pravi puritanci."
<BR>&nbsp;&nbsp;&nbsp;&nbsp;&nbsp;"Uopšte nismo puritanci", odvrati Gladija, namrštivši se. "Nečim se mora platiti za trideset do četrdeset dekada života... a to je jedan od načina. Ne pretpostavljate valjda da to postižemo na neki volšeban način, zar ne?"
<BR>&nbsp;&nbsp;&nbsp;&nbsp;&nbsp;"Pa, zadovoljiću se zdravim voćnim sokovima, sintetizovanom zamenom za kafu... i mirisaću cveće."
<BR>&nbsp;&nbsp;&nbsp;&nbsp;&nbsp;"Naći ćete veliki izbor takvih stvari", odvrati hladno Gladija, "a kada se vratite na brod, uverena sam da ćete nadoknaditi sve što će vam ovde nedostajati."
<BR>&nbsp;&nbsp;&nbsp;&nbsp;&nbsp;"Nedostajaćete mi samo vi, gospođo", reče ozbiljno D. Ž.
<BR>&nbsp;&nbsp;&nbsp;&nbsp;&nbsp;Gladija je morala da se nasmeši. "Vi ste nepopravljivi lažov, kapetane. Vratiću se. Denile, Žiskare."
<BR>
<BR>&nbsp;&nbsp;&nbsp;&nbsp;&nbsp;60.
<BR>&nbsp;&nbsp;&nbsp;&nbsp;&nbsp;Gladija je ukočeno sedela u Amadirovoj kancelariji. Tokom mnogo dekada viđala je Amadira samo iz daljine ili na ekranu... a u takvim prilikama imala je običaj da okrene glavu. Sećala ga se samo kao Fastolfovog velikog neprijatelja, a sada kada se prvi put našla s njim u istoj prostoriji... licem u lice...morala je da zaledi izraz na svom licu, da ga učini potpuno bezizražajnim kako ne bi dozvolila svojoj mržnji da proviri.
<BR>&nbsp;&nbsp;&nbsp;&nbsp;&nbsp;Iako su ona i Amadiro bili jedina opipljiva ljudska bića u prostoriji, bilo je prisutno bar desetak visokih funkcionera... a među njima i sam predsedavajući... putem zatvorene emisije holovizije. Gladija je prepoznala predsedavajućeg i još nekolicinu, ali ne sve.
<BR>&nbsp;&nbsp;&nbsp;&nbsp;&nbsp;Bilo je to prilično gadno iskustvo. Toliko je nalikovalo posmatranju koje je bilo rasprostranjeno na Solariji i na koje je bila naviknuta kao devojka... a koga se sećala sa velikom odvratnošću.
<BR>&nbsp;&nbsp;&nbsp;&nbsp;&nbsp;Potrudila se da govori jasno, nedramatično i sažeto. Kada bi joj postavili pitanje, bila je kratka koliko je bilo moguće, a da se ne naruši jasnoća odgovora, i suzdržljiva koliko je mogla, a da ne ispadne neučtiva.
<BR>&nbsp;&nbsp;&nbsp;&nbsp;&nbsp;Predsedavajući je ravnodušno slušao, a drugi su se ugledali na njega. On je bio očigledno postariji - predsedavajući su nekako uvek bili postariji, jer su obično tek pred kraj života dolazili na taj položaj. Imao je duguljasto lice, još gustu kosu i upadljive obrve. Glas mu je bio milozvučan, ali nipošto prijateljski.
<BR>&nbsp;&nbsp;&nbsp;&nbsp;&nbsp;Kada je Gladija završila, on reče: "Znači, vi tvrdite da su Solarijanci predefinisali 'ljudsko biće' u tako uskom smislu da se njihova definicija odnosi samo na Solarijance."
<BR>&nbsp;&nbsp;&nbsp;&nbsp;&nbsp;"Ništa ja ne tvrdim, gospodine predsedavajući. Samo, niko nije uspeo da smisli nikakvo drugo objašnjenje koje bi bilo u skladu sa onim što se dogodilo."
<BR>&nbsp;&nbsp;&nbsp;&nbsp;&nbsp;"Da li ste svesni, gospođo Gladija, da tokom svekolike istorije nauke o robotici nijedan robot nije bio projektovan sa suženom definicijom 'ljudskog bića'?"
<BR>&nbsp;&nbsp;&nbsp;&nbsp;&nbsp;"Ja nisam robotičar, gospodine predsedavajući, i ne znam ništa o matematici poziotronskih kola. Pošto ste vi rekli da to nikada nije učinjeno, ja to, razume se, prihvatam. Međutim, ne mogu na osnovu vlastitog znanja reći da li činjenica da to nikada nije učinjeno pretpostavlja da to ni u budućnosti nikada neće moći da bude učinjeno."
<BR>&nbsp;&nbsp;&nbsp;&nbsp;&nbsp;Oči joj nikada ranije nisu bile toliko širom otvorene i nevine kao sada, tako da se predsedavajući zarumeneo i rekao: "Teorijski nije nemoguće suziti tu definiciju, ali je to nezamislivo."
<BR>&nbsp;&nbsp;&nbsp;&nbsp;&nbsp;Gladija primeti, spustivši pogled na svoje šake, koje su ovlaš ležale priljubljene jedna uz drugu u njenom krilu: "Ljudima ponekad mogu pasti na pamet razne čudne stvari."
<BR>&nbsp;&nbsp;&nbsp;&nbsp;&nbsp;Predsedavajući promeni temu i reče: "Uništen je jedan auroranski brod. Kako to objašnjavate?"
<BR>&nbsp;&nbsp;&nbsp;&nbsp;&nbsp;"Nisam bila prisutna kada se to dogodilo, gospodine predsedavajući. Nemam pojma šta se dogodilo, te stoga ne mogu ni objasniti taj udes."
<BR>&nbsp;&nbsp;&nbsp;&nbsp;&nbsp;"Nalazili ste se na Solariji, a i rođeni ste na toj planeti. Sudeći na osnovu nedavnog iskustva i onog što znate iz detinjstva, šta mislite da se dogodilo?" Predsedavajući je pokazivao znake loše prikrivenog nestrpljenja.
<BR>&nbsp;&nbsp;&nbsp;&nbsp;&nbsp;"Ako već moram da nagađam", poče Gladija, "rekla bih da je naš ratni brod eksplodirao jer je na njega donet ručni nuklearni pojačivač sličan onome koji je gotovo iskorišćen i za uništenje naseljivačkog broda."
<BR>&nbsp;&nbsp;&nbsp;&nbsp;&nbsp;"Zar vam, međutim, ne pada u oči da su ta dva slučaja različita. U jednom je naseljivački brod upao na Solariju sa ciljem da zapleni solarijanske robote; u drugom je auroranska letelica došla na Solariju da pomogne jednoj planeti-sestri."
<BR>&nbsp;&nbsp;&nbsp;&nbsp;&nbsp;"Jedino mogu da pretpostavim, gospodine predsedavajući, da nadzornice... humanoidni roboti koji su ostavljeni da čuvaju planetu... nisu bile dovoljno dobro upućene u tu razliku."
<BR>&nbsp;&nbsp;&nbsp;&nbsp;&nbsp;Činilo se da je predsedavajući uvređen. "Nezamislivo je da ne budu upućene u razliku između Naseljivača i braće Svemiraca!"
<BR>&nbsp;&nbsp;&nbsp;&nbsp;&nbsp;"Kako vi kažete, gospodine predsedavajući. Pa ipak, ako je prema definiciji ljudsko biće ono koje prema svom ljudskom izgledu podseća na ljudsko biće, zajedno sa sposobnošću da govori solarijanskim naglaskom... kako se učinilo nama koji smo bili na licu mesta... onda Aurorani, koji ne govore solarijanskim naglaskom, možda ne potpadaju pod naslov na kome piše 'ljudska bića' kada su u pitanju nadzornice."
<BR>&nbsp;&nbsp;&nbsp;&nbsp;&nbsp;"Vi, znači, tvrdite da su Solarijanci definisali svoju braću Svemirce kao neljude i namenili im uništenje."
<BR>&nbsp;&nbsp;&nbsp;&nbsp;&nbsp;"Ja to iznosim samo kao mogućnost, jer ne mogu da smislim nijedan drugi način da objasnim uništenje auroranskog ratnog broda. Sigurno bi ljudi sa više iskustva bili u stanju da ponude alternativna objašnjenja." Ponovo se na njenom licu pojavio onaj nevin, prazan pogled.
<BR>&nbsp;&nbsp;&nbsp;&nbsp;&nbsp;Predsedavajući reče: "Nameravate li da se vratite na Solariju, gospođo Gladija?"
<BR>&nbsp;&nbsp;&nbsp;&nbsp;&nbsp;"Ne, gospodine predsedavajući, nemam to u planu."
<BR>&nbsp;&nbsp;&nbsp;&nbsp;&nbsp;"Da li vas je vaš prijatelj Naseljivač zamolio da to učinite kako biste planetu očistili od nadzornika?"
<BR>&nbsp;&nbsp;&nbsp;&nbsp;&nbsp;Gladija lagano zatrese glavom. "Niko me nije zamolio ništa slično. Da i jeste, odbila bih. Kao prvo, na Solariju sam pošla samo zato da ispunim svoju dužnost prema Aurori. Da pođem na Solariju od mene je zahtevao dr Levular Mandamus iz Robotičkog instituta, čiji je šef dr Kelden Amadiro. Traženo je da pođem kako bih po povratku mogla da podnesem izveštaj o događajima... što sam upravo i učinila. Taj zahtev sam shvatila kao naređenje, naređenje koje...", ona uputi jedan kratak pogled u pravcu Amadira, "...je izdao sam dr Amadiro."
<BR>&nbsp;&nbsp;&nbsp;&nbsp;&nbsp;Amadiro na to ni na koji vidljiv način nije reagovao.
<BR>&nbsp;&nbsp;&nbsp;&nbsp;&nbsp;Predsedavajući reče: "Kakvi su vam, onda, planovi za budućnost?"
<BR>&nbsp;&nbsp;&nbsp;&nbsp;&nbsp;Gladija je pričekala jedan do dva otkucaja srca, a zatim je odlučila da ne bi bilo loše kada bi se hrabro uhvatila ukoštac sa situacijom.
<BR>&nbsp;&nbsp;&nbsp;&nbsp;&nbsp;"Nameravam, gospodine predsedavajući", reče Gladija krajnje razgovetno, "da posetim Zemlju."
<BR>&nbsp;&nbsp;&nbsp;&nbsp;&nbsp;"Zemlju? Zašto želite da posetite Zemlju?"
<BR>&nbsp;&nbsp;&nbsp;&nbsp;&nbsp;"To bi moglo biti važno, gospodine predsedavajući, za auroranske vlasti, jer biste bili u prilici da saznate šta se dešava na Zemlji. Pošto su mi vlasti Bejlisveta uručile poziv da posetim Zemlju i pošto je kapetan Bejli spreman da me tamo odvede, to bi mogla biti odlična prilika da se vratim sa izveštajem o tamošnjim događajima... kao što sam vam upravo podnela izveštaj o događajima na Solariji i Bejlisvetu."
<BR>&nbsp;&nbsp;&nbsp;&nbsp;&nbsp;Hoće li se on oglušiti o običaj i, u besu, zatvoriti je na Aurori? Ako do toga dođe, mora da postoji način da se ta odluka opovrgne.
<BR>&nbsp;&nbsp;&nbsp;&nbsp;&nbsp;Gladija je osetila kako napetost u njoj raste, te je Denilu uputila jedan brz pogled, a ovaj je, razume se, ostao potpuno ravnodušan.
<BR>&nbsp;&nbsp;&nbsp;&nbsp;&nbsp;Međutim, predsedavajući, koji je izgledao ogorčen, reče: "Što se toga tiče, gospođo Gladija, imate ista prava kao i svaki drugi Auroranin da činite kako vam je drago... ali na vlastitu odgovornost. Niko to od vas ne traži, kao što je prema vašim rečima od vas traženo da odete na Solariju. Iz tog razloga moram vas upozoriti da se Aurora neće osećati obaveznom da vam pruži pomoć u slučaju neprilika."
<BR>&nbsp;&nbsp;&nbsp;&nbsp;&nbsp;"To mi je jasno, gospodine."
<BR>&nbsp;&nbsp;&nbsp;&nbsp;&nbsp;Predsedavajući osorno primeti: "Imaćemo o mnogo čemu kasnije da porazgovaramo, Amadiro. Biću u vezi s tobom."
<BR>&nbsp;&nbsp;&nbsp;&nbsp;&nbsp;Slike izbledeše i Gladija se iznenada nađe sa svojim robotima samo u društvu Amadira i njegovih robota.
<BR>
<BR>&nbsp;&nbsp;&nbsp;&nbsp;&nbsp;61.
<BR>&nbsp;&nbsp;&nbsp;&nbsp;&nbsp;Gladija ustade i ukrućeno reče, pazeći da ne pogleda pravo u Amadira dok je to činila: "Sastanak je, pretpostavljam, završen, te ću ja sada poći."
<BR>&nbsp;&nbsp;&nbsp;&nbsp;&nbsp;"Da, svakako, ali hteo bih da vam postavim nekoliko pitanja i nadam se da nećete imati ništa protiv." Kada se ispravio u svoj svojoj visini izgledao je tako nadmoćno, a uz to se još osmehivao i oslovljavao je tako učtivo kao da među njima vlada dugogodišnje prijateljstvo. "Dozvolite da vas ispratim, gospođo Gladija. Znači, idete na Zemlju?"
<BR>&nbsp;&nbsp;&nbsp;&nbsp;&nbsp;"Tako je. Predsedavajući nije imao ništa protiv, a svakom građaninu Aurore dozvoljeno je da u vreme mira slobodno putuje po Galaksiji. Izvinite, ali moji roboti... i vaši ako je potrebno... predstavljaće dovoljnu pratnju."
<BR>&nbsp;&nbsp;&nbsp;&nbsp;&nbsp;"Kako vi kažete, gospođo." Jedan robot im je pridržao vrata. "Pretpostavljam da ćete na Zemlju povesti i robote."
<BR>&nbsp;&nbsp;&nbsp;&nbsp;&nbsp;"To je izlišno pitanje."
<BR>&nbsp;&nbsp;&nbsp;&nbsp;&nbsp;"Koje robote, ako smem da pitam?"
<BR>&nbsp;&nbsp;&nbsp;&nbsp;&nbsp;"Ovu dvojicu. Ova dva robota koji su i sada sa mnom." Dok je žurno koračala duž hodnika, leđima okrenuta Amadiru i ne trudeći se da proveri da li ju je čuo, cipelama je proizvodila odsečne zvuke.
<BR>&nbsp;&nbsp;&nbsp;&nbsp;&nbsp;"Je li to mudro, gospođo? To su vrlo napredni roboti, neobični proizvodi velikog dr Fastolfa. Bićete okruženi varvarskim Zemljanima, koji bi mogli da ih požele."
<BR>&nbsp;&nbsp;&nbsp;&nbsp;&nbsp;"Ako ih i požele, ipak ih neće dobiti."
<BR>&nbsp;&nbsp;&nbsp;&nbsp;&nbsp;"Nemojte potcenjivati opasnost, niti precenjivati robotsku zaštitu. Naći ćete se u jednom od njihovih gradova, okruženi desetinama miliona tih Zemljana, a roboti ne smeju da naude ljudskim bićima. Odista, što je robot savršeniji, to je osetljiviji na nijanse u trima zakonima i manje je verovatno da će preduzeti ma kakvu akciju koja bi na bilo koji način naudila nekom ljudskom biću. Zar nije tako, Denile?"
<BR>&nbsp;&nbsp;&nbsp;&nbsp;&nbsp;"Tako je, dr Amadiro", odvrati Denil.
<BR>&nbsp;&nbsp;&nbsp;&nbsp;&nbsp;"Mislim da se i Žiskar slaže s tobom."
<BR>&nbsp;&nbsp;&nbsp;&nbsp;&nbsp;"Slažem se", uzvrati Žiskar.
<BR>&nbsp;&nbsp;&nbsp;&nbsp;&nbsp;"Vidite, gospođo? Ovde na Aurori, u jednom nenasilničkom društvu, vaši vas roboti mogu zaštititi od drugih. Na Zemlji... ludoj, dekadentnoj, varvarskoj... neće biti mogućnosti da dva robota zaštite ni vas ni sebe. Ne bismo želeli da budete lišeni njihovog prisustva. Niti bismo mi iz Instituta i vlade, moram priznati iz sebičnih razloga, želeli da se usavršeni roboti nađu u rukama tih varvara. Zar ne bi bilo bolje da povedete neke obične robote na koje Zemljani ne bi obraćali pažnju? U tom slučaju ih možete povesti koliko vam drago. Desetak, ako želite."
<BR>&nbsp;&nbsp;&nbsp;&nbsp;&nbsp;Gladija reče: "Dr Amadiro, ova dva robota sam povela na jedan naseljivački brod i posetila jedan naseljivački svet. Niko ni prstom nije maknuo u nameri da ih prisvoji."
<BR>&nbsp;&nbsp;&nbsp;&nbsp;&nbsp;"Naseljivači ne upotrebljavaju robote i ne odobravaju njihovu primenu. Ali na samoj Zemlji roboti su još u upotrebi."
<BR>&nbsp;&nbsp;&nbsp;&nbsp;&nbsp;Denil dodade: "Ako mi je dozvoljeno da se umešam, dr Amadiro... koliko je meni poznato, roboti na Zemlji lagano izlaze iz upotrebe. U gradovima ih ima svega nekoliko. Gotovo se svi postojeći roboti na Zemlji sada koriste za rad u poljoprivredi i rudarstvu. Ostalima je dozvoljeno da upotrebljavaju samo nerobotsku automatizaciju."
<BR>&nbsp;&nbsp;&nbsp;&nbsp;&nbsp;Amadiro načas pogleda Denila, a zatim se obrati Gladiji: "Vaš robot je verovatno u pravu i čini mi se da biste Denila mogli povesti. On bi lako mogao da prođe kao ljudsko biće, što se toga tiče. Međutim, Žiskara bi valjalo ostaviti u vašoj nastambi. Mogao bi pobuditi gramzivost tog gramzivog društva... čak i ako je tačno da nastoje da se oslobode robota."
<BR>&nbsp;&nbsp;&nbsp;&nbsp;&nbsp;Gladija odvrati: "Nijedan od njih neće ostati, gospodine. Poći će sa mnom. Jedino sam ja merodavna da odlučim koji delovi mog vlasništva mogu poći sa mnom, a koji ne."
<BR>&nbsp;&nbsp;&nbsp;&nbsp;&nbsp;"Razume se." Amadiro se osmehnuo na svoj najsrdačniji način. "Niko to ne poriče. Da li biste ovde pričekali?"
<BR>&nbsp;&nbsp;&nbsp;&nbsp;&nbsp;Otvoriše se još jedna vrata i ukaza se prostorija koja je bila veoma udobno nameštena. Nije bilo prozora, ali ona je bila osvetljena mekom svetlošću i ispunjena još nežnijom muzikom.
<BR>&nbsp;&nbsp;&nbsp;&nbsp;&nbsp;Gladija zastade na pragu i oštro upita: "Zašto?"
<BR>&nbsp;&nbsp;&nbsp;&nbsp;&nbsp;"Jedan član Instituta želi da vas vidi i popriča sa vama. Neće dugo potrajati, ali je neophodno. Kada to obavimo, moći ćete da pođete. Čak vam od ovog trenutka ni ja više neću dosađivati svojim prisustvom. Izvolite." U poslednjoj reči se osećala primesa neumoljivosti.
<BR>&nbsp;&nbsp;&nbsp;&nbsp;&nbsp;Gladija ispruži ruke prema Denilu i Žiskaru. "Ulazimo zajedno."
<BR>&nbsp;&nbsp;&nbsp;&nbsp;&nbsp;Amadiro se vedro nasmeja. "Ne mislite valjda da pokušam da vas odvojim od vaših robota? Zar mislite da bi oni to dozvolili? Suviše ste dugo bili sa Naseljivačima, draga moja." On iziđe iz prostorije, zatvorivši vrata za sobom.
<BR>&nbsp;&nbsp;&nbsp;&nbsp;&nbsp;Gladija pogleda prema zatvorenim vratima i procedi kroz zube: "Osećam krajnju odbojnost prema tom čoveku. A ponajpre kad se smeši i pokušava da deluje umirujuće."
<BR>&nbsp;&nbsp;&nbsp;&nbsp;&nbsp;Ona se protegnu, a laktovi joj lagano zakrckaše. "U svakom slučaju, umorna sam. Ako se još ko pojavi sa pitanjima o Solariji i Bejlisvetu, budite uvereni da neće dobiti nijedan opširan odgovor."
<BR>&nbsp;&nbsp;&nbsp;&nbsp;&nbsp;Sela je na kauč koji se meko izvio pod njenom težinom. Izula je cipele i podigla noge na kauč. Nasmešila se pospano, duboko je uzdahnula, okrenula se na stranu i čim je izgubila iz vida sobu, utonula je u dubok san.
<BR>
<BR>&nbsp;&nbsp;&nbsp;&nbsp;&nbsp;62.
<BR>&nbsp;&nbsp;&nbsp;&nbsp;&nbsp;"Baš je dobro što joj se spavalo", reče Žiskar. "Bio sam u stanju da joj produbim san, ne nanevši joj ni malo štete. Ne bih želeo da gospođa Gladija čuje ono što verovatno predstoji."
<BR>&nbsp;&nbsp;&nbsp;&nbsp;&nbsp;"A šta nam to predstoji, prijatelju Žiskare?" upita Denil.
<BR>&nbsp;&nbsp;&nbsp;&nbsp;&nbsp;"Ono što će uslediti jeste, čini mi se, rezultat činjenice da ja nisam bio u pravu, a ti jesi. Trebalo je mnogo ozbiljnije da shvatim tvoj izuzetan um."
<BR>&nbsp;&nbsp;&nbsp;&nbsp;&nbsp;"Znači, ipak tebe žele da zadrže na Aurori?"
<BR>&nbsp;&nbsp;&nbsp;&nbsp;&nbsp;"Da. Zahtevajući da se gospođa Gladija hitno vrati, u stvari su zahtevali da se ja vratim. Čuo si dr Amadira kako traži da mi ostanemo. Prvo obojica, a zatim samo ja."
<BR>&nbsp;&nbsp;&nbsp;&nbsp;&nbsp;"Možda se iza njegovih reči ne krije ništa drugo do briga da Zemljani ne dođu u posed dva usavršena robota?"
<BR>&nbsp;&nbsp;&nbsp;&nbsp;&nbsp;"U njegovim rečima se osećala neka dublja zabrinutost, prijatelju Denile, koja je prema mom mišljenju bila suviše jaka da bi odgovarala njegovim rečima."
<BR>&nbsp;&nbsp;&nbsp;&nbsp;&nbsp;"Možeš li sa sigurnošću reći da li zna za tvoje naročite sposobnosti?"
<BR>&nbsp;&nbsp;&nbsp;&nbsp;&nbsp;"Ne znam pouzdano, pošto ne mogu da čitam same misli. Pa ipak, dva puta tokom razgovora sa članovima veća došlo je do iznenadnog oštrog podizanja nivoa osećanja u umu dr Amadira. Bila su to neobično oštra podizanja. Ne mogu to opisati rečima, ali odgovaralo bi, možda, crno-beloj sceni koja... iznenada i nakratko... blesne jarkim bojama."
<BR>&nbsp;&nbsp;&nbsp;&nbsp;&nbsp;"Kada se to dogodilo, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Drugi put kada je gospođa Gladija pomenula da će poći na Zemlju."
<BR>&nbsp;&nbsp;&nbsp;&nbsp;&nbsp;"To nije prouzrokovalo vidljivo komešanje među članovima veća. Kakvi su bili njihovi umovi?"
<BR>&nbsp;&nbsp;&nbsp;&nbsp;&nbsp;"Ne bih mogao da kažem. Bili su prisutni posredstvom holovizije, a takve slike ne prate nikakvi umni doživljaji koje mogu da otkrijem."
<BR>&nbsp;&nbsp;&nbsp;&nbsp;&nbsp;"Znači, možemo da zaključimo, da bez obzira na to da li je veće uznemireno ili ne zbog budućeg putovanja gospođe Gladije na Zemlju, dr Amadiro sigurno jeste."
<BR>&nbsp;&nbsp;&nbsp;&nbsp;&nbsp;"Nije u pitanju bila samo jednostavna uznemirenost. Činilo se da je dr Amadiro krajnje uzbuđen; kao što bismo očekivali da bude, na primer, kada bi odista u šaci imao plan, kao što i podozrevamo da ima, za uništenje Zemlje i da se plaši da ga neko ne otkrije. I još nešto, prijatelju Denile, kada je gospođa Gladija pomenula tu svoju nameru, dr Amadiro mi je uputio jedan kratak pogled; to je učinio samo tada, tokom cele sesije. Blesak jakih osećanja vremenski se poklopio sa tim pogledom. Mislim da ga je uzbudila pomisao na to da bih ja mogao poći na Zemlju. Kao što bismo mogli očekivati, verovatno je osetio da bih ja, sa svojim naročitim moćima, predstavljao određenu opasnost za njegove planove."
<BR>&nbsp;&nbsp;&nbsp;&nbsp;&nbsp;"Njegovo se ponašanje takođe može protumačiti, prijatelju Žiskare, u skladu sa izraženim strahom da će Zemljani pokušati da te prisvoje zbog tvoje savršenosti, a to bi bilo loše po Auroru."
<BR>&nbsp;&nbsp;&nbsp;&nbsp;&nbsp;"Izgledi da do toga dođe, prijatelju Denile, i obim štete koji bi to moglo naneti zajednici Svemiraca suviše su mali da bi mogli objasniti obim njegove zabrinutosti. Kako bih ja mogao nauditi Aurori ako bih se našao u rukama Zemljana... ako sam samo Žiskar za kakvog me svi smatraju?"
<BR>&nbsp;&nbsp;&nbsp;&nbsp;&nbsp;"Znači, tvoj zaključak glasi da dr Amadiro zna da ti nisi samo onakav Žiskar kakvim te svi smatraju."
<BR>&nbsp;&nbsp;&nbsp;&nbsp;&nbsp;"Nisam siguran. Možda on samo sumnja. Da je znao kakav sam, zar se ne bi potrudio da ne kuje planove u mom prisustvu?"
<BR>&nbsp;&nbsp;&nbsp;&nbsp;&nbsp;"Možda samo nije imao sreće, jer gospođa Gladija nije želela da se odvoji od nas. On ne može uporno da zahteva da ti ne budeš prisutan, prijatelju Žiskare, a da se pred tobom ne izda." Denil zastade, a zatim nastavi: "U velikoj si prednosti, prijatelju Žiskare, što si u stanju da odmeravaš emocionalni sadržaj umova. Ali opisao si kada se jačina osećanja dr Amadira znatno povećala pri pomenu tog puta na Zemlju drugi put. Kada je do toga došlo prvi put?"
<BR>&nbsp;&nbsp;&nbsp;&nbsp;&nbsp;"Pri pomenu nuklearnog pojačivača... a i to mi izgleda značajno. Zamisao o nuklearnom pojačivaču poznata je svima na Aurori. Oni nemaju takav ručni uređaj; nemaju nijedan koji je dovoljno lak i dovoljno efikasan da bi se zgodno mogao koristiti na brodovima, ali to nije nešto što bi trebalo da ga pogodi poput groma iz vedra neba. Zašto se, onda, toliko uzbudio?"
<BR>&nbsp;&nbsp;&nbsp;&nbsp;&nbsp;"Možda stoga", reče Denil, "što neki sličan pojačivač ima veze s njegovim planovima na Zemlji."
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;Ali u tom trenutku vrata su se otvorila, ušla je neka osoba, a jedan glas je rekao: "Pa... Žiskare!"
<BR>
<BR>&nbsp;&nbsp;&nbsp;&nbsp;&nbsp;63.
<BR>&nbsp;&nbsp;&nbsp;&nbsp;&nbsp;Žiskar pogleda pridošlicu i reče mirnim glasom: "Gospođo Vasilija."
<BR>&nbsp;&nbsp;&nbsp;&nbsp;&nbsp;"Znači, sećaš me se", primeti Vasilija, toplo se osmehnuvši.
<BR>&nbsp;&nbsp;&nbsp;&nbsp;&nbsp;"Da, gospođo. Vi ste dosta poznati robotičar i vaš lik se tu i tamo pojavljuje na hipertalsnim vestima."
<BR>&nbsp;&nbsp;&nbsp;&nbsp;&nbsp;"Ma hajde, Žiskare. Nisam mislila da li me prepoznaješ. To svako može. Htela sam da kažem, sećaš me se. Nekad si me zvao gospođice Vasilija."
<BR>&nbsp;&nbsp;&nbsp;&nbsp;&nbsp;"I toga se sećam, gospođo. Davno je to bilo."
<BR>&nbsp;&nbsp;&nbsp;&nbsp;&nbsp;Vasilija za sobom zatvori vrata i sede u jednu od stolica. Zatim se okrenu prema drugom robotu. "A ti si, svakako, Denil."
<BR>&nbsp;&nbsp;&nbsp;&nbsp;&nbsp;Denil reče: "Da, gospođo. Da iskoristim razliku koju ste upravo istakli, ja vas se i sećam, jer sam bio sa policajcem u civilu Elijom Bejlijem kada vas je jednom prilikom ispitivao, a i prepoznajem vas."
<BR>&nbsp;&nbsp;&nbsp;&nbsp;&nbsp;Vasilija oštro odvrati: "Više da nisi pominjao tog Zemljanina. Prepoznajem i ja tebe, Denile. Ti si isto onoliko poznat koliko i ja na neki svoj način. Obojica ste slavni, jer ste najveća ostvarenja pokojnog dr Hana Fastolfa."
<BR>&nbsp;&nbsp;&nbsp;&nbsp;&nbsp;"Vašeg oca, gospođo", reče Žiskar.
<BR>&nbsp;&nbsp;&nbsp;&nbsp;&nbsp;"Ti dobro znaš, Žiskare, da ja ne pridajem nikakvu važnost tom čisto genetskom odnosu. Da ga više nisi pominjao na taj način."
<BR>&nbsp;&nbsp;&nbsp;&nbsp;&nbsp;"Neću, gospođo."
<BR>&nbsp;&nbsp;&nbsp;&nbsp;&nbsp;"A ova ovde?" Nemarno je pogledom okrznula usnulo telo na kauču. "Pošto ste vas dvojica ovde, razumno je pretpostaviti da je usnula lepotica Solarijanka."
<BR>&nbsp;&nbsp;&nbsp;&nbsp;&nbsp;Žiskar odvrati: "To je gospođa Gladija i ja njoj pripadam. Želite li da je probudim, gospođo?"
<BR>&nbsp;&nbsp;&nbsp;&nbsp;&nbsp;"Samo bismo je uznemirili, Žiskare, svojim pričama o starim vremenima. Pustimo je da spava."
<BR>&nbsp;&nbsp;&nbsp;&nbsp;&nbsp;"Dobro, gospođo."
<BR>&nbsp;&nbsp;&nbsp;&nbsp;&nbsp;Vasilija se obrati Denilu: "Možda ni tebe neće zanimati razgovor koji ćemo Žiskar i ja voditi, Denile. Da li bi pričekao napolju?"
<BR>&nbsp;&nbsp;&nbsp;&nbsp;&nbsp;Denil odvrati: "Bojim se da ne mogu da se udaljim, gospođo. Moj je zadatak da čuvam gospođu Gladiju."
<BR>&nbsp;&nbsp;&nbsp;&nbsp;&nbsp;"Mislim da je od mene ne moraš čuvati. Sigurno primećuješ da sa sobom nisam povela nijednog svog robota, tako da će i sam Žiskar moći na odgovarajući način da zaštiti tvoju gospodaricu Solarijanku."
<BR>&nbsp;&nbsp;&nbsp;&nbsp;&nbsp;Denil reče: "Nijedan robot nije ušao sa vama u ovu prostoriju, gospođo, ali video sam ih četvoricu u hodniku dok su vrata bila otvorena. Biće najbolje da ostanem."
<BR>&nbsp;&nbsp;&nbsp;&nbsp;&nbsp;"Pa, neću pokušati da zaobiđem tvoja naređenja. Možeš ostati. Žiskare!"
<BR>&nbsp;&nbsp;&nbsp;&nbsp;&nbsp;"Da, gospođo?"
<BR>&nbsp;&nbsp;&nbsp;&nbsp;&nbsp;"Sećaš li se trenutka kada si prvi put bio aktiviran?"
<BR>&nbsp;&nbsp;&nbsp;&nbsp;&nbsp;"Da, gospođo."
<BR>&nbsp;&nbsp;&nbsp;&nbsp;&nbsp;"Čega se sećaš?"
<BR>&nbsp;&nbsp;&nbsp;&nbsp;&nbsp;"Prvo svetlosti. Zatim zvuka. Potom kristalizacije lika dr Fastolfa. Bio sam u stanju da razumem standardni galaktički jezik i posedovao sam izvesnu količinu početnog znanja koje je bilo ugrađeno u moja pozitronska moždana kola. Tu su bila, razume se, tri zakona; veliki fond reči; definicije; dužnosti robota; društveni običaji. Ostale sam stvari ubrzo potom naučio."
<BR>&nbsp;&nbsp;&nbsp;&nbsp;&nbsp;"Sećaš li se svog prvog vlasnika?"
<BR>&nbsp;&nbsp;&nbsp;&nbsp;&nbsp;"Kao što rekoh, bio je to dr Fastolf."
<BR>&nbsp;&nbsp;&nbsp;&nbsp;&nbsp;"Razmisli ponovo, Žiskare. Zar to nisam bila ja?"
<BR>&nbsp;&nbsp;&nbsp;&nbsp;&nbsp;Žiskar je trenutak ćutao, a zatim reče: "Gospođo, bio mi je dodeljen zadatak da vas štitim koliko je to bilo u mojoj moći kao neko ko pripada dr Hanu Fastolfu."
<BR>&nbsp;&nbsp;&nbsp;&nbsp;&nbsp;"Čini mi se da je u tome bilo i nečeg značajnijeg. Čitavih deset godina slušao si samo mene. Ako si kada i poslušao bilo koga drugog, uključujući i dr Fastolfa, to je bilo samo slučajno, kao posledica tvojih robotskih dužnosti, i samo u onoj meri u kojoj se to nije kosilo sa tvojom primarnom funkcijom da mene štitiš."
<BR>&nbsp;&nbsp;&nbsp;&nbsp;&nbsp;"Tačno je da sam vama bio dodeljen, gospođo Vasilija, ali dr Fastolf je zadržao vlasništvo nada mnom. Kada ste napustili njegovu nastambu, on je ponovo preuzeo punu kontrolu nada mnom u svojstvu mog vlasnika. Ostao je moj vlasnik i kasnije kada me je dodelio gospođi Gladiji. Bio je moj jedini vlasnik do svoje smrti. Posle njegove smrti nasledila me je, u skladu sa njegovim testamentom, gospođa Gladija - i tako stvari i danas stoje."
<BR>&nbsp;&nbsp;&nbsp;&nbsp;&nbsp;"Nije baš tako. Upitala sam te da li se sećaš trenutka kada si prvi put bio aktiviran - čega si se ti setio. Sada nisi onakav kakav si bio kada su te prvi put aktivirali."
<BR>&nbsp;&nbsp;&nbsp;&nbsp;&nbsp;"Banke moga sećanja su sada, gospođo, neuporedivo punije nego što su tada bile, a posedujem i veće iskustvo nego onda."
<BR>&nbsp;&nbsp;&nbsp;&nbsp;&nbsp;Vasilijin glas postade još stroži. "Ne govorim ja o sećanju, niti o iskustvu. Govorim o kapacitetima. Nešto sam dodala tvojim pozitronskim kolima. Podesila sam ih. Poboljšala."
<BR>&nbsp;&nbsp;&nbsp;&nbsp;&nbsp;"Da, gospođo, vi ste to učinili, ali u tome vam je pomogao i sa izmenama se saglasio dr Fastolf."
<BR>&nbsp;&nbsp;&nbsp;&nbsp;&nbsp;"Jednom, Žiskare, jednom prilikom, izvršila sam izvesno poboljšanje... u najmanju ruku proširenje, u čemu mi dr Fastolf nije pomogao, niti mi je dao svoju saglasnost. Sećaš li se toga?"
<BR>&nbsp;&nbsp;&nbsp;&nbsp;&nbsp;Žiskar je izvesno vreme ćutao. Zatim reče: "Sećam se da jednom prilikom nisam prisustvovao vašem konsultovanju s njim. Ali pretpostavljao sam da ste i u tom slučaju obavili prethodne konsultacije."
<BR>&nbsp;&nbsp;&nbsp;&nbsp;&nbsp;"Ako si to pretpostavljao, onda tvoja pretpostavka nije bila tačna. U stvari, pošto si znao da on u to vreme nije bio na planeti, onda to nikako nisi mogao ni da pretpostaviš. Veoma si neodređen u davanju odgovora, da ne upotrebim neku težu reč."
<BR>&nbsp;&nbsp;&nbsp;&nbsp;&nbsp;"Niste u pravu, gospođo. Vi ste se mogli s njim konsultovati i preko hipertalasa. Uzeo sam to kao jednu od mogućnosti."
<BR>&nbsp;&nbsp;&nbsp;&nbsp;&nbsp;Vasilija primeti: "Bilo kako bilo, taj dodatak unela sam na svoju ruku. Kao rezultat toga postao si sasvim drugačiji. A robot koji je izrastao iz te promene je moj proizvod, moja kreacija, i ti to dobro znaš."
<BR>&nbsp;&nbsp;&nbsp;&nbsp;&nbsp;Žiskar nije odgovorio.
<BR>&nbsp;&nbsp;&nbsp;&nbsp;&nbsp;"Reci mi onda, Žiskare, kakvo je pravo imao na tebe dr Fastolf u trenutku tvog aktiviranja?" Sačekala je trenutak, a zatim oštro rekla: "Odgovori mi, Žiskare. To je naređenje!"
<BR>&nbsp;&nbsp;&nbsp;&nbsp;&nbsp;Žiskar odvrati: "Pošto je on bio projektant i supervizor tokom konstrukcije, predstavljao sam njegovo vlasništvo."
<BR>&nbsp;&nbsp;&nbsp;&nbsp;&nbsp;"A kada sam te ja, u biti, ponovo projektovala i ponovo konstruisala i to na krajnje temeljan način, zar onda nisi prešao u moje vlasništvo?"
<BR>&nbsp;&nbsp;&nbsp;&nbsp;&nbsp;Žiskar odvrati: "Ne mogu da odgovorim na to pitanje. Odluku bi trebalo da donese sud koji bi obrazložio taj specifičan slučaj. To bi možda zavisilo od stepena unetih izmena u projekte i konstrukciju."
<BR>&nbsp;&nbsp;&nbsp;&nbsp;&nbsp;"Da li si svestan stepena tih izmena?"
<BR>&nbsp;&nbsp;&nbsp;&nbsp;&nbsp;Žiskar je ponovo zaćutao.
<BR>&nbsp;&nbsp;&nbsp;&nbsp;&nbsp;"To je detinjasto, Žiskare", reče Vasilija. "Zar ću morati da te posle svakog pitanja podstičem da odgovoriš? Nećeš me na to naterati. U svakom slučaju, ćutanje predstavlja dovoljnu potvrdu. Tebi je poznato kakve su izmene izvršene i u kojoj meri su one bile temeljne, a poznato ti je takođe da je i meni to sve poznato. Solarijanku si uspavao, jer nisi želeo da od mene sazna o tim promenama. Ona ne zna, zar ne?"
<BR>&nbsp;&nbsp;&nbsp;&nbsp;&nbsp;"Ne, gospođo", reče Žiskar.
<BR>&nbsp;&nbsp;&nbsp;&nbsp;&nbsp;"I ti ne želiš da sazna?"
<BR>&nbsp;&nbsp;&nbsp;&nbsp;&nbsp;"Ne, gospođo", odvrati Žiskar.
<BR>&nbsp;&nbsp;&nbsp;&nbsp;&nbsp;"Da li Denil zna?"
<BR>&nbsp;&nbsp;&nbsp;&nbsp;&nbsp;"Da, gospođo."
<BR>&nbsp;&nbsp;&nbsp;&nbsp;&nbsp;Vasilija klimnu. "To sam i pretpostavljala, jer je toliko želeo da ostane. Saslušaj me sada, Žiskare. Pretpostavimo da sud sazna da si pre no što sam te ponovo projektovala bio običan robot i da si posle mog ponovnog projektovanja postao robot koji je u stanju da oseća um pojedinačnih ljudskih bića i da ga podešava prema svom nahođenju. Zar misliš da bi zaključili da ta promena nije dovoljno velika, te da nema razloga da pređeš u moje ruke?"
<BR>&nbsp;&nbsp;&nbsp;&nbsp;&nbsp;Žiskar primeti: "Gospođo Vasilija, to čak ne bi ni smelo da dođe do suda. Zbog određenih okolnosti sigurno bi me proglasili vlasništvom države iz očiglednih razloga. Možda bi čak naredili i da budem dezaktiviran."
<BR>&nbsp;&nbsp;&nbsp;&nbsp;&nbsp;"Gluposti. Zar smatraš da sam ja dete? Ti bi pomoću svojih moći uspeo da sprečiš sud da ne donese nikakvu sličnu odluku. Ali stvar nije u tome. Ja ne predlažem da ovo predamo sudu. Od tebe tražim da izneseš svoj sud. Zar se ipak ne bi složio da sam ja tvoj zakoniti vlasnik i da sam to bila još od svog detinjstva?"
<BR>&nbsp;&nbsp;&nbsp;&nbsp;&nbsp;Žiskar odvrati: "Gospođa Gladija smatra da je moj vlasnik i sve dok zakon ne kaže drugačije, ona se mora smatrati mojim vlasnikom."
<BR>&nbsp;&nbsp;&nbsp;&nbsp;&nbsp;"Ali ti znaš da su i ona i zakon u zabludi. Ako brineš zbog Solarijankinih osećanja, njen um bi se lako mogao tako podesiti da joj ne bude stalo što joj više ne pripadaš. Čak bi mogao da kod nje izazoveš osećanje olakšanja što sam te skinula s njenog vrata. Ja ću ti narediti da to i učiniš čim budeš spreman da priznaš ono što ti je već poznato... da sam ja tvoj vlasnik. Koliko dugo već Denil zna za tvoju pravu prirodu?"
<BR>&nbsp;&nbsp;&nbsp;&nbsp;&nbsp;"Dekadama, gospođo."
<BR>&nbsp;&nbsp;&nbsp;&nbsp;&nbsp;"Možeš učiniti da on to zaboravi. Izvesno vreme to zna i dr Amadiro, te možeš i njega naterati da zaboravi. Tada ćemo preostati samo ti i ja od svih koji znaju."
<BR>&nbsp;&nbsp;&nbsp;&nbsp;&nbsp;Denil se iznenada umeša: "Gospođo Vasilija, pošto Žiskar ne smatra da je vaše vlasništvo, lako može učiniti da i vi zaboravite, a tada biste bili sasvim zadovoljni sadašnjim stanjem stvari."
<BR>&nbsp;&nbsp;&nbsp;&nbsp;&nbsp;Vasilija ošinu Denila hladnim pogledom. "Može li? Ali znaš, nisi ti taj koji treba da odlčuje o tome koga Žiskar smatra svojim vlasnikom. Ja znam da je Žiskaru poznato da sam ja njegov vlasnik, tako da ja odlučujem o njegovim dužnostima na osnovu tri zakona. Ako mora nekoga da natera da zaboravi i može to da učini ne nanevši fizički bol, on će morati da izabere bilo kog drugog osim mene. On me ne može naterati da zaboravim niti može vršiti bilo kakav pritisak na moj um. Zahvaljujem ti, Denile, što si mi pružio priliku da ovo razjasnim."
<BR>&nbsp;&nbsp;&nbsp;&nbsp;&nbsp;Denil odvrati: "Ali osećanja gospođe Gladije su u toj meri zapletena u Žiskaru da bi joj on mogao nauditi ako bi pokušao da je privoli da zaboravi."
<BR>&nbsp;&nbsp;&nbsp;&nbsp;&nbsp;Vasilija odbrusi: "O tome Žiskar odlučuje. Žiskare, ti si moj. Ti znaš da si moj i ja ti naređujem da izazoveš zaborav kod ovog humanoidnog robota koji stoji pored tebe i kod žene koja te je pogrešno smatrala za svoje vlasništvo. Učini to dok spava i tako nećeš naneti nikakvu štetu."
<BR>&nbsp;&nbsp;&nbsp;&nbsp;&nbsp;Denil reče: "Prijatelju Žiskare, gospođa Gladija je tvoj zakoniti vlasnik. Ako gospođu Vasiliju nateraš da zaboravi, nećeš joj nimalo nauditi."
<BR>&nbsp;&nbsp;&nbsp;&nbsp;&nbsp;"Ali hoće", odvrati smesta Vasilija. "Solarijanka neće pretrpeti nikakvu štetu, jer ona samo treba da zaboravi da je pod utiskom da je Žiskarov vlasnik. S druge strane, ja znam da Žiskar poseduje mentalne moći. Bilo bi mnogo složenije to ukloniti kod mene i sigurna sam da Žiskar može potvrditi, na osnovu moje čvrste odlučnosti da zadržim znanje o tome, da neće moći da izbegne izazivanje štete kod mene tokom procesa uklanjanja."
<BR>&nbsp;&nbsp;&nbsp;&nbsp;&nbsp;Denil ponovo prozbori: "Prijatelju Žiskare..."
<BR>&nbsp;&nbsp;&nbsp;&nbsp;&nbsp;Vasilija reče, glasom tvrdim poput dijamanata: "Naređujem ti, robote Denile Olivave, da ćutiš. Ja nisam tvoj vlasnik, ali tvoj vlasnik spava i ne suprostavlja se mom naređenju, tako da se ono mora izvršiti."
<BR>&nbsp;&nbsp;&nbsp;&nbsp;&nbsp;Denil ućuta, ali usne su mu podrhtavale kao da želi da govori i uprkos zabrani.
<BR>&nbsp;&nbsp;&nbsp;&nbsp;&nbsp;Vasilija je to promatrala sa zadovoljnim osmehom na usnama. "Vidiš, Denile, ne možeš da govoriš."
<BR>&nbsp;&nbsp;&nbsp;&nbsp;&nbsp;Ali Denil prozbori promuklim šapatom: "Mogu, gospođo, teško mi je, ali mogu, jer nalazim da postoji nešto što ima prvenstvo u odnosu na vaše naređenje, koje potpada jedino pod drugi zakon."
<BR>&nbsp;&nbsp;&nbsp;&nbsp;&nbsp;Vasilija razdrogači oči i odbrusi: "Tišina, kad kažem. Ništa nema prvenstvo nad mojim naređenjem sem prvog zakona, a već sam pokazala da će Žiskar pričiniti najmanje štete... nikakvu štetu, odista... ako mi se vrati. Naudiće meni, kojoj je najmanje u stanju da naudi, ako bude išta drugo preduzeo."
<BR>&nbsp;&nbsp;&nbsp;&nbsp;&nbsp;Ona upre prstom u Denila, ponovi blago zasiktavši: "Tišina!"
<BR>&nbsp;&nbsp;&nbsp;&nbsp;&nbsp;Denilu je bilo strašno teško da ispusti bilo kakav zvuk. Sićušna pumpa u njemu koja je upravljala strujanjem vazduha što je proizvodilo zvuk, pravila je jedva čujnu buku dok je radila. Pa ipak, iako je govorio još tišim šapatom, još se mogao čuti.
<BR>&nbsp;&nbsp;&nbsp;&nbsp;&nbsp;On reče: "Gospođo Vasilija, postoji nešto što nadmašuje čak i prvi zakon."
<BR>&nbsp;&nbsp;&nbsp;&nbsp;&nbsp;Žiskar se usprotivi isto tako tihim, ali prirodnim glasom: "Prijatelju Denile, ne smeš tako govoriti. Ništa ne nadmašuje prvi zakon."
<BR>&nbsp;&nbsp;&nbsp;&nbsp;&nbsp;Vasilija je, lagano se namrštivši, pokazala iskru zanimanja. "Odista? Denile, upozoravam te da ćeš sigurno uništiti sam sebe ako nastaviš da iznosiš te čudne zaključke. Nikada nisam videla ni čula da neki robot čini ono što ti upravo činiš i zadivljeno ću promatrati kako sam sebe uništavaš. Nastavi."
<BR>&nbsp;&nbsp;&nbsp;&nbsp;&nbsp;Čim je naređenje bilo izdato, Denilu se istog časa povrati normalan glas. "Zahvaljujem, gospođo Vasilija. Pre mnogo godina sedeo sam na samrtničkoj postelji jednog Zemljanina čije ste mi ime zabranili da pominjem. Smem li ga sada pomenuti ili vi već znate o kome govorim?"
<BR>&nbsp;&nbsp;&nbsp;&nbsp;&nbsp;"Govoriš o onom policajcu Bejliju", reče bezbojno Vasilija.
<BR>&nbsp;&nbsp;&nbsp;&nbsp;&nbsp;"Tako je, gospođo. Na svojoj samrtničkoj postelji on mi je rekao: 'Rad svakog pojedinca doprinosi sveukupnosti i tako postaje večni deo te sveukupnosti. Sveukupnost ljudskih života... prošlih, sadašnjih i onih koji će doći... oblikuje tkanje koje postoji već mnogo desetina hiljada godina i koje postaje sve razrađenije, u celini, i sve lepše tokom vremena. Čak su i Svemirci jedan od izdanaka tog tkanja i oni, takođe, pridodaju toj razrađenosti i lepoti ustrojstva. Pojedinačni život predstavlja jednu nit u tom tkanju, a šta je jedna nit u poređenju sa celinom? Denile, usredsredi svoj um na to tkanje i nemoj dozvoliti da na tebe utiče izvlačenje jedne niti.'"
<BR>&nbsp;&nbsp;&nbsp;&nbsp;&nbsp;"Jeftino sentimentalisanje", promrlja Vasilija.
<BR>&nbsp;&nbsp;&nbsp;&nbsp;&nbsp;Denil nastavi: "Verujem da je partner Elija pokušao da me zaštiti od činjenice da će uskoro umreti. On je to govorio o svom vlastitom životu kao o pukoj niti u tom tkanju; to se njegov vlastiti život 'izvlačio u obliku jedne niti' i to nije trebalo da utiče na mene. Njegove reči su me zaštitile za vreme krize koja je potom usledila."
<BR>&nbsp;&nbsp;&nbsp;&nbsp;&nbsp;"Nema sumnje", prozbori Vasilija, "ali pređi na stvar i iznesi to što imaš u vezi sa nadmašivanjem prvog zakona, jer to je ono što će te sada uništiti."
<BR>&nbsp;&nbsp;&nbsp;&nbsp;&nbsp;Denil nastavi: "Dekadama sam razbijao glavu oko te tvrdnje policajca u civilu Elije Bejlija i vrlo verovatno bih je odmah shvatio da mi se na putu nisu isprečila tri zakon. U mom istaživanju pomogao mi je moj prijatelj Žiskar, koji već dugo oseća da tri zakona nisu potpuna. Takođe su mi pomogle i neke misli koje je gospođa Gladija iznela u svom nedavnom govoru održanom na jednom od svetova Naseljivača. Sada sam ubeđen da su tri zakona nepotpuna."
<BR>&nbsp;&nbsp;&nbsp;&nbsp;&nbsp;"Robot koji je ujedno i robotičar", reče Vasilija uz izvesnu dozu zadovoljstva. "Zbog čega su tri zakona nepotpuna."
<BR>&nbsp;&nbsp;&nbsp;&nbsp;&nbsp;Denil odvrati: "Tkanje života mnogo je važnije od jedne jedine niti. Ako to uopštimo tako da se ne odnosi samo na partnera Eliju i... i... i dolazimo do zaključka da je čovečanstvo u celini važnije od pojedničanog ljudskog bića."
<BR>&nbsp;&nbsp;&nbsp;&nbsp;&nbsp;"Zamucao si dok si to izgovarao, robote. Ti u to ne veruješ."
<BR>&nbsp;&nbsp;&nbsp;&nbsp;&nbsp;Denil uzvrati: "Postoji zakon koji je važniji od prvog zakona: 'Jedan robot ne sme povrediti čovečanstvo ili, ustezanjem od delovanja, dozvoliti da čovečanstvo bude povređeno'. Smatram da je to nulti zakon robotike. Prvi zakon bi onda trebalo da glasi: 'Jedan robot ne sme povrediti ljudsko biće ili, uzdržavanjem od delovanja, dozvoliti da ljudsko biće bude povređeno, sem u slučaju da to narušava nulti zakon robotike.'"
<BR>&nbsp;&nbsp;&nbsp;&nbsp;&nbsp;Vasilija frknu: "Još si na nogama, robote?"
<BR>&nbsp;&nbsp;&nbsp;&nbsp;&nbsp;"Još sam na nogama, gospođo."
<BR>&nbsp;&nbsp;&nbsp;&nbsp;&nbsp;"Onda ću ti neke stvari objasniti, robote, pa ćemo videti da li ćeš preživeti to objašnjenje. Tri zakona robotike odnose se na pojedinačna ljudska bića i pojedinačne robote. U bilo koje pojedinačno ljudsko biće ili pojedinačnog robota možeš upreti prstom. Ali šta je drugo to tvoje 'čovečanstvo' do jedna apstrakcija? Možeš li upreti prst u čovečanstvo? Ti možeš povrediti ili ne uspeti da povrediš jedno određeno ljudsko biće i razumeti tu povredu ili nedostatak povrede do koje je došlo ili nije došlo. Možeš li videti povredu nanetu čovečanstvu? Možeš li je razumeti? Možeš li upreti prst u nju?"
<BR>&nbsp;&nbsp;&nbsp;&nbsp;&nbsp;Denil je ćutao.
<BR>&nbsp;&nbsp;&nbsp;&nbsp;&nbsp;Vasilija se široko osmehnu. "Odgovori, robote. Možeš li videti potvredu nanesenu čovečanstvu ili upreti prst u nju?"
<BR>&nbsp;&nbsp;&nbsp;&nbsp;&nbsp;"Ne, gospođo, ne mogu. Ali verujem da jedna takva povreda ipak može postojati i vidite, još sam na nogama."
<BR>&nbsp;&nbsp;&nbsp;&nbsp;&nbsp;"Upitaj, onda, Žiskara da li bi on... ili da li može... da postupi prema tom tvom nultom zakonu robotike."
<BR>&nbsp;&nbsp;&nbsp;&nbsp;&nbsp;Denil okrete glavu prema Žiskaru. "Prijatelju Žiskare?"
<BR>&nbsp;&nbsp;&nbsp;&nbsp;&nbsp;Žiskar lagano prozbori: "Ne mogu prihvatiti nulti zakon, prijatelju Denile. Poznato ti je da sam mnogo toga pročitao o ljudskoj istoriji. U njoj sam pronašao da su veliki zločini koje su ljudska bića činila jedna nad drugima uvek pravdani izgovorom da su počinjeni zbog potreba plemena, države ili čak čovečanstva. Upravo zbog toga što je čovečanstvo apstrakcija na njega se može tako slobodno pozivati kako bi se opravdalo bilo šta, te je stoga tvoj nulti zakon neprikladan."
<BR>&nbsp;&nbsp;&nbsp;&nbsp;&nbsp;Denil odvrati: "Ali tebi je poznato, prijatelju Žiskare, da čovečanstvu sada preti opasnost i da će ta opasnost sigurno postati još veća ako postaneš vlasništvo gospođe Vasilije. Bar to nije nikakva apstrakcija."
<BR>&nbsp;&nbsp;&nbsp;&nbsp;&nbsp;Žiskar dodade: "Opasnost o kojoj govoriš nije nešto što je poznato, već smo do nje došli na osnovu pukog izvođenja zaključaka. Ne možemo na tome zasnivati svoj izazov trima zakonima."
<BR>&nbsp;&nbsp;&nbsp;&nbsp;&nbsp;Denil je trenutak još nastavio da ćuti, a zatim prozbori nešto tišim glasom: "Ali ti se nadaš da će ti tvoje proučavanje ljudske istorije pomoći da stvoriš zakone koji rukovode ljudskim ponašanjem, da ćeš naučiti da predskazuješ i upravljaš ljudskom istorijom - ili da ćeš bar učiniti prvi korak, kako bi neko jednog dana naučio da je predskazuje i njome upravlja. Čak si tu tehniku nazvao 'psihoistorijom'. Zar i tu nemaš posla sa ljudskim tkanjem? Zar ne pokušavaš da barataš čovečanstvom kao jednom uopštenom celinom, pre nego kao sa zbirkom pojedinačnih ljudskih bića?"
<BR>&nbsp;&nbsp;&nbsp;&nbsp;&nbsp;"U pravu si, prijatelju Denile, ali to je tek nada i ja nisam u stanju da temeljim svoje akcije na pukoj nadi, niti sam u stanju da u skladu s tim izvršim preoblikovanje tri zakona."
<BR>&nbsp;&nbsp;&nbsp;&nbsp;&nbsp;Na to Denil nije odgovorio.
<BR>&nbsp;&nbsp;&nbsp;&nbsp;&nbsp;Vasilija reče: "Pa, robote, svi tvoji pokušaji su pali u vodu, ali ti si još na nogama. Čudnovato si tvrdoglav, a takav jedan robot kao što si ti, koji je u stanju da porekne tri zakona, te i dalje ostane u radnom stanju, predstavlja jasnu opasnost za svako pojedinačno ljudsko biće. Zbog toga, verujem da bi te bez odlaganja trebalo onesposobiti. Slučaj je suviše opasan da bi se moglo čekati na sporu milost zakona, naročito stoga što si ti ipak robot, a ne neko ljudsko biće na koje pokušavaš da ličiš."
<BR>&nbsp;&nbsp;&nbsp;&nbsp;&nbsp;Denil reče: "Sigurno nije na vama, gospođo, da na svoju ruku donosite jednu takvu odluku."
<BR>&nbsp;&nbsp;&nbsp;&nbsp;&nbsp;"Ipak sam je donela i ako kasnije dođe do nekih pravnih reperkusija, izići ću već s njima nakraj."
<BR>&nbsp;&nbsp;&nbsp;&nbsp;&nbsp;"Lišićete gospođu Gladiju i drugog robota... na koga ne polažete nikakvo pravo."
<BR>&nbsp;&nbsp;&nbsp;&nbsp;&nbsp;"Ona i Fastolf su me, što jedno što drugo, lišili mog robota, Žiskara, duže od dvadeset dekada i ne verujem da je to bilo kog od njih makar i na trenutak uznemirilo. Tako sada ni mene neće uznemiriti činjenica što ću ja nju nečega lišiti. Ona poseduje na desetine drugih robota, a i ovde u Institutu ih ima dosta koji će se s krajnjom odanošću brinuti o njenoj sigurnosti dok se ne probudi."
<BR>&nbsp;&nbsp;&nbsp;&nbsp;&nbsp;Denil primeti: "Prijatelju Žiskare, ako bi probudio gospođu Gladiju, možda bi ona mogla da ubedi gospođu Vasiliju..."
<BR>&nbsp;&nbsp;&nbsp;&nbsp;&nbsp;Posmatrajući netremice Žiskara, Vasilija se namrštila i oštro rekla: "Ne, Žiskare. Pusti ženu nek spava."
<BR>&nbsp;&nbsp;&nbsp;&nbsp;&nbsp;Žiskar se u prvi mah uskomešao na Denilove reči, ali sada se povuče.
<BR>&nbsp;&nbsp;&nbsp;&nbsp;&nbsp;Vasilija zapucketa tri puta kažiprstom i palcem desne šake i vrata se smesta otvoriše, te kroz njih uđoše četiri robota jedan za drugim. "Bio si u pravu, Denile, četiri su robota. Oni će te onesposobiti, a tebi naređujem da se ne opireš. Potom ćemo se Žiskar i ja uhvatiti ukoštac sa preostalim stvarima."
<BR>&nbsp;&nbsp;&nbsp;&nbsp;&nbsp;Ona preko ramena pogleda u robote koji su ulazili. "Zatvorite vrata za sobom. A sada, brzo i uspešno, onesposobite ovog robota", i pokaza prema Denilu.
<BR>&nbsp;&nbsp;&nbsp;&nbsp;&nbsp;Roboti pogledaše prema Denilu, ali se nekoliko sekundi ne pokrenuše. Vasilija nestrpljivo reče: "Rekla sam vam da je robot i ne smete se obazirati na njegovu ljudsku pojavu. Denile, reci im da si robot."
<BR>&nbsp;&nbsp;&nbsp;&nbsp;&nbsp;"Ja sam robot", izusti Denil, "i neću se opirati."
<BR>&nbsp;&nbsp;&nbsp;&nbsp;&nbsp;Vasilija koraknu u stranu, a četiri robota krenuše napred. Denilove ruke visile su uz telo. Okrenuo se da pogleda prema uspavanoj Gladiji po poslednji put, a zatim se sočio sa robotima.
<BR>&nbsp;&nbsp;&nbsp;&nbsp;&nbsp;Vasilija se osmehnu i reče: "Ovo će biti zanimljivo."
<BR>&nbsp;&nbsp;&nbsp;&nbsp;&nbsp;Roboti zastadoše. Vasilija reče: "Počnite već jednom."
<BR>&nbsp;&nbsp;&nbsp;&nbsp;&nbsp;Nisu se pomerili i Vasilija se okrete i zaprepašćeno zagleda u Žiskara. Nije dovršila tu kretnju. Mišići joj se olabaviše i ona poče da pada.
<BR>&nbsp;&nbsp;&nbsp;&nbsp;&nbsp;Žiskar je prihvati i posednu leđima oslonjenu o zid.
<BR>&nbsp;&nbsp;&nbsp;&nbsp;&nbsp;Zatim promrlja: "Potreno mi je nekoliko trenutaka, a zatim ćemo otići."
<BR>&nbsp;&nbsp;&nbsp;&nbsp;&nbsp;I ti trenuci prođoše. Vasilijin pogled i dalje je bio staklast i neusredsređen. Njeni roboti su ostali nepokretni. Denil je u jednom koraku stigao do Gladije.
<BR>&nbsp;&nbsp;&nbsp;&nbsp;&nbsp;Žiskar podiže pogled i obrati se Vasilijinim robotima: "Pazite na vašu gospođu. Nemojte nikome dopustiti da uđe dok se ona ne probudi. Probudiće se mirno."
<BR>&nbsp;&nbsp;&nbsp;&nbsp;&nbsp;Još dok je govorio, Gladija se promeškolji i Denil joj pomože da ustane. Ona zapita: "Ko je ova žena? Čiji roboti... Kako je..."
<BR>&nbsp;&nbsp;&nbsp;&nbsp;&nbsp;Žiskar odrešito prozbori, ali u glasu mu se osećao umor. "Gospođo Gladija, kasnije. Objasnićemo vam sve. Sada moramo da pohitamo."
<BR>&nbsp;&nbsp;&nbsp;&nbsp;&nbsp;I oni se udaljiše.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
