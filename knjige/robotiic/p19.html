<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAM
<P>&nbsp;&nbsp;&nbsp;&nbsp;&nbsp;92.
<BR>&nbsp;&nbsp;&nbsp;&nbsp;&nbsp;Mandamus reče: "Sada mi više ne možete nauditi, roboti, jer bilo šta da mi uradite nećete uspeti time da izmenite sudbinu Zemlje."
<BR>&nbsp;&nbsp;&nbsp;&nbsp;&nbsp;"Pa ipak", reče Žiskar drhtavim glasom, "ne smete se sećati onoga što ste učinili. Svemircima ne smete objasniti šta će se dogoditi u budućnosti." On posegnu za stolicom, drhtavom šakom je povuče prema sebi i sede, dok se Mandamus skvrčio i skliznuo na tle u prijatnom snu.
<BR>&nbsp;&nbsp;&nbsp;&nbsp;&nbsp;"Na kraju sam", poče Denil u blagom očajanju, dok je promatrao dva nepokretna tela na zemlji, "izneverio. Kada je trebalo da ščepam dr Mandamusa i sprečim nanošenje štete ljudima koje nisam video pred sobom, bio sam primoran da sledim njegovo naređenje i zaledim se. Nulti zakon se pokazao neefikasan."
<BR>&nbsp;&nbsp;&nbsp;&nbsp;&nbsp;Žiskar reče: "Ne, prijatelju Denile, nisi izneverio. Ja sam te sprečio. Dr Mandamus je želeo da pokuša da učini ono što je učinio, ali ga je sprečavao strah od toga šta ćeš ti preduzeti ako bi on to pokušao. Neutralisao sam njegov strah, a zatim sam neutralisao i tebe. Tako je dr Mandamus zapalio Zemljinu koru, da tako kažem... ali ta vatra je veoma lagana."
<BR>&nbsp;&nbsp;&nbsp;&nbsp;&nbsp;Denil upita: "Ali zašto, prijatelju Žiskare, zašto?"
<BR>&nbsp;&nbsp;&nbsp;&nbsp;&nbsp;"Zato što je govorio istinu. Rekao sam ti. On je bio ubeđen da laže. Prema prirodi likovanja u njegovom umu čvrsto sam uveren da je on osećao kako će posledice porasta radioaktivnosti uneti anarhiju i konfuziju među Zemljane i Naseljivače i da će ih Svemirci uništiti i preuzeti Galaksiju. Ali mislim da je scenario koji je nama servirao kako bi nas nadmudrio bio onaj pravi. Uklanjanjem Zemlje kao jednog velikog prenaseljenog sveta ukloniće se i mistika za koju sam već zaključio da je opasna i to će pomoći Naseljivačima. Jurnuće u Galaksiju dvostruko i trostruko većom brzinom nego do sada... i za sobom neće ostaviti Zemlju za kojom će se osvrtati, na kojoj će smeštati Boga prošlosti... i osnovaće galaktičko carstvo. Mi smo morali to da omogućimo." On zastade, a zatim nešto slabijim glasom reče: "Roboti i carstvo."
<BR>&nbsp;&nbsp;&nbsp;&nbsp;&nbsp;"Je li ti dobro, prijatelju Žiskare?"
<BR>&nbsp;&nbsp;&nbsp;&nbsp;&nbsp;"Ne mogu da stojim, ali još mogu da govorim. Vreme je da preuzmeš moj teret. Podesio sam te za umnu detekciju i kontrolu. Preostalo je još samo da saslušaš konačna kola, koja će u tebe biti utisnuta. Slušaj..."
<BR>&nbsp;&nbsp;&nbsp;&nbsp;&nbsp;Govorio je postojano... ali sve slabijim glasom... jezikom i simbolima koje bi Denil večno mogao da oseća. Čak i dok je Denil slušao, mogao je da oseti kako se kola pokreću, uglavljuju na odgovarajuća mesta. A kada je Žiskar završio, iznenada je osetio hladno vraćanje Mandamusovog uma kako deluje na njegov vlastiti, nepostojano dobovanje Amadirovog i tanku metalnu nit Žiskarovog.
<BR>&nbsp;&nbsp;&nbsp;&nbsp;&nbsp;Žiskar nastavi: "Moraš se vratiti do gospođe Kvintane i pobrinuti se da se ova dva ljudska bića vrate na Auroru. Oni više neće moći Zemlji da nanesu nikakvu štetu. Zatim se pobrini da Zemljine snage obezbeđenja pronađu i isključe humanoidne robote koje je Mandamus poslao na Zemlju.
<BR>&nbsp;&nbsp;&nbsp;&nbsp;&nbsp;Budi obazriv u korišćenju svojih novih moći, jer one su za tebe nepoznate i nećeš moći u početku savršeno njima da vladaš. Vremenom ćeš postajati sve bolji u tome... lagano... ako uvek budeš pažljiv, te pri svakoj njihovoj upotrebi podvrgneš i sebe samoispitivanju. Koristi i nulti zakon, ali ne zato da bi opravdao nepotrebnu štetu nanetu pojedincima. Prvi zakon je gotovo isto tako važan.
<BR>&nbsp;&nbsp;&nbsp;&nbsp;&nbsp;Štiti gospođu Gladiju i kapetana Bejlija... nenametljivo. Pusti ih da zajedno budu srećni i dozvoli gospođi Gladiji da nastavi u svojim nastojanjima da donese mir. I... još nešto... ako budem mogao da se setim... da... ako možeš... pronađi kuda su otišli Solarijanci. To bi moglo biti... značajno."
<BR>&nbsp;&nbsp;&nbsp;&nbsp;&nbsp;Žiskarov glas zamre.
<BR>&nbsp;&nbsp;&nbsp;&nbsp;&nbsp;Denil kleknu pored Žiskara koji je sedeo i uze njegovu nepokretnu metalnu šaku u svoju. On reče, bolnim šapatom: "Oporavi se, prijatelju Žiskare. Oporavi. Ono što si učinio bilo je u skladu sa nultim zakonom. Sačuvao si onoliko života koliko je bilo moguće. Učinio si uslugu čovečanstvu. Zašto toliko patiš kada je sve ono što si učinio dobro?"
<BR>&nbsp;&nbsp;&nbsp;&nbsp;&nbsp;Žiskar progovori glasom koji je bio tako iskrivljen da su se reči jedva raspoznavale: "Zato što nisam siguran... Šta ako... je drugo stanovište... ispravno... Ako... konačno... Svemirci... trijumfuju, a zatim propadnu tako da... Galaksija... ostane... prazna... Zbogom, prijatelju... Den..."
<BR>&nbsp;&nbsp;&nbsp;&nbsp;&nbsp;I Žiskar ućuta da više nikada ne progovori niti da se pomeri.
<BR>&nbsp;&nbsp;&nbsp;&nbsp;&nbsp;Denil ustade.
<BR>&nbsp;&nbsp;&nbsp;&nbsp;&nbsp;Bio je sam... a trebalo je da se brine za celu jednu Galaksiju.
</P></TD></TR></TABLE>
</CENTER>
</BODY>
</HTML>
