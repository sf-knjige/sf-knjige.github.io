<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>TELEPATSKI ROBOT
<P>&nbsp;&nbsp;&nbsp;&nbsp;&nbsp;51.
<BR>&nbsp;&nbsp;&nbsp;&nbsp;&nbsp;Mandamus nije bio svestan razvoja na Solariji kada se nekoliko meseci kasnije vratio sa produženog trećeg puta na Zemlju.
<BR>&nbsp;&nbsp;&nbsp;&nbsp;&nbsp;Na prvom putovanju, pre šest godina, Amadiro je uz izvesne teškoće izdejstvovao da ga pošalju kao opunomoćenog emisara sa Aurore da razmatra neke sitnice kao što je ulazak trgovačkih brodova u prostor Svemiraca. Izdržao je svečarski deo protokola i birokratsku dosadu i ubrzo mu je postalo jasno da mu je kao emisaru u takvoj jednoj stvari kretanje ograničeno. To i nije bilo važno, pošto je saznao ono zbog čega je došao.
<BR>&nbsp;&nbsp;&nbsp;&nbsp;&nbsp;Vratio se s vestima: "Sumnjam, dr Amadiro, da će uopšte biti bilo kakvih problema. Ne postoji način, nikakav mogući način, na koji bi funkcioneri sa Zemlje mogli da nadziru bilo ulazak bilo izlazak. Svake godine mnogo miliona Naseljivača posećuje Zemlju sa sijaset svetova i svake godine isto toliko miliona Naseljivača koji su bili u poseti vraća se kući. Izgleda da svaki Naseljivač oseća da život nije potpun ukoliko on ili ona povremeno ne udahnu zemaljski vazduh i prošetaju njenim prenatrpanim podzemnim prostorima. Pretpostavljam da je u pitanju potraga za korenima. Čini se da oni ne osećaju apsolutni košmar koji prestavlja život na Zemlji."
<BR>&nbsp;&nbsp;&nbsp;&nbsp;&nbsp;"Poznato mi je, Mandamuse", reče mračno Amadiro.
<BR>&nbsp;&nbsp;&nbsp;&nbsp;&nbsp;"Samo intelektualno, gospodine. To ne možete istinski razumeti dok ne iskusite. Kada jednom budete iskusili, uverićete se da vas ništa od onoga što ste znali ni najmanje nije pripremilo za stvarnost. Zašto bilo ko, ko jednom odatle ode, želi da se vrati..."
<BR>&nbsp;&nbsp;&nbsp;&nbsp;&nbsp;"Naši preci sigurno nisu želeli da se vrate, kada su jednom napustili planetu."
<BR>&nbsp;&nbsp;&nbsp;&nbsp;&nbsp;"Ne, nisu", reče Mandamus, "ali međuzvezdani letovi nisu onda bili ovako napredni kao što su sada. Oni su tada trajali mesecima, a hiperprostorni Skok predstavljao je nepouzdanu stvar. Danas oni traju tek nekoliko dana, a Skokovi su uobičajeni i pouzdani. Da je u vreme naših predaka bilo tako lako vratiti se na Zemlju, kao što je sada, pitam se da li bismo mi prekinuli sve veze, kao što, inače, jesmo."
<BR>&nbsp;&nbsp;&nbsp;&nbsp;&nbsp;"Nemojmo filosofirati, Mandamuse. Pređite na stvar."
<BR>&nbsp;&nbsp;&nbsp;&nbsp;&nbsp;"Svakako. Pored toga što beskonačne reke Naseljivača dolaze i odlaze, milioni Zemljana svake godine kreću kao iseljenici na neki od svetova Naseljivača. Neki se gotovo odmah vraćaju, jer ne uspevaju da se prilagode. Ostali stvaraju nove domove, ali veoma često dolaze u posetu. Ne postoji način da se prate ulasci i izlasci, a Zemlja to čak ni ne pokušava. Ako bi pokušali da uspostave sistematske metode za identifikaciju i praćenje posetilaca, možda bi došlo do opadanja protoka, a Zemlja je i te kako svesna da svaki posetilac sa sobom donosi novac. Turistička trgovina... da je tako nazovemo... sadašnja je zemaljska najunosnija industrija."
<BR>&nbsp;&nbsp;&nbsp;&nbsp;&nbsp;"Pretpostavljam da hoćeš da kažeš kako humanoidne robote bez po muke možemo prebaciti na Zemlju."
<BR>&nbsp;&nbsp;&nbsp;&nbsp;&nbsp;"Bez ikakve muke. To me uopšte ne brine. Sada, pošto smo ih programirali na odgovarajući način, možemo ih na Zemlju slati u serijama od po pet-šest sa krivotvorenim dokumentima. Ne možemo promeniti njihovo robotsko poštovanje i strahopoštovanje prema ljudskim bićima, ali to ih možda neće izdati. Tumačiće ga kao uobičajeno poštovanje i strahopoštovanje koje Naseljivači gaje prema planeti sa koje su potekli. Ali, ubeđen sam da ne bi trebalo da ih spustimo na neki od gradskih aerodroma. Ogromni prostori između gradova su praktično nenastanjeni, tu nema više nikoga sem primitivnih robota-radnika, tako da bi prispeće nekog broda moglo proći neprimećeno... ili bar niko ne bi obratio pažnju na to."
<BR>&nbsp;&nbsp;&nbsp;&nbsp;&nbsp;"Mislim da je to suviše rizično" reče Amadiro.
<BR>&nbsp;&nbsp;&nbsp;&nbsp;&nbsp;51a.
<BR>&nbsp;&nbsp;&nbsp;&nbsp;&nbsp;Na Zemlju su poslate dve serije humanoidnih robota koji su se pomešali sa Zemljanima u gradu pre no što su pronašli put do praznih međuoblasti i uspostavili vezu sa Aurorom putem zaštićenog hiperzraka.
<BR>&nbsp;&nbsp;&nbsp;&nbsp;&nbsp;Mandamus reče (dosta je o tome razmišljao i dugo je oklevao): "Moraću ponovo da pođem, gospodine. Moram da se uverim da su pronašli pravu tačku."
<BR>&nbsp;&nbsp;&nbsp;&nbsp;&nbsp;"Da li ste sigurni da znate gde se ta prava tačka nalazi, Mandamuse?" upita ironično Amadiro.
<BR>&nbsp;&nbsp;&nbsp;&nbsp;&nbsp;"Pomno sam prekopao celu zemaljsku drevnu istoriju, gospodine. Ubeđen sam da je mogu pronaći."
<BR>&nbsp;&nbsp;&nbsp;&nbsp;&nbsp;"Mislim da ne bih mogao da ubedim veće da sa vama pošalje i neki ratni brod."
<BR>&nbsp;&nbsp;&nbsp;&nbsp;&nbsp;"Ne, ja to ne bih ni želeo. To bi mi više štetilo nego koristilo. Potreban mi je brod-jednosed, sa dovoljno energije da odem tamo i vratim se."
<BR>&nbsp;&nbsp;&nbsp;&nbsp;&nbsp;I tako je Mandamus po drugi put posetio Zemlju; spustio se u spoljašnju oblast jednog od manjih gradova. Uz pomešano osećanje olakšanja i zadovoljstva, pronašao je nekoliko robota na predodređenom mestu i ostao je sa njima kako bi izvesno vreme nadzirao njihov rad, izdao je nekoliko naređenja u vezi sa tim radom i izvršio neka tanana podešavanja u njihovom programiranju.
<BR>&nbsp;&nbsp;&nbsp;&nbsp;&nbsp;A zatim se, ispraćen nezainteresovanim pogledima nekolicine primitivnih poljoprivrednih robota zemaljske izrade, Mandamus uputio ka obližnjem gradu.
<BR>&nbsp;&nbsp;&nbsp;&nbsp;&nbsp;Bio je to sračunat rizik i Mandamus, koji nije bio nikakav neustrašivi junak, mogao je da oseti kako mu srce neugodno lupa u grudima. Ali sve je dobro prošlo. Straža na kapiji bila je nemalo iznenađena kada se na ulazu pojavilo ljudsko biće koje je pokazivalo sve znake da je izvesno vreme provelo na otvorenom.
<BR>&nbsp;&nbsp;&nbsp;&nbsp;&nbsp;Međutim, Mandamus je imao dokumenta iz kojih se videlo da je Naseljivač i čuvar je slegnuo ramenima. Naseljivačima nisu smetala otvorena prostranstva i uopšte se nije moglo reći da je za njih bilo neuobičajeno da krenu na kraće izlete kroz polja i šume koje leže oko neupečatljivih gornjih slojeva gradova koji su štrčali iznad tla.
<BR>&nbsp;&nbsp;&nbsp;&nbsp;&nbsp;Čuvar je samo bacio letimičan pogled na njegova dokumenta i niko drugi mu ih više nije tražio. Mandamusov nezemaljski naglasak (trudio se da govori što manje auroranski) bio je prihvaćen bez primedbi i koliko je on mogao da se razabere, niko se nije zapitao nije li on možda Svemirac. A i zašto bi? Prošlo je dva veka od kada su Svemirci imali stalnu isturenu postaju na Zemlji; sada je tu bilo svega nekoliko službenih emisara sa svetova Svemiraca, a u poslednje vreme taj broj se sve više osipao. Zemljani iz provincija se možda nisu ni sećali da Svemirci postoje.
<BR>&nbsp;&nbsp;&nbsp;&nbsp;&nbsp;Mandamus je pomalo brinuo da neko ne primeti njegove providne rukavice koje je uvek nosio ili čepove za nos, ali ništa se nije dogodilo. Niko mu nije branio da se vrzma po gradu niti da putuje u druge gradove. Imao je dovoljno novca za to, a novac je na Zemlji otvarao sva vrata (a, iskreno govoreći, i na svetovima Svemiraca).
<BR>&nbsp;&nbsp;&nbsp;&nbsp;&nbsp;Navikao se da ga roboti ne slede u stopu, a kada je u pojedinim gradovima nailazio na vlastite humanoidne robote sa Aurore, morao je pomno da im objašnjava kako ne smeju da ga slede. Saslušao je njihove izveštaje, izdao im uputstva koja su tražili i udesio sve za dalje pošiljke robota van grada. Na kraju je pronašao put da se vrati na svoj brod i otišao.
<BR>&nbsp;&nbsp;&nbsp;&nbsp;&nbsp;Niko nije ometao njegov odlazak, kao što ga niko nije ometao ni pri dolasku.
<BR>&nbsp;&nbsp;&nbsp;&nbsp;&nbsp;"U stvari", reče on zamišljeno Amadiru, "ti Zemljani i nisu baš varvari."
<BR>&nbsp;&nbsp;&nbsp;&nbsp;&nbsp;"Zaista?"
<BR>&nbsp;&nbsp;&nbsp;&nbsp;&nbsp;"Čak postoji nešto opojno u njihovoj predusretljivosti."
<BR>&nbsp;&nbsp;&nbsp;&nbsp;&nbsp;"Počinjete li vi da žalite što ste se upustili u ovu rabotu?"
<BR>&nbsp;&nbsp;&nbsp;&nbsp;&nbsp;"Pomalo mi se gadila, dok sam lutao među njima, razmišljjući o tome kako oni ne znaju šta im se sprema. Ne mogu sebe da nateram da uživam u onome što činim."
<BR>&nbsp;&nbsp;&nbsp;&nbsp;&nbsp;"Razume se da možete, Mandamuse. Razmišljajte o tome da ćete, kada posao bude obavljen, sa izvesnošću moći da računate na mesto upravnika Instituta i da ćete ga se ubrzo potom domoći. To će vam omiliti ovaj posao."
<BR>&nbsp;&nbsp;&nbsp;&nbsp;&nbsp;Od tada je Amadiro budno motrio na Mandamusa.
<BR>&nbsp;&nbsp;&nbsp;&nbsp;&nbsp;51b.
<BR>&nbsp;&nbsp;&nbsp;&nbsp;&nbsp;Na svom trećem putovanju Mandamus se gotovo oslobodio ranije nelagodnosti, te se ponašao gotovo kao pravi Zemljanin. Projekat je lagano napredovao, ali počele su da se javljaju nepredviđene teškoće.
<BR>&nbsp;&nbsp;&nbsp;&nbsp;&nbsp;Za vreme svojih ranijih poseta nije imao nikakvih problema sa zdravljem, ali tokom ove treće... bez sumnje zbog prevelikog poverenja... mora da je nešto zakačio. Izvesno vreme mu je cureo nos i mučio ga je kašalj.
<BR>&nbsp;&nbsp;&nbsp;&nbsp;&nbsp;Posetio je jedan od gradskih dispanzera, gde je dobio injekciju gamaglobulina od koje mu je odmah bilo bolje, ali dispanzer ga je više zastrašio od same bolesti. Znao je da su svi koji su se tamo nalazili verovatno bolovali od neke zarazne bolesti, ili su bili u kontaktu sa obolelima.
<BR>&nbsp;&nbsp;&nbsp;&nbsp;&nbsp;Ali sada se konačno ponovo nalazio okružen tihim poretkom Aurore i bio je neverovatno zahvalan zbog toga. Slušao je Amadirov izveštaj o solarijanskoj krizi.
<BR>&nbsp;&nbsp;&nbsp;&nbsp;&nbsp;"Zar ništa o tome niste čuli?" upita Amadiro.
<BR>&nbsp;&nbsp;&nbsp;&nbsp;&nbsp;Mandamus odmahnu glavom. "Ništa, gospodine. Zemlja je neverovatno provincijalan svet. Osam stotina gradova sa ukupno osam milijardi ljudi... koje ne zanima ništa drugo do osam stotina gradova sa ukupno osam milijardi ljudi. Pomislili biste da Naseljivači postoje samo zato da bi posetili Zemlju, a da Svemirci uopšte ne postoje. Zaista, vesti u svakom gradu devedeset posto vremena posvećuju zbivanjima u samom tom gradu. Zemlja je jedan zatvoren, klaustrofobičan svet, kako u mentalnom tako i u fizičkom pogledu."
<BR>&nbsp;&nbsp;&nbsp;&nbsp;&nbsp;"Pa ipak, tvrdite da nisu varvari."
<BR>&nbsp;&nbsp;&nbsp;&nbsp;&nbsp;"Klaustrofobija ne podrazumeva nužno varvarizam. Prema njihovim merilima, oni su civilizovani."
<BR>&nbsp;&nbsp;&nbsp;&nbsp;&nbsp;"Prema njihovim merilima!... Ali nema veze. Naš trenutni problem jeste Solarija. Nijedan od svetova Svemiraca neće se pokrenuti. Načelo nemešanja ističe se kao najvažnije, a isto tako i tvrdnja da Solarija sama treba da reši svoje unutrašnje probleme. Naš vlastiti predsedavajući je nepokretan kao i svi drugi, iako je Fastolf mrtav i njegova pogubna ruka više ne počiva na svima nama. Ja ne mogu ništa da učinim... dok sam ne postanem predsedavajući."
<BR>&nbsp;&nbsp;&nbsp;&nbsp;&nbsp;Mandamus primeti: "Kako mogu da pretpostavljaju da Solarija ima unutrašnje probleme u koje se niko ne sme mešati kada su Solarijanci otišli?"
<BR>&nbsp;&nbsp;&nbsp;&nbsp;&nbsp;Amadiro ironično odvrati: "Kako to da ste vi odmah uočili da je to glupo, a oni nisu?... Ističu da ne postoji nikakav čvrst dokaz da su svi Solarijanci otišli i sve dok su oni... ili bar neki od njih... još možda na planeti, nijedan drugi svet Svemiraca nema prava da se nepozvan nameće."
<BR>&nbsp;&nbsp;&nbsp;&nbsp;&nbsp;"Kako objašnjavaju odsustvo zračenja?"
<BR>&nbsp;&nbsp;&nbsp;&nbsp;&nbsp;"Kažu da su se Solarijanci možda preselili pod zemlju ili da su možda razvili komunikacionu tehnologiju koja ne zrači. Takođe kažu da niko nije video Solarijance kako odlaze i da oni apsolutno nemaju gde da odu. Razume se, da ih niko nije video kako odlaze, jer niko nije gledao."
<BR>&nbsp;&nbsp;&nbsp;&nbsp;&nbsp;Mandamus reče: "Kako obrazlažu tvrdnju da Solarijanci nisu imali gde da pođu? Postoji mnogo praznih svetova."
<BR>&nbsp;&nbsp;&nbsp;&nbsp;&nbsp;"Obrazlažu je time da Solarijanci nisu u stanju da žive bez svojih mnogobrojnih robota, a sve nisu mogli da povedu sa sobom. Da su, na primer, došli ovamo, šta mislite koliko bismo robota mogli da im dodelimo... ako bismo uopšte ijednog mogli?"
<BR>&nbsp;&nbsp;&nbsp;&nbsp;&nbsp;"A kako glasi vaša tvrdnja koja se protivi ovoj?"
<BR>&nbsp;&nbsp;&nbsp;&nbsp;&nbsp;"Nemam je. Pa ipak, bez obzira na to da li su otišli ili ne, situacija je čudna i zbunjujuća i prosto je neverovatno da niko neće ni prstom da makne da je ispita. Sve sam ih upozoravao, koliko je to bilo u mojoj moći, da će inercija i apatija izazvati našu propast; a čim svetovi Naseljivača shvate da Solarija jeste... ili je možda... ostala prazna, oni neće oklevati da ispitaju stvar. Ti ljubitelji čopora su bezumno znatiželjni, što bih želeo da smo i mi, bar povremeno. Oni će, ni ne razmislivši dva puta, rizikovati život ako je u pitanju neki profit."
<BR>&nbsp;&nbsp;&nbsp;&nbsp;&nbsp;"Kakav profit u ovom slučaju, dr Amadiro?"
<BR>&nbsp;&nbsp;&nbsp;&nbsp;&nbsp;"Ako su Solarijanci otišli, oni su, nužno ostavili za sobom gotovo sve svoje robote. Oni jesu... ili su bili... naročito daroviti robotičari, a Naseljivači, iako neizmerno mrze robote, neće oklevati da ih prisvoje i nama pošalju kao zalogu za povoljne kredite Svemiraca . U stvari, oni su to već nagovestili.
<BR>&nbsp;&nbsp;&nbsp;&nbsp;&nbsp;Dva naseljivačka broda već su se spustila na Solariju. Uputili smo im protest, ali oni će se sigurno oglušiti o njega, a isto je tako izvesno da mi ništa više nećemo preduzeti. Upravo suprotno. Neki svetovi Svemiraca se potajno raspituju o vrsti robota koji će možda biti spašeni i o tome kolika će im biti cena."
<BR>&nbsp;&nbsp;&nbsp;&nbsp;&nbsp;"Moguće je", reče tiho Mandamus.
<BR>&nbsp;&nbsp;&nbsp;&nbsp;&nbsp;"Zar je takođe moguće da se mi ponašamo upravo onako kako su to predvideli naseljivački agenti za propagandu? Da li se mi ponašamo kao da propadamo i pretavaramo u razvodnjenu masu dekadencije?"
<BR>&nbsp;&nbsp;&nbsp;&nbsp;&nbsp;"Čemu ponavljati njihove stalno iste reči, gospodine? Stvar je u tome što smo mi mirni i civilizovani i što nas još niko nije otčepio. Da jeste, uzvratili bismo ravnom merom i ubeđen sam da bismo protivnika zgromili. Još smo daleko ispred njih u tehnološkom pogledu."
<BR>&nbsp;&nbsp;&nbsp;&nbsp;&nbsp;"Ali šteta koju bismo sami pretrpeli ne bi bila baš prijatna."
<BR>&nbsp;&nbsp;&nbsp;&nbsp;&nbsp;"Što znači da ne smemo biti suviše spremni da uletimo u rat. Ako je Solarija napuštena i Naseljivači žele da je opljačkaju, možda bi trebalo da im to dopustimo. Konačno, predviđam da ćemo u toku nekoliko narednih meseci svi biti primorani da nešto preduzmemo."
<BR>&nbsp;&nbsp;&nbsp;&nbsp;&nbsp;Preko Amadirovog lica pređe prilično pohlepan i okrutan izraz. "Meseci?"
<BR>&nbsp;&nbsp;&nbsp;&nbsp;&nbsp;"Siguran sam u to. Prva stvar za koju se moramo pobrinuti jeste da ne dozvolimo da nas isprovociraju. Sve ćemo pokvariti ako se upustimo u neki nepotreban sukob i pretrpimo štetu... čak i u slučaju da pobedimo... koja nam nije potrebna. Konačno, za kratko vreme, izvojevaćemo potpunu pobedu i bez borbe i bez pretrpljene štete. Jadna Zemlja!"
<BR>&nbsp;&nbsp;&nbsp;&nbsp;&nbsp;"Ako nameravate da ih žalite", primeti Amadiro s lažnom lakoćom, "možda im ništa nećete ni učiniti."
<BR>&nbsp;&nbsp;&nbsp;&nbsp;&nbsp;"Upravo suprotno", reče hladno Mandamus. "Žalim ih upravo stoga što sam čvrsto rešen da im nešto učinim... i što znam da će to biti objavljeno... Bićete predsedavajući!"
<BR>&nbsp;&nbsp;&nbsp;&nbsp;&nbsp;"A vi ćete biti upravnik Instituta."
<BR>&nbsp;&nbsp;&nbsp;&nbsp;&nbsp;"Nizak položaj u poređenju s vašim."
<BR>&nbsp;&nbsp;&nbsp;&nbsp;&nbsp;"A posle moje smrti?" gotovo zareža Amadiro.
<BR>&nbsp;&nbsp;&nbsp;&nbsp;&nbsp;"Ne razmišljam o tako dalekoj budućnosti."
<BR>&nbsp;&nbsp;&nbsp;&nbsp;&nbsp;"Potpuno sam..." poče Amadiro, ali ga prekide uporno zujanje jedinice za primanje poruka. Ni ne pogledavši u tom pravcu i gotovo automatski, Amadiro prinese šaku izlaznom prorezu. Zagledao se u tanku traku hartije koja se pojavila i na njegovom licu se pojavi jedan spori smešak.
<BR>&nbsp;&nbsp;&nbsp;&nbsp;&nbsp;"Ona dva broda koja su se spustila na Solariju", reče on.
<BR>&nbsp;&nbsp;&nbsp;&nbsp;&nbsp;"Da, gospodine?" upita Mandamus namrštivši se.
<BR>&nbsp;&nbsp;&nbsp;&nbsp;&nbsp;"Uništena! Oba su uništena!"
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"U eksplozivnom blesku zračenja, koji je lako bilo uočiti iz svemira. Shvatate li šta to znači? Solarijanci ipak nisu otišli i najslabiji od naših svetova lako može izaći nakraj sa naseljivačkim brodovima. Naseljivači su dobili po nosu i neće to tako lako zaboraviti... Evo, Mandamuse, pročitajte sami."
<BR>&nbsp;&nbsp;&nbsp;&nbsp;&nbsp;Mandamus odgurnu hartiju. "Ali to nužno ne znači da se Solarijanci još nalaze na planeti. Mogli su ih jednostavno namamiti u neku klopku."
<BR>&nbsp;&nbsp;&nbsp;&nbsp;&nbsp;"U čemu je razlika? Lični napad ili zamka, brodovi su uništeni."
<BR>&nbsp;&nbsp;&nbsp;&nbsp;&nbsp;"Ovog puta su ih uhvatili na prepad. Šta će se dogoditi sledećeg puta kada budu pripremljeni? I šta ako taj događaj shvate kao nemarni napad Svemiraca."
<BR>&nbsp;&nbsp;&nbsp;&nbsp;&nbsp;"Odgovorićemo da su se Solarijanci naprosto branili od namerne naseljivačke invazije."
<BR>&nbsp;&nbsp;&nbsp;&nbsp;&nbsp;"Ali, gospodine, zar predlažete da vodimo bitku rečima? Šta ako Naseljivačima nije stalo do priče, već na uništenje svojih brodova gledaju kao na ratni čin i smesta nam uzvrate?"
<BR>&nbsp;&nbsp;&nbsp;&nbsp;&nbsp;"Zašto bi?"
<BR>&nbsp;&nbsp;&nbsp;&nbsp;&nbsp;"Zato što su isto onoliko bezumni kao i mi kada im se povredi ponos; može se reći da su još bezumniji, pošto su skloniji nasilju."
<BR>&nbsp;&nbsp;&nbsp;&nbsp;&nbsp;"Biće potučeni."
<BR>&nbsp;&nbsp;&nbsp;&nbsp;&nbsp;"Sami priznajete da bismo pretrpeli neprihvatljivu štetu, čak i ako budu potučeni."
<BR>&nbsp;&nbsp;&nbsp;&nbsp;&nbsp;"Šta hoćete od mene? Nije Aurora uništila te brodove."
<BR>&nbsp;&nbsp;&nbsp;&nbsp;&nbsp;"Ubedite predsedavajućeg da kategorički izjavi kako Aurora nema nikakve veze s tim, da nijedan od svetova Svemiraca nema ništa s tim, da je za tu akciju odgovorna jedino Solarija. "
<BR>&nbsp;&nbsp;&nbsp;&nbsp;&nbsp;"Da napustimo Solariju? To bi predstavljalo kukavički čin."
<BR>&nbsp;&nbsp;&nbsp;&nbsp;&nbsp;Mandamus zasija od uzuđenja. "Dr Amadiro, zar nikad niste čuli za nešto što se naziva strateškim povlačenjem? Ubedite svetove Svemiraca da nakratko ustuknu; poslužite se nekim uverljivim izgovorom. U pitanju je svega nekoliko meseci dok naši planovi na Zemlji ne sazru. Za sve druge biće teško da ustuknu i da budu pomirljivi prema Svemircima, jer ne znaju šta se sprema... ali mi znamo. U stvari, vi i ja, koji posedujemo naročito znanje, možemo gledati na ovaj događaj kao na poklon koji nam je došao od bića koja su ranije nazivali bogovima. Pustimo Naseljivače da se zabavljaju Solarijom dok im se sprema propast... koju ne primećuju... na Zemlji... Ili biste više voleli da budemo uništeni na samoj ivici konačne pobede?"
<BR>&nbsp;&nbsp;&nbsp;&nbsp;&nbsp;Amadiro ustuknu pred direktnim sjajem iz duboko usađenih očiju njegovog sabesednika.
<BR>
<BR>&nbsp;&nbsp;&nbsp;&nbsp;&nbsp;52.
<BR>&nbsp;&nbsp;&nbsp;&nbsp;&nbsp;Amadiru nikada nije bilo teže nego u razdoblju koje je usledilo pošto su uništeni naseljivački brodovi. Srećom, uspeo je da ubedi predsedavajućeg da sledi politiku koju je Amadiro nazavao "majstorsko izvrdavanje". Ova fraza je zaokupila maštu predsedavajućeg, iako je predstavljala čistu glupost. Pored toga, predsedavajući je bio dobar u majstorskom izvrdavanju.
<BR>&nbsp;&nbsp;&nbsp;&nbsp;&nbsp;Teže je bilo sa ostalima iz veća. Ozlojeđen, Amadiro je iscrpeo svu svoju snagu opisujući užase rata i potrebu odabiranja odgovarajućeg trenutka za napad... a ne pogrešnog... ako rata već mora biti. Smislio je neverovatna objašnjenja kojima je tumačio zašto još nije pravi trenutak i koristio ih je u raspravama sa vođama ostalih svetova Svemiraca. Trebalo se počesto pozivati na Aurorinu prirodnu hegemoniju kako bi ih naterao na ustupke.
<BR>&nbsp;&nbsp;&nbsp;&nbsp;&nbsp;Ali kada je stigao kapetan D. Ž. Bejli sa svojim brodom i onim svojim zahtevom, Amadiro je osetio da više ništa ne može da preduzme. Ovo je prevršilo svaku meru.
<BR>&nbsp;&nbsp;&nbsp;&nbsp;&nbsp;"To je sasvim nemoguće", reče Amadiro. "Zar ćemo mu dozvoliti da se spusti na Auroru, sa svojom bradom, smešnom odećom, nerazumljivim naglaskom? Zar trebam da zahtevam od veća da pristane da mu preda jednu Svemirku? To bi bilo bez presedana u našoj istoriji. Jednu Svemirku!"
<BR>&nbsp;&nbsp;&nbsp;&nbsp;&nbsp;Mandamus suvo primeti: "Uvek ste upravo o toj Svemirki govorili kao o 'Solarijanki'."
<BR>&nbsp;&nbsp;&nbsp;&nbsp;&nbsp;"Ona i jeste 'Solarijanka' za nas, ali svi će u njoj gledati Svemirku kada se umeša jedan Naseljivač. Ako se njegov brod spusti na Solariju, a on nagoveštava da hoće, može biti uništen kao i ostali, zajedno s njim i tom ženom. Moji me neprijatelji tada mogu optužiti, ne sasvim bez razloga, za ubistvo... što moja politička karijera možda ne bi izdržala."
<BR>&nbsp;&nbsp;&nbsp;&nbsp;&nbsp;Mandamus reče: "Umesto toga, mislite na činjenicu da smo proveli gotovo sedam godina u radu na konačnom uništenju Zemlje i da nas sada deli svega nekoliko meseci od završetka tog projekta. Hoćemo li sada da rizikujemo rat i naprečac da upropastimo sve što smo učinili kada smo tako blizu konačnoj pobedi?"
<BR>&nbsp;&nbsp;&nbsp;&nbsp;&nbsp;Amadiro zatrese glavom. "Ali ja nemam izbora, moj prijatelju. Veće me ne bi podržalo ako bih pokušao da se prepirem s njima oko toga da li tu ženu treba predati jednom Naseljivaču. Sama činjenica da sam to predložio bila bi iskorišćena protiv mene. Moja politička karijera bila bi uzdrmana, a pride bismo možda imali i rat na grbači. Pa ipak, pomisao da jedna Svemirka može umreti u službi jednog Naseljivača sasvim je nepodnošljiva."
<BR>&nbsp;&nbsp;&nbsp;&nbsp;&nbsp;"Neko bi još mogao da pomisli da vam je Solarijanka draga."
<BR>&nbsp;&nbsp;&nbsp;&nbsp;&nbsp;"Znate da nije. Svim srcem žalim što nije umrla pre dvadeset dekada, ali ne na ovaj način, ne na jednom naseljivačkom brodu. Ipak, trebalo bi da stalno imam na umu da je ona vaša pretkinja u petom pokolenju."
<BR>&nbsp;&nbsp;&nbsp;&nbsp;&nbsp;Mandamus ga pogleda nešto strožije nego obično. "Kakve to veze ima sa mnom? Ja sam Svemirac-pojedinac, svestan sebe i svog društva. Ja nisam član nekog plemenskog konglomerata koji štuje pretke."
<BR>&nbsp;&nbsp;&nbsp;&nbsp;&nbsp;Mandamus na trenutak zaćuta, a njegovo mršavo lice poprimi izraz jake usredsređenosti. "Dr Amadiro", nastavi on, "zar ne biste mogli da objasnite veću da tu moju pretkinju uzimaju ne kao Svemirca-taoca, već samo zbog njenog jedinstvenog poznavanja Solarije, na kojoj je provela detinjstvo i mladost, i da je ona stoga bitna karika u istraživanju, a da to istraživanje može biti korisno čak i za nas u istoj meri kao i za Naseljivače? Budimo iskreni, zar ne bi bilo poželjno da saznamo šta su to nameračili ti bedni Solarijanci? Ta žena će verovatno po povratku podneti izveštaj o proteklim događajima... ako preživi."
<BR>&nbsp;&nbsp;&nbsp;&nbsp;&nbsp;Amadiro isturi donju usnu. "To bi moglo uspeti ako žena dobrovoljno krene na brod, ako jasno stavi do znanja da je razumela važnost tog poduhvata i ako bude voljna da ispuni svoju patriotsku dužnost. Nezamislivo je da na brod dospe silom."
<BR>&nbsp;&nbsp;&nbsp;&nbsp;&nbsp;"Pa, pretpostavimo onda da ja odem da posetim tu moju pretkinju i pokušam da je ubedim da se dobrovoljno ukrca; takođe pretpostavimo da vi porazgovarate s tim Naseljivačem-kapetanom putem hipertalasa i kažete mu da se on može spustiti na Auroru i dobiti tu ženu ako uspe da je ubedi da svojevoljno krene s njim... ili da bar kaže da će dobrovoljno poći s njim, bez obzira na to da li hoće ili ne."
<BR>&nbsp;&nbsp;&nbsp;&nbsp;&nbsp;"Čini mi se da ne možemo ništa izgubiti ako se bar toliko potrudimo, ali ne vidim kako možemo da uspemo."
<BR>
<BR>&nbsp;&nbsp;&nbsp;&nbsp;&nbsp;Pa ipak, na Amadirovo iznenađenje, pobedili su. Zapanjeno je slušao Mandamusa dok mu je iznosio pojedinosti.
<BR>&nbsp;&nbsp;&nbsp;&nbsp;&nbsp;"Pokrenuo sam pitanje humanoidnih robota", reče Mandamus, "i sasvim je jasno da ona o njima ništa ne zna, na osnovu čega zaključujem da ni Fastolf nije ništa o njima znao. To je bila jedna od onih stvari koje su me izjedale. Zatim sam nadugačko i naširoko pričao o svojim precima, tako da sam je primorao da govori o Zemljaninu Eliji Bejliju."
<BR>&nbsp;&nbsp;&nbsp;&nbsp;&nbsp;"Šta o njemu?" upita strogo Amadiro.
<BR>&nbsp;&nbsp;&nbsp;&nbsp;&nbsp;"Ništa, sem što je govorila o njemu i prisećala se. Ovaj Naseljivač Bejlijev je potomak, pa sam mislio da će možda s više naklonosti gledati na njegov zahtev nego što bi to inače činila na zahtev nekog običnog Naseljivača."
<BR>&nbsp;&nbsp;&nbsp;&nbsp;&nbsp;U svakom slučaju, upalilo je i tokom nekoliko narednih dana Amadiro je osećao olakšanje koje je zamenilo gotovo neprestani pritisak kojem je bio izložen od početka solarijanske krize.
<BR>&nbsp;&nbsp;&nbsp;&nbsp;&nbsp;Ali to je potrajalo svega nekoliko dana.
<BR>
<BR>&nbsp;&nbsp;&nbsp;&nbsp;&nbsp;53.
<BR>&nbsp;&nbsp;&nbsp;&nbsp;&nbsp;Jedna od stvari koje su, bar do sada, išle Amadiru u prilog za vreme solarijanske krize bila je ta što nije viđao Vasiliju.
<BR>&nbsp;&nbsp;&nbsp;&nbsp;&nbsp;Ovo sigurno ne bi bilo pravo vreme da se vidi s njom. Nije želeo da ga uznemiruje svojom zabrinutošću zbog nekog tamo robota za koga je tvrdila da je njen... potpuno prenebegavajući legalnost situacije... i to u vreme kada je u jeku bila jedna prava kriza. Niti je želeo da se izlaže svađi koja bi lako mogla da plane između nje i Mandamusa oko toga ko će biti naredni upravnik Instituta.
<BR>&nbsp;&nbsp;&nbsp;&nbsp;&nbsp;U svakom slučaju, gotovo je već odlučio da će Mandamus biti njegov naslednik. Tokom solarijanske krize stalno je motrio na ono što je važno. Čak i onda kada je Amadiro bio uzdrman, Mandamus je ostajao ledeno hladan. Mandamus je bio taj koji je smatarao da je moguće da ta Solarijanka dobrovoljno pođe sa naseljivačkim bratom i on je bio taj koji ju je vešto naveo da to učini.
<BR>&nbsp;&nbsp;&nbsp;&nbsp;&nbsp;A ako njegov plan za uništenje Zemlje uspe, jer trebalo bi da uspe... mora da uspe... onda je Amadiro mogao pretpostaviti da će Mandamus na kraju dogurati i do predsedavajućeg u veću. To bi čak bilo i pravedno, mislio je Amadiro, u trenutku retkog izliva nesebičnosti.
<BR>&nbsp;&nbsp;&nbsp;&nbsp;&nbsp;I tako, te večeri uopšte nije mislio na Vasiliju. Napustio je Institut sa malim vodom robota koji su se postarali da bezbedno stigne do svog površinskog vozila. To površinsko vozilo kojim je upravljao robot, dok su druga dvojica sedela sa njim na zadnjem sedištu, tiho je prolazilo kroz sumrak i ledenu kišu i konačno ga dovelo do njegove nastambe, gde su ga nova dva robota uvela unutra. I sve to vreme nije mislio na Vasiliju.
<BR>&nbsp;&nbsp;&nbsp;&nbsp;&nbsp;A kada ju je potom našao kako u njegovoj dnevnoj sobi gleda komplikovan balet robota na njegovom hipertalaseru, dok je nekoliko Amadirovih robota stajalo u svojim nišama, a dva njena iza stolice u kojoj je sedela, nije u prvi mah bio toliko besan koliko iznenađen.
<BR>&nbsp;&nbsp;&nbsp;&nbsp;&nbsp;Bilo mu je potrebno izvesno vreme da ovlada disanjem u dovoljnoj meri kako bi mogao da progovori, a zatim ga je obuzeo bes i on grubo reče: "Šta ćeš ovde? Kako si ušla?"
<BR>&nbsp;&nbsp;&nbsp;&nbsp;&nbsp;Vasilija je bila dosta smirena. Konačno, i očekivala je da se Amadiro pojavi: "Kako, šta ću ovde?" ponovi ona. "Čekam tebe. Ušla sam vrlo lako. Tvoji roboti me dovoljno dobro poznaju po izgledu, a poznato im je i kakav položaj zauzimam u Institutu. Zašto me ne bi pustili da uđem ako ih prethodno ubedim da imam zakazan sastanak s tobom?"
<BR>&nbsp;&nbsp;&nbsp;&nbsp;&nbsp;"Koji nemaš. Povredila si moju privatnost."
<BR>&nbsp;&nbsp;&nbsp;&nbsp;&nbsp;"U stvari, i nisam. Postoji granica do koje možeš igrati na poverenje kod tuđih robota. Pogledaj ih. Ni za trenutak me nisu ispustili iz vida. Da sam želela da diram tvoje stvari, da preturam po tvojim hartijama, da na bilo koji način iskoristim tvoje odsustvo, uveravam te da to ne bih mogla da učinim. Moja dva robota ne bi bila u stanju da iziđu nakraj s njima."
<BR>&nbsp;&nbsp;&nbsp;&nbsp;&nbsp;"Znaš li", reče gorko Amadiro, "da si se ponela potpuno nesvemirski. Zaslužuješ prezir i ja ti ovo neću zaboraviti."
<BR>&nbsp;&nbsp;&nbsp;&nbsp;&nbsp;Vasilija kao da je malo prebledela kada je čula koje prideve vezuje uz nju. Ona prozbori dubokim, odlučnim glasom: "I nadam se da nećeš zaboraviti, Keldene, jer ono što sam učinila, učinila sam zbog tebe... i ako bih u ovom trenutku postupila onako kako ti smatraš da bi trebalo, ja bih otišla i ostavila te da i dalje celog života izigravaš poraženog čoveka, što si i bio poslednjih dvadeset dekada."
<BR>&nbsp;&nbsp;&nbsp;&nbsp;&nbsp;"Neću ostati poraženi čovek... bez obzira na to šta ti učinila."
<BR>&nbsp;&nbsp;&nbsp;&nbsp;&nbsp;Vasilija reče: "Zvučiš kao da si uveren u to, ali, vidiš, ti ne znaš ono što ja znam. Moram ti reći da ćeš bez mog učešća ostati poražen. Uopšte me se ne tiče šta imaš na umu. Ne tiče me se ni šta je taj tankousni, ledeni Mandamus zakuvao za tebe..."
<BR>&nbsp;&nbsp;&nbsp;&nbsp;&nbsp;"Zašto njega pominješ?" žurno upita Amadiro.
<BR>&nbsp;&nbsp;&nbsp;&nbsp;&nbsp;"Zato što to želim", reče Vasilija sa izvesnim zadovoljstvom. "Bilo šta da je učinio ili misli da čini... nemoj se bojati, nemam pojma šta bi to moglo biti... neće uspeti. Ja možda ne znam ništa o tome, ali znam da neće uspeti. "
<BR>&nbsp;&nbsp;&nbsp;&nbsp;&nbsp;"Trabunjaš gluposti", reče Amadiro.
<BR>&nbsp;&nbsp;&nbsp;&nbsp;&nbsp;"Bilo bi ti bolje da saslušaš te gluposti, Keldene, ako ne želiš da se sve sruši. I ne samo ti, već verovatno i svetovi Svemiraca, svi odreda. Možda ipak nećeš želeti da me saslušaš. Možeš da biraš. Šta si odlučio?"
<BR>&nbsp;&nbsp;&nbsp;&nbsp;&nbsp;"Zašto bih te saslušao? Kakav bih razlog mogao da imam za tako nešto?"
<BR>&nbsp;&nbsp;&nbsp;&nbsp;&nbsp;"Kao prvo, rekla sam ti da se Solarijanci pripremaju da napuste svoj svet. Da si me tada poslušao, ne bi te iznenadili kada su to i učinili."
<BR>&nbsp;&nbsp;&nbsp;&nbsp;&nbsp;"Solarijsnka kriza još će ispasti na naše dobro."
<BR>&nbsp;&nbsp;&nbsp;&nbsp;&nbsp;"Ne, neće", reče Vasilija. "Može ti se učiniti da hoće, ali neće. Uništiće te... bez obzira na to šta preduzimaš da ne dospeš u nevolju... sem ako mi ne dozvoliš da kažem ono što imam."
<BR>&nbsp;&nbsp;&nbsp;&nbsp;&nbsp;Amadirove usne su bile bele i lagano su podrhtavale. Dva veka poraza koje je Vasilija pomenula ostavili su traga na njemu i solarijanska kriza mu, što se toga tiče, nije pomogla, te mu je tako nedostajalo unutrašnje snage da izda naređenje svojim robotima da je isprate, kao što je trebalo da učini. On mrzvoljno reče: "Kaži ukratko šta imaš."
<BR>&nbsp;&nbsp;&nbsp;&nbsp;&nbsp;"Ne bi poverovao u ono što imam da ti kažem, ako ti to ne iznesem na svoj način. Možeš me u svakom trenutku prekinuti, ali time ćeš uništiti svetove Svemiraca. Razume se, nadživeće oni mene i neću ja biti ta koju će pominjati istorija... naseljivačka istorija, uzgred budi rečeno... kao najveću zapamćenu pogrešku. Da nastavim?"
<BR>&nbsp;&nbsp;&nbsp;&nbsp;&nbsp;Amadiro se sklupča u stolici. "Nastavi, a kada završiš - pođi."
<BR>&nbsp;&nbsp;&nbsp;&nbsp;&nbsp;"I nameravam, Keldene, sem, razume se, ako me ne zamoliš... vrlo ljubazno... da ostanem i pomognem ti. Da počnem?"
<BR>&nbsp;&nbsp;&nbsp;&nbsp;&nbsp;Amadiro ništa ne odgovori, te Vasilija krenu s pričom. "Već sam ti rekla da sam za vreme svog boravka na Solariji postala svesna nekih veoma čudnih ustrojstava pozitronskih kola koja su oni projektovali, kola za koja sam stekla utisak... veoma snažan... da predstavljaju pokušaje stvaranja telepatskih robota. Šta me je nagnalo da steknem takav utisak?"
<BR>&nbsp;&nbsp;&nbsp;&nbsp;&nbsp;Amadiro gorko odvrati: "Ne znam kakvi patološki porivi mogu da utiču na tvoje mišljenje."
<BR>&nbsp;&nbsp;&nbsp;&nbsp;&nbsp;Vasilija na to odvrati grimasom. "Hvala ti, Keldene. Nekoliko meseci sam provela razmišljajući o tome, dok mi nije postalo jasno da nije u pitanju nikakva patologija, već izvesno potisnuto sećanje. Vratila sam se u mislima u detinjstvo kada mi je Fastolf, koga sam tada smatrala ocem, u jednom od svojih darežljivih raspoloženja... tu i tamo bi eksperimentisao sa darežljivošću, znaš... poklonio robota."
<BR>&nbsp;&nbsp;&nbsp;&nbsp;&nbsp;"Opet o Žiskaru?" promrlja nestrpljivo Amadiro.
<BR>&nbsp;&nbsp;&nbsp;&nbsp;&nbsp;"Da, o Žiskaru. Uvek o Žiskaru. Bila sam pubertetlijka i već sam imala instinkt robotičara, ili bi možda trebalo da kažem da sam rođena s tim instinktom. Tada sam dosta slabo znala matematiku, ali sam lako shvatala ustrojstva. Tokom dekada, moje znanje matematike se znatno poboljšalo, ali smatram da nisam otišla dalje u shvatanju ustrojstava. Moj otac je imao običaj da kaže: 'Mala Vas'... takođe je eksperimentisao sa deminutivima da bi utvrdio kakav utisak će to ostaviti na mene... 'ti si genije za ustrojstva'. I ja mislim da jesam..."
<BR>&nbsp;&nbsp;&nbsp;&nbsp;&nbsp;Amadiro reče: "Poštedi me... Priznaću da si genijalna. U međuvremenu, još nisam večerao, da li si toga svesna?"
<BR>&nbsp;&nbsp;&nbsp;&nbsp;&nbsp;"Pa", odvrati Vasilija oštro, "naruči večeru i pozovi me da ti se pridružim."
<BR>&nbsp;&nbsp;&nbsp;&nbsp;&nbsp;Mršteći se, Amadiro nemarno podiže ruku i napravi jedan hitar pokret. Istog časa postade uočljivo tiho kretanje užurbanih robota.
<BR>&nbsp;&nbsp;&nbsp;&nbsp;&nbsp;Vasilija reče: "Imala sam običaj da se poigravam sa Žiskarovim ustrojstvima kola. Otišla bih kod Fastolfa... moga oca, kakvim sam ga tada smatrala... i pokazivala bih mu ustrojstvo. Ponekad bi zatresao glavom, nasmejao se i rekao: 'Ako to dodaš umu jadnog Žiskara, on više neće biti u stanju da govori i trpeće dosta veliki bol.' Sećam se da sam ga jednom upitala da li Žiskar odista može da oseti bol, a moj otac je odgovorio: 'Ne znam šta bi mogao da oseti, ali ponašao bi se kao što bismo se mi ponašali da trpimo veliki bol, te stoga isto tako možemo reći da bi i on osećao bol.'
<BR>&nbsp;&nbsp;&nbsp;&nbsp;&nbsp;Ili bih mu odnela neko od mojih ustrojstava, a on bi se popustljivo nasmešio i rekao: 'Pa, to mu neće naškoditi, mala Vas, a bilo bi i zanimljivo pokušati.'
<BR>&nbsp;&nbsp;&nbsp;&nbsp;&nbsp;I ja bih tako činila. Ponekad bih izvadila ono što sam prethodno umetnula, a ponekad bih ostavljala. Nisam se ja poigravala Žiskarom iz nekog sadizma, kao što pretpostavljam da bih mogla pasti u iskušenje da činim da sam neko drugi. Nema zbora da sam veoma volela Žiskara i da nisam želela da ga povredim. Kada mi se učinilo da je Žiskar posle kog od mojih poboljšanja... uvek sam o njima razmišljala kao o poboljšanjima... počeo slobodnije da govori ili da reaguje brže i zanimljivije... i kada je izgledalo da mu ono nije naškodilo... ostavljala bih ga.
<BR>&nbsp;&nbsp;&nbsp;&nbsp;&nbsp;A tada jednog dana..."
<BR>&nbsp;&nbsp;&nbsp;&nbsp;&nbsp;Robot koji je stajao kod Amadirovog lakta ne bi se usudio da prekine gosta osim u slučaju neke velike potrebe, ali Amadiro je odmah shvatio na šta ovaj čeka. Stoga reče: "Da li je večera gotova?"
<BR>&nbsp;&nbsp;&nbsp;&nbsp;&nbsp;"Da, gospodine", odvrati robot.
<BR>&nbsp;&nbsp;&nbsp;&nbsp;&nbsp;Amadiro prilično nervozno pokaza u Vasilijinom pravcu. "Pozivam te da večeraš sa mnom."
<BR>&nbsp;&nbsp;&nbsp;&nbsp;&nbsp;Uputili su se u Amadirovu trpezariju, u koju Vasilija nikada ranije nije ušla. Amadiro je ipak bio privatno lice i svi su znali da potpuno zanemaruje čari društvenog života. Više no jednom mu je rečeno da bi brže napredovao na političkom planu ako bi priređivao prijeme u svojoj kući, a on bi se uvek nasmešio i odvratio: "Suviše visoka cena."
<BR>&nbsp;&nbsp;&nbsp;&nbsp;&nbsp;Vasilija pomisli kako je njegov nameštaj verovatno bio tako običan i jednoličan stoga što se on nije zabavljao. Nigde nije videla jednostavnije postavljen sto, posuđe i pribor za jelo. A zidovi su predstavljali jednobojne vertikalne površine. Kada se sve sabere, čovek je u ovoj prostoriji lako mogao da izgubi apetit, pomisli ona.
<BR>&nbsp;&nbsp;&nbsp;&nbsp;&nbsp;Supa kojom su započeli obrok... neki bistri buljon... bila je isto tako obična kao i nameštaj, i ona stade preko volje da je jede.
<BR>&nbsp;&nbsp;&nbsp;&nbsp;&nbsp;Amadiro primeti: "Draga moja Vasilija, i sama vidiš da sam strpljiv. Nemam ništa protiv da napišeš autobiografiju ako želiš. Ali zar zaista nameravaš da mi izrecituješ nekoliko poglavlja iz nje? Ako je to u pitanju, moram ti bez uvijanja reći da me uopšte ne zanima."
<BR>&nbsp;&nbsp;&nbsp;&nbsp;&nbsp;Vasilija odvrati: "Ubrzo će te i te kako zanimati. Ako ti je, pak, stalo da i dalje doživljavaš neuspehe i ako baš želiš da ne dosegneš ni jedan cilj koji sebi postaviš, samo reci. Ješću ćuteći, a kada završim otići ću. Je li to ono što želiš?"
<BR>&nbsp;&nbsp;&nbsp;&nbsp;&nbsp;Amadiro uzdahnu: "Pa, nastavi, Vasilija."
<BR>&nbsp;&nbsp;&nbsp;&nbsp;&nbsp;Vasilija reče: "A tada sam jednog dana došla do ustrojstva koje je bilo celovitije, ugodnije i primamljivije od bilo kog koje sam ikada ranije videla ili, tako mi svega, koje sam od tada videla. Žarko sam želela da ga pokažem ocu, ali on je bio na nekakvom sastanku ili nečem, sličnom na nekom drugom svetu.
<BR>&nbsp;&nbsp;&nbsp;&nbsp;&nbsp;Nisam znala kada će da se vrati, pa sam sklonila svoje ustrojstvo, ali svakog dana zagledala bih ga sa sve većim zanimanjem i prema njemu počela da osećam sve veće divljenje. Konačno, više nisam mogla da čekam. Jednostavno, nisam mogla. Izgledalo je tako divno da sam pomislila kako bi bilo glupo čak i pretpostaviti da bi ono moglo nekome nauditi. Bila sam još dete u svojoj drugoj dekadi i još nisam u potpunosti uspela da nadrastem neodgovorno ponašanje, te sam tako modifikovala Žiskarov um ugradivši u njega to ustrojstvo.
<BR>&nbsp;&nbsp;&nbsp;&nbsp;&nbsp;Odista mu nije naudilo. To je odmah bilo jasno. Odgovarao mi je sa savršenom lakoćom... i činilo mi se... da je mnogo brže shvatao i da je bio daleko inteligentniji nego ranije. Bio mi je privlačniji i počela sam da ga volim više nego pre.
<BR>&nbsp;&nbsp;&nbsp;&nbsp;&nbsp;Bila sam oduševljena, ali sam istovremeno bila i nervozna. Šta sam učinila... modifikovala sam Žiskara, a da se prethodno nisam posavetovala sa Fastolfom... što je bilo u suprotnosti sa svim pravilima koja je Fastolf odredio za mene i ja sam to dobro znala. Ipak, bilo mi je jasno da neću ukloniti ono što sam učinila. Dok sam modifikovala Žiskarov um pravdala sam se sama pred sobom da je to samo privremeno i da ću uskoro poništiti promene koje sam izvršila. Međutim, kada sam završila modifikovanje, postalo mi je jasno da ih neću poništiti. Jednostavno, nisam imala nameru da to učinim. U stvari, nikada više nisam izvršila nijednu promenu na Žiskaru iz straha da ne poremetim ono što sam već bila učinila.
<BR>&nbsp;&nbsp;&nbsp;&nbsp;&nbsp;Niti sam ikada rekla Fastolfu šta sam učinila. Uništila sam sve zapise o veličanstvenom ustrojstvu koje sam stvorila, a Fastolf nikada nije saznao da je Žiskar bio modifikovan bez njegovog znanja. Nikada!
<BR>&nbsp;&nbsp;&nbsp;&nbsp;&nbsp;A zatim je svako krenuo svojim putem, Fastolf i ja, ali Fastolf nije želeo da se odrekne Žiskara. Urlala sam da on pripada meni, da ga volim, ali Fastolf nikada nije dozvoljavao da se njegova ljubazna blagonaklonost, kojom je paradirao celog života... ta ljubav za sve stvari, bile velike ili male... ispreči na putu njegovim vlastitim željama. Dobila sam druge robote do kojih mi uopšte nije bilo stalo, ali Žiskara je zadržao za sebe.
<BR>&nbsp;&nbsp;&nbsp;&nbsp;&nbsp;A kada je umro, ostavio je Žiskara Solarijanki... poslednja gorka pilula za mene."
<BR>&nbsp;&nbsp;&nbsp;&nbsp;&nbsp;Amadiro je tek uspeo da iziđe nakraj sa pola lososa prelivenog začinjenom pavlakom. "Ako mi sve ovo pričaš s namerom da se lakše dokopaš Žiskara, koji sada pripada Solarijanki, slobodno zaboravi. Već sam ti objasnio zašto ne mogu da poništim Fastolfov testament."
<BR>&nbsp;&nbsp;&nbsp;&nbsp;&nbsp;"Nije to sve, Keldene," reče Vasilija. "Ima tu nešto još važnije. Mnogo važnije. Želiš li da sada prestanem?"
<BR>&nbsp;&nbsp;&nbsp;&nbsp;&nbsp;Amadiro zategnu usne u mehanički osmeh. "Kada sam te već ovako dugo slušao, nastaviću da izigravam ludaka i saslušaću te do kraja."
<BR>&nbsp;&nbsp;&nbsp;&nbsp;&nbsp;"Ispao bi lud kada to ne bi učinio, jer sada prelazim na ono glavno. Nikada nisam prestala da mislim na Žiskara i na okrutnost i nepravdu koja me je lišila njega, ali, ne znam ni sama zašto, nikada nisam razmišljala o ustrojstvu prema kome sam ga modifikovala bez ičijeg znanja. Sasvim sam uverena da ne bih mogla ponovo da izradim to ustrojstvo da sam pokušala, a ukoliko me pamćenje još služi, ono nije nalikovalo ničemu što sam srela u robotici dok... dok, nakratko, nisam videla nešto što mu je nalikovalo za vreme mog boravka na Solariji.
<BR>&nbsp;&nbsp;&nbsp;&nbsp;&nbsp;To solarijansko ustrojstvo mi se učinilo poznato, ali nisam znala zašto. Bilo mi je potrebno nekoliko nedelja napetog razmišljanja dok iz nekog dobro sakrivenog dela svoje podsvesti nisam izvukla tu škakljivu pomisao na ustrojstvo koje sam pre dvadeset pet dekada ni iz čega izmaštala.
<BR>&nbsp;&nbsp;&nbsp;&nbsp;&nbsp;Čak ni tada nisam mogla do u tančina da se setim svog ustrojstva. Znam samo da je solarijansko ustrojstvo samo njegova bleda senka. Predstavljalo je tek krajnje ogoljeni nagoveštaj nečega što sam ja zarobila u čudovišno složenoj simetriji. Ali ja sam to solarijansko ustrojstvo promatrala kroz iskustvo koje sam sakupila tokom dvadeset pet dekada pomnog bavljenja teorijom robotike i stekla sam utisak da je posredi telepatija. Ako me je to jednostavno, tek neznatno zanimljivo ustrojstvo podsetilo na tako nešto, šta je onda moj original tek predstavljao... stvar koju sam izmislila kao dete i na koju nikada kasnije nisam nabasala?"
<BR>&nbsp;&nbsp;&nbsp;&nbsp;&nbsp;Amadiro reče: "Stalno govoriš da prelaziš na ono glavno, Vasilija. Da li bih ispao potpuno nerazuman ako bih te zamolio da prestaneš da kukaš, prisećaš se i jednostavnim rečima mi saopštiš u čemu je stvar?"
<BR>&nbsp;&nbsp;&nbsp;&nbsp;&nbsp;Vasilija prozbori: "Vrlo rado. Pokušavam da ti saopštim, Keldene, da sam, sasvim nesvesno, pretvorila Žiskara u telepatskog robota i da je on takav ostao do dana danšnjeg."
<BR>
<BR>&nbsp;&nbsp;&nbsp;&nbsp;&nbsp;54.
<BR>&nbsp;&nbsp;&nbsp;&nbsp;&nbsp;Amadiro je dugo ostao zagledan u Vasiliju i pošto je priča, kako izgleda, bila završena, vratio se svom lososu prelivenom začinjenom pavlakom koga je zamišljeno nastavio da jede.
<BR>&nbsp;&nbsp;&nbsp;&nbsp;&nbsp;Zatim je rekao: "Nemoguće! Zar smatraš da sam idiot?"
<BR>&nbsp;&nbsp;&nbsp;&nbsp;&nbsp;"Smatram da si prava pravcata pogreška", izjavi Vasilija. "Ne kažem da je Žiskar u stanju da čita razgovore u umovima, da može da prenosi i prima reči ili ideje. To možda jeste nemoguće, čak i u teoriji. Ali sasvim sam sigurna da je u stanju da otkriva osećanja, opšte mentalne aktivnosti i možda čak i da ih modifikuje."
<BR>&nbsp;&nbsp;&nbsp;&nbsp;&nbsp;Amadiro zavrte glavom i to žestoko. "Nemoguće!"
<BR>&nbsp;&nbsp;&nbsp;&nbsp;&nbsp;"Nemoguće? Razmisli malo. Pre dvadeset dekada gotovo si ostvario svoje ciljeve. Fastolf ti je stajao na milost i nemilost, imao si za saveznika predsedavajućeg - Hordera. I šta se dogodilo? Zašto je sve pošlo naopako?"
<BR>&nbsp;&nbsp;&nbsp;&nbsp;&nbsp;"Zemljanin...", poče Amadiro, zagrcnuvši se kada se setio tih događaja.
<BR>&nbsp;&nbsp;&nbsp;&nbsp;&nbsp;"Zemljanin", oponašala ga je Vasilija. "Zemljanin. Ili je to bila Solarijanka? Nijedno od njih! Nijedno! Bio je to Žiskar, koji se tamo sve vreme nalazio. Naslućivao je. Podešavao je."
<BR>&nbsp;&nbsp;&nbsp;&nbsp;&nbsp;"Zašto bi on bio zainteresovan? On je robot."
<BR>&nbsp;&nbsp;&nbsp;&nbsp;&nbsp;"Robot odan svom gospodaru, Fastolfu. Prema prvom zakonu, on je trebalo da se brine o tome da se Fastolfu ne dogodi ništa loše, a kako je telepata, on taj zakon nije mogao da poistoveti samo sa nanošenjem fizičkog bola. Znao je da će Fastolf, ako ne bude mogao da radi po svome, ako ne bude mogao da ohrabri nastanjivanje naseljivih svetova u Galaksiji, doživeti duboko razočarenje... što bi u Žiskarovoj telepatskoj Vaseljeni predstavljalo 'nanošenje bola'. Nije mogao da dozvoli da se to dogodi i umešao se kako bi to sprečio."
<BR>&nbsp;&nbsp;&nbsp;&nbsp;&nbsp;"Ne, ne, ne", pobuni se zgroženo Amadiro. "Ti želiš da stvari tako stoje, iz neke svoje divlje, romantične čežnje, ali one nisu takve zbog toga. I ja se isto tako dobro sećam šta se dogodilo. Kriv je Zemljanin. Nikakav robot telepata nije potreban da bi se objasnili ti događaji."
<BR>&nbsp;&nbsp;&nbsp;&nbsp;&nbsp;"A šta se nadalje događalo, Keldene?" upita Vasilija. "Da li si ikada tokom dvadeset dekada uspeo da pobediš Fastolfa? Uz sve činjenice koje su išle tebi u prilog, kada je bilo očigledno da je Fastolfova politika pogubna, da li si ikada mogao da pridobiješ većinu u veću? Da li si ikada bio u stanju da u dovoljnoj meri pokolebaš predsedavajućeg kako bi se domogao stvarne moći?"
<BR>&nbsp;&nbsp;&nbsp;&nbsp;&nbsp;"Kako to objašnjavaš, Keldene? Zemljanin nije nijednom bio na Aurori tokom svih tih dekada. Mrtav je već preko šesnaest dekada, njegov bedni kratki život okončao se posle nekih osam dekada. A ti si i dalje trpeo neuspehe... Imaš dosje ispunjen nenadmašnim brojem pogrešaka. Čak i sada, kada Fastolfa više nema, da li si uspeo da u potpunosti iskoristiš to što se njegov savez raspao ili smatraš da te uspeh i dalje zaobilazi?
<BR>&nbsp;&nbsp;&nbsp;&nbsp;&nbsp;Šta je preostalo? Nema više Zemljanina. Nema više Fastolfa. Žiskar je bio taj koji je sve vreme delao protiv tebe... a Žiskar je i dalje tu. On je sada u istoj onoj meri odan Solarijanki kao što je bio Fastolfu, a ja mislim da ta Solarijanka baš nema razloga da te voli."
<BR>&nbsp;&nbsp;&nbsp;&nbsp;&nbsp;Amadirovo lice se iskrivi u masku besa i osujećenosti. "To nije tačno. Ništa od ovoga nije tačno. Imaš priviđenja."
<BR>&nbsp;&nbsp;&nbsp;&nbsp;&nbsp;Vasilija je ostala sasvim hladna. "Ne, nemam priviđenja. Ja objašnjavam ono što se događa. Objasnila sam ti ono što ti nisi bio u stanju da objasniš. Ili možda imaš neko alternativno objašnjenje?... Ja ti mogu obezbediti lek. Prebaci Žiskara iz Solarijankinog vlasništva u moje i - sasvim iznenada - sve će ti ići na ruku."
<BR>&nbsp;&nbsp;&nbsp;&nbsp;&nbsp;"Ne", reče Amadiro. "Meni već sve ide na ruku."
<BR>&nbsp;&nbsp;&nbsp;&nbsp;&nbsp;"Možda ti tako misliš, ali oni neće tako misliti, sve dok Žiskar bude radio protiv tebe. Bez obzira na to koliko budeš blizu pobede, sve će se istopiti ako ne budeš imao Žiskara na svojoj strani. To se dogodilo pre dvadeset dekada; dogodiće se i sada."
<BR>&nbsp;&nbsp;&nbsp;&nbsp;&nbsp;Amadirovo lice se iznenada razvedri. On reče: "Pa, kada bolje o tome razmislim, pošto ni ti ni ja ne posedujemo Žiskara, nije ni važno, jer ću ti dokazati da Žiskar nije telepata. Da je Žiskar telepata, kao što tvrdiš, da poseduje sposobnost da sređuje stvari onako kako se njemu dopada ili kako se dopada onom ljudskom biću koje ga poseduje, zašto bi onda dozvolio da Solarijnka bude odvedena, vrlo verovatno, u smrt?"
<BR>&nbsp;&nbsp;&nbsp;&nbsp;&nbsp;"Smrt? O čemu ti to pričaš, Keldene?"
<BR>&nbsp;&nbsp;&nbsp;&nbsp;&nbsp;"Znaš li ti, Vasilija, da su dva naseljivačka broda uništena na Solariji? Ili možda u poslednje vreme ništa drugo nisi radila do sanjala ustrojstva i nezaboravne dane detinjstva kada si modifikovala svog omiljenog robota?"
<BR>&nbsp;&nbsp;&nbsp;&nbsp;&nbsp;"Sarkazam ti ne priliči, Keldene. Čula sam za naseljivačke brodove na vestima. Šta se dogodilo s njima?"
<BR>&nbsp;&nbsp;&nbsp;&nbsp;&nbsp;"To se uputio da otkrije treći naseljivački brod. I on može biti uništen."
<BR>&nbsp;&nbsp;&nbsp;&nbsp;&nbsp;"Može. S druge, pak, strane preduzeće izvesne mere predostrožnosti."
<BR>&nbsp;&nbsp;&nbsp;&nbsp;&nbsp;"I preduzeo je. Zatražio je i dobio Solarijanku, smatrajući da ona poznaje planetu dovoljno dobro da im omogući da izbegnu uništenje."
<BR>&nbsp;&nbsp;&nbsp;&nbsp;&nbsp;Vasilija reče: "To je malo verovatno, pošto ona tamo nije bila dvadeset dekada."
<BR>&nbsp;&nbsp;&nbsp;&nbsp;&nbsp;"Tačno. Znači, može se reći da će ona tamo umreti zajedno s njima. Meni lično to ništa ne bi značilo. Bio bih oduševljen da nestane, a verujem i ti. A pored toga, to bi nam omogućilo da uložimo žalbu svetovima Naseljivača, a njima bi bilo teško da dokažu kako je Aurora namerno uništila te brodove. Da li bismo mi uništili jednu od naših? Postavlja se pitanje, Vasilija, zašto bi Žiskar, ako poseduje moći koje ti tvrdiš da poseduje - i odanost - dozvolio Solarijanki da dobrovoljno pristane da bude povedena u vrlo verovatnu smrt?"
<BR>&nbsp;&nbsp;&nbsp;&nbsp;&nbsp;Vasilija je bila zatečena. "Zar je dobrovoljno pošla?"
<BR>&nbsp;&nbsp;&nbsp;&nbsp;&nbsp;"Krajnje dobrovoljno. Odmah je prihvatila. Politički bi bilo nemoguće prisiliti je na to protiv njene volje."
<BR>&nbsp;&nbsp;&nbsp;&nbsp;&nbsp;"Ali, ne razumem..."
<BR>&nbsp;&nbsp;&nbsp;&nbsp;&nbsp;"Nema šta da se razume sem toga da je Žiskar običan robot."
<BR>&nbsp;&nbsp;&nbsp;&nbsp;&nbsp;Vasilija je na trenutak ostala sleđena na stolici, šake prislonjene uz bradu. Zatim lagano reče: "Robotima nije dozvoljen pristup na svetove Naseljivača niti na brodove Naseljivača. To znači da je otišla sama. Bez robota."
<BR>&nbsp;&nbsp;&nbsp;&nbsp;&nbsp;"Nije, razume se da nije. Morali su da prime njene lične robote ako su želeli da dobrovljno krene. Poveli su tog robota koji imitira čoveka, toga Denila, a drugi je bio"... on zastade a zatim prošišta... "Žiskar. Ko drugi? Što znači da i taj tvoj čudovišni robot iz snova takođe ide ka svojoj propasti. On više ne može..."
<BR>&nbsp;&nbsp;&nbsp;&nbsp;&nbsp;Glas mu odjednom zamre. Vasilija je ustala, sevajući očima, zarumenjena lica.
<BR>&nbsp;&nbsp;&nbsp;&nbsp;&nbsp;"Hoćeš da kažeš da je Žiskar otišao? Da nije na ovom svetu, već na naseljivačkom brodu? Keldene, može se desiti da si nas sve uništio!"
<BR>
<BR>&nbsp;&nbsp;&nbsp;&nbsp;&nbsp;55.
<BR>&nbsp;&nbsp;&nbsp;&nbsp;&nbsp;Nijedno od njih dvoje nije završilo obrok.
<BR>&nbsp;&nbsp;&nbsp;&nbsp;&nbsp;Vasilija je žurno izišla iz trpezarije i nestala u toaletu. Amadiro se borio da ostane hladno logičan, vikao je na nju kroz zatvorena vrata, sasvim svestan da time narušava svoje dostojanstvo.
<BR>&nbsp;&nbsp;&nbsp;&nbsp;&nbsp;Izvikivao je: "To je još jedna potvrda da je Žiskar tek običan robot. Zašto bi inače dobrovoljno krenuo na Solariju da bude uništen sa svojom vlasnicom?"
<BR>&nbsp;&nbsp;&nbsp;&nbsp;&nbsp;Konačno se više nije čuo zvuk vode koja teče i pljuskanja i Vasilija se pojavila sveže umivena i gotovo ledeno smirena.
<BR>&nbsp;&nbsp;&nbsp;&nbsp;&nbsp;Ona reče: "Ti odista ne razumeš, zar ne? Zadivljuješ me, Keldene. Razmisli. Žiskar nikada ne može dospeti u opasnost, sve dok je u stanju da utiče na ljudske umove, je li tako? Isti je slučaj i sa Solarijankom, tako dugo dok joj je Žiskar odan. Naseljivač koji je odveo Solarijanku mora da je za vreme razgovora sa njom otkrio da na Solariji nije bila dvadeset dekada, tako da je malo verovatno da je nastavio da veruje, posle toga, kako će mu ona biti od neke velike pomoći. Pored nje poveo je i Žiskara, ali nije mogao znati da mu Žiskar može biti od pomoći... Ili je možda mogao da zna?"
<BR>&nbsp;&nbsp;&nbsp;&nbsp;&nbsp;Ona malo razmisli, a zatim lagano nastavi: "Ne, on to nikako nije mogao znati. Ako niko za dvadeset dekada nije otkrio da Žiskar poseduje izvesne mentalne sposobnosti, onda to znači da je Žiskaru stalo da niko to ne nasluti... a ako je to tačno, onda to niko nije mogao ni naslutiti."
<BR>&nbsp;&nbsp;&nbsp;&nbsp;&nbsp;Amadiro pakosno primeti: "Ti tvrdiš da si to smislila."
<BR>&nbsp;&nbsp;&nbsp;&nbsp;&nbsp;Vasilija odvrati: "Posedovala sam naročito znanje, Keldene, pa čak mi ni ono nije pomoglo da ranije sagledam ono što je očigledno... a i sada sam to uspela samo zbog onog nagoveštaja na Solariji. Žiskar mora da je i u tom pogledu zamaglio moj um, jer bih ja inače odavno shvatila. Pitam se da li je Fastolf znao..."
<BR>&nbsp;&nbsp;&nbsp;&nbsp;&nbsp;"Koliko je lakše", reče uznemireno Amadiro, "prihvatiti jednostavnu činjenicu da je Žiskar samo robot."
<BR>&nbsp;&nbsp;&nbsp;&nbsp;&nbsp;"Ti bi prečicom do uništenja, Keldene, ali mislim da ti neću dozvoliti da to učiniš, bez obzira na to koliko ti to želeo. Ispada da je taj Naseljivač došao po Solarijanku i poveo je sa sobom, iako je otkrio da će mu ona biti od male... ili čak nikakve... koristi. A Solarijanka je dobrovoljno pošla, iako je verovatno zazirala od toga da se nađe na jednom naseljivačkom brodu sa zaraženim varvarima... i iako joj je bilo jasno da na Solariji lako može nastradati.
<BR>&nbsp;&nbsp;&nbsp;&nbsp;&nbsp;Čini mi se da je to sve Žiskarovo maslo, da je on primorao tog Naseljivača da bez razloga i dalje zahteva da Solarijanka krene s njim, a Solarijanku da bez razloga pristane."
<BR>&nbsp;&nbsp;&nbsp;&nbsp;&nbsp;Amadiro reče: "Ali zašto? Smem li postaviti to jednostavno pitanje. Zašto?"
<BR>&nbsp;&nbsp;&nbsp;&nbsp;&nbsp;"Pretpostavljam, Keldene, da je Žiskar osetio da bi trebalo da se skloni sa Aurore... Da li je mogao da pogodi da sam na najboljem putu da razotkrijem njegovu tajnu? Ako je to u pitanju, onda on nije siguran da bi uz pomoć svoje sadašnje sposobnosti mogao sa mnom da iziđe nakraj. Konačno, ja sam vešt robotičar. Pored toga, setio bi se da mi je nekada pripadao, a robot ne zanemaruje olako zahteve na vernost. Možda je osećao da je jedini način da zaštiti Solarijanku bio taj da je skloni od mog uticaja."
<BR>&nbsp;&nbsp;&nbsp;&nbsp;&nbsp;Ona podiže pogled prema Amadiru i reče odlučno: "Keldene, moramo ga vratiti. Ne smemo dozvoliti da pomaže Naseljivačima u ostvarenju njihovih ciljeva, u bezbednom raju nekog naseljivačkog sveta. Počinio je već dosta štete ovde među nama. Moramo ga vratiti i ti se moraš postarati da mi legalno pripadne. Uveravam te da sam u stanju da iziđem s njim nakraj i da ga primoram da radi za nas. Ne zaboravi! Ja sam jedina koja može s njim da iziđe nakraj."
<BR>&nbsp;&nbsp;&nbsp;&nbsp;&nbsp;Amadiro reče: "Ne vidim razloga za brigu. Pošto je on običan robot, što je najverovatnije, biće uništen na Solariji i mi ćemo ih se oboje rešiti, i njega i Solarijanke. A ako je ono što ti tvrdiš da jeste, što je malo verovatno, on neće biti uništen na Solariji, ali tada će morati da se vrati na Auroru. Konačno, ta Solarijanka, iako nije rođena na Aurori, živela je na Aurori suviše dugo da bi bila u stanju da se suoči sa životom među varvarima... a kada stane da navaljuje da se vrate u civilizaciju, Žiskar neće imati izbora i moraće da se vrati s njom."
<BR>&nbsp;&nbsp;&nbsp;&nbsp;&nbsp;Vasilija reče: "Zar ti, Keldene, i pored svega još ne razumeš kakve sposobnosti Žiskar poseduje. Ako on oseti da je bitno da ne bude na Aurori, lako može da podesi Solarijankina osećanja tako da ona podnese život na nekom naseljivačkom svetu, isto onako kako ju je primorao da se dobrovoljno ukrca na jedan naseljivački brod."
<BR>&nbsp;&nbsp;&nbsp;&nbsp;&nbsp;"Pa, ako bude potrebe, jednostavno možemo pod pratnjom sprovesti taj naseljivački brod... sa Solarijankom i Žiskarom... nazad na Auroru."
<BR>&nbsp;&nbsp;&nbsp;&nbsp;&nbsp;"Kako misliš to da izvedeš?"
<BR>&nbsp;&nbsp;&nbsp;&nbsp;&nbsp;"Može se izvesti. Nismo mi budale ovde na Aurori, kakvim nas ti očigledno smatraš, dok za sebe misliš da si jedina razumna osoba na ovoj planeti. Taj naseljivački brod se uputio na Solariju da ispita zbog čega su uništena prethodna dva broda, ali nadam se da ne misliš kako nameravamo da zavisimo od njegove dobre volje ili od dobre volje te Solarijanke. Poslali smo na Solariju naša dva ratna broda i ne očekujemo da oni zapadnu u neprilike. Ako se Solarijanci još nalaze na planeti, možda su u stanju da unište primitivne naseljivačke brodove, ali neće biti u stanju ni ogrebotinu da nanesu jednoj auroranskoj ratnoj letilici. Ako, stoga, naseljivački brod, uz pomoć neke Žiskarove čarolije..."
<BR>&nbsp;&nbsp;&nbsp;&nbsp;&nbsp;"Kakve čarolije", prekide ga oporo Vasilija. "Umni uticaj."
<BR>&nbsp;&nbsp;&nbsp;&nbsp;&nbsp;"Ako, pak, naseljivački brod, iz bilo kog razloga, uspe da napusti površinu Solarije, naši brodovi će mu preseći put i ljubazno ga zamoliti da im bude isporučena Solarijanka i njena dva robota. Ako to ne uspe, insistiraće na tome da naseljivački brod sledi naš brod do Aurore. U pitanju neće biti nikakvo neprijateljstvo. Naš brod će samo pratiti jednu Auroranku po nacionalnosti do sveta na kome joj se nalazi dom. Kada se jednom Solarijanka i njena dva robota iskrcaju na Auroru, naseljivačkom brodu biće dozvoljeno da nastavi kuda god želi."
<BR>&nbsp;&nbsp;&nbsp;&nbsp;&nbsp;Vasilija klonulo klimnu: "To mi dobro zvuči, Keldene, ali znaš li šta pretpostavljam da će se dogoditi?"
<BR>&nbsp;&nbsp;&nbsp;&nbsp;&nbsp;"Šta, Vasilija?"
<BR>&nbsp;&nbsp;&nbsp;&nbsp;&nbsp;"Mislim da će naseljivački brod napustiti Solariju, ali da to neće biti slučaj i sa našim ratnim brodovima. Šta god da se nalazi na Solariji, Žiskar može s tim izići nakraj, ali plašim se da to niko drugi nije u stanju."
<BR>&nbsp;&nbsp;&nbsp;&nbsp;&nbsp;"Ako do toga dođe", odvrati Amadiro uz odvratan osmeh, "priznaću da možda nečeg i ima u tom tvom maštanju. Ali neće se dogoditi."
<BR>
<BR>&nbsp;&nbsp;&nbsp;&nbsp;&nbsp;56.
<BR>&nbsp;&nbsp;&nbsp;&nbsp;&nbsp;Nerednog jutra, Vasilijin glavni lični robot, pomno izrađen da predstavlja ženu, prišao je njenom krevetu. Vasilija se pokrenula i ne otvorivši oči upitala: "Šta je bilo, Nadila?" (Nije bilo potrebe da otvara oči. Već mnogo dekada niko nije prišao njenom krevetu sem Nadile.)
<BR>&nbsp;&nbsp;&nbsp;&nbsp;&nbsp;Nadila umilno reče: "Gospođo, dr Amadiro traži da dođete u Institut."
<BR>&nbsp;&nbsp;&nbsp;&nbsp;&nbsp;Vasilija otvori oči. "Koliko je sati?"
<BR>&nbsp;&nbsp;&nbsp;&nbsp;&nbsp;"Sada je 05,17, gospođo."
<BR>&nbsp;&nbsp;&nbsp;&nbsp;&nbsp;"Još nije svanulo?" Vasilija je bila ozlojeđena.
<BR>&nbsp;&nbsp;&nbsp;&nbsp;&nbsp;"Tako je,gospođo."
<BR>&nbsp;&nbsp;&nbsp;&nbsp;&nbsp;"Kada želi da dođem?"
<BR>&nbsp;&nbsp;&nbsp;&nbsp;&nbsp;"Sada, gospođo."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Njegovi roboti nas nisu o tome obavestili, ali kažu da je važno."
<BR>&nbsp;&nbsp;&nbsp;&nbsp;&nbsp;Vasilija smaknu sa sebe krevetske čaršave. "Prvo ću doručkovati, Nadila, a pre doručka ću se istuširati. Obavesti Amadirove robote da se smeste u niše za posetioce i sačekaju. Ako budu navaljivali da požurim, podseti ih da se nalaze u mojoj nastambi."
<BR>&nbsp;&nbsp;&nbsp;&nbsp;&nbsp;Vasilija je bila besna što su je uznemirili i nije bez potrebe žurila. Doterivala se brižljivije nego obično i doručkovala sporije nego obično. (Inače nije bila od onih koji na te stvari troše mnogo vremena.) U vestima koje je gledala nije pronašla ništa što bi joj objasnilo Amadirov poziv.
<BR>&nbsp;&nbsp;&nbsp;&nbsp;&nbsp;U vreme kada je površinskim vozilom (u kome su se pored nje nalazila i četiri robota - dva Amadirova i dva njena) stigla do Instituta, sunce se upravo pomaljalo na obzorju.
<BR>&nbsp;&nbsp;&nbsp;&nbsp;&nbsp;Amadiro podiže pogled i reče: "Konačno si stigla." Zidovi njegove kancelarije još su bili sjajni, mada njihova svetlost više nije bila potrebna.
<BR>&nbsp;&nbsp;&nbsp;&nbsp;&nbsp;"Izvini", reče Vasilija ukočeno. "Potpuno mi je jasno da je pravi greh početi s radom u cik zore."
<BR>&nbsp;&nbsp;&nbsp;&nbsp;&nbsp;"Poštedi me svojih igara, Vasilija, molim te. Uskoro ću morati da budem u sali gde zaseda veće. Predsedavajući je još duže budan od mene. Vasilija, ponizno ti se izvinjavam što sam sumnjao u tvoje reči."
<BR>&nbsp;&nbsp;&nbsp;&nbsp;&nbsp;"Znači da je naseljivački brod bezbedno napustio planetu?"
<BR>&nbsp;&nbsp;&nbsp;&nbsp;&nbsp;"Da. A jedan od naših brodova je uništen, kao što si i predvidela. Taj podatak još nije obelodanjen, ali vest će na kraju ipak procureti, to se podrazumeva."
<BR>&nbsp;&nbsp;&nbsp;&nbsp;&nbsp;Vasilijine oči se raširiše. Ona je predskazala takav ishod s više spoljašnje uverenosti nego što ju je u sebi osećala, ali ovo očigledno nije bio trenutak da to prizna. Stoga je izjavila: "Znači, priznaješ da Žiskar poseduje neobične moći."
<BR>&nbsp;&nbsp;&nbsp;&nbsp;&nbsp;Amadiro oprezno reče: "Ne smatram da je to i matematički dokazano, ali voljan sam da to prihvatim u svetlosti novih informacija. Mene zanima šta bi trebalo da bude naš naredni korak. Veće ne zna ništa o Žiskaru i ja smatram da mu ni ne treba reći."
<BR>&nbsp;&nbsp;&nbsp;&nbsp;&nbsp;"Drago mi je, Keldene, što ti je bar to jasno."
<BR>&nbsp;&nbsp;&nbsp;&nbsp;&nbsp;"Ali ti si ta koja razume Žiskara i ti najbolje znaš šta bi trebalo preduzeti. Šta da kažem veću i kako da im objasnim akciju, a da ne otkrijem celu istinu?"
<BR>&nbsp;&nbsp;&nbsp;&nbsp;&nbsp;"Zavisi. Pošto je naseljivački brod napustio Solariju, kuda se uputio? Znamo li to? Konačno, ako se vraća na Auroru, ne treba ništa da činimo, već samo da se pripremimo za njegov dolazak."
<BR>&nbsp;&nbsp;&nbsp;&nbsp;&nbsp;"Ne dolazi na Auroru", reče značajno Amadiro. "Izgleda da si i u tom pogledu bila u pravu. Žiskar... pod pretpostavkom da je on šef parade... izgleda da je odlučio da i dalje ostane po strani. Presreli smo poruke upućene sa broda na njihov svet. Razume se, šifrovane, ali ne postoji nijedna naseljivačka šifra koju nismo..."
<BR>&nbsp;&nbsp;&nbsp;&nbsp;&nbsp;"Pretpostavljam da su i oni naše dešifrovali. Pitam se zašto se svi ne složite da se šalju nešifrovane poruke i da tako uštedite sebi mnogo truda."
<BR>&nbsp;&nbsp;&nbsp;&nbsp;&nbsp;Amadiro odmahnu rukom. "Pusti sad to. Stvar je u tome što se naseljivački brod vraća na vlastitu planetu."
<BR>&nbsp;&nbsp;&nbsp;&nbsp;&nbsp;"Sa Solarijankom i robotima?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Siguran si? Da ih možda nisu ostavili na Solariji?"
<BR>&nbsp;&nbsp;&nbsp;&nbsp;&nbsp;"Sigurni smo", reče nestrpljivo Amadiro. "Navodno je Solarijanka zaslužna što su poleteli."
<BR>&nbsp;&nbsp;&nbsp;&nbsp;&nbsp;"Ona? Na koji način?"
<BR>&nbsp;&nbsp;&nbsp;&nbsp;&nbsp;"Još ne znamo."
<BR>&nbsp;&nbsp;&nbsp;&nbsp;&nbsp;Vasilija reče: "To mora da je bio Žiskar. Udesio je da izgleda da je za sve zaslužna Solarijanka."
<BR>&nbsp;&nbsp;&nbsp;&nbsp;&nbsp;"A šta sada da radimo?"
<BR>&nbsp;&nbsp;&nbsp;&nbsp;&nbsp;"Moramo vratiti Žiskara."
<BR>&nbsp;&nbsp;&nbsp;&nbsp;&nbsp;"Da, ali kako da ubedim veće da rizikuje međuzvezdanu krizu da bi vratili jednog robota?"
<BR>&nbsp;&nbsp;&nbsp;&nbsp;&nbsp;"Uopšte ne moraš, Keldene. Zatraži da vrate Solarijanku, što sigurno imamo pravo da zahtevamo. Da li bi uopšte mogao, makar na trenutak, da pomisliš da bi se ona vratila bez svojih robota? Ili da bi Žiskar dozvolio Solarijanki da se vrati bez njega? Ili da bi taj svet Naseljivača želeo da zadrži robote, ako bi se Solarijanka vratila? Traži nju. Odlučno. Ona je auroranski građanin, pozajmljen za posao na Solariji, posao je obavljen, te ona sada mora biti odmah vraćena. Neka to zvuči ratoborno, kao da predstavlja ratnu pretnju."
<BR>&nbsp;&nbsp;&nbsp;&nbsp;&nbsp;"Ne možemo rizikovati rat, Vasilija."
<BR>&nbsp;&nbsp;&nbsp;&nbsp;&nbsp;"Nećeš rizikovati da izazoveš rat. Žiskar ne može da preduzme akciju koja bi mogla direktno da dovede do rata. Ako se naseljivačke vođe odupru i same postanu ratoborne, Žiskar će nužno izvršiti potrebna podešavanja stavova naseljivačkih vođa kako bi Solarijanku mirnim putem vratio na Auroru. A razume se, sa njom će morati i on da se vrati."
<BR>&nbsp;&nbsp;&nbsp;&nbsp;&nbsp;Amadiro turobno primeti: "A kada se jednom vrati, on će nas, pretpostavljam, promeniti, tako da ćemo zaboraviti na njegove moći i zanemarićemo ga, a on će i dalje biti u stanju da se drži svog plana bilo u čemu da se on sastoji."
<BR>&nbsp;&nbsp;&nbsp;&nbsp;&nbsp;Vasilija zabaci glavu unazad i nasmeja se. "Nema izgleda. Ja, znaš, poznajem Žiskara i u stanju sam da izađem nakraj s njim. Ti ga samo vrati i ubedi veće da zanemari Fastolfov testament... to se može učiniti i ti to možeš učiniti... i dodeli Žiskara meni. On bi tada radio za nas; Aurora će vladati Galaksijom; ti ćeš preostale godine svoga života provesti kao predsedavajući u veću; a ja ću te naslediti na mestu upravnika Robotičkog instituta."
<BR>&nbsp;&nbsp;&nbsp;&nbsp;&nbsp;"Jesi li sigurna da će sve baš tako ispasti?"
<BR>&nbsp;&nbsp;&nbsp;&nbsp;&nbsp;"Sasvim. Samo ti pošalji poruku i neka bude oštra, a ja ti jemčim za sve ostalo... za pobedu Svemiraca i pobedu nas samih, za poraz Zemlje i Naseljivača."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
