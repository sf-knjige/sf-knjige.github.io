<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>UBICA
<P>&nbsp;&nbsp;&nbsp;&nbsp;&nbsp;78.
<BR>&nbsp;&nbsp;&nbsp;&nbsp;&nbsp;Edgar Andrev, generalni sekretar i izvršni predsednik Zemlje bio je prilično visok i naočit muškarac, glatko obrijan poput kakvog Svemirca. Uvek se kretao odmerenim korakom, kao da je stalno na pozornici i činilo se da je u svakom trenutku krajnje zadovoljan sobom. Glas mu je bio malo previsok za njegov stas, ali daleko od toga da bude piskav. Nije izgledao uporan, ali ga je bilo teško pokolebati.
<BR>&nbsp;&nbsp;&nbsp;&nbsp;&nbsp;Što je bio slučaj i ovog puta. "Nemoguće", reče on odlučno D. Ž.-u. "Ona se mora pojaviti."
<BR>&nbsp;&nbsp;&nbsp;&nbsp;&nbsp;"Imala je naporan dan, generalni sekretare", reče D. Ž. "Nije navikla na gužvu, a ni na ovakvu okolinu. Ja Bejlisvetu odgovaram za nju i u pitanju je moja čast."
<BR>&nbsp;&nbsp;&nbsp;&nbsp;&nbsp;"Shvatam vaš položaj", odvrati Andrev, "ali ja predstavljam Zemlju i ne mogu Zemljanima uskratiti da je vide. Hodnici su popunjeni, hipertalasni kanali su spremni, tako da kada bih čak i očajnički želeo da je sakrijem, ne bih mogao to da učinim. Posle ovoga... koliko to može da potraje? Pola sata. .. može da se povuče i ne mora da se pojavljuje do sutra uveče, kada treba da održi govor."
<BR>&nbsp;&nbsp;&nbsp;&nbsp;&nbsp;"Moramo se pobrinuti da joj bude ugodno", reče D. Ž, prećutno napustivši svoj prethodni stav. "Moramo je držati na izvesnoj udaljenosti od ljudi."
<BR>&nbsp;&nbsp;&nbsp;&nbsp;&nbsp;"Kordon stražara iz obezbeđenja će joj obezbeđivati dovoljno vazduha. Prednji red gledalaca biće potisnut dosta unazad. Oni su već sada tamo napolju. Ako uskoro ne najavimo njen skorašnji dolazak, doći će do nereda."
<BR>&nbsp;&nbsp;&nbsp;&nbsp;&nbsp;D. Ž. reče: "To nije trebalo da bude upriličeno. Nije bezbedno. Ima i takvih Zemljana koji ne vole Svemirce."
<BR>&nbsp;&nbsp;&nbsp;&nbsp;&nbsp;Generalni sekretar slegnu ramenima. "Voleo bih kada biste umeli da mi kažete kako sam to mogao da sprečim. U ovom trenutku ona je junakinja i ne može se držati po strani. Isto tako, naići će samo na topao doček... bar za sada. Ali ako se ne pojavi, to će se izmeniti. Hajdemo, sada."
<BR>&nbsp;&nbsp;&nbsp;&nbsp;&nbsp;D. Ž. mu nezadovoljno okrenu leđa. Uhvatio je Gladijin pogled. Izgledala je umorno i prilično nesrećno.
<BR>&nbsp;&nbsp;&nbsp;&nbsp;&nbsp;On reče: "Moraš, Gladija. Nema uzmaka."
<BR>&nbsp;&nbsp;&nbsp;&nbsp;&nbsp;Trenutak je zurila u svoje šake, kao da se pita da li bi je one mogle na neki način zaštiti, zatim se ispravila i isturila bradu... jedna mala Svemirka u ovoj hordi varvara. "Ako moram, moram. Hoćeš li ostati uz mene?"
<BR>&nbsp;&nbsp;&nbsp;&nbsp;&nbsp;"Sem ako me silom ne odvuku."
<BR>&nbsp;&nbsp;&nbsp;&nbsp;&nbsp;"A moji roboti?"
<BR>&nbsp;&nbsp;&nbsp;&nbsp;&nbsp;D. Ž. je oklevao. "Gladija, kako bi dva robota mogla da ti pomognu među milionima ljudskih bića?"
<BR>&nbsp;&nbsp;&nbsp;&nbsp;&nbsp;"Znam, D. Ž. Takođe znam da ću konačno morati da se snalazim i bez njih, ako nameravam da nastavim s ovom svojom misijom. Ali, molim te, ne još. U ovom trenutku, osećaću se sigurnijom sa njima, bez obzira na to da li to ima smisla ili ne. Ako ti funkcioneri sa Zemlje žele da se obratim svim tim ljudima, da se smejem, mašem, da radim sve ono što se od mene očekuje da radim, Denilovo i Žiskarovo prisustvo mi je potrebno kao uteha. Slušaj, D. Ž, ja njima popuštam u nečem velikom, iako se u toj meri nelagodno osećam da bih najradije pobegla. Neka i oni meni popuste kada je u pitanju ova sitnica."
<BR>&nbsp;&nbsp;&nbsp;&nbsp;&nbsp;"Pokušaću", reče D. Ž. potpuno obeshrabeno, ali čim je krenuo ka Andrevu, Žiskar se tiho uputio za njim.
<BR>&nbsp;&nbsp;&nbsp;&nbsp;&nbsp;Nekoliko minuta kasnije kada je Gladija, okružena pažljivo odabanim skupom funkcionera, pošla ka otvorenom balkonu, D. Ž. je nekoliko koraka zaostao za njom, sa Žiskarom uz levi bok, a Denilom uz desni.
<BR>&nbsp;&nbsp;&nbsp;&nbsp;&nbsp;Generalni sekretar je skrušeno rekao: "U redu, u redu. Ne znam kako si uspeo da me nagovoriš, ali u redu." Protrljao je čelo, svestan neznatnog i neodređenog bola u desnoj slepočnici. Ni sam ne znajući zašto, ukrstio je pogled sa Žiskarom i okrenuo se uz prigušeni drhtaj. "Ali, ne smete im dozvoliti da se pomeraju, kapetane, upamtite to. I molim vas, neka onaj koji izgleda kao robot bude što neupadljiviji. Izaziva u meni nalogodnost i ne želim da ga ljudi primećuju više nego što je potrebno."
<BR>&nbsp;&nbsp;&nbsp;&nbsp;&nbsp;D. Ž. primeti: "Svi će gledati u Gladiju, generalni sekretare. Nikog drugog neće primećivati."
<BR>&nbsp;&nbsp;&nbsp;&nbsp;&nbsp;"Nadam se", reče razdražljivo Andrev. Zastao je kako bi primio kapsulu sa porukom koju mu je neko položio u šaku. Spustio ju je u džep i krenuo dalje, zaboravivši na sve dok nisu stigli do balkona.
<BR>
<BR>&nbsp;&nbsp;&nbsp;&nbsp;&nbsp;79.
<BR>&nbsp;&nbsp;&nbsp;&nbsp;&nbsp;Gladiji se činilo da je svaki put kada bi se prizor izmenio bivalo sve gore... više ljudi, više buke, više zbunjujućeg osvetljenja, sve veća invazija na sva njena čula.
<BR>&nbsp;&nbsp;&nbsp;&nbsp;&nbsp;Čuli su se povici. Mogla je da čuje kako izvikuju njeno ime. Teškom mukom uspela je da savlada vlastitu težnju da se povuče i postane nepokretna. Podigla je ruku, mahnula i osmehnula se, a vika je postala još glasnija.
<BR>&nbsp;&nbsp;&nbsp;&nbsp;&nbsp;Neko je počeo da govori, glas mu je odzvanjao preko sistema zvučnika, a lik mu se pojavio na jednom velikom ekranu visoko iznad njih tako da su ga svi mogli videti. Bez sumnje su ga videli i na nebrojenim ekranima u nebrojenim dvoranama za okupljanje u svakom delu svakog grada na ovoj planeti.
<BR>&nbsp;&nbsp;&nbsp;&nbsp;&nbsp;Gladija s olakšanjem odahnu što se neko drugi našao u centru pažnje. Pokušala je da se skupi što je više mogla i da dozvoli zvuku iz zvučnika da na sebe svrati pozornost gomile.
<BR>&nbsp;&nbsp;&nbsp;&nbsp;&nbsp;Generalni sekretar Andrev, koji je takođe gledao da se zaštiti glasom, isto onako kako je to Gladija učinila, bio je krajnje zahvalan što je, ustupivši Gladiji prvenstvo, izgledalo krajnje nepotrebno da i on ovom prilikom održi govor. Odjednom se setio poruke koju je spustio u džep.
<BR>&nbsp;&nbsp;&nbsp;&nbsp;&nbsp;Namrštio se, osetivši iznenadni nemir, kada je postavio sebi pitanje šta bi to moglo biti toliko neodložno da je zahtevalo da se prekine jedna tako važna ceremonija, a zatim je iskusio i suprotno osećanje, razdraženost zbog činjenice da će se sigurno ispostaviti da je poruka potpuno nevažna.
<BR>&nbsp;&nbsp;&nbsp;&nbsp;&nbsp;Snažno je pritisnuo desnim palcem blago ispupčenje predviđeno za to i kapsula se otvorila. Uklonio je tanak komad plastihartije, pročitao poruku koja je bila ispisana, a zatim je promatrao kako se ona raspada i drobi. On otra fini prah koji je preostao i zapovednički dade znak D. Ž.-u da se približi.
<BR>&nbsp;&nbsp;&nbsp;&nbsp;&nbsp;Uopšte nisu morali da šapuću pošto je na trgu vladala neizmerna i neprestana buka.
<BR>&nbsp;&nbsp;&nbsp;&nbsp;&nbsp;Andrev reče: "Pomenuli ste da ste u Sunčevom sistemu sreli jednu auroransku ratnu letilicu."
<BR>&nbsp;&nbsp;&nbsp;&nbsp;&nbsp;"Tako je... pretpostavljam da su je otkrili i senzori na Zemlji."
<BR>&nbsp;&nbsp;&nbsp;&nbsp;&nbsp;"Razume se da jesu. Rekli ste da ni vi ni oni niste preduzeli nikakave neprijateljske akcije."
<BR>&nbsp;&nbsp;&nbsp;&nbsp;&nbsp;"Nije bilo upotrebljeno nikakvo oružje. Zahtevali su da im predam gospođu Gladiju i njene robote. Odbio sam i oni su se udaljili. Sve sam vam to već objasnio."
<BR>&nbsp;&nbsp;&nbsp;&nbsp;&nbsp;"Koliko je sve to ukupno potrajalo?"
<BR>&nbsp;&nbsp;&nbsp;&nbsp;&nbsp;"Ne dugo. Nekoliko časova."
<BR>&nbsp;&nbsp;&nbsp;&nbsp;&nbsp;"Hoćete da kažete da je Aurora poslala ratni brod da bi se nekoliko časova natezao sa vama, a zatim se udaljio."
<BR>&nbsp;&nbsp;&nbsp;&nbsp;&nbsp;D. Ž. slegnu ramenima. "Generalni sekretare, meni njihove pobude nisu poznate. Mogu samo da podnesem izveštaj o onome što se dogodilo."
<BR>&nbsp;&nbsp;&nbsp;&nbsp;&nbsp;Generalni sekretar je nabusito zurio u njega. "Ali vi niste podneli iscrpan izveštaj o svemu što se dogodilo. Senzorska obaveštenja su sada pomno proučena pomoću kompjutera i izgleda da ste vi njih ipak napali."
<BR>&nbsp;&nbsp;&nbsp;&nbsp;&nbsp;"Nisam ispalio nijedan kilovat energije, gospodine."
<BR>&nbsp;&nbsp;&nbsp;&nbsp;&nbsp;"Da li pod tim mislite i na kinetičku energiju? Iskoristili ste sam brod kao projektil."
<BR>&nbsp;&nbsp;&nbsp;&nbsp;&nbsp;"Možda je to njima tako izgledalo. Nisu odlučili da mi se suprostave i sve shvate kao blef."
<BR>&nbsp;&nbsp;&nbsp;&nbsp;&nbsp;"Ali da li je posredi bio blef?"
<BR>&nbsp;&nbsp;&nbsp;&nbsp;&nbsp;"Mogao je da bude."
<BR>&nbsp;&nbsp;&nbsp;&nbsp;&nbsp;"Meni se čini, kapetane, da ste vi bili spremni da uništite dva broda unutar Sunčevog sistema i da time možda stvorite ratnu krizu. Kako ste smeli da preuzmete na sebe takav rizik?"
<BR>&nbsp;&nbsp;&nbsp;&nbsp;&nbsp;"Bio sam uveren da neće doći do uništavanja i nije."
<BR>&nbsp;&nbsp;&nbsp;&nbsp;&nbsp;"Ali sve vas je to zadržalo i zaokupilo vam pažnju."
<BR>&nbsp;&nbsp;&nbsp;&nbsp;&nbsp;"To da, ali zašto to ističete?"
<BR>&nbsp;&nbsp;&nbsp;&nbsp;&nbsp;"Zato što su naši senzori uhvatili nešto što vi niste primetili... ili bar niste o tome podneli izveštaj."
<BR>&nbsp;&nbsp;&nbsp;&nbsp;&nbsp;"Šta bi to moglo biti, generalni sekretare?"
<BR>&nbsp;&nbsp;&nbsp;&nbsp;&nbsp;"Uhvatili su lansiranje jednog orbitalnog modula u kome su se, kako izgleda, nalazila dva ljudska bića i koji je krenuo prema Zemlji."
<BR>&nbsp;&nbsp;&nbsp;&nbsp;&nbsp;Ova dvojica su bila zaokupljena svojim razgovorom. Nijedno drugo ljudsko biće na balkonu nije obraćalo pažnju na njih. Samo su dva robota, koja su stajala uz D. Ž.-a, zurila u njih i pažljivo slušala.
<BR>&nbsp;&nbsp;&nbsp;&nbsp;&nbsp;U tom trenutku, govornik je zastao. Poslednje reči su mu glasile: "Gospođa Gladija, rođena Svemirka sa Solarije, koja živi kao Svemirka na Aurori i koja je postala građanka Galaksije na naseljivačkom svetu, Bejlisvetu." On se okrenu prema njoj i široko zamahnu rukom. "Gospođa Gladija..."
<BR>&nbsp;&nbsp;&nbsp;&nbsp;&nbsp;Gomila stade dugo i srećno da tutnji, a mnogo glava masa pretvori se u šumu ruku koje su mahale. Gladija oseti jednu nežnu šaku na ramenu i začu u uhu glas koji reče: "Molim vas, gospođo, samo nekoliko reči."
<BR>&nbsp;&nbsp;&nbsp;&nbsp;&nbsp;Gladija poče slabim glasom: "Narode Zemlje." Te reči se zaoriše i nastade neugodna tišina. Gladija ponovi, mnogo odlučnije: "Narode Zemlje, stojim pred vama kao što jedno ljudsko biće stoji pred drugim ljudskim bićem. Nešto sam starija, priznajem, tako da mi nedostaju vaša mladost, vaša nadanja, vaš polet. Međutim, u ovom trenutku moja nesreća se prekaljuje; činjenica je da u vašem prisustvu osećam kako me zahvata vaša vatra, te krinka starosti spada..."
<BR>&nbsp;&nbsp;&nbsp;&nbsp;&nbsp;Prolomi se aplauz, a na balkonu se začu ovakva primedba: "Nagoni ih da se raduju što su kratkovečni. Ta Svemirka poseduje đavolsku bestidnost."
<BR>&nbsp;&nbsp;&nbsp;&nbsp;&nbsp;Andrev nije obratio pažnju na to. On reče D. Ž.-u: "Cela ta epizoda sa vama možda je samo poslužila da se ti ljudi prebace na Zemlju."
<BR>&nbsp;&nbsp;&nbsp;&nbsp;&nbsp;D. Ž. odvrati: "Ja to nisam mogao znati. Mislio sam samo na to kako da spasem gospođu Gladiju i svoj brod. Gde su se spustili?"
<BR>&nbsp;&nbsp;&nbsp;&nbsp;&nbsp;"Ne znamo. Nisu se spustili ni u jednu gradsku svemirsku luku."
<BR>&nbsp;&nbsp;&nbsp;&nbsp;&nbsp;D. Ž.primeti: "To sam i pretpostavio."
<BR>&nbsp;&nbsp;&nbsp;&nbsp;&nbsp;"Ali to i nije važno", izjavi generalni sekretar. Tek da se nakratko zabrinem. Tokom proteklih nekoliko godina izveden je izvestan broj ovakvih sletanja, mada nijedno od njih nije bilo tako brižljivo pripremljeno. Nikada se ništa nije dogodilo i mi nismo obraćali na njih pažnju. Konačno, Zemlja je otvoren svet. To je dom čovečanstva i bilo ko sa bilo kog sveta može slobodno da dođe i ode... čak i Svemirci, ako žele."
<BR>&nbsp;&nbsp;&nbsp;&nbsp;&nbsp;D. Ž. se počeša po bradi, proizvevši jedan neprijatan zvuk. "Pa ipak, možda im namere nisu baš časne."
<BR>&nbsp;&nbsp;&nbsp;&nbsp;&nbsp;(Gladija je govorila: "Svima vama sa ovog sveta na kome je nastalo čovečanstvo, sa ovog prenaseljenog, naročitog sveta, kao i svima u ovom čudu od grada želim dobro..." smešeći se i mašući odgovarala je na pljesak dok je tamo stajala i dozvoljavala entuzijazmu da uzme maha.)
<BR>&nbsp;&nbsp;&nbsp;&nbsp;&nbsp;Andrev povisi glas kako bi nadjačao žamor gomile. "Bilo kakve da su im namere, od njih neće biti ništa. Mir se spustio na Zemlju od kada su se Svemirci povukli, a naseljavanje počelo neumoljivo da se odvija. Već mnogo dekada uspaljeni duhovi među nama odlaze na svetove Naseljivača, tako da se na Zemlji više ne može naći nijedan duh poput vašeg, kapetane, duh koji bi se odvažio da rizikuje uništenje dve letilice unutar Sunčevog sistema. Na Zemlji više nema puno zločina, nema nasilja. Stražari iz obezbeđenja određeni da obuzdavaju ovu svetinu ne nose oružje, jer ni ono nije potrebno."
<BR>&nbsp;&nbsp;&nbsp;&nbsp;&nbsp;Dok je on to govorio, iz anonimnosti te nepregledne gomile neko je uvis prema balkonu uperio jedan blaster i pažljivo nanišanio.
<BR>
<BR>&nbsp;&nbsp;&nbsp;&nbsp;&nbsp;80.
<BR>&nbsp;&nbsp;&nbsp;&nbsp;&nbsp;Skoro u isti čas odigralo se nekoliko stvari.
<BR>&nbsp;&nbsp;&nbsp;&nbsp;&nbsp;Žiskar je okrenuo glavu i zagledao se u gomilu, jer mu je nešto iznenada privuklo pažnju.
<BR>&nbsp;&nbsp;&nbsp;&nbsp;&nbsp;Njegovu kretnju sledio je Denilov pogled; spazio je uperen blaster i bacio se brže no ijedno ljudsko biće.
<BR>&nbsp;&nbsp;&nbsp;&nbsp;&nbsp;Prolomio se prasak blastera.
<BR>&nbsp;&nbsp;&nbsp;&nbsp;&nbsp;Ljudi na balkonu su se sledili, a zatim su stali da glasno viču.
<BR>&nbsp;&nbsp;&nbsp;&nbsp;&nbsp;D. Ž. je ščepao Gladiju i povukao je u stranu.
<BR>&nbsp;&nbsp;&nbsp;&nbsp;&nbsp;Iz gomile se prolomi zastrašujuća rika.
<BR>&nbsp;&nbsp;&nbsp;&nbsp;&nbsp;Denil se bacio na Žiskara i oborio ga.
<BR>&nbsp;&nbsp;&nbsp;&nbsp;&nbsp;Hitac iz blastera uleteo je u sobu iza balkona i napravio rupu na tavanici. Linija koja bi se povukla od blastera do rupe prošla bi kroz prostor koji je samo sekundu ranije zauzimala Žiskarova glava.
<BR>&nbsp;&nbsp;&nbsp;&nbsp;&nbsp;Dok je padao, Žiskar je promrmljao: "Nije ljudsko biće. Robot."
<BR>&nbsp;&nbsp;&nbsp;&nbsp;&nbsp;Oslobodivši Žiskara, Denil je hitro ispitao situaciju. Tlo se nalazilo nekih šest metara ispod balkona i prostor ispod njega bio je prazan. Stražari iz obezbeđenja probijali su se prema jednoj uzvišici u gomili koja je označavala mesto na kome je stajao nesuđeni ubica.
<BR>&nbsp;&nbsp;&nbsp;&nbsp;&nbsp;Denil je skočio preko balkona i pao; njegov metalni skelet lako je apsorbovao udarac, što ne bi bio slučaj sa kosturom nekog ljudskog bića.
<BR>&nbsp;&nbsp;&nbsp;&nbsp;&nbsp;Potrčao je prema gomili.
<BR>&nbsp;&nbsp;&nbsp;&nbsp;&nbsp;Denil nije imao izbora. Nikada ranije nije se suočio ni sa čim sličnim. Bilo je neophodno da stigne do robota sa blasterom pre no što ovaj bude uništen i, imajući to na umu, Denil je prvi put tokom svog postojanja shvatio da ne može svu pažnju usredsrediti na to da ni najmanje ne povredi neko ljudsko biće. Bio je primoran da ih donekle uzdrma.
<BR>&nbsp;&nbsp;&nbsp;&nbsp;&nbsp;U stvari, odgurivao ih je dok je krčio put kroz gomilu, gromoglasno uzvikujući: "Napravite prolaz! Napravite prolaz! Osoba sa blasterom mora biti ispitana!"
<BR>&nbsp;&nbsp;&nbsp;&nbsp;&nbsp;Za njim su krenuli i stražari iz obezebeđenja i oni konačno pronađoše tu "osobu" na tlu i u dobroj meri isprebijanu.
<BR>&nbsp;&nbsp;&nbsp;&nbsp;&nbsp;Čak je i na jednoj Zemlji, koja se hvalila da na njoj nema nasilja, provala besa protiv očiglednog ubice ostavila traga. Ubicu su ščepali, išutirali i izudarali. Samo ga je gustina gomile spasila da ne bude rastrgnut. Mnogobrojni napadači, smetali su jedni drugima da budu efikasniji, te su uspeli vrlo malo da urade.
<BR>&nbsp;&nbsp;&nbsp;&nbsp;&nbsp;Stražari iz obezbeđenja imali su muke dok nisu razdvojili gomilu. Na tlu se, pored robota koji je ležao potrbuške nalazio blaster. Denil na njega nije obratio pažnju.
<BR>&nbsp;&nbsp;&nbsp;&nbsp;&nbsp;Denil je kleknuo pored uhvaćenog ubice. Zatim ga je upitao: "Možeš li da govoriš?"
<BR>&nbsp;&nbsp;&nbsp;&nbsp;&nbsp;Bistre oči zagledaše se u Denilove. "Mogu", odvrati ubica tihim, ali inače normalnim glasom.
<BR>&nbsp;&nbsp;&nbsp;&nbsp;&nbsp;"Potičeš li sa Aurore?"
<BR>&nbsp;&nbsp;&nbsp;&nbsp;&nbsp;Ubica ne odgovori.
<BR>&nbsp;&nbsp;&nbsp;&nbsp;&nbsp;Denil brzo nastavi: "Znam da potičeš. To je bilo nepotrebno pitanje. Gde ti se na ovoj planeti nalazi baza?"
<BR>&nbsp;&nbsp;&nbsp;&nbsp;&nbsp;Ubica ne odgovori.
<BR>&nbsp;&nbsp;&nbsp;&nbsp;&nbsp;Denil reče: "Tvoja baza? Gde je? Moraš odgovoriti. Naređujem ti da odgovoriš."
<BR>&nbsp;&nbsp;&nbsp;&nbsp;&nbsp;Ubica prozbori: "Ti mi ne možeš naređivati. Ti si R. Denil Olivav. Na tebe mi je skrenuta pažnja i ne moram da te poslušam."
<BR>&nbsp;&nbsp;&nbsp;&nbsp;&nbsp;Denil podiže pogled, dodirnu najbližeg stražara i obrati mu se: "Gospodine, da li biste upitali ovu osobu gde mu se nalazi baza?"
<BR>&nbsp;&nbsp;&nbsp;&nbsp;&nbsp;Zbunjeni stražar pokuša da progovori, ali iz njegovih usta iziđe samo promuklo groktanje. On postiđeno proguta knedlu, pročisti grlo, a zatim zareža: "Gde ti je baza?"
<BR>&nbsp;&nbsp;&nbsp;&nbsp;&nbsp;"Zabranjeno mi je da na to pitanje odgovorim, gospodine", odvrati ubica.
<BR>&nbsp;&nbsp;&nbsp;&nbsp;&nbsp;"Moraš", reče odlučno Denil. "Postavlja ga funkcioner ove planete. Gospodine, da li biste mu naredili da odgovori?"
<BR>&nbsp;&nbsp;&nbsp;&nbsp;&nbsp;Začu se glas stražara: "Zatvoreniče, naređujem ti da odgovoriš."
<BR>&nbsp;&nbsp;&nbsp;&nbsp;&nbsp;"Zabranjeno mi je da odgovorim na to pitanje, gospodine."
<BR>&nbsp;&nbsp;&nbsp;&nbsp;&nbsp;Stražar posegnu rukom da grubo ščepa ubicu za rame, ali Denil brzo reče: "Mislim, gospodine, da silom ništa nećemo postići."
<BR>&nbsp;&nbsp;&nbsp;&nbsp;&nbsp;Denil se osvrnu unaokolo. Žagor gomile se dosta stišao. U vazduhu se osećala napetost i izgledalo je kao da milioni ljudi s nestrpljenjem očekuju da vide šta će Denil učiniti.
<BR>&nbsp;&nbsp;&nbsp;&nbsp;&nbsp;Denil reče nekolicini stražara koji su se sada okupili oko njega i opruženog ubice: "Da li biste mi, gospodo, obezbedili prolaz? Moram ovog zatvorenika odvesti do gospođe Gladije. Možda će ona uspeti iz njega da izvuče odgovore."
<BR>&nbsp;&nbsp;&nbsp;&nbsp;&nbsp;"Šta je sa medicinskom negom koju treba pružiti zatvoreniku?" upita jedan od stražara.
<BR>&nbsp;&nbsp;&nbsp;&nbsp;&nbsp;"Neće biti potrebna, gospodine", odvrati Denil. Nije objasnio zašto.
<BR>
<BR>&nbsp;&nbsp;&nbsp;&nbsp;&nbsp;81.
<BR>&nbsp;&nbsp;&nbsp;&nbsp;&nbsp;"Ovo da se dogodi", primeti suvo Andrev, dok su mu usne podrhtavale od uzbuđenja. Nalazili su se u sobi kojoj je pripadao i balkon i on baci pogled prema rupi u tavanici koja je ostala kao nemi svedok nasilja koje se upravo odigralo.
<BR>&nbsp;&nbsp;&nbsp;&nbsp;&nbsp;Gladija progovori glasom koji je uspešno obuzdala da ne podrhtava. "Ništa se nije dogodilo. Nisam povređena. Samo ćete morati da popravite ovu rupu u tavanici i da izvršite neke dodatne opravke u sobi iznad ove. I to je sve."
<BR>&nbsp;&nbsp;&nbsp;&nbsp;&nbsp;Još dok je govorila, mogla je da čuje kako ljudi odozgo pomeraju stvari sa rupe i verovatno procenjuju pričinjenu štetu.
<BR>&nbsp;&nbsp;&nbsp;&nbsp;&nbsp;"To nije sve", reče Andrev. "To nam kvari planove u vezi sa vašim sutrašnjim pojavljivanjem i glavnim obraćanjem ovoj planeti."
<BR>&nbsp;&nbsp;&nbsp;&nbsp;&nbsp;"Upravo suprotno", primeti Gladija. "Planeta će samo sa još većim nestrpljenjem očekivati da me čuje, znajući da sam gotovo postala žrtva nekog ubice."
<BR>&nbsp;&nbsp;&nbsp;&nbsp;&nbsp;"Ali postoji mogućnost da neko ponovo pokuša."
<BR>&nbsp;&nbsp;&nbsp;&nbsp;&nbsp;Gladija neznatno slegnu ramenima. "To me samo uverava da sam na pravom putu. Generalni sekretare Andrev, ne tako davno otkrila sam da za života moram nešto obaviti. Nije mi palo na pamet da bih zbog te svoje misije mogla dospeti u opasnost, ali pošto se i to dogodilo, takođe mi pada na pamet da ne bih bila u opasnosti i da me ne bi imali zbog čega ubiti da onima kod kuće nisam zapala za oko. Ako je opasnost merilo moje efikasnosti, onda sam spremna na rizik."
<BR>&nbsp;&nbsp;&nbsp;&nbsp;&nbsp;Žiskar reče: "Gospođo Gladija, stigao je Denil sa... pretpostavljam da je u pitanju osoba koja je uperila razarač u ovom pravcu."
<BR>&nbsp;&nbsp;&nbsp;&nbsp;&nbsp;Nije se samo Denil... noseći jednu opuštenu i mirnu priliku... pojavio na vratima sobe, već se tu našlo i pet stražara iz obezbeđenja. Činilo se da napolju jenjava i postaje udaljenija buka koju je stvarala gomila. Počeli su da se razilaze, a preko zvučnika se povremeno moglo čuti obaveštenje: "Niko nije povređen. Više ne preti nikakva opasnost. Vratite se kućama."
<BR>&nbsp;&nbsp;&nbsp;&nbsp;&nbsp;Andrev dade znak stražarima da se udalje. "Je li to taj?" upita on oštro.
<BR>&nbsp;&nbsp;&nbsp;&nbsp;&nbsp;Denil odvrati: "Nema sumnje, gospodine, da je to osoba sa blasterom. Oružje je pronađeno u njegovoj blizini, postoje svedoci koji su videli šta je učinio, a i on sam priznaje da je pucao."
<BR>&nbsp;&nbsp;&nbsp;&nbsp;&nbsp;Andrev je zaprepašćeno zurio u njega. "Tako je miran. Uopšte ne izgleda kao ljudsko biće."
<BR>&nbsp;&nbsp;&nbsp;&nbsp;&nbsp;"On i nije ljudsko biće, gospodine. On je robot, humanoidni robot."
<BR>&nbsp;&nbsp;&nbsp;&nbsp;&nbsp;"Ali na Zemlji nema humanoidnih robota. Sem vas."
<BR>&nbsp;&nbsp;&nbsp;&nbsp;&nbsp;"Ovaj je robot, generalni sekretare", reče Denil, "kao i ja, auroranske izrade."
<BR>&nbsp;&nbsp;&nbsp;&nbsp;&nbsp;Gladija se namršti. "Ali to je nemoguće. Nijednom robotu niko ne bi mogao da naredi da me ubije."
<BR>&nbsp;&nbsp;&nbsp;&nbsp;&nbsp;D. Ž. je izgledao ozlojeđen, te ljutito procedi kroz zube, dok je krajnje posesivno jednu ruku držao prebačneu preko Gladijinog ramena: "Auroranski robot, naročito programiran..."
<BR>&nbsp;&nbsp;&nbsp;&nbsp;&nbsp;"Gluposti D. Ž.", reče Gladija. "Nipošto. Bez obzira na to da li potiče sa Aurore ili ne, da li je naročito programiran ili ne, nijedan robot nije u stanju da namerno povredi neko ljudsko biće za koje zna da jeste ljudsko biće. Ako je ovaj robot odista ispalio hitac iz blastera u mom pravcu, onda mora da me je namerno promašio."
<BR>&nbsp;&nbsp;&nbsp;&nbsp;&nbsp;"S kakvim ciljem?" upita Andrev. "Zašto bi promašio, gospođo?"
<BR>&nbsp;&nbsp;&nbsp;&nbsp;&nbsp;"Zar ne shvatate?" uzvrati pitanjem Gladija. "Bilo ko da je robotu izdao ta naređenja, osećao je da bi i sam pokušaj bio dovoljan da osujeti moje planove ovde na Zemlji, a to je i bio njihov cilj. Nisu mogli da narede robotu da me ubije, ali mogli su mu narediti da me promaši... i ako bi to bilo dovoljno da razbije program, oni bi bili zadovoljni. Ali to neće nauditi programu. Ja to neću dozvoliti."
<BR>&nbsp;&nbsp;&nbsp;&nbsp;&nbsp;D. Ž. primeti: "Ne izigravaj junakinju, Gladija. Ne znam šta bi sledeće mogli da pokušaju, ali ništa... ništa... nije toliko vredno da tebe izgubim."
<BR>&nbsp;&nbsp;&nbsp;&nbsp;&nbsp;Gladijin pogled smekša. "Hvala ti, D. Ž. Cenim tvoja osećanja, ali moramo rizikovati."
<BR>&nbsp;&nbsp;&nbsp;&nbsp;&nbsp;Andrev se pometeno povuče za uvo. "Šta da radimo? Zemljani neće baš blagonaklono primiti saznanje da je jedan humanoidni robot upotrebio blaster u gomili ljudskih bića."
<BR>&nbsp;&nbsp;&nbsp;&nbsp;&nbsp;"Razume se da neće", složi se D. Ž. "Stoga im nemojmo reći."
<BR>&nbsp;&nbsp;&nbsp;&nbsp;&nbsp;"Izvestan broj ljudi sigurno već zna... ili bar nagađa... da je reč o robotu."
<BR>&nbsp;&nbsp;&nbsp;&nbsp;&nbsp;"Glasine nećete sprečiti, generalni sekretare, ali nema potrebe potvrđivati ih sa službenog mesta."
<BR>&nbsp;&nbsp;&nbsp;&nbsp;&nbsp;Andrev reče: "Ako je Aurora spremna da ode tako daleko i..."
<BR>&nbsp;&nbsp;&nbsp;&nbsp;&nbsp;"Nije reč o Aurori", reče žurno Gladija. "Već o određenim ljudima sa Aurore, izvesnim ratobornim tipovima. I među Naseljivačima znam da ima takvih ratobornih ekstremista, a verovatno ih ima i na Zemlji. Nemojte dozvoliti da upadnete u zamku tih ekstremista, generalni sekretare. Obraćam se nepreglednoj većini razumnih ljudskih bića na obe strane i ništa ne sme oslabiti tu nameru."
<BR>&nbsp;&nbsp;&nbsp;&nbsp;&nbsp;Denil, koji je strpljivo čekao, konačno je ugrabio dovoljno dugačku pauzu koja mu je omogućila da ubaci svoj komenatar. "Gospođo Gladija... gospodo... važno je da od ovog robota saznamo gde mu se na planeti nalazi baza. Možda ih ima još."
<BR>&nbsp;&nbsp;&nbsp;&nbsp;&nbsp;"Zar ga niste upitali?" javi se Andrev.
<BR>&nbsp;&nbsp;&nbsp;&nbsp;&nbsp;"Jesam, generalni sekretare, ali ja sam robot. Od ovog robota se ne može tražiti da odgovori na pitanja koja mu postavi drugi robot. Kao ni to da ispunjava moja naređenja."
<BR>&nbsp;&nbsp;&nbsp;&nbsp;&nbsp;"Dobro, onda ću ga ja upitati", predloži Andrev.
<BR>&nbsp;&nbsp;&nbsp;&nbsp;&nbsp;"Može se desiti da ni to ne urodi plodom, gospodine. Robotu su izdata stroga naređenja da ne odgovori i vaša naređenja da to učini verovatno ne bi uspela da ih nadjačaju. Vama nije poznata odgovarajuća frazeologija i intonacija. Gospođa Gladija je Auroranka i ona zna kako se to može izvesti. Gospođo Gladija, da li biste ga ispitali gde mu se nalazi ovdašnja baza?"
<BR>&nbsp;&nbsp;&nbsp;&nbsp;&nbsp;Žiskar primeti tihim glasom, tako da ga je samo Denil čuo: "To možda neće biti izvodljivo. Verovatno mu je naređeno da se nepovratno zaledi ako ispitivač postane suviše uporan."
<BR>&nbsp;&nbsp;&nbsp;&nbsp;&nbsp;Denilova glava se jednim oštrim trzajem okrenu prema Žiskaru. On prošaputa: "Možeš li to da sprečiš?"
<BR>&nbsp;&nbsp;&nbsp;&nbsp;&nbsp;"Nisam siguran", odgovori Žiskar. "Mozak mu je fizički već oštećen time što je morao da puca u ljudska bića."
<BR>&nbsp;&nbsp;&nbsp;&nbsp;&nbsp;Denil se ponovo obrati Gladiji: "Gospođo", poče on, "predlažem da budete obazrivi, a ne brutalni."
<BR>&nbsp;&nbsp;&nbsp;&nbsp;&nbsp;Gladija sumnjičavo primeti: "Pa, ne znam." Ona se zagleda u robota-ubicu, duboko udahnu, a zatim glasom koji je bio odlučan, ali mek i nežan, reče: "Robote, kako da te oslovljavam?"
<BR>&nbsp;&nbsp;&nbsp;&nbsp;&nbsp;Robot odvrati: "Odazivam se na R. Ernet drugi, gospođo."
<BR>&nbsp;&nbsp;&nbsp;&nbsp;&nbsp;"Ernete, šta misliš da li sam ja Auroranka?"
<BR>&nbsp;&nbsp;&nbsp;&nbsp;&nbsp;"Govorite auroranski, ali ne baš kao prava Auroranka, gospođo."
<BR>&nbsp;&nbsp;&nbsp;&nbsp;&nbsp;"Rođena sam na Solariji, ali sam Svemirka koja je dvadeset dekada proživela na Aurori i navikla sam da me roboti poslužuju. Od robota sam očekivala i primala usluge svakog dana svoga života još od detinjstva. Nikada se u njih nisam razočarala."
<BR>&nbsp;&nbsp;&nbsp;&nbsp;&nbsp;"Tu činjenicu prihvatam, gospođo."
<BR>&nbsp;&nbsp;&nbsp;&nbsp;&nbsp;"Hoćeš li, Ernete, odgovoriti na moja pitanja i izvršiti moja naređenja?"
<BR>&nbsp;&nbsp;&nbsp;&nbsp;&nbsp;"Hoću, gospođo, ako ona nisu u suprotnosti sa konkurentskim neređenjem."
<BR>&nbsp;&nbsp;&nbsp;&nbsp;&nbsp;"Ako postavim pitanje gde ti je na ovoj planeti smeštena baza... onaj njen deo koji ti smatraš da predstavlja nastambu tvog gospodara... da li ćeš mi na to odgovoriti?"
<BR>&nbsp;&nbsp;&nbsp;&nbsp;&nbsp;"Ne bih mogao to da učinim, gospođo. Isto kao što ne bih mogao da odgovorim ni na jedno drugo pitanje u vezi sa mojim gospodarem. Ni na jedno pitanje."
<BR>&nbsp;&nbsp;&nbsp;&nbsp;&nbsp;"Da li ti je jasno da ću se, ako mi ne odgovoriš, gorko razočarati i da ću zauvek izgubiti veru u robotsku uslužnost koju s pravom treba da očekujem?"
<BR>&nbsp;&nbsp;&nbsp;&nbsp;&nbsp;"Jasno mi je, gospođo.", odgovori robot jedva čujnim glasom.
<BR>&nbsp;&nbsp;&nbsp;&nbsp;&nbsp;Gladija pogleda Denila. "Da pokušam?"
<BR>&nbsp;&nbsp;&nbsp;&nbsp;&nbsp;Denil odvrati: "Ništa nam drugo ne preostaje, gospođo Gladija. Ako i posle ovoga ostanemo bez obaveštenja, nećemo biti u gorem položaju nego što smo sada."
<BR>&nbsp;&nbsp;&nbsp;&nbsp;&nbsp;Gladijin glas je sada odzvanjao autoritetom: "Ernete, ne nanosi mi štetu svojim odbijanjem da otkriješ mesto gde ti se na ovoj planeti nalazi baza. Naređujem ti da mi kažeš."
<BR>&nbsp;&nbsp;&nbsp;&nbsp;&nbsp;Izgledalo je kao da se robot ukočio. Usta su mu se otvorila, ali iz njih nije izišao nikakav zvuk. Ponovo su se otvorila ali bezglasno. Otvoriše se i po treći put i on promuklo prošaputa: "...milje...", a zatim, dok su mu usta i dalje bila otvorena, iz očiju robota ubice nestade sjaja i one postaše bezizražajne i voštane. Ruka koja mu je bila malo podignuta, pade naniže.
<BR>&nbsp;&nbsp;&nbsp;&nbsp;&nbsp;Denil reče: "Pozitronski mozak se zaledio."
<BR>&nbsp;&nbsp;&nbsp;&nbsp;&nbsp;Žiskar prošaputa samo za Denila: "Nepovratno! Dao sam sve od sebe, ali nisam mogao duže da izdržim."
<BR>&nbsp;&nbsp;&nbsp;&nbsp;&nbsp;"Ništa nismo saznali", primeti Andrev. "Ne znamo gde bi se mogli nalaziti ostali roboti."
<BR>&nbsp;&nbsp;&nbsp;&nbsp;&nbsp;D. Ž. reče: "Pomenuo je neke 'milje'."
<BR>&nbsp;&nbsp;&nbsp;&nbsp;&nbsp;"Ne poznajem tu reč", javi se Denil. "Ne liči ni na jednu reč iz standardnog galaktičkog jezika kakav se koristi na Aurori. Da li ona nešto znači na Zemlji?"
<BR>&nbsp;&nbsp;&nbsp;&nbsp;&nbsp;Andrev primeti, prilično bezizražajno: "Možda je pokušao da kaže 'mrlju' ili 'Smilju'. Nekada sam znao ženu čije ime je bilo Smilja."
<BR>&nbsp;&nbsp;&nbsp;&nbsp;&nbsp;Denil ozbiljno reče: "Ne vidim kako bi ijedna od tih reči mogla da predstavlja odgovor... ili bar jedan njegov deo... na postavljeno pitanje. Niti sam čuo da je izgovorio tu reč ikako drugačije do onako kao što sam već rekao."
<BR>&nbsp;&nbsp;&nbsp;&nbsp;&nbsp;Jedan posrtariji Zemljanin, koji je do sada ćutao, reče pomalo nesigurno: "Čini mi se, robote, da bi reč 'milja' mogla označavati drevnu meru za razdaljinu."
<BR>&nbsp;&nbsp;&nbsp;&nbsp;&nbsp;"Koliku razdaljinu, gospodine?" upita Denil.
<BR>&nbsp;&nbsp;&nbsp;&nbsp;&nbsp;"Ne znam", odvrati Zemljanin. "Dužu od jednog kilometra, čini mi se."
<BR>&nbsp;&nbsp;&nbsp;&nbsp;&nbsp;"Više nije u upotrebi, gospodine?"
<BR>&nbsp;&nbsp;&nbsp;&nbsp;&nbsp;"Još od pre hipersvemirske ere."
<BR>&nbsp;&nbsp;&nbsp;&nbsp;&nbsp;D. Ž. provuče prste kroz bradu i zamišljeno reče: "Još se koristi. Bar na Bejlisvetu u jednoj staroj poslovici koja glasi: 'Promašaj vredi koliko i milja'. Što znači da je svejedeno da li si nesreću izbegao za dlaku ili u širem luku. Uvek sam mislio da 'milja' znači u 'širokom luku'. Ako stvarno označava meru za udaljenost, onda sada bolje razumem tu poslovicu."
<BR>&nbsp;&nbsp;&nbsp;&nbsp;&nbsp;Gladija reče: "Ako je tako, onda je ubica možda pokušao da kaže upravo to. Možda je želeo da naznači koliko je zadovoljan što će njegov promašaj... njegov namerni promašaj... postići ono što mu je naređeno da postigne ili, možda, da njegov promašaj, koji nije naneo nikakavu štetu, ima istu vrednost kao da uopšte nije ni pucao."
<BR>&nbsp;&nbsp;&nbsp;&nbsp;&nbsp;"Gospođo Gladija", poče Denil, "teško da bi jedan robot auroranske izrade koristio fraze koje su u upotrebi na Bejlisvetu, a koje sigurno nikada nisu bile poznate na Aurori. A takođe je izvesno da u svom oštećenom stanju ne bi filosofirao. Bilo mu je postavljeno pitanje i jedino što se od njega moglo očekivati jeste da pokuša da na njega odgovori."
<BR>&nbsp;&nbsp;&nbsp;&nbsp;&nbsp;"Ah", poče Andrev, "možda jeste pokušavao da odgvori. Na primer, pokušao je da nam saopšti da se baza nalazi na izvesnoj udaljenosti odavde. Toliko i toliko milja."
<BR>&nbsp;&nbsp;&nbsp;&nbsp;&nbsp;"U tom slučaju", reče D. Ž, "zašto bi upotrebio jednu drevnu meru za udaljenost? Nijedan Auroranin ne bi upotrebio ništa drugo do uobičajenu meru za razdaljinu da to označi, baš kao ni neki robot auroranske proizvodnje. U stvari", nastavi on pomalo nestrpljivo, "robot je brzo tonuo u potpunu neaktivnost, te je možda ispustio samo neki nasumičan zvuk. Beskorisno je tragati za značenjem tamo gde ga nema. Želeo bih da se gospođi Gladiji obezbedi potreban odmor, ili bar da se skloni iz ove sobe pre no što padne preostali deo tavanice."
<BR>&nbsp;&nbsp;&nbsp;&nbsp;&nbsp;Oni žurno izađoše, a Denil, koji se na trenutak zadržao, mekim glasom reče Žiskaru: "Opet nismo uspeli!"
<BR>
<BR>&nbsp;&nbsp;&nbsp;&nbsp;&nbsp;82.
<BR>&nbsp;&nbsp;&nbsp;&nbsp;&nbsp;Grad nikada nije tonuo u potpunu tišinu, ali postojala su razdoblja kada su svetla bila prigušenija, buka stalno uključenih ekspresputeva ublažena, a beskonačno kloparanje mašinerije i čovečanstva bi nešto jenjavalo. U nekoliko miliona stanova ljudi su spavali.
<BR>&nbsp;&nbsp;&nbsp;&nbsp;&nbsp;Gladija je otišla u krevet u apartmanu koji joj je bio dodeljen, a koji joj se činio neudoban usled nedostatka onih pogodnosti zbog kojih je mislila da će noću morati da izlazi u hodnik.
<BR>&nbsp;&nbsp;&nbsp;&nbsp;&nbsp;Da li je i na površini bila noć, pitala se nešto pre no što je zaspala, ili je ovo vreme tek onako bilo uzeto za "razdoblje spavanja" u ovoj čeličnoj pećini i nije odgovoralo navici koja se razvijala tokom stotina miliona godina koje su ljudska bića i njihovi preci proživeli na površini.
<BR>&nbsp;&nbsp;&nbsp;&nbsp;&nbsp;A potom je zaspala.
<BR>&nbsp;&nbsp;&nbsp;&nbsp;&nbsp;Denil i Žiskar nisu spavali. Denil je u apartmanu pronašao kompjuterski terminal i proveo je pola sata zamišljeno odgonetajući nepoznate kombinacije dirki nasumičnim pritiskanjem. Nisu mu na raspolaganju stajala nikakva uputstva (kome su potrebna uputstva za ono što svako dete nauči još u osnovnoj školi?) ali, srećom, komande, iako nisu bile istovetne onima na Aurori, nisu bile ni potpuno različite. Konačno je bio u stanju da dobije obaveštajno odeljenje gradske biblioteke i da zaviri u enciklopediju. Časovi su prolazili.
<BR>&nbsp;&nbsp;&nbsp;&nbsp;&nbsp;U razdoblju kada je ljudski san bio najčvršći, Žiskar reče: "Prijatelju Denile."
<BR>&nbsp;&nbsp;&nbsp;&nbsp;&nbsp;Denil podiže pogled. "Izvoli, prijatelju Žiskare."
<BR>&nbsp;&nbsp;&nbsp;&nbsp;&nbsp;"Moram te zamoliti da mi objasniš tvoje ponašanje na balkonu."
<BR>&nbsp;&nbsp;&nbsp;&nbsp;&nbsp;"Prijatelju Žiskare, pogledao si prema gomili, pratio sam tvoj pogled, ugledao oružje usmereno prema nama i smesta sam reagovao."
<BR>&nbsp;&nbsp;&nbsp;&nbsp;&nbsp;Žiskar nastavi: "I jesi, prijatelju Denile, i na osnovu izvesnih pretpostavki mogu razumeti zašto si se bacio da mene zaštitiš. Počnimo sa činjenicom da je nesuđeni ubica bio robot. U tom slučaju, bez obzira na to kako bio programiran, on ne bi bio u stanju da uperi svoje oružje u bilo koje ljudsko biće s namerom da ga pogodi. Niti je bilo verovatno da je ciljao u tebe, jer ti dovoljno ličiš na ljudsko biće, tako da se aktivira prvi zakon. Čak i da je tom robotu rečeno da će se na balkonu nalaziti jedan humanoidni robot, on nije mogao biti siguran da si to ti. Stoga, ako je robot nameravao da uništi nekoga na balkonu, onda sam to mogao biti samo ja... očigledno robot... i ti si smesta reagovao kako bi me zaštitio.
<BR>&nbsp;&nbsp;&nbsp;&nbsp;&nbsp;Ili da krenemo od činjenice da je ubica bio Auroranin... svejedno da li ljudsko biće ili robot. Najverovatnije je dr Amadiro taj koji je naredio da se izvrši jedan ovakav napad, jer on je ekstremista u svom antizemaljskom stavu i mi verujemo da radi na uništenju Zemlje. S pouzdanošću možemo tvrditi da je dr Amadiro saznao za moje naročite sposobnosti od gospođe Vasilije i moglo bi se dokazati da bi on moje uništenje smatrao za važnije od svega ostalog, jer bi se, što je i prirodno, mene plašio više od bilo koga drugog... bilo da je u pitanju robot ili ljudsko biće. Ako bismo na ovaj način rezonovali, bilo bi logično što si reagovao onako kako si reagovao da bi me zaštitio. Da me nisi oborio, ubeđen sam da bi me taj hitac uništio.
<BR>&nbsp;&nbsp;&nbsp;&nbsp;&nbsp;Ali, prijatelju Denile, malo je verovatno da si ti znao da je ubica robot ili da je Auroranin. I ja sam sam uhvatio neku čudnu anomaliju u vidu ustrojstva robotskog mozga nasuprot nepreglednoj mrlji ljudskih osećanja tek kada si me udario... i tek mi se posle toga ukazala prilika da te o tome obavestim. Bez moje sposobnosti, jedino si mogao biti svestan uperenog oružja i bilo bi prirodno da si pretpostavio da ga je uperilo ljudsko biće i to neki Zemljanin. Znači, logična meta bila bi gospođa Gladija, što su pretpostavili i svi oni koji su se nalazili na balkonu. Zašto si onda zanemario gospođu Gladiju i, umesto nje, zaštitio mene?"
<BR>&nbsp;&nbsp;&nbsp;&nbsp;&nbsp;Denil odvrati: "Prijartelju Žiskare, razmotri način na koji sam ja razmišljao. Generalni sekretar je rekao da se na Zemlju spustio auroranski modul sa dve osobe. Smesta sam pretpostavio da su na Zemlju došli dr Amadiro i dr Mandamus. Za to je postojao samo jedan razlog. Plan koji imaju u vidu, ili priroda tog plana, je... ili samo što nije... dostigla tačku sazrevanja. Pošto si sada i ti stigao na Zemlju, prijatelju Žiskare, oni su požurili ovamo kako bi se pobrinuli da se sve okonča pre no što se tebi ukaže prilika da ih zaustaviš pomoću svojih moći da podešavaš umove. U želji da se dvostruko obezbede, rešili su da te, ako to bude moguće, unište. Stoga, kada sam ugledao upereno oružje, smesta sam krenuo da te sklonim sa linije paljbe."
<BR>&nbsp;&nbsp;&nbsp;&nbsp;&nbsp;Žiskar primeti: "Prvi zakon je trebalo da te nagna da ukloniš gospođu Gladiju sa linije paljbe. To nije trebalo da izmeni nikakva misao, nikakvo rezonovanje."
<BR>&nbsp;&nbsp;&nbsp;&nbsp;&nbsp;"Nisi u pravu, prijatelju Žiskare. Ti si važniji od gospođe Gladije. U stvari, u ovom trenutku ti si važniji od bilo kog ljudskog bića. Ako je uopšte iko u stanju da zaustavi uništenje Zemlje, onda si to ti. Pošto sam svestan tvoje potencijalne mogućnosti da čovečanstvu učiniš ogromnu uslugu, nulti zakon zahteva od mene da pre svih drugih tebe zaštitim. Ako se nađem u mogućnosti da biram."
<BR>&nbsp;&nbsp;&nbsp;&nbsp;&nbsp;"I ne osećaš se neprijatno što nisi postupio u skladu sa prvim zakonom."
<BR>&nbsp;&nbsp;&nbsp;&nbsp;&nbsp;"Ne, pošto sam delovao u skladu sa važnijim nultim zakonom."
<BR>&nbsp;&nbsp;&nbsp;&nbsp;&nbsp;"Ali nulti zakon nije unet u tebe."
<BR>&nbsp;&nbsp;&nbsp;&nbsp;&nbsp;"Prihvatio sam ga kao prirodnu posledicu prvog zakona, jer, kako se može najbolje zaštititi od povrede jedno ljudsko biće, ako ne sveopštom zaštitom i održavanjem ljudskog društva?"
<BR>&nbsp;&nbsp;&nbsp;&nbsp;&nbsp;Žiskar je trenutak razmišljao. "Shvatam šta želiš da kažeš, ali šta da se pokazalo... dok si spašavao mene, te stoga i čovečanstvo... da metu nisam predstavljao ja i da je gospođa Gladija ubijena? Kako bi se onda osećao, prijatelju Denile?"
<BR>&nbsp;&nbsp;&nbsp;&nbsp;&nbsp;Denil tiho reče: "Ne znam, prijatelju Žiskare. Pa ipak, da sam skočio da spasem gospođu Gladiju, te da se pokazalo da je ona i bez mog uplitanja bila bezbedna, a da sam dozvolio da ti budeš uništen, a sa tobom, prema mom mišljenju, budućnost čovečanstva, kako bih mogao da preživim taj udarac?"
<BR>&nbsp;&nbsp;&nbsp;&nbsp;&nbsp;Njih dvojica ostaše da zure jedan u drugoga... obojica izvesno vreme zadubljena u misli.
<BR>&nbsp;&nbsp;&nbsp;&nbsp;&nbsp;Konačno, Žiskar reče: "Možda je i tako, prijatelju Denile, ali slažeš li se da je u ovakvim slučajevima teško odlučiti?"
<BR>&nbsp;&nbsp;&nbsp;&nbsp;&nbsp;"Slažem se, prijatelju Žiskare."
<BR>&nbsp;&nbsp;&nbsp;&nbsp;&nbsp;"Dovoljno veliku teškoću predstavlja već i to da se na brzinu mora izabrati između dva pojedinca, da se mora doneti odluka o tome koji pojedinac može pretpreti... ili naneti... veću štetu. Izabrati između pojedinca i čovečanstva, kada nisi siguran sa kojim vidom čovečanstva imaš posla, toliko je teško da sumnji podleže čak i sama vrednost zakona robotike. Čim se uvede apstraktno čovečanstvo, zakoni robotike počinju da se sjedinjuju sa zakonima ljudskosti... koji možda ni ne postoje."
<BR>&nbsp;&nbsp;&nbsp;&nbsp;&nbsp;Denil primeti: "Ne razumem te, prijatelju Žiskare."
<BR>&nbsp;&nbsp;&nbsp;&nbsp;&nbsp;"Nisam iznenađen. Nisam siguran ni da li sam sebe razumem. Ali razmotri ovo... Kada mislimo na čovečanstvo koje moramo da spasemo, mi mislimo na Zemljane i Naseljivače. Oni su brojniji od Svemiraca, odlučniji, otvoreniji. Pokazuju veću incijativu, jer su manje zavisni od robota. Poseduju veći potencijal za biološku i društvenu evoluciju jer su kratkovečniji, mada dovoljno dugovečni da pojedinačno doprinose velikim stvarima."
<BR>&nbsp;&nbsp;&nbsp;&nbsp;&nbsp;"Tako je", složi se Denil, "jezgrovito si to izneo."
<BR>&nbsp;&nbsp;&nbsp;&nbsp;&nbsp;"Pa ipak, Zemljani i Naseljivači izgleda da poseduju mistično, pa čak i iracionalno poverenje u svetost i nepovredivost Zemlje. Zar ta mističnost ne bi mogla da za njihov razvoj bude isto onako pogubna kao što je to mističnost robota i dugog života koji sputavaju Svemirce?"
<BR>&nbsp;&nbsp;&nbsp;&nbsp;&nbsp;"O tome nisam razmišljao", reče Denil. "Ne znam."
<BR>&nbsp;&nbsp;&nbsp;&nbsp;&nbsp;Žiskar nastavi: "Da si svestan umova kao ja, morao bi o tome da razmišljaš. Kako neko pravi izbor?" nastavi on još žešće. "Razmišljaj o čovečanstvu podeljenom na dve vrste: na Svemirce, sa jednom očigledno pogubnom mistikom, i na Zemljane sa Naseljivačima, sa drugom mogućom fatalnom mistikom. Možda će u budućnosti postojati i druge vrste, sa još manje privlačnim odlikama vlasništva.
<BR>&nbsp;&nbsp;&nbsp;&nbsp;&nbsp;Nije dovoljno izabrati, prijatelju Denile. Moramo biti sposobni da oblikujemo. Moramo oblikovati poželjne vrste, a onda ih štititi, pre nego se nađemo primorani da biramo između dve ili više nepoželjnosti. Ali kako da dostignemo željeno ako nemamo psihoistoriju, naviku o kojoj sanjam i do koje nisam u stanju da doprem?"
<BR>&nbsp;&nbsp;&nbsp;&nbsp;&nbsp;Denil reče: "Nisam uviđao koliko je teško posedovati sposobnost da se osećaju umovi i da se na njih utiče, prijatelju Žiskare. Da li je moguće da si previše toga naučio i da više nisi u stanju da dozvoliš trima zakonima robotike da glatko delaju u tebi?"
<BR>&nbsp;&nbsp;&nbsp;&nbsp;&nbsp;"Ta mogućnost je oduvek postojala, prijatelju Denile, ali tek je u svetlosti nedavnih događaja postala aktuelna. Poznato mi je ustrostvo kola koje u meni proizvodi tu mogućnost da osećam umove i utičem na njih. Dekadama sam pažljivo sebe proučavao s ciljem da se obavestim i kako bih bio u mogućnosti da to prenesem na tebe, te da i ti budeš u stanju da se sam programiraš i postaneš kao ja... ali sam oklevao da to i učinim. To ne bi bilo fer prema tebi. Dovoljno je što ja nosim taj teret."
<BR>&nbsp;&nbsp;&nbsp;&nbsp;&nbsp;Denil reče: "Pa ipak, prijatelju Žiskare, ako ikada, budeš smatrao da je to potrebno zbog dobrobiti čovečanstva, ja sam spreman da prihvatim taj teret. Stvarno, prema nultom zakonu bio bih obavezan da to učinim."
<BR>&nbsp;&nbsp;&nbsp;&nbsp;&nbsp;Žiskar reče: "Ali ovaj razgovor je beskoristan. Očigledno je da kriza samo što se nije nadvila nad nama... a kako mi još nismo uspeli da odgonetnemo prirodu te krize..."
<BR>&nbsp;&nbsp;&nbsp;&nbsp;&nbsp;Denil mu upade u reč. "Bar što se toga tiče nisi u pravu, prijatelju Žiskare. Sada znam prirodu krize."
<BR>
<BR>&nbsp;&nbsp;&nbsp;&nbsp;&nbsp;83.
<BR>&nbsp;&nbsp;&nbsp;&nbsp;&nbsp;Niko od Žiskara nije očekivao da pokaže iznenađenje. Njegovo lice, razume se, nije bilo u stanju da menja izraz. Mogao je da menja glas, tako da mu je govor zvučao ljudski i nije bio ni jednoličan ni neprijatan. Međutim, njegov glas se nikada nije prepoznatljivo menjao u zavisnosti od osećanja.
<BR>&nbsp;&nbsp;&nbsp;&nbsp;&nbsp;Stoga, kada je kazao: "Misliš li to ozbiljno?" to je zazvučalo kao da izražava sumnju u istinitost Denilove primedbe u vezi sa sutrašnjim vremenom. Ipak, prema načinu na koji je okrenuo glavu prema Denilu i na koji je podigao jednu ruku, videlo se da je bez sumnje bio iznenađen.
<BR>&nbsp;&nbsp;&nbsp;&nbsp;&nbsp;Denil odgovori: "Mislim, prijatelju Žiskare."
<BR>&nbsp;&nbsp;&nbsp;&nbsp;&nbsp;"Kako si došao do tog obaveštenja?"
<BR>&nbsp;&nbsp;&nbsp;&nbsp;&nbsp;"Delimično i na osnovu onoga što mi je ispričala podsekretarica, gospođa Kvintana, za vreme večere."
<BR>&nbsp;&nbsp;&nbsp;&nbsp;&nbsp;"Ali zar nisi rekao da od nje nisi saznao ništa što bi nam bilo od pomoći. Da ti se čini kako si postavljao pogrešna pitanja?"
<BR>&nbsp;&nbsp;&nbsp;&nbsp;&nbsp;"Tako mi se činilo u tom trenutku. Međutim, daljim razmišljanjem otkrio sam da iz onog što mi je rekla mogu izvući korisne zaključke. Nekoliko proteklih časova pretraživao sam preko kompjuterskog terminala Zemljinu centralnu enciklopediju..."
<BR>&nbsp;&nbsp;&nbsp;&nbsp;&nbsp;"I našao potvrdu za svoje zaključke?"
<BR>&nbsp;&nbsp;&nbsp;&nbsp;&nbsp;"Ne baš to, ali nisam ni pronašao ništa što bi ih opovrglo, što je možda naredna dobra vest."
<BR>&nbsp;&nbsp;&nbsp;&nbsp;&nbsp;"Ali da li je negativan dokaz dovoljan dokaz?"
<BR>&nbsp;&nbsp;&nbsp;&nbsp;&nbsp;"Nije. Zato i nisam siguran. Ali dopusti da ti iznesem svoja razmišljanja, a ti mi reci ako u njima otkriješ kakvu grešku."
<BR>&nbsp;&nbsp;&nbsp;&nbsp;&nbsp;"Molim te, nastavi, prijatelju Denile."
<BR>&nbsp;&nbsp;&nbsp;&nbsp;&nbsp;"Na Zemlji se, prijatelju Žiskare, za fuziju znalo još pre hipersvemirskog putovanja, te se, sledstveno tome, može zaključiti da su se ljudska bića u to vreme mogla nalaziti samo na jednoj planeti, Zemlji. To svi znaju. Od trenutka kada je zamisao o kontrolisanoj fuzijskoj energiji prvi put bila začeta i postavljena na čvrste naučne osnove, bilo je potrebno da prođe mnogo vremena do njene praktične primene. Glavna poteškoća u pretvaranju zamisli u praksu sastojala se u tome što je bilo potrebno dostići dovoljno visoku temperaturu u dovoljno gustom gasu tokom dovoljno dugog razdoblja da bi se začela fuzija.
<BR>&nbsp;&nbsp;&nbsp;&nbsp;&nbsp;Pa ipak, nekoliko dekada pre no što je dobijena kontrolisana fuzijska energija postojale su fuzijske bombe... te bombe predstavljale su nekontrolisanu fuzijsku reakciju. Ali kontrolisana ili ne, fuzija nije bila moguća bez krajnje visoke temperature, merene milionima stepeni. Ako ljudska bića nisu bila u stanju da stvore potrebnu temperaturu za kontrolisanu fuzijsku energiju, kako su onda to postizala u nekontrolisanoj fuzijskoj eksploziji?
<BR>&nbsp;&nbsp;&nbsp;&nbsp;&nbsp;Gospođa Kvintana mi je rekla da je pre fuzije na Zemlji postojala jedna druga vrsta nuklearne reakcije... nuklearna fisija. Energija se dobijala putem deljenja... ili fisije... velikih jezgara, kao što su jezgra urana i torijuma. Pomislio sam da bi to mogao biti jedan od načina da se postigne visoka temperatura.
<BR>&nbsp;&nbsp;&nbsp;&nbsp;&nbsp;Enciklopedija koju sam noćas konsultovao sadrži veoma malo podataka o bilo kakvim nuklearnim bombama i, razume se, nikakve pojedinosti. To je tabu tema, pretpostavljam, i mora da je tako na svim planetama, jer ni na Aurori nisam nigde naišao na tu vrstu pojedinosti, iako takve bombe još postoje. To je deo istorije koga se ljudska bića stide, ili ga se boje, ili oboje, i ja mislim da je to razumno s njihove strane. Međutim, u svemu onome što sam pročitao o fuzijskim bombama nisam našao ništa o tome kako se one stavaljaju u pogon, a što bi isključilo fisijsku bombu kao mehanizam za paljenje. Tako sam na osnovu ovog negativnog dokaza pretpostavio da fisijska bomba predstavlja mehanizam za paljenje.
<BR>&nbsp;&nbsp;&nbsp;&nbsp;&nbsp;Ali kako se onda palila fisijska bomba? Fisijske bombe su postojale pre fuzisjkih i ako je za paljenje fisijskih bombi bila isto potrebna ultravisoka temperatura, kao i za fuzijske bombe, ne znam čime su to postizali, jer pre fisijskih bombi nije postojalo ništa što bi obezbeđivalo dovoljno visoku temperaturu. Na osnovu ovoga zaključujem... iako se u enciklopediji ne nalaze podaci o tome... da se fisijske bombe mogu zapaliti na relativno niskim temperaturama, možda čak na sobnoj temperaturi. Postojale su izvesne teškoće, jer je bilo potrebno nekoliko godina neprekidnog rada po otkrivanju fisije pre no što je napravljena bomba. Međutim, bez obzira na to o kakvim teškoćama je bila reč, one nisu obuhvatale stvaranje ultravisokih temperatura. Šta misliš o svemu ovome, prijatelju Žiskare?"
<BR>&nbsp;&nbsp;&nbsp;&nbsp;&nbsp;Sve vreme dok je Denil obrazlagao svoje mišljenje, Žiskarove oči su mirno počivale na njemu; sada reče: "Mislim da struktura koju si izgradio ima vrednosti... ali čak i da počiva na čvrstim osnovama, sigurno nema nikakve veze sa mogućom predstojećom krizom koju se trudimo da razaberemo."
<BR>&nbsp;&nbsp;&nbsp;&nbsp;&nbsp;Denil reče: "Molim te da još malo budeš strpljiv, prijatelju Žiskare, i ja ću nastaviti. Ispada da su fuzija i fisija posledice slabih međusobnih dejstava, jednog od četiri međusobna dejstva koja upravljaju svim događanjima u Vaseljeni. Sledstveno tome, isti nuklearni pojačivač koji će izazvati eksploziju u jednom fuzionom reaktoru takođe će izazvati eksploziju i u jednom fisionom reaktoru.
<BR>&nbsp;&nbsp;&nbsp;&nbsp;&nbsp;Postoji, međutim, razlika. Fuzija se odvija jedino na ultravisokim temperaturama. Pojačivač izaziva eksploziju ultratoplog dela goriva koje aktivno učestvuje u fuziji, kao i jednog dela okolnog goriva koje je zagrejano od fuzije tokom početne eksplozije... pre no što materijal biva eksplozijom izbačen napolje, a toplota se rapline tako da preostale količine prisutnog goriva ne bivaju zapaljene. Drugim rečima, izvestan deo fuzionog goriva eksplodira, ali njegov veliki deo... možda čak i pretežan deo... ne eksplodira. Razume se, eksplozija je i ovako dovoljno snažna da uništi fuzioni reaktor, kao i sve u njegovoj neposrednoj blizini, kao što je, na primer, brod na kome se taj reaktor nalazi.
<BR>&nbsp;&nbsp;&nbsp;&nbsp;&nbsp;S druge, pak, strane, fisioni reaktor je u stanju da deluje i na niskim temperaturama, koje možda nisu mnogo više od tačke ključanja vode, a možda već i na sobnoj temperaturi. Zadatak nuklearnog pojačivača, znači, bio bi da obezbedi učešće celokupnog fisionog goriva. I stvarno, čak i ako fisioni reaktor nije aktiviran, pojačivač će u njemu izazvati eksploziju. Mada pretpostavljam da fisiono gorivo oslobađa manje energije od fuzionog, fisioni reaktor ipak će izazvati veću eksploziju jer u njemu dolazi do eksplozije više goriva nego što je to slučaj u fuzionom reaktoru."
<BR>&nbsp;&nbsp;&nbsp;&nbsp;&nbsp;Žiskar lagano klimnu i primeti: "Može biti da je sve to tačno, prijatelju Denile, ali ima li na Zemlji električnih centrala na fisioni pogon?"
<BR>&nbsp;&nbsp;&nbsp;&nbsp;&nbsp;"Ne, nema... nijedne. Tako mi je bar rekla podsekretarica Kvintana, a čini se da se i enciklopedija slaže. Doduše, na Zemlji ima uređaja koji se snabdevaju energijom putem malih fuzionih reaktora, ali nema ničeg... baš ničeg... što se snabdeva energijom dobijenom iz fisionih reaktora, velikih ili malih"
<BR>&nbsp;&nbsp;&nbsp;&nbsp;&nbsp;"Onda, prijatelju Denile, nema posla za nuklearni pojačivač. Propade ti sve tvoje mudrovanje, čak i da je bilo besprekorno."
<BR>&nbsp;&nbsp;&nbsp;&nbsp;&nbsp;Denil ozbiljno primeti: "Ne sasvim, prijatelju Žiskare. Preostaje nam treći tip nuklearne reakcije koji treba razmotriti."
<BR>&nbsp;&nbsp;&nbsp;&nbsp;&nbsp;Žiskar reče: "Šta bi to moglo biti? Ne mogu da se setim trećeg tipa."
<BR>&nbsp;&nbsp;&nbsp;&nbsp;&nbsp;"Nije ni lako dosetiti se, prijatelju Žiskare, jer na svetovima Svemiraca i Naseljivača nema mnogo urana i torijuma u planetnoj kori, te je stoga i vrlo malo očigledne radioaktivnosti. Sledstveno tome, stvar nije od velike važnosti, te je svi zanemaruju sem nekolicine teorijskih fizičara. Međutim, na Zemlji su uran i torijum dosta rasprostranjeni, na šta mi je i gospođa Kvintana skrenula pažnju, te tako radioaktivnost, sa svojom ultrasporom proizvodnjom toplote i energetskog zračenja, mora da predstavlja dosta istaknut deo okoline. To je treći tip nuklearne reakcije koji treba razmotriti."
<BR>&nbsp;&nbsp;&nbsp;&nbsp;&nbsp;"Na koji način, prijatelju Denile?"
<BR>&nbsp;&nbsp;&nbsp;&nbsp;&nbsp;"Prirodna radioaktivnost je takođe jedan od izraza slabog međudejstva. Jedan nuklearni pojačivač, koji je u stanju da izazove eksploziju nekog fuzionog ili fisionog reaktora, takođe može da ubrza prirodnu radioaktivnost, bar pretpostavljam, do tačke na kojoj će doći do eksplozije dela kore... ako je u njoj prisutno dovoljno urana ili torijuma."
<BR>&nbsp;&nbsp;&nbsp;&nbsp;&nbsp;Žiskar je izvesno vreme proveo zureći u Denila, nepokretan i nem. Zatim je gotovo nečujno izustio: "Ti, znači, nagoveštavaš da je plan dr Amadira da izazove eksploziju Zemljine kore, uništi planetu kao boravište života i na taj način osigura Svemircima prevlast u Galaksiji."
<BR>&nbsp;&nbsp;&nbsp;&nbsp;&nbsp;Denil klimnu. "Ili ako nema dovoljno torijuma i urana za masovnu eksploziju, porast radioaktivnosti mogao bi stvoriti dodatnu toplotu koja bi pak izmenila klimu, kao i dodatna zračenja koja bi izazivala rak i uticala na rađanje defektne dece, a to bi poslužilo istoj svrsi... mada nešto sporije."
<BR>&nbsp;&nbsp;&nbsp;&nbsp;&nbsp;Žiskar reče: "To je zastrašujuće. Misliš li da se to stvarno može izvesti?"
<BR>&nbsp;&nbsp;&nbsp;&nbsp;&nbsp;"Možda. Čini mi se da su već nekoliko godina... koliko tačno ne znam... humanoidni roboti sa Aurore, kao što je i nesuđeni ubica... proveli na Zemlji. Dovoljno su usavršeni za složena programiranja i sposobni su da, kada je to potrebno, uđu u gradove po opremu. Treba pretpostaviti da su oni postavljali nuklearne pojačivače tamo gde je tlo bogato uranom ili torijumom. Možda je tokom ovih godina postavljeno mnogo pojačivača. Dr Amadiro i dr Mandamus su sada došli ovamo da nadgledaju izvođenje konačnih pojedinosti i da aktiviraju pojačivače. Verovatno sređuju stvari tako da im ostane dovoljno vremena da pobegnu pre no što planeta bude uništena."
<BR>&nbsp;&nbsp;&nbsp;&nbsp;&nbsp;"U tom slučaju", reče Žiskar, "treba smesta izvestiti generalnog sekretara da odmah mobiliše Zemljine snage obezbeđenja, kako bi bez odlaganja pronašli dr Amadira i dr Mandamusa i onemogućili ih da svoj projekat privedu kraju."
<BR>&nbsp;&nbsp;&nbsp;&nbsp;&nbsp;Denil primeti: "Mislim da je to nemoguće učiniti. Generalni sekretar nam verovatno neće poverovati, zahvaljujući široko rasprostranjenom mističnom uverenju da je ova planeta neranjiva. Ti si pomenuo da bi to moglo da ide na štetu čovečanstva i meni se čini da bi u ovom slučaju upravo tako i bilo. Ako se uputi izazov njegovom uverenju u jedinstveni položaj Zemlje, on neće dozvoliti da to njegovo ubeđenje, bez obzira na to u kojoj meri ono bilo iracionalno, bude uzdrmano, te će potražiti utočište u odbijanju da nam poveruje.
<BR>&nbsp;&nbsp;&nbsp;&nbsp;&nbsp;Zatim, takođe, čak i da nam poveruje, bilo kakve pripreme za protivmere morale bi da prođu kroz upravnu birokratiju i bez obzira na to kako bi taj proces bio ubrzan, on bi suviše dugo potrajao da bi poslužio svrsi.
<BR>&nbsp;&nbsp;&nbsp;&nbsp;&nbsp;I ne samo to. Čak i da smo u stanju da zamislimo da sve Zemljine snage budu smesta mobilisane, mislim da Zemljani nisu u stanju da otkriju prisustvo dva ljudska bića u neizmernoj divljini. Zemljani već nebrojeno dekada žive u gradovima i gotovo nikada ne izlaze izvan gradskih granica. Toga se dobro sećam iz svoje prve posete Zemlji sa Elijom Bejlijem. Čak i kada bi Zemljani uspeli da sebe primoraju da tumaraju otvorenim prostranstvima, malo je verovatno da bi dovoljno brzo nabasali na dva ljudska bića i tako spasli situaciju, sem u slučaju najneverovatnije igre slučaja... a na to se ne možemo osloniti."
<BR>&nbsp;&nbsp;&nbsp;&nbsp;&nbsp;Žiskar predloži: "Naseljivači bi lako mogli da obrazuju grupu za pretraživanje. Oni se ne boje otvorenih ili čudnih prostora."
<BR>&nbsp;&nbsp;&nbsp;&nbsp;&nbsp;"Ali i oni bi bili isto onako snažno ubeđeni u neranjivost ove planete kao i Zemljani, isto tako ubeđeni da nam ne treba verovati i isto tako nespremni da pronađu dovoljno brzo dva ljudska bića i time spase situaciju... čak i kada bi nam poverovali."
<BR>&nbsp;&nbsp;&nbsp;&nbsp;&nbsp;"Šta je sa zemaljskim robotima?" upita Žiskar. "Oni se muvaju po prostorima između gradova. Neki mora da su već postali svesni ljudskih bića u svojoj sredini. Trebalo bi ih ispitati."
<BR>&nbsp;&nbsp;&nbsp;&nbsp;&nbsp;Denil odgovori: "Ta ljudska bića u njihovoj sredini su vrsni robotičari. Sigurno su se pobrinuli da nijedan robot u njihovoj blizini ne postane svestan njihovog prisustva. Iz istog razloga ne treba da se plaše ni robota koji bi mogli biti među tragačima. Bilo bi im naređeno da se udalje i zaborave. Što je još gore, roboti sa Zemlje su prilično jednostavni, projektovani da obavljaju uglavnom naročite poslove oko gajenja useva, napasanja stoke i rada u rudnicima. Oni se ne mogu lako prilagoditi jednom takvom opštem cilju kao što je vođenje svrsishodne potrage."
<BR>&nbsp;&nbsp;&nbsp;&nbsp;&nbsp;Žiskar reče: "Odbacio si sve što se eventualno moglo učiniti, prijatelju Denile? Da li je išta preostalo?"
<BR>&nbsp;&nbsp;&nbsp;&nbsp;&nbsp;Denil odogovori: "Ta dva ljudska bića moramo pronaći sami i moramo ih zaustaviti... i to smesta."
<BR>&nbsp;&nbsp;&nbsp;&nbsp;&nbsp;"Znaš li gde se oni nalaze, prijatelju Denile?"
<BR>&nbsp;&nbsp;&nbsp;&nbsp;&nbsp;"Ne znam, prijatelju Žiskare."
<BR>&nbsp;&nbsp;&nbsp;&nbsp;&nbsp;"Ako je malo verovatno da bi organizovana grupa tragača, sastavljena od mnogo, mnogo Zemljana, Naseljivača, robota, ili možda od svih njih, mogla uspeti da ih na vreme pronađe sem u slučaju krajnje fantastične igre slučaja, kako bismo onda nas dvojica mogli to da uradimo?"
<BR>&nbsp;&nbsp;&nbsp;&nbsp;&nbsp;"Ne znam, prijatelju Žiskare, ali moramo."
<BR>&nbsp;&nbsp;&nbsp;&nbsp;&nbsp;Žiskar dodade, izabravši reči i podesivši glas da zvuči prilično grubo: "Nije dovoljno morati, prijatelju Denile. Prešao si dug put. Dokučio si postojanje krize i malo pomalo razabrao si njenu prirodu. Ali ništa od toga nam nije od koristi. Evo nas ovde i bespomoćniji ne možemo biti."
<BR>&nbsp;&nbsp;&nbsp;&nbsp;&nbsp;Denil reče: "Preostaje nam još jedna šansa... nategnuta i gotovo zanemarljiva... ali moramo da probamo. Amadiro je, zbog toga što te se plaši, poslao robota-ubicu da te uništi i može se pokazati da je to bila njegova greška."
<BR>&nbsp;&nbsp;&nbsp;&nbsp;&nbsp;"A šta ako i ta gotovo beskorisna šansa propadne, prijatelju Denile?"
<BR>&nbsp;&nbsp;&nbsp;&nbsp;&nbsp;Denil mirno pogleda Žiskara. "Bićemo bespomoćni, Zemlja će biti uništena, a ljudska istorija će doživeti svoj konačni kraj."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
