<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>STARI VOĐA
<P>&nbsp;&nbsp;&nbsp;&nbsp;&nbsp;42.
<BR>&nbsp;&nbsp;&nbsp;&nbsp;&nbsp;I Kelden Amadiro je, kao i svi ljudi, patio od zajedničke boljke zvane sećanje. U stvari, on i izrazitije od većine drugih ljudi. Štaviše, u njegovom slučaju je sećanje, koje ga je pratilo, bilo stalno prisutno i neobično silovito se ispoljavalo u njegovom dubokom i neiscrpnom besu i osujećenosti.
<BR>&nbsp;&nbsp;&nbsp;&nbsp;&nbsp;Pre dvadeset dekada sve mu je tako lepo išlo od ruke. Bio je rodonačelnik Robotičkog instituta (još i sada je bio na njegovom čelu) i u jednom blistavom i trijumfalnom trenutku učinilo mu se da mu nikako ne može izmaći i potpuna vlast nad većem, kao i da će neosporno uspeti da uništi svog velikog neprijatelja, Hana Fastolfa, koji će posle toga biti nemoćan u svojoj opoziciji.
<BR>&nbsp;&nbsp;&nbsp;&nbsp;&nbsp;Da je... da je samo...
<BR>&nbsp;&nbsp;&nbsp;&nbsp;&nbsp;(Koliko se samo trudio da ne misli na to, ali sećanje mu nije dalo mira, kao da mu nikada nije bilo dosta bola i očajanja.)
<BR>&nbsp;&nbsp;&nbsp;&nbsp;&nbsp;Da je izvojevao pobedu, Zemlja bi ostala izolovana i sama, a on bi se pobrinuo da nazaduje, propadne i konačno nestane u rasulu. Zašto da ne? Za kratkovečne ljude sa jednog bolesnog, prenaseljenog sveta bolje je da izumru... stotinu puta bolje nego da vode život onakav kakav su sebi nametnuli.
<BR>&nbsp;&nbsp;&nbsp;&nbsp;&nbsp;Tada bi mirni i bezbedni svetovi Svemiraca nastavili da se šire. Fastolf se uvek žalio da su Svemirci bili suviše dugovečni i da su se suviše udobno osećali na svojim robotičkim jastucima da bi bili pioniri, ali Amadiro bi mu dokazao da greši.
<BR>&nbsp;&nbsp;&nbsp;&nbsp;&nbsp;Fastolf je ipak pobedio. U trenutku sigurnog poraza, on je na neki neverovatan, čudesan način dospeo u prazan prostor, kako se kaže, i domogao se pobede... ugrabljene ni iz čega.
<BR>&nbsp;&nbsp;&nbsp;&nbsp;&nbsp;Razume se, za to je kriv onaj Zemljanin, Elija Bejli...
<BR>&nbsp;&nbsp;&nbsp;&nbsp;&nbsp;Ali Amadirovo inače neprijatno sećanje uvek bi se zaustavilo kod tog Zemljanina i okrenulo se od njega. Bilo je dovoljno i samo ime. Ni dvadeset vekova ne bi uspelo nimalo da oslabi mržnju koju je osećao... ili da ublaži njegov bol makar i za mrvicu.
<BR>&nbsp;&nbsp;&nbsp;&nbsp;&nbsp;A sa Fastolfom, koji je bio nadležan za policiju, ti bedni Zemljani napustili su podmitljivu planetu i stali da naseljavaju svet za svetom. Vihor zemaljskog napretka ošamutio je svetove Svemiraca i naterao ih da se slede.
<BR>&nbsp;&nbsp;&nbsp;&nbsp;&nbsp;Koliko se samo puta Amadiro obratio veću i istakao da Galaksija izmiče iz šaka Svemiraca, da Aurora samo promatra kako podljudi zauzimaju svet za svetom, dok se ravnodušnost iz godine u godinu sve čvršće učauruje u duhu Svemiraca?
<BR>&nbsp;&nbsp;&nbsp;&nbsp;&nbsp;"Podignite se", izvikivao je. "Podignite se. Vidite li kako se množe. Vidite li kako se umnožavaju svetovi Naseljivača? Šta čekate? Da vas zajašu"?
<BR>&nbsp;&nbsp;&nbsp;&nbsp;&nbsp;A Fastolf bi uvek odgovarao onim svojim umirujućim i uspavljujućim glasom, pa bi Aurorani i ostali Svemirci (koji su uvek sledili vođstvo Aurore onda kada bi ona izabrala da ne bude predvodnik) prihvatili njegove argumente i ponovo zadremali.
<BR>&nbsp;&nbsp;&nbsp;&nbsp;&nbsp;Izgleda da ih nije diralo ono što je bilo očigledno. Činjenice, brojke, upadljivo pogoršanje poslova, ostavljalo ih je ravnodušnima iz dekade u dekadu. Kako je bilo moguće da je sam Fastolf bio u stanju da posmatra kako se sve što je rekao pretvara u čistu besmislicu, a ipak da ne odustane od svoje politike? Čak nije bilo u pitanju ni to da je on tvrdoglavo bio uporan u svojim pogreškama, već je posredi bila činjenica da on jednostavno nikada nije ni primetio da greši.
<BR>&nbsp;&nbsp;&nbsp;&nbsp;&nbsp;Da je Amadiro bio čovek sklon maštanju, sigurno bi uobrazio da je na svetove Svemiraca pala neka čarolija, neka vrsta apatične čarolije. Uobrazio bi da neko negde poseduje magičnu moć da uljuljkuje inače aktivne mozgove i zaslepljuje inače pronicljive oči kada je u piatnju istina.
<BR>&nbsp;&nbsp;&nbsp;&nbsp;&nbsp;A krunu cele te neverovatne agonije predstavljalo je to što su ljudi žalili Fastolfa, jer je umro frustriran. Frustriran, govorili su, zbog toga što Svemirci neće doseći nove vlastite svetove.
<BR>&nbsp;&nbsp;&nbsp;&nbsp;&nbsp;A upravo ih je Fastolfova politika sprečila da to učine! Odakle mu pravo da se zbog toga oseća frustriran? Šta bi on učinio da je uvek, poput Amadira, video i govorio istinu, a ipak bio nemoćan da natera Svemirce... dovoljno Svemiraca... da ga slušaju.
<BR>&nbsp;&nbsp;&nbsp;&nbsp;&nbsp;Koliko li je samo puta pomislio da bi bilo bolje za Galaksiju da je prazna, nego da njome vladaju podljudi? Da je posedovao neku magičnu moć da uništi Zemlju... svet Elije Bejlia... jednim naklonom glave - on bi to jedva dočekao.
<BR>&nbsp;&nbsp;&nbsp;&nbsp;&nbsp;Ali tražiti utočište u takvom maštanju moglo je jedino predstavljati znak njegovog potpunog očajanja. S druge, pak, strane, stalno je i uzaludno želeo da odustane i dobrodošlicom pozdravi smrt... kada bi mu samo njegovi roboti to dozvolili.
<BR>&nbsp;&nbsp;&nbsp;&nbsp;&nbsp;A tada je usledio trenutak kada mu se iznenada pružila prilika da uništi Zemlju... čak mu je namtenuta mimo njegove volje. To vreme je nastupilo pre neke tri četvrtine dekade, kada je prvi put sreo Levulara Mandamusa.
<BR>
<BR>&nbsp;&nbsp;&nbsp;&nbsp;&nbsp;43.
<BR>&nbsp;&nbsp;&nbsp;&nbsp;&nbsp;Sećanje! Pre tri četvrtine dekade...
<BR>&nbsp;&nbsp;&nbsp;&nbsp;&nbsp;Amadiro podiže pogled i primeti da je Malun Cicis ušao u kancelariju. Bez sumnje se najavio, ali njemu je bilo dozvoljeno da uđe i kada mu niko ne bi odgovorio.
<BR>&nbsp;&nbsp;&nbsp;&nbsp;&nbsp;Amadiro uzdahnu i odloži svoj mali kompjuter. Cicis je bio njegova desna ruka još od osnivanja Instituta. Stario je u njegovoj službi. To se nije moglo primetiti na prvi pogled, ali opšti izgled je otkrivao blago propadanje. Nos mu je izgledao nešto asimetričniji nego što je nekada bio.
<BR>&nbsp;&nbsp;&nbsp;&nbsp;&nbsp;On protrlja svoj pomalo baburasti nos i zapita se u kolikoj li je meri blago propadanje i njega načelo. Nekada je bio visok metar devedeset pet, što je čak i prema merilima Svemiraca bila dobra visina. Još se držao uspravno kao i uvek, pa ipak, pri nedavnom merenju nikako nije uspeo da pređe visinu od metar devedeset tri. Da li je počeo da stagnira, da se grči, da se smanjuje?
<BR>&nbsp;&nbsp;&nbsp;&nbsp;&nbsp;On odagna te neprijatne misli koje su same po sebi predstavljale sigurniji znak starenja od samog merenja i reče: "Šta je, Malune?"
<BR>&nbsp;&nbsp;&nbsp;&nbsp;&nbsp;Cicis je imao novog ličnog robota koji se vukao za njim - bio je vrlo moderan i sa sjajnim ukrasima. I to je bio znak starenja. Ako nisi mogao da održiš svoje telo mladim uvek si mogao da kupiš novog, mladog robota. Amadiro je odlučio da nikada ne dopusti onima koji su odista mladi da mu se podsmevaju zato što je podlegao toj obmani - naročito stoga što joj nije podlegao Fastolf koji je bio osam dekada stariji od njega.
<BR>&nbsp;&nbsp;&nbsp;&nbsp;&nbsp;Cicis reče: "Opet taj momak Mandamus, šefe."
<BR>&nbsp;&nbsp;&nbsp;&nbsp;&nbsp;"Mandamus?"
<BR>&nbsp;&nbsp;&nbsp;&nbsp;&nbsp;"Onaj koji stalno traži da se vidi s vama."
<BR>&nbsp;&nbsp;&nbsp;&nbsp;&nbsp;Amadiro kratko razmisli. "Misliš na onog idiota, potomka Solarijanke?"
<BR>&nbsp;&nbsp;&nbsp;&nbsp;&nbsp;"Da, šefe."
<BR>&nbsp;&nbsp;&nbsp;&nbsp;&nbsp;"Pa, ja ne želim da se vidim s njim. Zar mu, Malune, to još nisi jasno stavio do znanja?"
<BR>&nbsp;&nbsp;&nbsp;&nbsp;&nbsp;"Nedvosmisleno jasno. Traži da vam predam neku belešku i kaže da ćete ga, pošto je pročitate, primiti."
<BR>&nbsp;&nbsp;&nbsp;&nbsp;&nbsp;Amadiro lagano reče: "Ne bih rekao, Malune. Šta stoji u belešci?"
<BR>&nbsp;&nbsp;&nbsp;&nbsp;&nbsp;"Ne razumem, šefe. Nije na galaktičkom."
<BR>&nbsp;&nbsp;&nbsp;&nbsp;&nbsp;"U tom slučaju, kako ću je ja bolje razumeti od tebe?"
<BR>&nbsp;&nbsp;&nbsp;&nbsp;&nbsp;"Ne znam, ali on me je zamolio da vam je predam. Ako biste hteli da je pogledate i izdate mi naređenje, ja ću se vratiti i ponovo ga se osloboditi."
<BR>&nbsp;&nbsp;&nbsp;&nbsp;&nbsp;"Pa, daj da vidim", reče Amadiro, odmahujući glavom. On baci pogled pun gnušanja na pruženu poruku.
<BR>&nbsp;&nbsp;&nbsp;&nbsp;&nbsp;Pisalo je :"Ceterum censeo, delenda est Carthago."
<BR>&nbsp;&nbsp;&nbsp;&nbsp;&nbsp;Amadiro pročita poruku, podiže pogled prema Malunu, a zatim ga ponovo spusti na poruku. Konačno reče: "Mora da si pročitao šta piše, čim znaš da nije na galaktičkom. Da li si ga pitao šta to znači?"
<BR>&nbsp;&nbsp;&nbsp;&nbsp;&nbsp;"Jesam, šefe. Rekao je da je to latinski, ali od toga nisam postao pametniji. Rekao je da ćete vi razumeti. On je vrlo odlučan čovek i rekao je da će ceo dan presedeti tamo čekajući da vi ovo pročitate."
<BR>&nbsp;&nbsp;&nbsp;&nbsp;&nbsp;"Kako izgleda?"
<BR>&nbsp;&nbsp;&nbsp;&nbsp;&nbsp;"Mršav. Ozbiljan. Verovatno operisan od humora. Visok, ali ne baš kao vi. Prenapet, duboko usađane oči, tanke usne."
<BR>&nbsp;&nbsp;&nbsp;&nbsp;&nbsp;"Koliko je star?"
<BR>&nbsp;&nbsp;&nbsp;&nbsp;&nbsp;"Sudeći prema koži, rekao bih otprilike četiri dekade. Vrlo je mlad."
<BR>&nbsp;&nbsp;&nbsp;&nbsp;&nbsp;"U tom slučaju, moramo biti uviđavni prema mladima. Pošalji ga unutra."
<BR>&nbsp;&nbsp;&nbsp;&nbsp;&nbsp;Cicis je bio iznenađen. "Primićete ga?"
<BR>&nbsp;&nbsp;&nbsp;&nbsp;&nbsp;"Zar nisam upravo to rekao? Pošalji ga unutra."
<BR>
<BR>&nbsp;&nbsp;&nbsp;&nbsp;&nbsp;44.
<BR>&nbsp;&nbsp;&nbsp;&nbsp;&nbsp;Mladić uđe u sobu gotovo marširajući. Zaustavio se ukočeno ispred stola i rekao: "Zahvaljujem vam, gospodine, što ste pristali da me primite. Da li biste mi dozvolili da uvedem i svoje robote?"
<BR>&nbsp;&nbsp;&nbsp;&nbsp;&nbsp;Amadiro podiže obrve. "Voleo bih da ih vidim. Da li ćete mi dozvoliti da zadržim svoje?"
<BR>&nbsp;&nbsp;&nbsp;&nbsp;&nbsp;Prošlo je mnogo godina od kada je poslednji put čuo da je neko izgovorio staru robot-formulu. Bio je to jedan od onih dobrih starih običaja koji su privremeno ukinuti kada je pojam o formalnoj učtivosti iščezao i kada je sve više postajalo normalno da su lični roboti deo same ličnosti.
<BR>&nbsp;&nbsp;&nbsp;&nbsp;&nbsp;"Da, gospodine", reče Mandamus i dva robota uđoše. Oni to nisu učinili dok odobrenje nije bilo dato, primeti Amadiro. Bili su to novi roboti, veoma efikasni, na kojima su bili vidljivi svi znaci dobre izrade.
<BR>&nbsp;&nbsp;&nbsp;&nbsp;&nbsp;"Izrađeni su prema vašem vlastitom nacrtu, gospodine Mandamuse?" Roboti za koje su njihove gazde pravili nacrte uvek su vredeli više od ostalih.
<BR>&nbsp;&nbsp;&nbsp;&nbsp;&nbsp;"Tako je, gospodine."
<BR>&nbsp;&nbsp;&nbsp;&nbsp;&nbsp;"Znači, vi ste robotičar?"
<BR>&nbsp;&nbsp;&nbsp;&nbsp;&nbsp;"Da, gospodine. Imam diplomu Eoskog univerziteta."
<BR>&nbsp;&nbsp;&nbsp;&nbsp;&nbsp;"Radite kod..."
<BR>&nbsp;&nbsp;&nbsp;&nbsp;&nbsp;Mandamus glatko odgovori: "Ne radim kod dr Fastolfa, gospodine. Kod dr Maskelnika."
<BR>&nbsp;&nbsp;&nbsp;&nbsp;&nbsp;"A tako, ali niste član Instituta."
<BR>&nbsp;&nbsp;&nbsp;&nbsp;&nbsp;"Podneo sam molbu za prijem, gospodine."
<BR>&nbsp;&nbsp;&nbsp;&nbsp;&nbsp;"Razumem." Amadiro dotera papire na svom stolu, a zatim hitro reče, ne podigavši pogled: "Gde ste naučili latinski?"
<BR>&nbsp;&nbsp;&nbsp;&nbsp;&nbsp;"Ne znam latinski dovoljno dobro da bih ga mogao govoriti ili čitati, ali znam dovoljno o njemu tako da mi je poznata ova izreka i znam gde mogu da je pronađem."
<BR>&nbsp;&nbsp;&nbsp;&nbsp;&nbsp;"Već je samo po sebi i to zadivljujuće. Kako ste to uspeli?"
<BR>&nbsp;&nbsp;&nbsp;&nbsp;&nbsp;"Ne mogu sve svoje vreme posvećivati robotici, tako da imam i neka sporedna zanimanja. Jedno od njih je planetologija, sa naročitim osvrtom na Zemlju. To me je odvelo do zemaljske istorije i kulture."
<BR>&nbsp;&nbsp;&nbsp;&nbsp;&nbsp;"To baš nisu popularna izučavanja među Svemircima."
<BR>&nbsp;&nbsp;&nbsp;&nbsp;&nbsp;"Nisu, gospodine, i to je šteta. Čovek uvek treba dobro da poznaje svoje neprijatelje... kao što ih vi poznajete, gospodine."
<BR>&nbsp;&nbsp;&nbsp;&nbsp;&nbsp;"Kao što ih ja poznajem?"
<BR>&nbsp;&nbsp;&nbsp;&nbsp;&nbsp;"Tako je, gospodine. Verujem da dosta dobro poznajete mnoge vidove Zemlje i da ste u njih mnogo upućeniji od mene, pošto se duže bavite time."
<BR>&nbsp;&nbsp;&nbsp;&nbsp;&nbsp;"Otkud to znate?"
<BR>&nbsp;&nbsp;&nbsp;&nbsp;&nbsp;"Trudio sam se da o vama saznam što je više moguće, gospodine."
<BR>&nbsp;&nbsp;&nbsp;&nbsp;&nbsp;"Zato što sam ja još jedan od vaših neprijatelja?"
<BR>&nbsp;&nbsp;&nbsp;&nbsp;&nbsp;"Ne, gospodine, već zato što želim da u vama dobijem saveznika."
<BR>&nbsp;&nbsp;&nbsp;&nbsp;&nbsp;"Saveznika? Znači, nameravate da me iskoristite? Ne čini li vam se da ste malo preterali u svojoj drskosti?"
<BR>&nbsp;&nbsp;&nbsp;&nbsp;&nbsp;"Ne, gospodine, siguran sam da ćete želeti da budete moj saveznik."
<BR>&nbsp;&nbsp;&nbsp;&nbsp;&nbsp;Amadiro se zagleda u njega."Meni se ipak čini da ste preterali sa drskošću. Recite mi, razumete li ovu izreku koju ste pronašli za mene?"
<BR>&nbsp;&nbsp;&nbsp;&nbsp;&nbsp;"Da, gospodine."
<BR>&nbsp;&nbsp;&nbsp;&nbsp;&nbsp;"Prevedite je onda na standardni galaktički."
<BR>&nbsp;&nbsp;&nbsp;&nbsp;&nbsp;"Ona glasi:'Prema mom mišljenju, Kartagina mora biti uništena.'"
<BR>&nbsp;&nbsp;&nbsp;&nbsp;&nbsp;"A šta to prema vašem mišljenju, znači?"
<BR>&nbsp;&nbsp;&nbsp;&nbsp;&nbsp;"To je izgovorio Marko Porcije Katon, senator rimske republike, jedne političke jedinice drevne Zemlje. Ona je porazila svog glavnog protivnika, Kartaginu, ali je nije uništila. Katon je tvrdio da Rim ne može biti siguran dok Kartagina ne bude potpuno uništena... i na kraju je bila uništena, gospodine."
<BR>&nbsp;&nbsp;&nbsp;&nbsp;&nbsp;"Ali kakve veze ima Kartagina sa nama, mladiću?"
<BR>&nbsp;&nbsp;&nbsp;&nbsp;&nbsp;"Postoji nešto što se naziva analogija."
<BR>&nbsp;&nbsp;&nbsp;&nbsp;&nbsp;"Što znači?"
<BR>&nbsp;&nbsp;&nbsp;&nbsp;&nbsp;"Da i svetovi Svemiraca imaju svog glavnog protivnika koji, prema mom mišljenju, mora biti uništen."
<BR>&nbsp;&nbsp;&nbsp;&nbsp;&nbsp;"Imenujte neprijatelja."
<BR>&nbsp;&nbsp;&nbsp;&nbsp;&nbsp;"Planeta Zemlja, gospodine."
<BR>&nbsp;&nbsp;&nbsp;&nbsp;&nbsp;Amadiro je ovlaš dobovao prstima po stolu ispred sebe. "I vi želite da budem vaš saveznik u jednom takvom projektu? Pretpostavljate da ću to sav srećan i s nestrpljenjem prihvatiti? Recite mi, dr Mandamuse, da li sam ja ikada u nekom od mojih bezbrojnih govora i članaka o toj temi rekao da Zemlja mora biti uništena?"
<BR>&nbsp;&nbsp;&nbsp;&nbsp;&nbsp;Mandamusove tanke usne se stisnuše, a nozdrve raširiše. "Nisam došao", reče on, "kako bih pokušao da vas uvučem u nešto što bi moglo da se upotrebi protiv vas. Nije me ovamo poslao ni dr Fastolf niti iko iz njegove stranke. Niti ja pripadam njegovoj stranki. Isto tako, ne pokušavam da vam izložim što je vama na umu. Samo vam govorim šta je meni na umu. Prema mom mišljenju, Zemlja mora biti uništena."
<BR>&nbsp;&nbsp;&nbsp;&nbsp;&nbsp;"A kako predlažete da se Zemlja uništi? Mislite li da bismo mogli da na nju bacamo nuklearne bombe dok eksplozije, zračenje i oblaci prašine ne unište celu planetu? Pitam vas to stoga što mi nije jasno kako ste zamislili da sprečite naseljivačke brodove željne osvete da to isto ne učine Aurori i onolikom broju drugih svetova Svemiraca do kojih su u stanju da stignu? Zemlja je nekažnjeno mogla biti razneta pre nekih petnaest dekada. Sada je to nemoguće."
<BR>&nbsp;&nbsp;&nbsp;&nbsp;&nbsp;Činilo se da je Mandamus revoltiran. "Ništa slično nisam imao na umu, dr Amadiro. Ja ne bih bez potrebe uništavao ljudska bića, pa makar ona bila i Zemljani. Međutim, postoji način da se Zemlja uništi, a da se nužno ne pobije celokupno njeno stanovništvo... i to bez odmazde."
<BR>&nbsp;&nbsp;&nbsp;&nbsp;&nbsp;"Vi ste sanjalica", reče Amadiro, "ili možda niste baš pri zdravoj pameti."
<BR>&nbsp;&nbsp;&nbsp;&nbsp;&nbsp;"Dozvolite da objasnim."
<BR>&nbsp;&nbsp;&nbsp;&nbsp;&nbsp;"Ne, mladiću. Imam malo vremena i samo zbog vašeg citata, koji sam savršeno dobro razumeo i koji je probudio moju znatiželju, dozvolio sam sebi da se tako dugo bavim vama."
<BR>&nbsp;&nbsp;&nbsp;&nbsp;&nbsp;Mandamus ustade. "Shvatam, dr Amadiro, i molim da me izvinite što sam vam oduzeo više vremena nego što ste u stanju da odvojite. Međutim, razmislite o onome što sam rekao, pa ako postanete znatiželjni, mogli biste me pozvati kada budete imali više vremena da utrošite na mene, nego što ga sada imate. Ipak, nemojte suviše dugo čekati, jer ću morati da se okrenem drugima, pošto ću ipak uništiti Zemlju. Vidite, iskren sam sa vama."
<BR>&nbsp;&nbsp;&nbsp;&nbsp;&nbsp;Mladić pokuša da se osmehne, ali to samo razvuče njegove mršave obraze i ne ostavi drugog traga. On reče: "Do viđenja... i ponovo se zahvaljujem", okrenu se i ode.
<BR>&nbsp;&nbsp;&nbsp;&nbsp;&nbsp;Amadiro je izvesno vreme gledao zamišljeno za njim, a zatim dodirnu kontakt koji se nalazio na bočnoj strani stola.
<BR>&nbsp;&nbsp;&nbsp;&nbsp;&nbsp;"Malune", reče on, kada Cicis uđe, "želim da tog mladića neko sve vreme prati i želim da saznam s kim sve razgovara. Sve. Želim da svi budu identifikovani i ispitani. One koje označim želim da budu dovedeni ovamo. Ali, Malune, sve mora biti urađeno tiho i na bazi ljubaznog i prijateljskog ubeđivanja. Kao što i sam znaš, još nisam postao ovde gospodar. "
<BR>&nbsp;&nbsp;&nbsp;&nbsp;&nbsp;Ali na kraju će ipak postati. Fastolf je imao trideset šest dekada i bio je na zalasku, a Amadiro je bio osam dekada mlađi.
<BR>
<BR>&nbsp;&nbsp;&nbsp;&nbsp;&nbsp;45.
<BR>&nbsp;&nbsp;&nbsp;&nbsp;&nbsp;Amadiro je za devet dana dobio tražene izveštaje.
<BR>&nbsp;&nbsp;&nbsp;&nbsp;&nbsp;Mandamus je razgovarao sa svojim robotima, povremeno sa kolegama na fakultetu i još ređe sa pojedincima iz nastambi koje su se nalazile u njegovom susedstvu. Njegovi razgovori bili su krajnje beznačajni i mnogo pre no što je proteklo devet dana Amadiro je zaključio da ne može da natčeka tog mladića. Mandamus je bio tek na početku jednog dugačkog života i pred njim je možda još trideset dekada; Amadiru je preostalo još najviše osam do deset.
<BR>&nbsp;&nbsp;&nbsp;&nbsp;&nbsp;I Amadiro je, razmišljajući o onome što je mladić rekao, sa sve jačim nemirom osećao da ne sme rizikovati da ostane po strani ako postoji način da se Zemlja uništi.
<BR>&nbsp;&nbsp;&nbsp;&nbsp;&nbsp;Da li je mogao da dozvoli da do uništenja dođe posle njegove smrti i da mu on ne prisustvuje? Ili, što je bilo isto tako loše, da se to dogodi za vreme njegova života, ali sa nekim drugim na čelu i da nečiji tuđi prsti pritisnu kontakt?
<BR>&nbsp;&nbsp;&nbsp;&nbsp;&nbsp;Ne, morao je to videti, prisustvovati tome i učiniti to; zašto je inače produžavao svoju dugu frustraciju? Mandamus možda jeste budala ili ludak, ali u tom slučaju se Amadiro mora uveriti da je odista budala ili ludak.
<BR>&nbsp;&nbsp;&nbsp;&nbsp;&nbsp;Kada je u razmišljanju stigao do te tačke, Amadiro je pozvao Mandamusa u svoju kancelariju.
<BR>&nbsp;&nbsp;&nbsp;&nbsp;&nbsp;Amadiro je shvatio da je time sebe ponizio, ali poniženje je bilo cena koju je morao da plati kako bi se uverio da ne postoji ni najmanja šansa da Zemlja bude uništena bez njega. To je bila cena koju je bio voljna da plati.
<BR>&nbsp;&nbsp;&nbsp;&nbsp;&nbsp;Pripremio se čak i na mogućnost da Mandamus uđe kod njega, zadovoljno se smejuljeći zbog svoje pobede. I to bi morao da podnese. Razume se da bi se posle toga, ako bi se pokazalo da je mladićev predlog budalast, postarao da ovaj bude zasluženo kažnjen u onoj meri u kojoj to dopušta jedno civilizovano društvo, ali u suprotnom...
<BR>&nbsp;&nbsp;&nbsp;&nbsp;&nbsp;Bio je zadovoljan kada je Mandamus ušao u njegovu kancelariju sa razumnom poniznošću na licu i kada mu je zahvalio sasvim iskreno, što ga je po drugi put primio. Amadiru se učinilo da bi i on sa svoje strane trebalo da bude predusretljiv.
<BR>&nbsp;&nbsp;&nbsp;&nbsp;&nbsp;"Dr Mandamuse", reče on, "prošli put sam se poneo krajnje neuljudno što sam vam naložio da se udaljite, prethodno ne saslušavši vaš plan. Stoga mi sada kažite šta to imate na umu i ja ću vas slušati dok se ne uverim... a verujem da hoću... da je vaš plan, možda, pre rezultat entuzijazma nego hladnog rezonovannja. Tada ću vam ponovo naložiti da se udaljite, ali više neću prezirati sebe zbog toga i nadam se da ćete se vi bez ljutnje povinovati."
<BR>&nbsp;&nbsp;&nbsp;&nbsp;&nbsp;Mandamus odvarti: "Ne bih mogao da se ljutim ako me nepristrasno i pažljivo saslušate, dr Amadiro, ali šta ako vam se ono što vam budem saopštio učini razumno i probudi u vama nadu?"
<BR>&nbsp;&nbsp;&nbsp;&nbsp;&nbsp;"U tom slučaju", reče polagano Amadiro, "možda bismo nas dvojica mogli da postanemo saradnici."
<BR>&nbsp;&nbsp;&nbsp;&nbsp;&nbsp;"To bi bilo divno, gospodine. Zajedno bismo bili u stanju da obavimo više nego svaki za sebe. Ali da li bih smeo da se nadam i nečem opipljivijem nego što je povlastica da radim s vama? Da li bih mogao da se nadam nekoj nagradi?"
<BR>&nbsp;&nbsp;&nbsp;&nbsp;&nbsp;Amadiro je izgledao nezadovoljan. "Razume se, bio bih vam zahvalan, ali ja sam samo kancelar i upravnik Robotičkog instituta. Moje moći su ograničene."
<BR>&nbsp;&nbsp;&nbsp;&nbsp;&nbsp;"Shvatam ja to, dr Amadiro. Ali ne bih li ipak unapred mogao dobiti nešto što je u okviru tih ograničenja? Odmah?" Uporno je gledao u Amadira.
<BR>&nbsp;&nbsp;&nbsp;&nbsp;&nbsp;Amadiro se namršti i uhvati sebe kako zuri u par pronicljivih, odlučnih očiju koje nisu treptale. U njima nije bilo poniznosti!
<BR>&nbsp;&nbsp;&nbsp;&nbsp;&nbsp;Amadiro hladno upita: "Na šta mislite?"
<BR>&nbsp;&nbsp;&nbsp;&nbsp;&nbsp;"Ništa što ne možete da mi date, dr Amadiro. Primite me za člana Instituta."
<BR>&nbsp;&nbsp;&nbsp;&nbsp;&nbsp;"Ako ste kvalifikovani..."
<BR>&nbsp;&nbsp;&nbsp;&nbsp;&nbsp;"Bez brige. Kvalifikovan sam."
<BR>&nbsp;&nbsp;&nbsp;&nbsp;&nbsp;"Ne možemo prepustiti kandidatu da sudi o tome. Moramo. ..
<BR>&nbsp;&nbsp;&nbsp;&nbsp;&nbsp;"Ma hajdete, dr Amadiro, to nije način na koji se uspostavlja neka veza. Pošto ste me držali pod prismotrom svakog trenutka od kada sam prošli put odavde izišao, ne možete me uveriti da niste pomno proučili moj dosje. A kao rezultat toga, sigurno vam je poznato da sam kvalifikovan. Da ste bilo zbog čega osećali da nisam kvalifikovan, vi ne biste gajili nikakvu nadu da sam dovoljno genijalan da izradim plan za uništenje te naše Kartagine i ne biste me zvali da se vratim ovamo."
<BR>&nbsp;&nbsp;&nbsp;&nbsp;&nbsp;Na trenutak je Amadiro osetio kako u njemu sve ključa. U tom času pomislio je da ni uništenje Zemlje nije toliko vredno da bi zbog toga morao da podnosi hvalisanje jednog deteta. Ali to je osetio samo u tom jednom jedinom trenutku. Odmah potom mu se vratila sposobnost za tačno procenjivanje situacije i čak je uspeo sebi da kaže da osoba koja je tako mlada, a ipak u toj meri drska i ledeno samouverena, predstavlja upravo onakvog čoveka kakav mu je potreban. Pored toga, odista je proučio Mandamusov dosje i znao je da je on dovoljno kvalifikovan za Institut.
<BR>&nbsp;&nbsp;&nbsp;&nbsp;&nbsp;Amadiro konačno reče (atakujući u izvesnoj meri na svoj krvni pritisak): "U pravu ste. Kvalifikovani ste."
<BR>&nbsp;&nbsp;&nbsp;&nbsp;&nbsp;"Onda me učlanite. Siguran sam da u kompjuteru imate pohranjene potrebne obrasce. Treba samo da unesete moje ime, školsku spremu, godinu diplomiranja i ostale statističke sitnice koje tražite, a zatim da se potpišete."
<BR>&nbsp;&nbsp;&nbsp;&nbsp;&nbsp;Bez reči, Amadiro se okrete svom kompjuteru. Uneo je potrebne podatke, izvukao obrazac, potpisao ga i predao Mandamusu. "Nosi današnji datum. Sada ste član Instituta."
<BR>&nbsp;&nbsp;&nbsp;&nbsp;&nbsp;Mandamus je proučio papir, a zatim ga predao jednom od svojih robota, koji ga je stavio u male kožne korice za spise, a ove gurnuo pod mišku.
<BR>&nbsp;&nbsp;&nbsp;&nbsp;&nbsp;"Hvala vam", reče Mandamus, "to je krajnje ljubazno od vas i nadam se da vas nikada neću izneveriti ili naterati da zažalite što ste na ovako ljubazan način priznali moje sposobnosti. Međutim, ostalo je još nešto o čemu bi trebalo da se dogovorimo."
<BR>&nbsp;&nbsp;&nbsp;&nbsp;&nbsp;"Stvarno? A to je?"
<BR>&nbsp;&nbsp;&nbsp;&nbsp;&nbsp;"Da li bismo mogli da popričamo o prirodi konačne nagrade... razume se, samo u slučaju potpunog uspeha. Potpunog uspeha."
<BR>&nbsp;&nbsp;&nbsp;&nbsp;&nbsp;"Zar ne bismo mogli, što bi bilo logičnije, da to ostavimo za vreme kada potpuni uspeh bude ostvaren ili kada bude srazmerno blizu ostvarenja?"
<BR>&nbsp;&nbsp;&nbsp;&nbsp;&nbsp;"Ako se na to gleda racionalno, onda ste u pravu. Ali ja sam sanjar, pored toga što cenim razum. Voleo bih malo da sanjarim."
<BR>&nbsp;&nbsp;&nbsp;&nbsp;&nbsp;"Pa", reče Amadiro, "o čemu biste voleli da sanjarite?"
<BR>&nbsp;&nbsp;&nbsp;&nbsp;&nbsp;"Čini mi se, dr Amadiro, da stvari ne stoje baš najbolje sa dr Fastolfom. Poživeo je dugo i neće još mnogo godina moći da se opire smrti."
<BR>&nbsp;&nbsp;&nbsp;&nbsp;&nbsp;"Pa šta s tim?"
<BR>&nbsp;&nbsp;&nbsp;&nbsp;&nbsp;"Kada jednog dana umre, vaša stranka će postati agresivinija i oni mlitaviji članovi Fastolfove stranke možda će smatrati da će biti probitačnije da promene stranu. Kada na narednim izborima ne bude bilo Fastolfa, sigurno ćete vi biti izabrani."
<BR>&nbsp;&nbsp;&nbsp;&nbsp;&nbsp;"Moguće je. Pa šta s tim?"
<BR>&nbsp;&nbsp;&nbsp;&nbsp;&nbsp;"Tad ćete de fakto predvoditi veće i upravljati aurorinom spoljnom politikom, što će, u stvari, značiti da ćete upravljati spoljnom politikom svetova Svemiraca uopšte. A ako se moji planovi pokažu uspešni, vaša uprava će biti tako dobra da će vas veće sigurno prvom prilikom izabrati za predsedavajućeg."
<BR>&nbsp;&nbsp;&nbsp;&nbsp;&nbsp;"Vaši snovi streme visoko, mladiću. Dobro - i šta ako se ostvari sve što ste predvideli?"
<BR>&nbsp;&nbsp;&nbsp;&nbsp;&nbsp;"Teško da ćete imati vremena da upravljate i Aurorom i Robotičkim institutom. Stoga tražim da kada budete konačno odlučili da date ostavku na svoj sadašnji položaj upravnika Instituta, spremno podržite mene kao svog naslednika na tom mestu. Teško da bi neko mogao da odbije vašeg ličnog izabranika."
<BR>&nbsp;&nbsp;&nbsp;&nbsp;&nbsp;Amadiro reče: "Postoji nešto kao što je kvalifikacija za to mesto."
<BR>&nbsp;&nbsp;&nbsp;&nbsp;&nbsp;"Steći ću tu kvalifikaciju."
<BR>&nbsp;&nbsp;&nbsp;&nbsp;&nbsp;"Pričekajmo da vidimo."
<BR>&nbsp;&nbsp;&nbsp;&nbsp;&nbsp;"Voljan sam da sačekam i uverim se, ali uvidećete, i pre no što ostvarimo potpuni uspeh, da ćete želeti da udovoljite ovom mom zahtevu. Stoga vas molim da se polako navikavate na tu ideju."
<BR>&nbsp;&nbsp;&nbsp;&nbsp;&nbsp;"Sve ovo pre no što sam čuo ijednu reč", promrlja Amadiro. "Pa, postali ste član Instituta i ja ću nastojati da se naviknem na vaš lični san, ali završimo sada sa dogovaranjima i kažite mi kako nameravate da uništite Zemlju."
<BR>&nbsp;&nbsp;&nbsp;&nbsp;&nbsp;Gotovo automatski, Amadiro dade znak svojim robotima da ne treba da se sećaju ovog razgovora. I Mandamus uz laki osmeh upusti isti takav znak svojima.
<BR>&nbsp;&nbsp;&nbsp;&nbsp;&nbsp;"Počnimo, onda", reče Mandamus.
<BR>&nbsp;&nbsp;&nbsp;&nbsp;&nbsp;Ali pre no što je išta više uspeo da kaže, Amadiro krenu u napad.
<BR>&nbsp;&nbsp;&nbsp;&nbsp;&nbsp;"Jeste li sigurni da niste prozemaljski nastrojeni?"
<BR>&nbsp;&nbsp;&nbsp;&nbsp;&nbsp;Mandamus je bio zaprepašćen. "Dolazim k vama sa predlogom da uništimo Zemlju."
<BR>&nbsp;&nbsp;&nbsp;&nbsp;&nbsp;"Ali vi ste ipak potomak Solarijanke... u petom pokolenju, koliko mi je poznato."
<BR>&nbsp;&nbsp;&nbsp;&nbsp;&nbsp;"Da, gospodine, to se nalazi zapisano u javnom dosjeu. Pa šta s tim?"
<BR>&nbsp;&nbsp;&nbsp;&nbsp;&nbsp;"Solarijanka je ... bila je dugo... bliski saradnik... prijatelj... štićenica... dr Fastolfa. Pitam se da vi možda stoga niste simpatizer njegovih prozemaljskih pogleda."
<BR>&nbsp;&nbsp;&nbsp;&nbsp;&nbsp;"Zbog svog porekla?" Činilo se da je Mandamus odista zaprepašćen. Na trenutak je izgledalo kao da su mu se od muke ili čak besa nozdrve skupile, ali to je brzo nestalo i on mirno reče: "Isto tako dugo je vaša bliska saradnica... prijateljica... štićenica... dr Vasilija Fastolf, kćerka dr Fastolfa. Ona je potomak iz prvog pokolenja. Pitam se da li je ona simpatizer njegovih ideja."
<BR>&nbsp;&nbsp;&nbsp;&nbsp;&nbsp;"U prošlosti sam se i ja pitao," reče Amadiro, "ali ona nije njihov simpatizer i što se nje tiče prestao sam da se pitam."
<BR>&nbsp;&nbsp;&nbsp;&nbsp;&nbsp;"Možete da prestanete da se pitate i što se mene tiče, gospodine. Ja sam Svemirac i želim da vidim Svemirce kako upravljaju Galaksijom."
<BR>&nbsp;&nbsp;&nbsp;&nbsp;&nbsp;"Pa, dobro, onda. Nastavite sa opisom svoga plana."
<BR>&nbsp;&nbsp;&nbsp;&nbsp;&nbsp;Mandamus reče: "Hoću, ali... ako nemate ništa protiv... krenuću od početka.
<BR>&nbsp;&nbsp;&nbsp;&nbsp;&nbsp;Dr Amadiro, astronomi se slažu da postoji na milione zemljolikih planeta u našoj Galaksiji, planeta na kojima ljudska bića mogu da žive pošto se prethodno izvrše potrebna prilagođavanja životne sredine, koja ne podrazumjevaju geološko teraformiranje. Njihove atmosfere su pogodne za disanje, postoje okeani vode, zemljište i klima su odgovarajući, postoji život. Naime, u atmosferi se ne bi mogao nalaziti slobodan kiseonik ako na planeti ne postoje bar planktoni u okeanima.
<BR>&nbsp;&nbsp;&nbsp;&nbsp;&nbsp;Zemljište je često ogoljeno, ali kada jednom bude podvrgnuto, zajedno sa okeanom, biološkom teraformiranju... to jest, kada bude zasejano zemaljskim životom... taj život će procvasti i planeta će moći da bude naseljena. Registrovano je i proučeno na stotine takvih planeta, a otprilike polovinu već su naselili Naseljivači.
<BR>&nbsp;&nbsp;&nbsp;&nbsp;&nbsp;Pa ipak, nijedna od svih tih naseljivih planeta koje su do danas otkrivene nema tako raznovrstan i obilan život kao Zemlja. Ni na jednoj ne postoji ništa što je veće ili složenije od male čete crvolikih ili insektolikih beskičmenjaka ili, u biljnom svetu, ičeg što je iznad nekih papratolikih grmova. Ni traga od inteligencije, ičeg što bi bar bilo približno inteligenciji."
<BR>&nbsp;&nbsp;&nbsp;&nbsp;&nbsp;Amadiro je slušao te krute rečenice i mislio: govori mehanički. Sve je naučio napamet. On se pokrenu i primeti: "Nisam planetolog, dr Mandamuse, ali tražim od vas da mi verujete da mi niste kazali još ništa što već nisam znao."
<BR>&nbsp;&nbsp;&nbsp;&nbsp;&nbsp;"Kao što pomenuh, dr Amadiro, krećem iz početka. Astronomi su sve skloniji da veruju da su nam poznati svi zadovoljavajući primeri nastanjivih planeta u Galaksiji i da se one sve... ili gotovo sve... izrazito razlikuju od Zemlje. Iz nekog nepoznatog razloga, Zemlja je iznenađujuće neobična planeta, ali se na njoj evolucija odvijala krajnje ubrzanim korakom i na krajnje nenormalan način.
<BR>&nbsp;&nbsp;&nbsp;&nbsp;&nbsp;Amadiro reče: "Uobičajeni argument glasi da ako u ovoj Galaksiji postoje druge inteilgentne vrste, napredne kao što smo mi, one bi do sada već postale svesne našeg širenja i obznanile bi nam svoje prisustvo... na neki način."
<BR>&nbsp;&nbsp;&nbsp;&nbsp;&nbsp;Mandamus odvrati: "Da, gospodine. U stvari, da su u Galaksiji postojale druge inteligentne vrste, naprednije od nas, ne bi nam se kao prvo ni pružila prilika za širenje. Stoga je izgleda sasvim sigurno da smo mi jedine vrste u Galaksiji sposobne da putuju hipersvemirom. Da smo jedine vrste u Galaksiji koje su možda inteligentne, ili postoji dobra šansa da jesmo."
<BR>&nbsp;&nbsp;&nbsp;&nbsp;&nbsp;Amadiro ga je sada slušao sa umornim poluosmehom na licu. Mladić je želeo da podučava, poput čoveka koji jednolično ponavlja svoju fiks-ideju. Bio je to jedan od znakova nestabilnosti, te je i ona sićušna nada koju je Amadiro imao da bi Mandamus i mogao imati nešto što bi izmenilo istoriju, počinjala da bledi.
<BR>&nbsp;&nbsp;&nbsp;&nbsp;&nbsp;On reče: "I dalje mi pričate o onome što mi je poznato, dr Mandamse. Svi znaju da je Zemlja jedinstvena i da smo mi verovatno jedine inteligentne vrste u Galaksiji."
<BR>&nbsp;&nbsp;&nbsp;&nbsp;&nbsp;"Ali izgleda da niko ne postavlja jednostavno pitanje: Zašto? Ne postavljaju ga Zemljani i Naseljivači. Oni to prihvataju. Oni zauzimaju mistički stav prema Zemlji i smatraju je svetim svetom, tako da njenu neobičnu prirodu uzimaju zdravo za gotovo. Što se Svemiraca tiče, ni mi uopšte ne postavljamo to pitanje. Ignorišemo ga. Dajemo sve od sebe da uopšte ne mislimo na Zemlju, jer ako bismo to činili, vrlo verovatno bismo otišli i dalje i počeli da razmišljamo o tome kako smo i sami potekli od Zemljana."
<BR>&nbsp;&nbsp;&nbsp;&nbsp;&nbsp;Amadiro primeti: "Ne shvatam vrednost tog pitanja. Nema potrebe tragati za složenim odgovorima na pitanje 'Zašto?'. Nasumični procesi igraju važnu ulogu u evoluciji, a u izvesnoj meri i u svemu ostalome. Da postoji na milione naseljivih svetova, evolucija bi mogla na svakome od njih da krene drugačijim pravcem. Na većini njih bi ta stopa razvoja imala neku srednju vrednost; na nekima bi bila izrazito usporena, na drugima izrazito ubrzana. Dogodilo se da je ona na Zemlji bila neobično brza i zbog toga smo mi sada ovde. Ako sada postavimo pitnje 'Zašto', prirodan... i dovoljan odgovor glasi 'Slučaj'."
<BR>&nbsp;&nbsp;&nbsp;&nbsp;&nbsp;Amadiro je čekao da onaj drugi otkrije svoju nestabilnost tako što će besno eksplodirati iznevši neku nadmoćnu logičku tvrdnju, izraženu na zabavan način, što bi poslužilo da se njegove teze zatresu uz temelja. Međutim, Mandamus je samo zurio u njega nekoliko trenutaka svojim duboko usađenim očima, a zatim je mirno rekao: "Ne."
<BR>&nbsp;&nbsp;&nbsp;&nbsp;&nbsp;Mandamus nije ništa dodao možda u naredna dva otkucaja srca, a zatim je nastavio: "Potrebno je više od jednog ili dva slučaja da se evolucija hiljadostruko ubrza. Na svakoj planeti sem na Zemlji brzina evolucije je u bliskoj vezi sa prilivom kosmičkog zračenja u kome se kupa ta planeta. Ta brzina uopšte nije rezultat slučaja već rezultat kosmičkog zračenja koje lagano stvara mutacije. Na Zemlji postoji nešto što stvara mnogo više mutacija nego na drugim nastanjivim planetama, a to nema nikakve veze sa kosmičkim zracima, jer oni ne pogađaju Zemlju u velikim količinama. Možda vam je sada malo jasnije zašto bi pitanje 'Zašto?' moglo biti važno."
<BR>&nbsp;&nbsp;&nbsp;&nbsp;&nbsp;"Pa, dr Mandamuse, pošto vas još slušam sa više strpljenja nego što sam i mislio da ga posedujem, odgovorite na pitanje koje toliko uporno postavljate. Ili možda imate samo pitanje, ali ne i odgovor?"
<BR>&nbsp;&nbsp;&nbsp;&nbsp;&nbsp;"Imam i odgovor", reče Mandamus, "ali on je vezan za činjenicu da je Zemlja jedinstvena i na jedan drugi način."
<BR>&nbsp;&nbsp;&nbsp;&nbsp;&nbsp;Amadiro primeti: "Dozvolite da nagađam. Mislite na njen veliki satelit. Nadam se, dr Mandamuse, da to ne ubrajate u svoja otkrića."
<BR>&nbsp;&nbsp;&nbsp;&nbsp;&nbsp;"Nikako", odvrati Mandamus ukočeno, "ali uzmite u obzir da su veliki sateliti karakterisitični za takve planete. Naš planetni sistem ima ih pet, Zemljin sedam i tako dalje. Svi veliki sateliti sem jednog, međutim, kruže oko gasnih džinova. Samo Zemljin satelit, Mesec, kruži oko planete koja nije mnogo veća od njega samog."
<BR>&nbsp;&nbsp;&nbsp;&nbsp;&nbsp;"Smem li ponovo da upotrebim reč 'Slučaj', dr Mandamuse?"
<BR>&nbsp;&nbsp;&nbsp;&nbsp;&nbsp;"U ovom slučaju bi to moglo da bude slučaj, ali i dalje stoji da je Mesec jedinstven."
<BR>&nbsp;&nbsp;&nbsp;&nbsp;&nbsp;"Čak i da je tako. Kakva moguća veza postoji između tog satelita i obilja života na Zemlji?"
<BR>&nbsp;&nbsp;&nbsp;&nbsp;&nbsp;"To možda nije očigledno i veza može izgledati malo verovatna... ali daleko je manje verovatno da takva dva neobična primera jedinstvenosti na jednoj jedinoj planeti nisu ni u kakvoj vezi. Pronašao sam jednu takvu vezu."
<BR>&nbsp;&nbsp;&nbsp;&nbsp;&nbsp;"Stvarno?" živnu Amadiro. Sada je morao da usledi nepogrešivi dokaz njegove nestabilnosti. Povremeno je bacao pogled na vremensku traku na zidu. Odista više nije mogao mnogo vremena posvetiti ovome, iako je njegova znatiželja i dalje rasla.
<BR>&nbsp;&nbsp;&nbsp;&nbsp;&nbsp;"Mesec se", reče Mandamus, "lagano udaljava od Zemlje, zbog svojih plimskih uticaja na planetu. Zemljine velike plime predstavljaju jedinstvenu posledicu postojanja ovog velikog satelita. Zemljino Sunce takođe stvara plime, ali njihova jačina je trostruko manja od jačine onih koje stvara Mesec... upravo onako kao što naše sunce stvara male plime na Aurori.
<BR>&nbsp;&nbsp;&nbsp;&nbsp;&nbsp;Na osnovu činjenica da se Mesec udaljava zbog svoje plimske aktivnosti, možemo zaključiti da se on nalazio mnogo bliže Zemlji za vreme rane istorije ovog planetnog sistema. Što je Mesec bliži Zemlji, to su na njoj više plime. Te plime vrše dva važna uticaja na Zemlju. Kora se neprkidno ugiba kako se Zemlja okreće oko svoje ose, a i ovo rotiranje se usporava kako usled tog ugibanja tako i zbog trenja kojim okeanske vode deluju na plitko morsko dno - što uzrokuje da se rotaciona energija pretvara u toplotnu.
<BR>&nbsp;&nbsp;&nbsp;&nbsp;&nbsp;Stoga Zemlja ima tanju koru od bilo koje druge naseljive planete za koju znamo, a takođe je i jedina naseljiva planeta na kojoj ima živih vulkana, kao i sistem živih tektonskih pomernja."
<BR>&nbsp;&nbsp;&nbsp;&nbsp;&nbsp;Amadiro reče: "Ali čak ni sve to ne može imati nikakve veze sa obiljem života na Zemlji. Mislim, dr Mandamuse, da ćete morati ili preći na stvar ili otići."
<BR>&nbsp;&nbsp;&nbsp;&nbsp;&nbsp;"Molim vas, dr Amadiro, imajte još samo malo strpljenja sa mnom. Važno je razumeti suštinu kad se jednom stigne do nje. Uradio sam veoma pažljivu kompjutersku simulaciju hemijskog razvoja Zemljine kore, pri čemu sam uzeo u obzir efekat delovanja plima i oseka i tektonska pomeranja ploča, nešto što niko ranije nije učinio na jedan tako pedantan i usavršen način kao ja... ako smem sam da se pohvalim."
<BR>&nbsp;&nbsp;&nbsp;&nbsp;&nbsp;"Oh, samo izvolite", promrlja Amadiro.
<BR>&nbsp;&nbsp;&nbsp;&nbsp;&nbsp;"I sasvim jasno se pokazuje... staviću vam na uvid sve potrebne podatke kada god to zaželite... da se uran i torijum skupljaju u Zemljinoj kori i površinskom sloju i to u koncentraciji koja je i do hiljadu puta veća nego na bilo kom drugom naseljivom svetu. Štaviše, oni se skupljaju neravnomerno, tako da se, razbacani po Zemlji, nalaze mestimični džepovi u kojima je koncentracija urana i torijuma veoma velika."
<BR>&nbsp;&nbsp;&nbsp;&nbsp;&nbsp;"Pretpostavljam da su oni jako radioaktivni?"
<BR>&nbsp;&nbsp;&nbsp;&nbsp;&nbsp;"Ne, dr Amadiro. Uran i torijum su slabo radioaktivni, a čak i tamo gde je njihova koncentracija relativno velika, oni su koncentrisani u apsolutnom smislu te reči. I sve je to, ponavljam, posledica prisustva jednog velikog meseca."
<BR>&nbsp;&nbsp;&nbsp;&nbsp;&nbsp;"Onda pretpostavljam da je ta radioaktivnost, iako nije dovoljno jaka da bi bila opasna po život, ipak dovoljna da poveća stopu mutacije. Je li tako, dr Amadiro?"
<BR>&nbsp;&nbsp;&nbsp;&nbsp;&nbsp;"Jeste. Tu i tamo dolazilo bi do bržeg izumiranja, ali takođe i do bržeg razvoja novih vrsta... što je rezultiralo ogromnom raznovrsnošću i obiljem životnih oblika. I konačno, samo na Zemlji bila je dostignuta tačka u kojoj su se razvile inteligentne vrste i civilizacija."
<BR>&nbsp;&nbsp;&nbsp;&nbsp;&nbsp;Amadiro klimnu. Mladić nije bio čudak. Možda nije bio u pravu, ali nije bio čudak. A takođe je mogao biti u pravu.
<BR>&nbsp;&nbsp;&nbsp;&nbsp;&nbsp;Amadiro nije bio planetolog, te će stoga morati da proveri u knjigama da li je Mandamus samo otkrio nešto što je već bilo poznato, kao što je bio slučaj sa mnogim zanesenjacima. Međutim, sada je bilo najvažnije da se to smesta proveri.
<BR>&nbsp;&nbsp;&nbsp;&nbsp;&nbsp;On poče umilnim glasom: "Govorili ste o mogućem uništenju Zemlje. Ima li kakve veze između toga i Zemljinih jedinstvenih svojstava?"
<BR>&nbsp;&nbsp;&nbsp;&nbsp;&nbsp;"Neko bi mogao na jedinstven način iskoristiti jedinstvena svojstva", odvrati Mandamus isto tako umilno.
<BR>&nbsp;&nbsp;&nbsp;&nbsp;&nbsp;"U ovom određenom slučaju... na koji način?"
<BR>&nbsp;&nbsp;&nbsp;&nbsp;&nbsp;"Pre no što razmotrimo metod, dr Amadiro, moram istaći da, u izvesnom smilu, pitanje da li je uništenje fizički moguće, zavisi od vas."
<BR>&nbsp;&nbsp;&nbsp;&nbsp;&nbsp;"Od mene?"
<BR>&nbsp;&nbsp;&nbsp;&nbsp;&nbsp;"Da", potvrdi odlučno Mandamus. "Od vas. Zašto bih, inače, došao k vama sa ovom dugačkom pričom ako ne stoga da vas ubedim da znam o čemu govorim i sa željom da vas privolim da sarađujete sa mnom kako bih postigao uspeh?"
<BR>&nbsp;&nbsp;&nbsp;&nbsp;&nbsp;Amadiro duboko udahnu. "A ako vas ja odbijem, da li bi iko drugi mogao da posluži svrsi?"
<BR>&nbsp;&nbsp;&nbsp;&nbsp;&nbsp;"Možda bih mogao da se obratim i nekom drugom ako vi odbijete. Da li odbijate?"
<BR>&nbsp;&nbsp;&nbsp;&nbsp;&nbsp;"Možda ne, samo me zanima koliko sam vam važan."
<BR>&nbsp;&nbsp;&nbsp;&nbsp;&nbsp;"Odgovor glasi, ne u onoj meri u kojoj sam ja vama. Morate sarađivati sa mnom."
<BR>&nbsp;&nbsp;&nbsp;&nbsp;&nbsp;"Moram?"
<BR>&nbsp;&nbsp;&nbsp;&nbsp;&nbsp;"Možda biste više voleli da to kažem na neki drugi način. Ali ako želite da Aurora i Svemirci trijumfuju, sada i zauvek, nad Zemljom i Naseljivačima, onda morate sarađivati sa mnom bilo da vam se taj način izražavanja dopada ili ne."
<BR>&nbsp;&nbsp;&nbsp;&nbsp;&nbsp;Amadiro odvrati: "Recite mi tačno šta moram učiniti. "
<BR>&nbsp;&nbsp;&nbsp;&nbsp;&nbsp;"Počnite time što ćete mi reći da li je istina da je Institut u prošlosti projektovao i izradio humanoidne robote."
<BR>&nbsp;&nbsp;&nbsp;&nbsp;&nbsp;"Jeste. Sve u svemu njih pedeset. To je bilo pre otprilike petnaest do dvadeset dekada."
<BR>&nbsp;&nbsp;&nbsp;&nbsp;&nbsp;"Tako davno? I šta se dogodilo s njima?"
<BR>&nbsp;&nbsp;&nbsp;&nbsp;&nbsp;"Razočarali su", odvrati Amadiro nezainteresovano.
<BR>&nbsp;&nbsp;&nbsp;&nbsp;&nbsp;Mandamus se zavali u stolicu sa užasnutim izrazom na licu. "Bili su uništeni?"
<BR>&nbsp;&nbsp;&nbsp;&nbsp;&nbsp;Amadiro smesta podiže obrve. "Uništeni? Niko ne uništava robote. Nalaze se u skladištu. Uklonjene su im energetske jedinice, a u svakom je smeštena po jedna naročita dugovečna mikrofuzijska baterija kako bi pozitronske staze stalno bile bar minimalno aktivne."
<BR>&nbsp;&nbsp;&nbsp;&nbsp;&nbsp;"Znači, mogu se ponovo potpuno osposobiti?"
<BR>&nbsp;&nbsp;&nbsp;&nbsp;&nbsp;"Siguran sam da mogu."
<BR>&nbsp;&nbsp;&nbsp;&nbsp;&nbsp;Mandamusova desna šaka je ravnomerno lupkala po doručju stolice. On mračno reče: "Onda možemo pobediti!"
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
