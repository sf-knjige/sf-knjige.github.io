<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Sledećeg dana u Agenciji je došlo do otopljavanja atmosfere. Sredinom popodneva klima je bila prava tropska, jer mi se Mici nasmešila. Niko nije tačno znao šta je to tako iznenada načinilo Mici Ku toliko moćnom; međutim, iz kuolarskih šaputanja bilo je jasno da ona to odista jeste. Nije bilo govora da i dalje budem potrčko.
<BR>&nbsp;&nbsp;&nbsp;&nbsp;&nbsp;Čak je i Val Damboa našao da sam vredan ljubavi. "Teni, momče", zagrme on, prevaljujući veliku razdaljinu do mog malog mestašca u Specijalnom, "zašto si dopustio da te strpaju u ovakvu rupu? Zašto im, do đavola, nisi nešto rekao?" Nisam ništa rekao zato što nisam mogao da prođem pored njegove sek3, glasio je odgovor, ali nije bilo smisla da mu pričam o nečemu što je on i sam znao. Što je bilo bilo je - od sada će biti drukčije. Tih dana sam bio sušti oproštaj - u meni nije bilo ni trunke bilo kakve mržnje; bio sam oličenje pravog trgovačkog duha. Uzvratih osmeh Valu Damboa i pustih ga da me zagrli dok me je vodio natrag do Upravnog odbora. Doći će vreme, znao sam, kada ću moći da ga ščepam kandžama za gušu - a do tada mu je sve bilo oprošteno i zaboravljeno.
<BR>&nbsp;&nbsp;&nbsp;&nbsp;&nbsp;Čak su sredili i to, da mi nisu pri tom rekli ni reč, da se u moju kancelariju postavi dispanzer za Moku. Bez ikakve zvanične procedure. Aparat se jednostavno pojavio tog popodneva.
<BR>&nbsp;&nbsp;&nbsp;&nbsp;&nbsp;To me je navelo da debelo razmislim. Konzumiranje Moke bilo je sasvim bezopasno - do đavola, dokazao sam to! Ali da li je to odista odgovaralo mom imidžu reklamoautora prve klase, koji je trebalo da prezentiram pred svetom? Bio je to čisto potrošački manir - a što je najgore, taj potrošač bio sam ja sam, ja koji sam radio za Agenciju. Razmišljao sam o tome sve vreme dok sam se vozio kući Agencijskim kolima. Kada sam vozaču dao napojnicu misli su mi se do kraja iskristalisale; pre no što ju je uzeo i dotakao prstom kapu u znak pozdrava primetio sam krajnju uvređenost u njegovim očima. Do pre tri dana delili smo u tandemu isto peditaksi vozilo. Mogao sam da razumem njegovu ogorčenost. Ono što je ta kivnost nagoveštavala bilo je da će me, ako mi se ponovo dogodi da budem bačen u niže sfere, on i ostale ajkule sačekati.
<BR>&nbsp;&nbsp;&nbsp;&nbsp;&nbsp;I tako ja umarširah u stan i stadoh da kucam po kutiji za spavanje: "Rokvele", viknuh, "probudi se! Hoću nešto da te pitam!"
<BR>&nbsp;&nbsp;&nbsp;&nbsp;&nbsp;Nije bio loš momak taj stari Nelzon Rokvel. Trebalo je da u kutiji provede još šest sati i svako na svetu bi mu dao za pravo da mi je u tom trenutku kada sam ga izvlačino napolje otkinuo glavu. Međutim, kada je čuo šta želim od njega postao je sušta ljubaznost. Možda je bio malčice zbunjen. "Želiš da postaneš trezvenjak, Teni?" ponavljao je, još bunovan. "Pa, naravno, to ti je pametno - nećeš da propustiš svoju veliku šansu. Ali ja zbilja ne znam kakve to veza ima sa mnom."
<BR>&nbsp;&nbsp;&nbsp;&nbsp;&nbsp;"Kako da nema, Nelz, zar mi nisi jednom rekao da si bio u Konzum Anonu?"
<BR>&nbsp;&nbsp;&nbsp;&nbsp;&nbsp;"Bio sam, naravno. Pre dosta godina. Međutim, batalio sam to čim sam se sredio i počeo da se bavim kolektibilnim stvarima. "Oh!", uzviknu on, a oči mu zasjaše. "Shvatio sam! Hoćeš da ti ispričam ono što znam o Konzum Anonu, pa bi ti na osnovu toga odlučio da li da i sam pokušaš."
<BR>&nbsp;&nbsp;&nbsp;&nbsp;&nbsp;"Nelz, ja samo želim da odem u Konzum Anon. I hteo bih da me ti tamo odvedeš."
<BR>&nbsp;&nbsp;&nbsp;&nbsp;&nbsp;On žudno pogleda u toplu, zamamnu kutiju za spavanje. "Zaboga, Teni. Tamo može da ode ko god hoće. Ne mora niko da te odvede."
<BR>&nbsp;&nbsp;&nbsp;&nbsp;&nbsp;"Bolje bih se osećao kada bi neko sa mnom pošao", priznadoh, odmahujući glavom. "Molim te. Hajdemo što pre. Sutra noću, recimo, ako se održava sastanak..."
<BR>&nbsp;&nbsp;&nbsp;&nbsp;&nbsp;Na ove moje reči on se nasmeja. Kada je konačno prestao da se smeje, potapša me po ruci: "Moraćeš mnogo toga da naučiš, Teni. Tamo se sastanci održavaju svake noći. Tako to funkcioniše. Dodaj čarape..."
<BR>&nbsp;&nbsp;&nbsp;&nbsp;&nbsp;Nelz Rokvel je bio takva vrsta momka. Sve vreme dok se oblačio ja sam razmišljao o tome kako da ga umilostivim. Prvo ću, naravno, morati da raskrstim sa ovom odvratnom deobom vremena. Šta je moglo da me spreči da, recimo, unapred platim za dva ili tri meseca svoj udeo i da njega pustim da to uzme; tako bi Nelz mogao da koristi svoje sopstveno vreme za spavanje. Znao sam da će zagristi mamac zbog svog rasporeda spavanja; mogao sam da isprobam i neki drugi trik - recimo, još više novca...
<BR>&nbsp;&nbsp;&nbsp;&nbsp;&nbsp;Međutim, učini mi se da sam prekardašio. Potrošačima se ne čini nikakva usluga, rekoh sebi, ako im se u glavu stavljaju razmišljanja o njihovom položaju. On je sasvim dobro prolazio, ovakav kakav je bio. Ako bih se umešao, možda bih napravio gadnu zbrku u njegovoj glavi.
<BR>&nbsp;&nbsp;&nbsp;&nbsp;&nbsp;Stoga ne rekoh ništa u vezi plaćanja unapred moje rente, ali sam u dubini duše bio istinski zadovoljan.
<BR>
<BR>&nbsp;&nbsp;&nbsp;&nbsp;&nbsp;Ispostavilo se da je Konzum Anon predstavljao lošu ideju. Ustanovio sam to za dva minuta. Mesto u koje me je odveo Rokvel bila je - crkva. To samo po sebi nije bilo tako loše. U stvari, bilo je na svoj način zanimljivo - nikada pre toga nisam bio u crkvi. Sem toga, sve to je moglo da se posmatra i kao jedna vrsta istraživanja za moj posao u Specijalnom, što je značilo da sam mogao da uzmem račun za moju i Rokvelovu vožnju peditaksijem i da ga kasnije naplatim (mada je Nelz insistirao da idemo autobusom).
<BR>&nbsp;&nbsp;&nbsp;&nbsp;&nbsp;Ali - ti ljudi! Ne mislim pri tom samo na to da su bili potrošači. Bio je to poslednji sloj potrošačke klase - pogrbljeni mali stari ljudi sa facijalnim tikovima; debele, namrštene devojke sa savršeno neprivlačnim licima. Bio je tu i jedan mladi par što je zaneseno međusobno šaputao, sa malim detetom koje je neprimećeno sedelo između njih i pomamno plakalo. Video sam i nekog čoveka sa licem lasice koji se skanjivao kraj vrata ne mogavši se odlučiti da li da uđe ili ne. Uostalom, i sa mnom se zbivala ista stvar. Ti ljudi bili su gubitnici. Dobro - istrenirani potrošač je jedna stvar. I svi oni su to bili. Svi su oni bili odgajani i obučavani tako da rade ono što svet od njih očekuje, a to je - da kupuju ono što im mi iz Agencije ponudimo na prodaju. Međutim - oh, Bože! - kakve tupave i bezizražajne face! Dosada je bila najbolje sredstvo za pravljenje dobrih potrošača. Ljudi su odvraćani od čitanja; biti u kući nije predstavljalo nikakvo zadovoljstvo - šta su drugo mogli da rade u životu sem da kupuju? Ali ti ljudi su izvrgli ruglu taj uzvišeni - pa, recimo, prilično uzvišeni - poziv. Oni su bili opsednuti. Malo je nedostajalo da odem po Moku kako bih zaboravio na ovu grozotu oko sebe, ali ne odoh - odlučio sam da ostanem i sačekam sastanak kad sam već bio tu.
<BR>&nbsp;&nbsp;&nbsp;&nbsp;&nbsp;Bila je to moja druga velika greška, pošto je ono što je usledilo odista postalo mučno. Prvo su krenuli sa molitvom. Potom su počeli da pevaju himne. Rokvel me lako munu laktom u rebra - nukajući me da se pridružim pevanju; pri tom se cerio i graktao iz sveg glasa. Međutim, nisam mogao čak ni u lice da ga pogledam.
<BR>&nbsp;&nbsp;&nbsp;&nbsp;&nbsp;Zatim postade još gore. Jedan za drugim ovi nesrećnici počeše da ustaju i da, ridajući, pričaju svoje neukusne priče. Bože, kakve sam odvratne stvari čuo! Jedna je upropastila život duvajući Niko Žvake, četrdeset pakovanja dnevno, sve dok joj zubi nisu poispadali i dok je poslodavci nisu najurili pošto nije bila u stanju da i dalje obavlja svoj posao - radila je, naime, kao operator u telefonskoj centrali. Drugi je stradao zahvaljujući prekomernoj upotrebi dezodoransa i osveživača daha; u tolikoj meri je odstranio svaki trag normalnih telesnih eksudata, da mu je koža ispucala, a sluzokoža se totalno osušila. Što se tiče mladoga para što je šaputao - oni su, kao i ja, bili Mokci! Buljio sam zaprepašćeno u njih. Kako su mogli da padnu tako nisko? Naravno, i ja sam imao problema sa Mokom. Međutim, čak i to što sam bio ovde, značilo je da sam nešto preduzeo da ih rešim. Ni na koji način ne bih dopustio sebi da postanem takva grozomorna olupina! "Hajde, Teni", mrmljao je Rokvel, gurkajuću me laktom. "Iznesi svoj slučaj."
<BR>&nbsp;&nbsp;&nbsp;&nbsp;&nbsp;Ne sećam se šta sam mu rekao, ali znam da se među mojim rečima nalazilo i: "Zbogom." Progurah se pored njega i prođoh kroz vrata, žudeći za otvorenim prostorom. Dok sam stajao ispred ulaza, teško dišući i pročišćavajući pluća, čovek sa licem lasice dopuza za mnom: "Čuo sam šta vam je rekao vaš drugar", reče on, prepredeno se cereći. "Rado bih se menjao s vama."
<BR>&nbsp;&nbsp;&nbsp;&nbsp;&nbsp;Nema tog čoveka koji voli da čuje kako je njegova nevolja što mu upropašćuje život manje strašna od nevolje nekog stranca. Nisam bio nimalo srdačan. Uzvratih mu dosta kruto: "Moj problem je, već, u dovoljnoj meri nezgodan, hvala". Iz nekog razloga um mi baš tada beše pun protivrečnih misli: komešalo mi se u glavi barem pet-šest različitih stvari - očajnička potreba za Mokom, gnušanje spram onih Konzum Anonskih lutki, užasna odbojnost u odnosu na čoveka sa licem lasice, bolna čažnja za Mici Ku koja me je obuzimala s vremena na vreme... a u pozadini svega toga bilo je još nešto što nisam mogao u potpunosti da identifikujem. Neko sećanje? Neka inspiracija? Neka odluka? Nisam bio u stanju da odredim šta je bilo u pitanju. Imalo je nekakve veze sa onim što se dešavalo unutra, ne, sa nečim što je rekao Rokvel?
<BR>&nbsp;&nbsp;&nbsp;&nbsp;&nbsp;Shvatih iznenada da mi čovek sa licem lasice nešto brzo sikće u uvo. "Šta?" zarežah.
<BR>&nbsp;&nbsp;&nbsp;&nbsp;&nbsp;"Rekao sam", ponovi on sa rukom na mom uvu, gledajući okolo, "da znam momka koji ima ono što vama treba. To su Moka-iliz pilule. Uzimaju se triput dnevno, po jedna posle svakog obroka i nakon njih čovek nikad više ne zaželi Moku."
<BR>&nbsp;&nbsp;&nbsp;&nbsp;&nbsp;"Gospode Bože, čoveče!" zaurlah iz sve snage. "Da mi slučajno ne nudiš droge? Te stvari ne konzumiram. Ja radim za Agenciju! Kad bi samo tu negde bio pajkan prijavio bih te..." I ja odista počeh da se osvrćem unaokolo, tražeći poznatu Brinksovu ili Vekerhatovu uniformu; ali svima je to poznato, policajaca nikad nema kada su potrebni čoveku; uostalom, kada sam skrenuo pogled u stranu video sam da je čovek sa licem lasice već nestao.
<BR>&nbsp;&nbsp;&nbsp;&nbsp;&nbsp;A sa njim i moja ideja. Ma šta da je to bilo.
<BR>&nbsp;&nbsp;&nbsp;&nbsp;&nbsp;Ljudski bubreg nije podešen za konzumiranje četrdeset Moka-Koka na dan. Povremeno sam se tokom sledeća dvadeset četiri časa pitao nije li možda, na kraju krajeva, čovek sa licem lasice ipak bio u pravu. Izvesna oprezna ispitivanja na agencijskoj Klinici (o, kako su mi sada bila cakana!) učvrstila su blede pojmove koje sam o tome imao. Pilule su bila rđava novost. Imale su efekta, ali posle određenog vremena - možda posle šest meseci, možda više ili manje od toga - nervni sistem pogođen stresom bi kalibirao i definitivno otišao u aut. To nisam želeo. Istina, gubio sam na težini, a moj lik u ogledalu prilikom brijanja pokazivao je svakog jutra nove bore na mom licu; međutim, ja sam i dalje dobro funkcionisao.
<BR>&nbsp;&nbsp;&nbsp;&nbsp;&nbsp;Ma, do đavola, treba reći istinu. Funkcionisao sam veličanstveno. Svaki sat bih saznao za novu turu podataka. Iz njih se videlo da je Religija u usponu: brojanice za tri stota; sveće za dva stota; brojanjem posetilaca na izlazima tri stotine pedeset nasumice izabranih zaratustrijanskih hramova ustanovljeno je povećanje od blizu jedan posto zahvaljujući novim poklonicima. Matori me je s toga pozvao k sebi: "Mnogo si pomogao Odboru za planiranje", grmeo je onim svojim glasom. "Skidam ti šešir, Tarbe! Šta mogu da učinim kako bih ti olakšao posao? Hoćeš li da ti dam jednog saradnika?"
<BR>&nbsp;&nbsp;&nbsp;&nbsp;&nbsp;"Izvrsna ideja, gospodine!" rekao sam i dodao, kao uzgred: "Čime se trenutno bavi Diksmajster?"
<BR>&nbsp;&nbsp;&nbsp;&nbsp;&nbsp;I tako je moj stari drugar ponovo bio u mom timu. Bojažljiv, pomirljiv, krajnje uslužan - satrven radoznalošću. Baš onakav kakvog sam ga želeo.
<BR>&nbsp;&nbsp;&nbsp;&nbsp;&nbsp;Nije on bio jedini u Agenciji koga je proždirala radoznalost, pošto je svako osećao da se nešto krupno dešava, ali niko nije znao šta. Najveći štos je bio u tome što niko od njih nije pojma imao koliko malo i ja sam znam.
<BR>&nbsp;&nbsp;&nbsp;&nbsp;&nbsp;Zaposleni i odgovorni za reklamoautorstvo, počev od devete pa sve do petnaeste klase, prodefilovali bi na kratko, pet-šest puta dnevno, kroz moju kancelariju. Samo ih je obična pristojnost terala da prestanu da me tapšu po leđima i da govore kako svako zna kakvim se velikim poslom bavim... kao i da govore da bi zbilja trebalo da odemo zajedno na ručak ili na piće, ili na nešto slično. Ja sam se samo smeškao i nisam prihvatao pozive. Nisam smeo nijedan odlučno da odbijem, jer kada bi me pritisli saznali bi u kolikoj sam meri i sam neupućen u stvar. Tako sam najčešće pritom govorio: "Naravna stvar", i: "Uskoro, stvarno!" U slučajevima kada bi baš previše insistirali, podigao bih slušalicu i šaputao u nju sve dok oni ne bi, sa osmehom na licu ali jedući se iznutra, otišli. Za to vreme bi me Diksmajster netremice gledao, sav zabrinut i cepteći od uzbuđenja, sve dok mu ne bih uzvratio pogled, a onda bi mu se na licu pojavio onaj pseći, cvileći osmeh.
<BR>&nbsp;&nbsp;&nbsp;&nbsp;&nbsp;Ah, kako mi se to sviđalo.
<BR>&nbsp;&nbsp;&nbsp;&nbsp;&nbsp;Razume se, zdrav razum me je opominjao da ne preterujem.
<BR>&nbsp;&nbsp;&nbsp;&nbsp;&nbsp;Ja sam bio samo sićušni zavrtanj u preuzimanju ponude što su je zajednički ostvarili Hejzldajn i Mici. Više su me trpeli nego što sam im bio potreban. Ne. Nisam im uopšte bio potreban, sem što je za njih bilo lakše da me stalno imaju na oku nego da ne znaju gde sam.
<BR>&nbsp;&nbsp;&nbsp;&nbsp;&nbsp;Sve što sam morao da radim bilo je da im tu stvar i dalje olakšavam... a onda... a onda će nastupiti vreme kada će preuzimanje vlasti biti okončano, kada će Mici i Hejzldajn konačno postati vlasnici Agencije. A uz malo sreće, Teni Tarb bi se mogao naći u njihovom timu. Kao viši službenik? Ne, pomislih, ispijajući Moku, nešto bolje od toga. Kao G. I. Č! Bio je to divan san. Svi znaju ko je kralj? Reći ću vam ko je on. U poređenju sa Glavnim Izvršnim Činovnikom velike Agencije, kralj nije ništa.
<BR>&nbsp;&nbsp;&nbsp;&nbsp;&nbsp;A tada bi, pomislih otvarajući još jednu bocu Moke, moglo da se razmišlja o budućnosti. Bilo bi sjajno kada bismo Mici i ja ponovo ostvarili pređašnju potpunu vezu. Mogli bismo čak i da se venčamo. A šta ako ne postanem Glavni Izvršni Činovnik, već jedan od suvlasnika Agencijine imovine? Opojni snovi! Snovi koji su učnili da moj mali Koka-problem počne da liči na beznačajnu stvar. Sa takvim parama mogao bih da priuštim sebi najbolji detoksikacioni postupak na svetu. Mogao bih čak... samo trenutak ... šta to beše? Da, bila je to ideja, što mi se vrzmala u podsvesti na sastanku, u Konzom Anonu.
<BR>&nbsp;&nbsp;&nbsp;&nbsp;&nbsp;Uspravih se i gotovo prosuh Moku. Diksmajster hrupi unutra, sav preplašen: "Mister Tarbe, je li sve u redu?"
<BR>&nbsp;&nbsp;&nbsp;&nbsp;&nbsp;"Bez brige Diksmajsteru", rekoh mu. "Čujte, zar nije Matori maločas prošao kroz hodnik? Dajte, pronađite ga i zamolite da bude tako ljubazan da svrati do mene za trenutak."
<BR>&nbsp;&nbsp;&nbsp;&nbsp;&nbsp;Ponovo sedoh u iščekivanju Matorog, dok je ideja u mome umu poprimala savršen oblik.
<BR>
<BR>&nbsp;&nbsp;&nbsp;&nbsp;&nbsp;Matori se nikada nije mogao videti bez svog jata pratilaca, od kojih bi se trojica ili četvorica prilepili za njega poput flastera i načičkali se na vratima dok bi on sa nekim razgovarao. Svi su oni imali zvučne titule, zarađivali su godišnje četiri puta više od mene. Međutim, bili su neznalice i ja sam ih ignorisao. "Mnogo vam hvala, gospodine, što ste svratili", rekoh ozareno. "Izvolite, sedite. Ovde, na moje mesto!"
<BR>&nbsp;&nbsp;&nbsp;&nbsp;&nbsp;Čovek nije mogao da počne da priča sa Matorim bez pet minuta preliminarnog familijarnog ćaskanja. On sede i poče da mi priča o starim danima, o tome kako je došao do para, odvraćajući pri tom pogled od mog dispanzera za Moka-Koku baš kao da je u pitanju bila veštačka vilica ostavljena na toaletnom stočiću. Ponovo mi je ispričao sagu o tome kako se vratio sa Venere sa svim svojim milionima dobijenim na lutriji i kako ih je sve uložio u beznadežan posao vaskrsavanja dve mrtve Agencije i njihovog pretvaranja u veliki uspeh. "Uspeo sam, Tene", zastruga on, "zbog proizvoda! To je ono na čemu je T. G. & Š. izgrađen - proizvod. Nemam ništa protiv Specijalnog; međutim, robe su ono što ljudi žele da se prodaje, zbog samih sebe i zbog čovečanstva uopšte!"
<BR>&nbsp;&nbsp;&nbsp;&nbsp;&nbsp;"U pravu ste, šefe", odvratih ozbiljno, pošto nikakav drugi odgovor nije dopušten kada moć govori. "Međutim, imam jednu malu ideju sa kojom bih hteo da vas upoznam. Čuli ste za Konzum Anon?"
<BR>&nbsp;&nbsp;&nbsp;&nbsp;&nbsp;Na ove moje reči on se namrgodi, poput olujnih oblaka. Njegove vertikalne bore bile su isto tako duboke kao i Micine, samo što ih je on imao više. "Kada vidim te ljude", saopšti on, "uvek mi se čini da gledam one budale od Venerijanaca. U najboljem slučaju, liče mi na naprsle lonce!"
<BR>&nbsp;&nbsp;&nbsp;&nbsp;&nbsp;"I jesu naprsli lonci, ali to je takav tržišni potencijal da je to nešto neverovatno. Vidite, ti ljudi su potpuno van kontrole. Oni piju po pedeset Najkafa dnevno, imaju naviku na Memento koja bi upropastila i prvoklasnog kupca vremena i kod njih se sreću sve vrste mega-hipertrofije normalne, umerene potrošnje. Zatim odlaze u Konzum Anon. I šta tada biva? Dva dana uspeju da apstiniraju. Možda čak ni toliko. Potom ponovo padaju. Kroz nedelju dana osećaju se gore nego ikad. Postaju institucionalni slučajevi, zauvek izgubljeni za potrošnju. A tada se i naši uspesi pogoršavaju. Mozgovi su im podešeni za ekonomisanje. Pa, čak i za štednju.
<BR>&nbsp;&nbsp;&nbsp;&nbsp;&nbsp;"Uvek sam govorio", objavi Matori važno, "da Konzumer Anon vodi u Konzervacionizam."
<BR>&nbsp;&nbsp;&nbsp;&nbsp;&nbsp;"Tačno! Ne smemo da izgubimo te ljude. Sve što treba da uradimo jeste da ih preusmerimo. Ne mislim na apstinenciju, već na supstituciju."
<BR>&nbsp;&nbsp;&nbsp;&nbsp;&nbsp;Matori se ugrize za usnu. Razume se da je i celo njegovo jato uradilo to isto. Međutim, niko od njih nije shvatio ideju - i razume se, niko nije bio spreman da to prizna.
<BR>&nbsp;&nbsp;&nbsp;&nbsp;&nbsp;Zato odlučih da im prekratim muke. "Osnovali bismo samopomažuće grupe za svaki oblik prekomerne potrošnje", objasnih, "i trenirali ih da nađu zamenu! Ako su zavisni od Najkafe - usmeravamo ih na Nik-O-Žvake. Ako su navikli na Nik-O-Žvake - skrećemo im pažnju na San Hasinto Kovnicu..."
<BR>&nbsp;&nbsp;&nbsp;&nbsp;&nbsp;Sa vrata se začu kako neko pročišćava grlo: "San Hasinto Mint nije među našim klijentima", dobaci Ajkula broj 2.
<BR>&nbsp;&nbsp;&nbsp;&nbsp;&nbsp;Imao sam, naravno, spreman odgovor: "Onda na nekog ko je naš klijent, naravno - mi smo Agencija širokog spektra, imamo po nešto za svaku potrošačku jedinicu, zar ne? Računam da potrošač koji, recimo, pet godina pije Najkafu i koji namerava da je ostavi, još ima dosta godina korisnog života pred sobom sa, recimo, Starcelijusovom Dijetalnom Hranom." Matori samo baci pogled na Ajkulu br. 2 i ovaj trenutno zaćuta. Ja sam, naravno, bio uporan: "A sada o onome", dodadoh zvučno, "gde mislim da leži najviše novca. Reč je o tim samopomažućim grupama. Zar one ne bi mogle da budu pravi klubovi? Poput loža? Plaćali bi članarinu. Morali bi da kupuju nameštaj i ostale potrepštine - satove, prstenje i tako dalje. Odeću za ceremonije, koja bi bile posebnog dizajna za svaki stepen na hijerarhijskoj lestvici i tako napravljena da ne bi mogla da se prodaje kao roba iz druge ruke..."
<BR>&nbsp;&nbsp;&nbsp;&nbsp;&nbsp;"Proizvod", prošapta Matori, a oči mu zablistaše.
<BR>&nbsp;&nbsp;&nbsp;&nbsp;&nbsp;Bila je to magična reč; uspeo sam da ga ubedim. Pratnja je to, naravno, shvatila pre mene, i atmosfera je bila puna čestitanja i planova. To je značilo čitavo novo odeljenje unutar Specijalnog. Prvo je trebalo tokom dve nedelje proveriti ostvarljivost ovog plana, tek toliko da se osiguramo od nepredviđenih smetnji i da ustanovimo glavne oblasti za pravljenje profita. Posle toga, stvar je trebalo proslediti Odboru za planiranje, a tada - "Kada se to dogodi, Teni", - blistao je Matori - "sve je tvoje!" I on izvede obredni akt što su ga pre toga činila pokolenja njegovih prethodnika, kako bi pokazali svoje iskreno divljenje: Matori skide šešir i stavi ga na sto.
<BR>&nbsp;&nbsp;&nbsp;&nbsp;&nbsp;Bilo je to slavno vreme. Srce mi je bilo puno. Teškom mukom sačekao sam da izađu iz kancelarije, jer je to bila velika shema od koje će njen pronalazač imati vrlo malo koristi. Novac, da. Napredovanje i prestiž, da. Međutim, supstitucija nije mogla da izleči od Kembelove limbičke prisile... i, oh Bože, kako sam želeo Moku!
<BR>&nbsp;&nbsp;&nbsp;&nbsp;&nbsp;Čak mi je polazilo za rukom da povremeno vidim i svoju bakarnu damu, mada ne tako često. Pojavila se u mojoj kancelariji povodom dopisa što sam joj ga poslao u vezi mog novog projekta. Gledala je rasejano uokolo, dok sam joj se izvinjavao što sam najpre upoznao Matorog sa ovom stvari, umesto da sačekam sa tim do ostvarenja njene namere. "Bez brige, Teni", dobacila mi je veselo - i odsutno duhom. "To neće naškoditi našim planovima. Vidimo se? U najskorije vreme bićemo u kontaktu - ćao". Ali ne videsmo se u najskorije vreme. Nije svratila u moj stan i nije me pozvala u svoj, a kada sam pokušao da je dobijem telefonom ili nije bila kod kuće ili je previše žurila, pa nije imala vremena za razgovor. Zapravo, bilo je to zanimljivo. Sada kada sam znao čime je bila zaokupljena mogao sam shvatiti da nema vremena za običnije stvari.
<BR>&nbsp;&nbsp;&nbsp;&nbsp;&nbsp;Međutim, i dalje sam želeo da je vidim, pa mi je jedan iznenadni poziv pred sam kraj radnog vremena dobro došao da otrčim pravo do njene kancelarije, da sačekam sek2 i da mi bude dopušteno da lično pozovem Mici sa stola sek1. "Upravo sam okončao razgovor sa Honoluluom", rekoh. "Zvala je tvoja majka. Nosim ti poruke od nje."
<BR>&nbsp;&nbsp;&nbsp;&nbsp;&nbsp;U prvi mah mi ništa ne reče, a onda progovori: "Teni, hajde da se vidimo za jedan sat i da odemo na piće u bife Upravnog."
<BR>&nbsp;&nbsp;&nbsp;&nbsp;&nbsp;Ispalo je to, na kraju, maltene dva sata, ali mi uopšte nije bilo teško da je čekam. Mada sam bio na dobrom putu da postanem cenjena ličnost, moj zvanični status još nije dostigao onaj nivo na kome se imaju sve privilegije člana Upravnog odbora. Bilo mi je milo što sam mogao da uđem na osnovu Micinog poziva, da sednem sa svojim Drambujeom i da posmatram oblačni grad pun smoga, sa svim njegovim čudesnim bogatstvom i obećanjima, u društvu sebi ravnih - mislim, gotovo ravnih. Uostalom, moje prisustvo im nije smetalo. Štaviše, kada se Mici konačno pojavila i namršteno počela da se osvrće po prostoriji, tražeći mene, imao sam dosta teškoća da ih se oslobodim i pronađem miran sto za dvoje.
<BR>&nbsp;&nbsp;&nbsp;&nbsp;&nbsp;Mrštila se - neprestano se mrštila tih dana - i činilo se da je uzrujana. Međutim, sačekala je da joj naručim piće, njene omiljene Mimoze sa gotovo pravim šampanjcem i rekonstruisanim sokom od pomorandže, pre no što me je upitala: "A sada, kaži mi šta ti je rekla moja majka?"
<BR>&nbsp;&nbsp;&nbsp;&nbsp;&nbsp;"Pozvala me je, Mic. I rekla da pokušava da te dobije sve vreme otkad si se vratila, ali da nije imala sreće."
<BR>&nbsp;&nbsp;&nbsp;&nbsp;&nbsp;"Razgovarala sam s njom!"
<BR>&nbsp;&nbsp;&nbsp;&nbsp;&nbsp;"Jedanput, u redu", klimnuh potvrdno, "dan nakon povratka sa Venere. Kaže da ste pričale tri minuta..."
<BR>&nbsp;&nbsp;&nbsp;&nbsp;&nbsp;"Imala sam posla!"
<BR>&nbsp;&nbsp;&nbsp;&nbsp;&nbsp;"I posle toga joj uopšte nisi telefonirala?"
<BR>&nbsp;&nbsp;&nbsp;&nbsp;&nbsp;Na njenom licu se pojavi najmanje pola tuceta bora koje me upozoriše da se nešto sprema, i Mici reče ledenim glasom: "Tarbe", započe ona zapucketavši prstima, "raščistimo već jednom s tim. Ja sam odrasla devojka. Tebe se uopšte ne tiče moj odnos sa majkom. Ona voli da se petlja u tuđe stvari i velikim delom je bila uzrok moga odlaska na Veneru, i ako ne želim s njom da razgovaram niko me na to ne može prisiliti. Nadam se da si ukapirao?" Piće stiže i ona gotovo zgrabi svoje; prinevši ga na pola puta do usana, ona dodade: "Nazvaću je sledeće nedelje". I sruči pola čaše Mimoze u grlo.
<BR>&nbsp;&nbsp;&nbsp;&nbsp;&nbsp;"Stvari i ne stoje tako loše", priznade preko volje.
<BR>&nbsp;&nbsp;&nbsp;&nbsp;&nbsp;"Ja mogu i da ih poboljšam", predložih. Lagano, napregnuto pri tom razmišljajući. Do đavola, bolje bi mi bilo da pod hitno odem iz ovog zajedničkog stana; ne mogu da očekujem da mi Mici svaki put nudi svoj. Bilo je kao da sam naglas izrekao misao. Ona se nasloni i pogleda me zamišljeno. Većina bora nestala joj je sa čela sem dve koje su se, izgleda, već napola odomaćile; međutim, ona me je posmatrala analitičnije nego što sam očekivao.
<BR>&nbsp;&nbsp;&nbsp;&nbsp;&nbsp;"Teni", obrati mi se ponovo, "ima nešto kod tebe što mi se veoma dopada..."
<BR>&nbsp;&nbsp;&nbsp;&nbsp;&nbsp;"Hvala, Mic."
<BR>&nbsp;&nbsp;&nbsp;&nbsp;&nbsp;"Tvoja zanemelost..." nastavi ona, ne obraćajući pažnju na ono što joj rekoh. "Da. To je to. Nem si i bespomoćan. Podsećaš me na izgubljenog kućnog miša."
<BR>&nbsp;&nbsp;&nbsp;&nbsp;&nbsp;Na to ja ipak pokušah: "Samo na miša? Zar baš nimalo na mače, koje bi da se mazi?"
<BR>&nbsp;&nbsp;&nbsp;&nbsp;&nbsp;"Mačići rastu i postaju mačori. Mačori su grabljive životinje. Mislim da je ono što mi se zaista najviše sviđa kod tebe to što si negde izgubio kandže." Više nije gledala u mene - posmatrala je zamagljena svetla grada što su se videla kroz prozor. Mnogo toga bih dao da saznam kakve su joj se rečenice upravo tada oblikovale u glavi; imao sam utisak da je stavljala veto na njih pre no što bi joj stigle do usta. Ona uzdahnu. "Htela bih još jedno piće", dodade, vraćajući se natrag u svet u kome sam i ja bio.
<BR>&nbsp;&nbsp;&nbsp;&nbsp;&nbsp;Pozvah kelnera i šapnuh mu narudžbinu u uvo dok je ona izmenjivala osmehe i naklone glavom sa desetak ostalih iz Upravnog odbora. "Izvini što sam trpao nos u to sa tvojom majkom", obratih joj se ponovo.
<BR>&nbsp;&nbsp;&nbsp;&nbsp;&nbsp;Ona odsutno slegnu ramenima: "Rekla sam da ću je nazvati. No, pustimo to." Potom odjednom živnu: "Kako napreduje posao? Čujem da tvoj novi projekt lepo izgleda."
<BR>&nbsp;&nbsp;&nbsp;&nbsp;&nbsp;Skromno slegoh ramenima. "Treba da prođe još izvesno vreme pre no što od toga nešto ispadne."
<BR>&nbsp;&nbsp;&nbsp;&nbsp;&nbsp;"Ispašće, Tene. Da li ćeš do tada nastaviti da se baviš Religijom?"
<BR>&nbsp;&nbsp;&nbsp;&nbsp;&nbsp;"Pa, naravno", odgovorih, "sasvim sam se dobro u to uklopio. Mislio sam da uzmem nekoliko dopunskih časova kako bih ubrzao stvar sa magistraturom."
<BR>&nbsp;&nbsp;&nbsp;&nbsp;&nbsp;Ona klimnu kao da se slaže sa mnom, ali ipak reče: "Da li si možda razmišljao o tome da pređeš na Politiku?"
<BR>&nbsp;&nbsp;&nbsp;&nbsp;&nbsp;Ovo me zaista zaprepasti. "Politiku?"
<BR>&nbsp;&nbsp;&nbsp;&nbsp;&nbsp;"Ovog trenutka ti ne mogu mnogo reći", reče ona zamišljeno, "ali možda bi bilo korisno da se i u tome oprobaš."
<BR>&nbsp;&nbsp;&nbsp;&nbsp;&nbsp;Mene niz kičmu prođoše žmarci. Govorila je o onome posle! "Što da ne, Mic? Prepustiću sutra Religiju mome Broju Dva! A sada - imamo čitavo veče pred sobom..."
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ti da, Teni - ja imam nešto drugo što treba da uradim." Videla je kako mi je lice bilo kljoknulo. Izgledalo je kao da se i ona zbog toga rastužila. Pratila je pogledome kako kelner donosi drugu turu pića, a onda pokuša da objasni: "Teni, znaš i sam da mi je ovih dana glava puna..."
<BR>&nbsp;&nbsp;&nbsp;&nbsp;&nbsp;"Savršeno te razumem, Mic!"
<BR>&nbsp;&nbsp;&nbsp;&nbsp;&nbsp;"Zbilja?" Ona me zamišljeno pogleda. "Ti, naravno, shvataš da sam obuzeta poslom. Ne znam da li razumeš šta osećam prema tebi?"
<BR>&nbsp;&nbsp;&nbsp;&nbsp;&nbsp;"Sve najlepše, nadam se."
<BR>&nbsp;&nbsp;&nbsp;&nbsp;&nbsp;"I najlepše i najgore, Teni", ispravi me ona, "i dobro i loše. Ako uopšte imam bilo kakva osećanja..."
<BR>&nbsp;&nbsp;&nbsp;&nbsp;&nbsp;Međutim, nije mi rekla šta bi učinila kad bi imala neko osećanje uopšte, a pošto sam osnovano sumnjao da znam šta bi to bilo, pustio sam da rečenica ostane da visi u vazduhu. "Za tebe", reče ona, posmatrajući novu čašu Mimoze kao da je lek pre no što je ispi.
<BR>&nbsp;&nbsp;&nbsp;&nbsp;&nbsp;"Za nas", rekoh ja, podigavši svoju čašu. Nisam pio Mimozu, niti Irsku Kafu, mada je piće ličilo na nju. Na vrhu je bio sloj penušave Nir Kreme, a ispod njega ono zbog čega sam poslao kelnera da odjuri u moju kancelariju i da mi donese: četiri unce čiste Moka-Koke.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
