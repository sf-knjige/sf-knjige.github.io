<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>57. OTUŽAN SAN
<P>&nbsp;&nbsp;&nbsp;&nbsp;&nbsp;To što su desetar Mek Kejb i Džonson mogli da zavladaju San Lorencom nije bilo nikakvo čudo. San Lorenco su zauzimali mnogi - neizostavno bi ga zatekli slabo zaštićenog. Razlog je jednostavan - Bog je, u svojoj beskonačnoj mudrosti, ostrvo učinio bezvrednim.
<BR>&nbsp;&nbsp;&nbsp;&nbsp;&nbsp;Ernando Kortes bio je prvi čovek koji je svoje besplodno osvajanje San Lorenca zabeležio na papiru. Godine 1519. Kortes i njegovi ljudi iskrcali su se po svežu vodu, ostrvu dali ime polažući pravo na njega u ime kralja Karla V, i nikad se nisu vratili. Naredne ekspedicije dolazile su zbog zlata i dijamanata i rubina i začina, pa bi, ne našavši ništa spalili nekoliko domorodaca radi zabave, i zbog jeresi, te otplovili dalje.
<BR>&nbsp;&nbsp;&nbsp;&nbsp;&nbsp;"Kad je 1681. godine Francuska polagala pravo na San Lorenco", piše Kasl, "nijedan Španac nije uložio prigovor. Kad je 1699. godine Danska polagala pravo na San Lorenco, nijedan Francuz nije uložio prigovor. Kad su 1704. godine Holanđani polagali pravo na San Lorenco, nijedan Danac nije uložio prigovor. Kad je 1706. godine Engleska polagala pravo na San Lorenco, nijedan Holanđanin, nije uložio prigovor. Kad je 1720. godine Španija ponovo polagala pravo na San Lorenco, nijedan Englez nije uložio prigovor. Kad su, 1786. godine, afrički Crnci preuzeli komandu nad britanskim brodom za prevoz robova, iskrcali se na San Lorencu te San Lorenco proglasili nezavisnom nacijom, zapravo, carevinom sa carem, nijedan Španac nije uložio prigovor.
<BR>&nbsp;&nbsp;&nbsp;&nbsp;&nbsp;Car je bio Tam-baua, jedina osoba koja je ikad smatrala da ostrvo vredi braniti. Tam-baua, manijak, uradio je da se podignu katedrala San Lorenca i fantastična utvrđenja na severnoj obali ostrva, utvrđenja u čijem sastavu se sada nalazi privatna rezidencija takozvanog predsednika Republike.
<BR>&nbsp;&nbsp;&nbsp;&nbsp;&nbsp;Utvrđenja nikad nisu napadnuta niti je ijedan razuman čovek ikad našao ma kakav razlog zašto bi ih trebalo napasti. Ona nisu služila za odbranu bilo čega. Priča se da je hiljadu i četiri stotine ljudi pomrlo za vreme izgradnje. Priča se da je otprilike polovina od tih hiljadu i četiri stotine bila javno pogubljena zbog revnosti koja je bila ispod proseka."
<BR>&nbsp;&nbsp;&nbsp;&nbsp;&nbsp;Kaslove šećerane došle su na San Lorenco 1916. godine, u vreme velike potražnje šećera izazvane prvim svetskim ratom. Nije postojala nikakva vlada. Kompanija je zamišljala kako će kod tako visoke cene šećera imati dobit i od obrađivanja polja ilovače i šljunka. Niko nije uložio prigovor.
<BR>&nbsp;&nbsp;&nbsp;&nbsp;&nbsp;Kad su 1922. godine stigli Džonson i Mek Kejb i objavili da oni uzimaju stvar u svoje ruke, Kaslove šećerane su se mlitavo povukle, kao iz otužnog sna.
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
