<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. PISMO STUDENTA MEDICINE
<P>&nbsp;&nbsp;&nbsp;&nbsp;&nbsp;Njutn je na to odgovorio:
<BR>&nbsp;&nbsp;&nbsp;&nbsp;&nbsp;Žao mi je što je toliko potrajalo dok sam odgovorio na vaše pismo. Knjiga na kojoj radite zvuči kao vrlo zanimljiva. Kad je bomba bila bačena bio sam toliko mali da ne verujem da ću biti od velike pomoći. Odista biste morali da pitate moga brata i sestru, oboje su stariji od mene. Moja sestra je gospođa Harisona K. Konersa, 4918 ulica Severni Meridijan, Indijanpolis, država Indijana. To je sada i moja adresa. Mislim da će joj biti drago da vam pomogne. Niko ne zna gde je moj brat Frenk. Nestao je pre dve godine, odmah po očevom pogrebu, i otad se nikom nije javljao. Sada je možda mrtav, koliko mi znamo.
<BR>&nbsp;&nbsp;&nbsp;&nbsp;&nbsp;Bilo mi je samo šest godina kad su bacili atomsku bombu na Hirošimu, tako da su mi drugi ljudi pomogli da se setim svega čega se sećam o tom danu.
<BR>&nbsp;&nbsp;&nbsp;&nbsp;&nbsp;Sećam se da sam se igrao na tepihu u dnevnoj sobi, pred vratima očeve radne sobe, u Ilijumu, država Njujork. Vrata su bila otvorena i mogao sam da vidim oca. Bio je u pidžami i kućnom ogrtaću od frotira. Pušio je cigaru. Igrao se komadom kanapa čija su dva kraja bila spojena čvorom. Tog dana otac je ceo dan ostao kod kuće, a pidžami, nije otišao u laboratoriju. Ostajao je kod kuće kad god je želeo.
<BR>&nbsp;&nbsp;&nbsp;&nbsp;&nbsp;Kao što vam je verovatno poznato, otac je zapravo ceo svoj profesionalni život proveo radeći za istraživačku laboratoriju Kompanije za sve livničko-kovačke radove iz Ilijuma. Kad se pojavio Projekt Menhetn, projekt za bombu, otac nije hteo da napusti Ilijum kako bi radio na njemu. Rekao je da na njemu uopšte neće raditi ukoliko mu ne dozvole da radi tamo gde želi da radi. Mnogo puta to je značilo - kod kuće. Jedino mesto izvan Ilijuma kuda je voleo da odlazi bila je naša kućica na Kejp Kodu. U Kejp Kodu je i umro. Umro je na Badnje veče. Verovatno vam je to takođe poznato.
<BR>&nbsp;&nbsp;&nbsp;&nbsp;&nbsp;Uglavnom, na bombin dan igrao sam se na tepihu ispred njegove radne sobe. Moja sestra Anđela pričala mi je da sam se satima igrao malim kamionima-igračkama praveći zvuk kao motor, da sam sve vreme pravio 'brum, brum, brum'. Stoga pretpostavljam da sam na bombin dan pravio 'brum, brum, brum'; a otac je bio u radnoj sobi, igrao se petljom od kanapa.
<BR>&nbsp;&nbsp;&nbsp;&nbsp;&nbsp;Slučajno znam poreklo kanapa kojim se igrao. Možda ćete moći to da upotrebite negde u svojoj knjizi. Otac je uzeo kanap kojim je bio zavezan rukopis romana koji mu je poslao jedan čovek iz zatvora. Roman je bio o kraju sveta dve hiljadite godine, a naslov knjige je glasio Leta gospodnjeg 2000. Bilo je ispripovedano kako su ludi naučnici napravili strahovitu bombu koja je zbrisala ceo svet. Kad su svi saznali da će svetu doći kraj bila je velika seksualna orgija, a onda se deset sekundi pre nego što će bomba eksplodirati pojavio Isus Hristos Lično. Autor se zvao Marvin Šarp Holdernes, a ocu je u propratnom pismu ispričao da je u zatvoru zbog ubistva rođenog brata. Rukopis je poslao ocu zato što nije mogao da smisli koje vrste eksploziva da stavi u bombu. Mislio je kako bi otac mogao nešto da predloži.
<BR>&nbsp;&nbsp;&nbsp;&nbsp;&nbsp;Ne kažem da sam knjigu pročitao kad sam imao šest godina. Vukla se godinama po kući. Moj brat Frenk ju je prisvojio zbog bezobraznih delova. Frenk ju je držao sakrivenu u svojoj spavaćoj sobi, u onome što je nazivao svojim zidnim sefom. U stvari, to nije bio sef već samo dimnjak s limenim vratašcima. Mora da smo Frenk i ja kao klinci hiljadu puta pročitali deo o orgiji. Imali smo je godinama, a onda ju je pronašla moja sestra Anđela. Pročitala ju je i rekla da to nije ništa do pokvarena gadna trulež. Spalila je knjigu, a s njom i kanap. Ona je bila majka Frenku i meni pošto je naša majka umrla kad sam se ja rodio.
<BR>&nbsp;&nbsp;&nbsp;&nbsp;&nbsp;Prilično sam uveren da moj otac knjigu nije nikad pročitao. Mislim da celog svog života nikad nije pročitao roman, čak ni kratku priču, bar ne otkako je bio dečak. Nije čitao ni svoju poštu, ni časopise ili novine. Pretpostavljam da je čitao mnogo tehničkih časopisa, no da vam pravo kažem, ne sećam se da je moj otac čitao bilo šta.
<BR>&nbsp;&nbsp;&nbsp;&nbsp;&nbsp;Kao što rekoh, kanap je jedino što je želeo od tog rukopisa. Eto, bio je takav. Niko nije mogao predvideti za šta će da se zainteresuje. Na bombin dan to je upravo bio kanap.
<BR>&nbsp;&nbsp;&nbsp;&nbsp;&nbsp;Jeste li ikad pročitali govor koji je održao kad je primao Nobelovu nagradu? Ovo je ceo govor: 'Dame i gospodo Ja sada stojim pred vama zato što nikad nisam prestao da se zamlaćujem kao osmogodišnjak na putu za školu prolećnog jutra. Zastaću zbog bilo čega, i gledati i čuditi se i ponekad saznavati. Ja sam vam vrlo srećan čovek. Hvala vam'.
<BR>&nbsp;&nbsp;&nbsp;&nbsp;&nbsp;I tako, otac je neko vreme posmatrao petlju od kanapa, a onda je stao da je premeće po prstima. Napravio je među prstima figuru od kanapa koja se zove 'kolevka za macu'. Ne znam gde je otac naučio kako se to radi. Možda od svog oca. Znate, njegov otac je bio krojač, tako da je, kad je otac bio dečak, unaokolo stalno moralo biti konca i kanapa.
<BR>&nbsp;&nbsp;&nbsp;&nbsp;&nbsp;Ako sam svog oca ikad video da igra ono što bi neko drugi zvao igrom, najpribližnije tome bilo je pravljenje te kolevke za macu. Trikovi i igre i pravila koje su izmišljali drugi ljudi bili su za njega potpuno neupotrebljivi. U knjizi isečaka, koju je pravila moja sestra Anđela, nalazio se isečak iz časopisa Time u kome je neko upitao oca koje igre igra da bi se odmorio, a on odgovara: 'Zašto da se gnjavim s izmišljenim igrama kad je u toku toliko mnogo stvarnih?'
<BR>&nbsp;&nbsp;&nbsp;&nbsp;&nbsp;Mora da je samog sebe iznenadio kad je od kanapa napravio kolevku za macu, a možda ga je to podsetilo na sopstveno detinjstvo. Najednom je izašao iz radne sobe i uradio nešto što nikad ranije nije činio. Pokušao je da se igra sa mnom. Ne samo da se nikad ranije nije igrao sa mnom; jedva da je sa mnom i razgovarao.
<BR>&nbsp;&nbsp;&nbsp;&nbsp;&nbsp;No, kleknuo je na tepih pored mene, i pokazao mi zube, i mahao mi pred licem tom gužvom od kanapa. 'Vidiš? Vidiš? Vidiš?' pitao je. 'Kolevka za macu. Jel' vidiš kolevku za macu? Jel' vidiš gde spava lepa cica-maca? Mjau. Mjau.'
<BR>&nbsp;&nbsp;&nbsp;&nbsp;&nbsp;Njegove pore izgledale su velike kao mesečevi krateri. Uši i nozdrve bili su puni dlaka. Zbog dima cigare smrdeo je kao ralje pakla. Tako izbliza moj otac je bio nešto najružnije što sam ikad ugledao. Stalno sanjam o tome.
<BR>&nbsp;&nbsp;&nbsp;&nbsp;&nbsp;A onda je zapevao. 'Buji-baji maca, na vr' drveta', pevao je, 'a kad vetar dune, kolevka se zaljulja. Slomi li se grana, kolevka će pasti. S njom pade i maca, i eto Propasti.'
<BR>&nbsp;&nbsp;&nbsp;&nbsp;&nbsp;Grunuo sam u plač. Skočio sam i izjurio iz kuće što sam brže mogao.
<BR>&nbsp;&nbsp;&nbsp;&nbsp;&nbsp;Ovde moram da prekinem. Prošlo je dva ujutru. Moj sobni drug se baš probudio i protestuje zbog buke pisaće mašine.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
