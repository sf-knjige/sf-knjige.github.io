<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. ABAJINA ODALISKA
<P>&nbsp;&nbsp;&nbsp;&nbsp;&nbsp;"Sanjao sam o tebi jednom", rekoh. Mutno sam sagledavao i njeno golo telo u vodi, ogromno i svetlucavo.
<BR>&nbsp;&nbsp;&nbsp;&nbsp;&nbsp;"Motrile smo na džina, pa smo tako našle tebe. Avaj, prebrzo smo te izgubile iz vida kad ste se ti i on razdvojili. Tada si mislio da si omrznut, a nisi znao koliko si voljen. Mora celoga sveta tresla su se od našeg žaljenja za tobom, talasi su plakali slanim suzama i bacali se očajnički na stene."
<BR>&nbsp;&nbsp;&nbsp;&nbsp;&nbsp;"A šta od mene želite?"
<BR>&nbsp;&nbsp;&nbsp;&nbsp;&nbsp;"Samo tvoju ljubav. Samo tvoju ljubav."
<BR>&nbsp;&nbsp;&nbsp;&nbsp;&nbsp;Dok je govorila, njena desna šaka je stigla do površine i tu ostala da plovi kao splav od pet belih balvana. Ovde je, u stvarnosti, bila ona šaka diva ljudoždera na čijem se vrhu prsta nalazi mapa njegovog carstva.
<BR>&nbsp;&nbsp;&nbsp;&nbsp;&nbsp;"Nisam li lepa? Gde si video kožu čistiju od moje, ili crvenije usne?"
<BR>&nbsp;&nbsp;&nbsp;&nbsp;&nbsp;"Od tebe staje dah", rekoh ja, govoreći istinu. "Ali mogu li te pitati zbog čega ste posmatrale Boldandersa kad sam ga sreo? I zašto niste posmatrale mene, iako ste to, izgleda, htele?"
<BR>&nbsp;&nbsp;&nbsp;&nbsp;&nbsp;"Diva gledamo jer on raste. Po tome je on kao mi i kao naš otac-muž Abaja. Pre ili kasnije on mora doći u vodu, kad zemlja više ne bude mogla da ga nosi. Ali ti možeš i sada, ako hoćeš. Disaćeš vodu - to će biti naš dar - istom onom lakoćom kojom sada udišeš taj tanki, slabi vetar, a kad god poželiš, vratićeš se na kopno da preuzmeš svoju krunu. Ova reka, Cefisus, utiče u Đol, a Đol u mirno more. Tamo možeš da jašeš na leđima delfina kroz polja korala i bisera kojima teku struje. Moje sestre i ja pokazaćemo ti zaboravljene gradove podignute u starim vremenima, gradove u kojima je sto pokolenja vašeg roda u klopku uhvaćenih živelo i umrlo kad ste ih vi, gore, zaboravili."
<BR>&nbsp;&nbsp;&nbsp;&nbsp;&nbsp;"Nemam ja koju krunu da preuzmem", rekoh. "Zamenile ste me sa nekim drugim."
<BR>&nbsp;&nbsp;&nbsp;&nbsp;&nbsp;"Mi ćemo sve biti tvoje tamo, u crvenim i belim parkovima gde se jate ribe-lavovi."
<BR>&nbsp;&nbsp;&nbsp;&nbsp;&nbsp;Govoreći, nimfa je polako podizala vrh vilice, zabacujući glavu, tako da je najzad cela ravan njenog lica ležala na podjednakoj dubini, naime, neposredno ispod površine. Za licem je došlo njeno belo grlo, onda su se dojke sa grimiznim bradavicama probile kroz površinu, tako da su ih talasići odasvud milovali. Hiljadu mehurića iskričilo se u vodi. U roku od još nekoliko dahova ležala je sasvim opružena po vodenoj struji, dugačka najmanje četrdeset laktova od alabasternih stopala do prepletene kose.
<BR>&nbsp;&nbsp;&nbsp;&nbsp;&nbsp;Možda niko ko ovo bude čitao neće razumeti kako je bilo moguće da me takvo čudovišno stvorenje privlači, a ipak želeo sam da joj poverujem, da sa njom pođem, želeo sam kao što davljenik želi dah vazduha. Da sam u njena obećanja sasvim poverovao, bacio bih se u vir tog časa i sve ostalo zaboravio.
<BR>&nbsp;&nbsp;&nbsp;&nbsp;&nbsp;"Krunu imaš, mada za nju još ne znaš. Misliš li da smo mi, koje kroz toliko voda plivamo - čak i između zvezda - ograničene na samo jedan trenutak? Videle smo i šta ćeš postati i šta si bio. Još juče si ležao na mom dlanu, pa sam te digla nad umršeni korov da ne umreš u Đolu i tako te sačuvala za ovaj trenutak."
<BR>&nbsp;&nbsp;&nbsp;&nbsp;&nbsp;"Daj mi moć da dišem vodu", rekoh, "i pusti me da to oprobam sa druge strane spruda. Ako vidim da si mi rekla istinu, krenuću sa tobom."
<BR>&nbsp;&nbsp;&nbsp;&nbsp;&nbsp;Videh kako se te ogromne usne razmiču. Koliko glasno je morala govoriti u reci da bih ja to čuo stojeći u vazduhu, ne znam, ali kad je progovorila, ribe opet počeše iskakati iz vode.
<BR>&nbsp;&nbsp;&nbsp;&nbsp;&nbsp;"To se ne može tako lako. Moraš da pođeš sa mnom i to sa poverenjem, a onda će trebati samo trenutak. Dođi.
<BR>&nbsp;&nbsp;&nbsp;&nbsp;&nbsp;Pružila je ruku ka meni, a tog istog trena začuo sam Dorkasin očajnički krik za pomoć.
<BR>&nbsp;&nbsp;&nbsp;&nbsp;&nbsp;Okrenuo sam se da potrčim ka Dorkas. Ali mislim da je i tada bilo moguće da se vratim vodenoj vili, da se ona opredelila da me čeka. No, nije. Kao da je reka sama pokuljala iz svoga korita - uvis; začuo se urlik sličan kršenju okeanskih talasa o obalu. Bilo je to kao da mi je neko bacio celo jezero na glavu, tresnulo me je kao kamen, onda me, razlivajući se, valjalo kao da sam štap. Sledećeg trenutka, kada se voda već povlačila, videh da sam daleko na obali, mokar do kože, izubijan i lišen mača. Pedeset koraka daleko nimfino telo se napola uzdizalo iz vode. Pošto nju nije više voda nosila, meso joj je mlitavo visilo sa kostiju kojima kao da je malo nedostajalo pa da se polome pod tom težinom; kosa joj je visila pravolinijski ka pesku po kome je lila voda. Pred mojim očima, voda pomešana sa krvlju linula je iz njenih nozdrva.
<BR>&nbsp;&nbsp;&nbsp;&nbsp;&nbsp;Pobegao sam, a dok sam stigao do naše vatre i do Dorkas nimfe više nije bilo na vidiku; jedino se primećivao jedan vrtlog mulja koji je zatamnjivao reku nizvodno od spruda.
<BR>&nbsp;&nbsp;&nbsp;&nbsp;&nbsp;Belina Dorkasinog lica bila je gotovo ista. "Šta to bi?" prošaputa ona. "Gde si bio?"
<BR>&nbsp;&nbsp;&nbsp;&nbsp;&nbsp;"Znači, videla si je. A ja sam se uplašio..."
<BR>&nbsp;&nbsp;&nbsp;&nbsp;&nbsp;"Kako je to užasno." Dorkas mi se bacila u naručje i pritisnula svoje telo uz moje. "Užasno."
<BR>&nbsp;&nbsp;&nbsp;&nbsp;&nbsp;"Ali nisi me zbog toga zvala, je l' tako? Odavde je nisi mogla videti dok se nije uzdigla iz vira."
<BR>&nbsp;&nbsp;&nbsp;&nbsp;&nbsp;Dorkas je nemo pokazala ka suprotnoj strani vatre i ja spazih da je tlo oko Jolente natopljeno krvlju.
<BR>&nbsp;&nbsp;&nbsp;&nbsp;&nbsp;Na njenom levom zglavku bila su dva uska zaseka, svaki dugačak otprilike koliko moj palac; dodirivao sam ta mesta Kandžom, ali je izgledalo da naviruća krv nikako neće da se zgruša. Iz Dorkasine škrte zalihe odeće napravismo nekoliko zavoja, ali kako su uskoro svi bili natopljeni, prokuvao sam konac i iglu u Dorkasinom malom tiganju i, spajajući ivice, zašio rane. Tokom svega toga Jolenta kao da je bila samo napola svesna. S vremena na vreme je otvarala oči, ali ih je odmah, ne pokazujući da je išta prepoznala, opet zatvarala. Progovorila je samo jednom i rekla: "Sad vidiš da je on, koga si božanstvom smatrao, voljan da popušta, pa i predlaže sve ono što sam i ja tebi predložila da radimo. Pre nego što se uzdigne Novo sunce, hajde da načinimo novi početak." U tom trenutku nisam u tim rečima prepoznao odlomak njenog teksta iz drame.
<BR>&nbsp;&nbsp;&nbsp;&nbsp;&nbsp;Kad je rana prestala da krvari i kad smo Jolentu premestili na čisto tlo i oprali je, vratio sam se do mesta gde sam se nalazio kad se voda povukla. Tragao sam neko vreme i našao Terminus Est koji je iz mokrog peska virio samo malo - videla se jabuka drške i dva prsta dužine drške.
<BR>&nbsp;&nbsp;&nbsp;&nbsp;&nbsp;Očistio sam i nauljio sečivo, a onda smo Dorkas i ja porazgovarali o tome šta da radimo. Ispričao sam joj o svom snu, onom u noći pre nego što sam sreo Boldandersa i doktora Talosa, zatim o tome kako sam, dok je ona spavala, čuo nimfin glas i o onome što mi je nimfa rekla.
<BR>&nbsp;&nbsp;&nbsp;&nbsp;&nbsp;"Šta misliš, da li je ona još tamo? Otišao si do tog mesta i našao mač. Da li je bilo moguće da je vidiš kroz vodu ako se spustila blizu dna?"
<BR>&nbsp;&nbsp;&nbsp;&nbsp;&nbsp;Odmahnuo sam glavom. "Ne verujem da je tamo. Na neki način se povredila kad je pokušala da iziđe iz reke da bi me zaustavila, a osim toga ne verujem, imajući u vidu bledilo njene kože, da bi mogla da se zadržava u ma kojoj vodi plićoj od Đola kad zasija sunce vedrog dana. Ali ako je bila tamo - ne, mislim da je ne bih video, voda je bila suviše zamućena."
<BR>&nbsp;&nbsp;&nbsp;&nbsp;&nbsp;Dorkas nikad nije izgledala ljupkija nego u tom trenutku dok je sedela na zemlji, oslanjajući vrh vilice na jedno koleno. Neko vreme je ćutala i činilo se da osmatra istočne oblake, obojene u trešnjevu boju i plamen dejstvom večitog tajanstva nade zore. Najzad reče: "Mora biti da joj je zaista bilo strašno stalo do tebe."
<BR>&nbsp;&nbsp;&nbsp;&nbsp;&nbsp;"Hoćeš reći, zato što je onako pošla iz vode? Mislim da je sigurno živela na kopnu pre nego što je toliko porasla, pa je sad na trenutak zaboravila da na suvo više ne može."
<BR>&nbsp;&nbsp;&nbsp;&nbsp;&nbsp;"Ali pre toga je doplivala uz ogavno prljavi Đol, a onda uz ovu uzanu rečicu. Sigurno se nadala da te ščepa kad prelazimo, ali nije mogla uzvodno od spruda, pa te je zato pozvala dole. Sve u svemu, nije moglo biti prijatno putovanje za nekog ko je navikao da pliva između zvezda."
<BR>&nbsp;&nbsp;&nbsp;&nbsp;&nbsp;"Znači, ti joj veruješ?"
<BR>&nbsp;&nbsp;&nbsp;&nbsp;&nbsp;"Kad sam bila sa doktorom Talosom, a dok ti nisi bio tu, govorili su mi, i Jolenta i on, da sam glupača što verujem ljudima koje srećemo na drumu i što verujem Boldandersovim izjavama, pa čak i izjavama njih dvoje. Pa ipak, mislim da čak i ljudi koje drugi nazivaju lažovima govore istinu daleko češće nego što lažu. To je toliko lakše! Ako ta priča kako te je ona spasla nije istinita, zašto je govoriti? Učinak je mogao biti samo taj da te uplaši kasnije kad o tome porazmisliš. A ako ona nikad ne pliva između zvezda, zar nije nekorisno pričati tako nešto. Međutim, tebe nešto muči. Vidim da je tako. Šta je u pitanju?"
<BR>&nbsp;&nbsp;&nbsp;&nbsp;&nbsp;Nisam želeo da podrobno opišem svoj susret sa autarhom, pa rekoh: "Ne tako davno video sam jednu sliku - u knjizi - sliku bića koje živi u praznini. Bilo je žensko. Imala je krila. Ne kao ptičja, nego ogromne neprekidne ravni od tankog, pigmentovanog materijala. Krila koja bi svojim mahanjem mogla zahvatiti zvezdanu svetlost."
<BR>&nbsp;&nbsp;&nbsp;&nbsp;&nbsp;Dorkas je izgledala zainteresovana. "Je li to u tvojoj smeđoj knjizi?"
<BR>&nbsp;&nbsp;&nbsp;&nbsp;&nbsp;"Ne, u jednoj drugoj. Nemam je ovde."
<BR>&nbsp;&nbsp;&nbsp;&nbsp;&nbsp;"Svejedno, ovo me je podsetilo da smo rekli da ćemo pogledati šta u tvojoj smeđoj knjižici ima o Pomiritelju. Imaš li je još?"
<BR>&nbsp;&nbsp;&nbsp;&nbsp;&nbsp;Imao sam je i izvukao sam je. Bila je mokra od mog kvašenja, pa sam je otvorio i ostavio tako da sunce udara po njenim listovima i da bude zahvaćena povetarcima koji su počeli kad je lice Urta opet pogledalo ka suncu. Posle toga su se stranice same okretale, nežno, dok smo pričali, tako da sam uz razgovor i nehotice primećivao slike muškaraca, žena i čudovišta, slike koje su se na taj način urezale u moje pamćenje gde se i sad nalaze. Ponekad su i pojedine rečenice, pa i celi kratki pasusi, počinjali da sijaju, a zatim bledeli pošto je svetlost zahvatala, a onda napuštala svetlucavo metalasto mastilo: "bezdušni ratniče", "lucidno žuto", "po nojadama". Kasnije: "Ova vremena su drevna vremena, kada je svet prastar." I još: "Nema pakao granica, niti je omeđan, jer gde mi smo, on je tu, a gde je pakao, tu nas mora biti."
<BR>&nbsp;&nbsp;&nbsp;&nbsp;&nbsp;"Nećeš sad da je čitaš?" upitala je Dorkas.
<BR>&nbsp;&nbsp;&nbsp;&nbsp;&nbsp;"Ne. Hoću da čujem šta je bilo sa Jolentom."
<BR>&nbsp;&nbsp;&nbsp;&nbsp;&nbsp;"Ne znam. Spavala sam i sanjala o... pa, ono moje uobičajeno. Ušla sam u jednu prodavnicu igračaka. Duž zida su bile police sa lutkama, a na sredini poda stajao je bunar na čijem su ozidanom rubu sedele opet lutke. Sećam se da sam razmišljala da je moja beba premlada za lutke, ali da su tako zgodne, a da ja nijednu nisam imala još od kad sam bila devojčica i da ću zato kupiti jednu i čuvati je za bebu, možda ću je ponekad i izvaditi da je gledam, možda ću je i namestiti da stoji ispred ogledala u mojoj sobi. Pokazala sam prstom ka najlepšoj lutki, a to je bila jedna od onih oko bunara, i šta vidim kad ju je prodavac dohvatio - to je Jolenta. Ispala mi je iz ruke, a onda sam je gledala kako pada duboko, duboko dole ka crnoj vodi. Tad sam se probudila. Naravno, pogledala sam da li je sve u redu..."
<BR>&nbsp;&nbsp;&nbsp;&nbsp;&nbsp;"I našla si nju kako krvari?"
<BR>&nbsp;&nbsp;&nbsp;&nbsp;&nbsp;Dorkas je klimnula glavom, pri čemu je njena bledozelena kosa zasvetlucala. "Zato sam te pozvala - dvaput - onda sam te videla dole kod spruda i onda je ta stvar jurnula iz vode za tobom."
<BR>&nbsp;&nbsp;&nbsp;&nbsp;&nbsp;"Nema razloga da izgledaš toliko prebledelo", rekoh joj. "Jasno je da je Jolentu ugrizla neka životinja. Kakva, nemam pojma, ali sudeći po ugrizu prilično mala, tako da je se ne moramo bojati više nego ma koje druge male životinje sa oštrim zubima i zlom voljom."
<BR>&nbsp;&nbsp;&nbsp;&nbsp;&nbsp;"Severijane, sećam se da mi je neko pričao da na severu ima šišmiša krvopija. Kad sam bila dete, plašili su me pričama o njima. A kad sam malo porasla, u kuću nam je uleteo, jednom, jedan običan šišmiš. Neko ga je ubio, a ja sam pitala tatu da li je to šišmiš krvopija i da li takvi stvarno postoje. Rekao je da postoje, ali na severu, u zaparenim šumama središta sveta. Grizu usnule ljude i životinje noću, a pljuvačka im je otrovna, tako da rane od njihovih zuba nastavljaju da krvare."
<BR>&nbsp;&nbsp;&nbsp;&nbsp;&nbsp;Dorkas je zastala i digla pogled ka drveću. "Moj otac je rekao da je grad, tokom čitave povesti, polagano odmicao uz reku ka severu, a da je počeo kao domorodačko selo na mestu gde se Đol uliva u more. Pričao je i kako će strašno biti kad grad uđe u ono područje gde lete šišmiši krvopije, pa kad oni budu mogli da se gnezde u napuštenim zgradama. Mora biti da je ljudima u Kući apsoluta već strašno. A mi od nje nismo mogli mnogo da se udaljimo."
<BR>&nbsp;&nbsp;&nbsp;&nbsp;&nbsp;"Autarše - moje saosećanje", rekoh. "Ali mislim da nikad ranije nisam čuo da toliko pričaš o svom ranijem životu. Sećaš li se svoga oca sada i te kuće u kojoj je šišmiš ubijen?"
<BR>&nbsp;&nbsp;&nbsp;&nbsp;&nbsp;Ustala je; iako se trudila da izgleda hrabro, video sam da se trese. "Svakog jutra posle snova sve se više sećam. Ali, Severijane, sada moramo poći. Jolenta će biti slaba. Ona mora da dobije hranu i čistu vodu. Ovde ne možemo da ostanemo."
<BR>&nbsp;&nbsp;&nbsp;&nbsp;&nbsp;I ja sam bio silno gladan. Vratio sam smeđu knjižicu u torbicu na opasaču i zavukao sveže nauljeno sečivo Terminus Esta u kaniju. Dorkas je prikupila sve svoje stvari u mali zavežljaj.
<BR>&nbsp;&nbsp;&nbsp;&nbsp;&nbsp;Onda smo krenuli. Reku smo pregazili daleko iznad spruda. Jolenta nije bila u stanju da hoda samostalno. Morali smo je pridržavati sa obe strane. U licu je izgledala iscrpljeno. Iako se, kad smo je podigli, vratila svesti, vrlo retko je govorila, a i tad samo reč-dve. Prvi put sam primetio koliko su joj usne tanke; donja je sad izgubila čvrstinu te je visila, od zuba odmaknuta, otkrivajući modre desni. Imao sam utisak da se čitavo Jolentino telo, juče tako raskošno, opustilo kao vosak, tako da to više nije bila (kao nekad) žena u poređenju sa detetom Dorkas, nego cvet odavno precvao, sam kraj leta u odnosu na Dorkasino proleće.
<BR>&nbsp;&nbsp;&nbsp;&nbsp;&nbsp;Tako smo gazili uzanom i prašnom stazom, a šećerna trska je sa obe strane već bila viša od moje glave. Neprekidno sam razmišljao o tome kako sam osećao telesnu želju prema Jolenti tokom našeg kratkotrajnog poznanstva. Sećanje mi je - toliko savršeno i živopisno da je primamljivalo jače nego ma koji opijum - pokazivalo onu ženu koju sam u prvom trenutku pomislio da imam pred sobom onda kad smo Dorkas i ja, izlazeći iz šumarka noću, naišli na blistavu pozornicu doktora Talosa na livadi. Tako je čudno bilo uveriti se da je Jolenta i po dnevnom svetlu (kad smo krenuli na sever sledećeg jutra, najlepšeg koje pamtim) isto onako lepa kao i noću u laskajućem sjaju buktinja.
<BR>&nbsp;&nbsp;&nbsp;&nbsp;&nbsp;Kaže se da su ljubav i telesna čežnja samo rođake, a to je i moje iskustvo potvrđivalo sve dok nisam krenuo na to pešačenje sa Jolentinom omlitavelom rukom prebačenom preko mog vrata. Ali istina je drugačija. U pitanju je bilo zapravo to da je ljubav prema ženama bila tamna strana onog ideala ženskosti koji sam za sebe gajio u snovima o Valeriji, Tekli, Agiji, o Dorkas, i Jolenti, i o Vodalusovoj dragani sa licem u obliku srca i glasom gugutke, dragani za koju sam sada znao da je Teklina polusestra Tea. I zato sam, dok smo naporno pešačili između zidova od trske, tog jutra kad od telesne želje više nije ostalo nimalo i kad sam Jolentu mogao gledati još samo sa sažaljenjem, otkrio da je - i pored svog ranijeg verovanja da samo marim za njeno nametljivo, rumeno telo i za nezgrapnu ljupkost njenih kretnji - volim.
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
