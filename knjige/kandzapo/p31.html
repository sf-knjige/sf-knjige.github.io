<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. OČIŠĆENJE
<P>&nbsp;&nbsp;&nbsp;&nbsp;&nbsp;"Možeš svome gospodaru reči da sam njegovu poruku predao", rekoh.
<BR>&nbsp;&nbsp;&nbsp;&nbsp;&nbsp;Hildegrin se osmehnuo. "A imaš li uzvratnu poruku, armigeru? Imaj na umu da sam ja iz kvercinske penetralije."
<BR>&nbsp;&nbsp;&nbsp;&nbsp;&nbsp;"Nemam", rekoh. "Nikakvu."
<BR>&nbsp;&nbsp;&nbsp;&nbsp;&nbsp;Dorkas diže pgled. "Imam ja. Jedna osoba, koju sam srela u baštama Kuće apsoluta, rekla mi je da ću sresti nekog ko će se tako predstaviti i da njemu treba kažem: 'Kad lišće poraste, šuma treba da maršira na sever'."
<BR>&nbsp;&nbsp;&nbsp;&nbsp;&nbsp;Hildegrin je položio opruženi prst uz nos. "Sva šuma? Da li je tako rekao?"
<BR>&nbsp;&nbsp;&nbsp;&nbsp;&nbsp;"Dao mi je reči koje sam naučila napamet i već ti ih izgovorila - i ništa više."
<BR>&nbsp;&nbsp;&nbsp;&nbsp;&nbsp;"Dorkas", rekoh, "zašto mi ovo nisi kazala?"
<BR>&nbsp;&nbsp;&nbsp;&nbsp;&nbsp;"Jedva da sam imala ijednu priliku da razgovaram s tobom nasamo od kada sam se sreli na raskrsnici staza. Osim toga, bilo mi je jasno da je to stvar koju je opasno znati. Nisam videla nikakav razlog da tu opasnost prenesem i na tebe. Bio je to onaj čovek koji je dao doktoru Talosu sav onaj novac. Ali tu poruku mu nije dao - to znam jer sam njihov razgovor slušala. Meni je kazao samo da je tvoj prijatelj i saopštio mi te reči."
<BR>&nbsp;&nbsp;&nbsp;&nbsp;&nbsp;"I rekao ti da ih kažeš meni."
<BR>&nbsp;&nbsp;&nbsp;&nbsp;&nbsp;Odmahnula je glavom.
<BR>&nbsp;&nbsp;&nbsp;&nbsp;&nbsp;Hildegrin se nasmejao tiho, ali tako duboko iz grla, da je to zazvučalo maltene kao da zvuk stiže iz podzemlja. "Dobro, sad to više nije važno, je li tako? Poruka je predata, a što se mene tiče, rado ću vam reći da mi ništa ne bi smetalo i da sam čekao malo duže. Ali mi smo svi prijatelji ovde, izuzimajući možda tu bolesnu devojku, a ja ne verujem da ona može čuti šta se govori, ili razumeti o čemu pričamo ako bi i čula. Kako si rekao da se ona zove? Nisam vas dvoje mogao jasno da čujem dok sam bio na drugoj strani krova."
<BR>&nbsp;&nbsp;&nbsp;&nbsp;&nbsp;"Nisi čuo zato što ga ja nisam ni rekao njeno ime", uzvratih. "Ono glasi: Jolenta." Dok sam izgovarao to ime, bacio sam pogled ka njoj i videći je u svetlosti vatre shvatio sam da to više nije Jolenta - u tom opustošenom licu nije ostalo više ništa od one lepotice koju je Jonas voleo.
<BR>&nbsp;&nbsp;&nbsp;&nbsp;&nbsp;"Zbog ujeda slepog miša ovakve posledice? Onda su, znači, slepi miševi nešto mnogo ojačali u poslednje vreme. Pa, gricnuli su oni i mene nekoliko puta." Oštro sam ga pogledao, a on je dopunio: "Ma, nego šta, viđao sam ja nju i ranije, gospodine mladi, kao i tebe i malu Dorkasicu. Nisi valjda mislio da bih dozvolio da ti i ona druga ženska iziđete iz Botaničke bašte sami, a? Pošto si pričao o odlasku na sever i o borbi s oficirom Septentriona. Gledao sam te kako se boriš i video sam kad si odsekao glavu onome drugaru - a da dodam da sam pomogao i u njegovom hvatanju, jer sam mislio da je možda stvarno iz Kuće apsoluta - a bio sam i u pozadini ljudi koji su vas gledali one noći na pozornici. Video sam i tebe, i nju, al' evo, sad od nje nije ostalo mnogo šta sem kose, a mislim da ni kosa nije ista."
<BR>&nbsp;&nbsp;&nbsp;&nbsp;&nbsp;Merin zapita Kumeanku: "Da im kažem, Majko?"
<BR>&nbsp;&nbsp;&nbsp;&nbsp;&nbsp;Starica klimnu glavom. "Kaži ako možeš, dete."
<BR>&nbsp;&nbsp;&nbsp;&nbsp;&nbsp;"Ona je bila veštački natopljena lepotom, materijom za divan izgled. To sad brzo popušta zato što je izgubila deo krvi i zato što se mnogo naprezala. Do jutra ostaće samo tragovi."
<BR>&nbsp;&nbsp;&nbsp;&nbsp;&nbsp;Dorkas ustuknu. "Misliš, bila je magija?"
<BR>&nbsp;&nbsp;&nbsp;&nbsp;&nbsp;"Magije nema. Postoji samo znanje, manje ili više skriveno."
<BR>&nbsp;&nbsp;&nbsp;&nbsp;&nbsp;Hildegrin se zamišljeno zagleda u Jolentu. "Nisam ja znao da se izgled može toliko menjati. Moglo bi to i korisno da bude, moglo bi. Može li tvoja gospodarica to da izvede?"
<BR>&nbsp;&nbsp;&nbsp;&nbsp;&nbsp;"Mogla bi ona i mnogo više ako bi htela."
<BR>&nbsp;&nbsp;&nbsp;&nbsp;&nbsp;Dorkas prošaputa: "Ali kako je to izvedeno?"
<BR>&nbsp;&nbsp;&nbsp;&nbsp;&nbsp;"Izvesne tvari su crpljene iz žlezda zveri pa dodate njenoj krvi radi promene obrasca po kome je njeno meso raspoređeno. Time je dobila vrlo uzan struk, dojke kao lubenice i tako dalje. Moguće je da su te materije upotrebljene i da se postigne veća dužina njenih potkolenica. Čišćenjem i nanošenjem ozdravljujućih čorbi na kožu lice joj je osveženo. I zubi su joj bili očišćeni, a neki turpijanjem smanjeni pa dopunjeni veštačkim krunicama - od kojih je jedna sad otpala, što možete videti. Kosa joj je obojena i zgusnuta tako što su vlakna obojene svile ušivena u kožu njene lobanje. Nema sumnje da je veliki deo telesnih dlačica poubijan i tu, bar, nikakve promene neće biti. A od svega je najvažnije da je njoj, dok je bila u transu, obećana velika lepota. Takvim obećanjima se veruje verom jačom od najjače detinje, a onda njeno čvrsto ubeđenje navodi i tebe da poveruješ."
<BR>&nbsp;&nbsp;&nbsp;&nbsp;&nbsp;"Zar se za nju ne može ništa učiniti?" upita Dorkas.
<BR>&nbsp;&nbsp;&nbsp;&nbsp;&nbsp;"Ja ne mogu, a zadatke te vrste Kumeanka ne prihvata, osim ako je potreba velika."
<BR>&nbsp;&nbsp;&nbsp;&nbsp;&nbsp;"Ali, hoće li ostati živa?"
<BR>&nbsp;&nbsp;&nbsp;&nbsp;&nbsp;"Kao što vam je Majka rekla - mogla bi, ali neće želeti."
<BR>&nbsp;&nbsp;&nbsp;&nbsp;&nbsp;Hildegrin pročisti grlo i pljunu preko ivice krova. "To je, dakle, rešeno. Za nju smo učinili sve što smo mogli - te više od toga ne možemo. Zato ja kažem - hajde da pređemo na ono zbog čega smo došli. Kao što si rekla, Kumeanko, dobro je što su se ovi pojavili. Dobio sam poruku, kao što je i trebalo, a oni su prijatelji Vladara lišća kao i ja. Ovaj armiger mi može pomoći da uhvatim tog Apu-Punčaua, a dobro će mi i doći ako imamo u vidu da su dva moja druga ubijena na drumu. Znači, šta nas sprečava da počnemo?"
<BR>&nbsp;&nbsp;&nbsp;&nbsp;&nbsp;"Ništa", promrmlja Kumeanka. "Ta zvezda je u usponu."
<BR>&nbsp;&nbsp;&nbsp;&nbsp;&nbsp;Dorkas reče: "Ako treba u nečemu da vam pomognemo, zar ne bi trebalo i da znamo šta je posredi?"
<BR>&nbsp;&nbsp;&nbsp;&nbsp;&nbsp;"Vraćanje prošlosti", reče joj Hildegrin pompeznim tonom. "Ronjenje nazad u doba Urtove slave. U ovoj kući, na kojoj sedimo, živeo je jednom neko ko je znao stvari koje bi mogle odigrati važnu ulogu. Nameravam da ga ščepam. Biće mi to vrhunac karijere, a moja karijera se, mogu kazati, u krugovima poznavalaca već smatra prilično spektakularnom."
<BR>&nbsp;&nbsp;&nbsp;&nbsp;&nbsp;Upitao sam: "Otvorićete njegov grob? Ali, rekao bih, čak ni sa alzabom..."
<BR>&nbsp;&nbsp;&nbsp;&nbsp;&nbsp;Kumeanka je pružila ruku da pogladi Jolentu po čelu. "Mi to možemo nazvati i grobom, ali njemu nije bio grob nego kuća."
<BR>&nbsp;&nbsp;&nbsp;&nbsp;&nbsp;"Vidiš, pošto sam radio tako blizu nje", objasni Hildegrin, "bio sam u mogućnosti da ovoj šatleni učinim i pokoju uslugu s vremena na vreme. Više od jedne usluge, kazati mogu, i više od dve. Najzad sam pomislio da je vreme da mi to bude vraćeno. Pomenuo sam svoj plančić i Gospodaru šume, u to možeš biti siguran. I, evo nas."
<BR>&nbsp;&nbsp;&nbsp;&nbsp;&nbsp;Rekoh: "A meni je objašnjeno da Kumeanka služi ocu Inireu."
<BR>&nbsp;&nbsp;&nbsp;&nbsp;&nbsp;"Ona svoje dugove plaća", saopšti Hildegrin samozadovoljno. "Oni koji vrede uvek tako postupaju. A ne moraš biti mudra žena da bi znao da može biti mudro imati i ponekog prijatelja na suprotnoj strani za slučaj da te suprotna strana pobedi."
<BR>&nbsp;&nbsp;&nbsp;&nbsp;&nbsp;Dorkas upita Kumeanku: "Ko je bio taj Apu-Pančau i zašto njegova palata još stoji kad je ostatak grada samo porušeno kamenje?"
<BR>&nbsp;&nbsp;&nbsp;&nbsp;&nbsp;Pošto stara nije odgovorila, Merin reče: "On je manje od predanja jer sada ni učenjaci ne pamte njegovu priču. Majka nam je rekla da njegovo ime znači 'glava dana'. U najranijim eonima pojavljivao se među ovdašnjim ljudima i učio ih mnogim divnim tajnama. Često je nestajao, ali se uvek vraćao. Konačno se, jednaput, nije vratio, a osvajači su njegove gradove opustošili. Sad će se vratiti poslednji put."
<BR>&nbsp;&nbsp;&nbsp;&nbsp;&nbsp;"Ma nemoj. Bez magije?"
<BR>&nbsp;&nbsp;&nbsp;&nbsp;&nbsp;Kumeanka diže pogled - oči su joj sada blistale kao zvezde - ka Dorkas. "Reči su simboli. Merin se opredelila da magiju odbaci kao nešto što ne postoji... pa, prema tome, magija ne postoji. A ako se rešiš da ono što ćemo mi ovde raditi nazivaš magijom, onda magija živi dok mi to radimo. U starim vremenima, u jednoj dalekoj zemlji, stajahu dva carstva planinama razdvojena. Jedno je svoje vojnike oblačila u žuto, drugo u zeleno. Stotinu pokolenja ratovahu. Vidim da ovaj čovek sa tobom zna tu pripovest."
<BR>&nbsp;&nbsp;&nbsp;&nbsp;&nbsp;"A posle sto pokolenja", rekoh, "stiže pustinjak među njih i posavetova imperatoru žute vojske da svoje ljude obuče u zeleno, a gospodaru zelene armije da svoje obuče u žuto. Ali se borba nastavi isto kao i pre. U mojoj jahačkoj torbici nalazi se knjiga 'Čuda Urta i neba', a u njoj je ta priča."
<BR>&nbsp;&nbsp;&nbsp;&nbsp;&nbsp;"To je najmudrija od svih knjiga čovekovih", reče Kumeanka. "Iako je vrlo mali broj onih koji mogu imati ikakve koristi od njenog čitanja. Dete, objasni ovom čoveku, koji će vremenom postati mudrac, šta radimo noćas."
<BR>&nbsp;&nbsp;&nbsp;&nbsp;&nbsp;Mlada veštica klimnu glavom. "Celokupno vreme postoji. To je istina ispod onih predanja koja epopti pričaju. Kad ne bi budućnost postojala sada, kako bismo ka njoj mogli putovati? Ako prošlost ne postoji ni sad, kako je onda iza sebe ostavljamo. U snu se um kreće u krugu svog vremena, pa zbog toga tamo tako često čujemo glasove mrtvih i stičemo saznanje o stvarima koje će doći. Oni koji su, kao Majka, naučili da budni ulaze u to isto stanje, žive okruženi svojim životom baš kao što Abraksis opaža celokupno vreme kao jedan večiti trenutak."
<BR>&nbsp;&nbsp;&nbsp;&nbsp;&nbsp;Te noći nije bilo mnogo vetra, ali tad primetih da i ono malo vetra što je dotad bilo sasvim zamre. Neka nepomičnost je lebdela u vazduhu, pa se činilo da Dorkasin glas, iako mek, prodorno odzvanja. "Da li će, dakle, ova žena koju nazivate Kumeankom to raditi? Ući će u to stanje i, govoreći glasom mrtvih, saopštiti ovome čoveku ono što on želi da sazna?"
<BR>&nbsp;&nbsp;&nbsp;&nbsp;&nbsp;"To ona ne može. Vrlo je stara, ali ovaj grad je opustošen nekoliko epoha pre nego što je ona nastala. Oko nje leži samo njeno vreme, jer njen um samo to može neposredno dokučiti. Da bismo vratili grad u postojanje, moramo upotrebiti neki um koji je živeo dok je grad bio u dobrom stanju."
<BR>&nbsp;&nbsp;&nbsp;&nbsp;&nbsp;"A ima li na svetu ikog ko je toliko star?"
<BR>&nbsp;&nbsp;&nbsp;&nbsp;&nbsp;Kumeanka odmahnu glavom. "Na ovom? Nema. Ipak, takav um postoji. Pogledaj tamo gde pokazujem, dete, odmah iza oblaka. Ona crvena zvezda tamo naziva se Riblja Usta, a na njenom jedinom preostalom svetu živi jedan drevni, oštri um. Merin, uzmi me za ruku, a ti, Jazavče, za drugu. Mučitelju, prihvati desnu ruku svoje bolesne prijateljice i Hildegrinovu. Tvoja ljubljena mora da drži drugu ruku bolesnice i Merininu... Sad smo spojeni, muškarci s jedne strane, žene s druge."
<BR>&nbsp;&nbsp;&nbsp;&nbsp;&nbsp;"A moraćemo nešto i da uradimo brzo", progunđa Hildegrin. "Ja bih rekao da se sprema oluja."
<BR>&nbsp;&nbsp;&nbsp;&nbsp;&nbsp;"Uradićemo, najbrže što bude moguće. Sad moram da upotrebim umove svih nas, a od uma ove bolesnice biće slaba korist. Osetićete kako vodim vaše misli. Tad činite kako od vas budem tražila."
<BR>&nbsp;&nbsp;&nbsp;&nbsp;&nbsp;Ispustivši za trenutak Merininu šaku, stara žena (ako je uistinu bila žena) zavukla je ruku pod svoju tesnu bluzu i izvukla jednu rašlju čiji su vrhovi nestajali u noći kao da su na rubovima mog vidnog polja, iako rašlja nije bila duža od kakvog bodeža. Otvorila je usta. Pomislio sam da će uzeti rašlju među zube, ali ona je proguta. Sledećeg trenutka video sam, ispod mlitave kože njenog grla, obrise te rašlje, koja se prigušeno žarila i crvenela.
<BR>&nbsp;&nbsp;&nbsp;&nbsp;&nbsp;"Svako da zatvori oči... Ovde je prisutna jedna žena koju ne znam, visoka, u lancima... ne treba, Mučitelju, sada je znam. Ne beži od moje ruke... Neka niko ne beži od moje ruke..."
<BR>&nbsp;&nbsp;&nbsp;&nbsp;&nbsp;U onoj otupelosti posle Vodalusovog banketa saznao sam kako izgleda kad svoj um deliš sa nekim. Ovo je bilo drugačije. Nisam više video Kumeanku u dotadašnjem obličju, niti u nekoj mlađoj verziji, niti (činilo mi se) u bilo kom obliku. Umesto toga, osećao sam da su moje misli opkoljene njenim mislima, kao kad riba u okruglom akvarijumu plovi u mehuru nevidljive vode. Tekla je bila unutra, uz mene, ali ja je nisam mogao videti celu, već kao da je stajala iza mene, tako da sad vidim njenu ruku kako se pruža preko ramena, a sledećeg trenutka osetim njen dah na obrazu.
<BR>&nbsp;&nbsp;&nbsp;&nbsp;&nbsp;Onda je iščezla i ona i sve ostalo s njom. Osetio sam da je moja misao hitnuta u noć i da se izgubila među ruševinama.
<BR>&nbsp;&nbsp;&nbsp;&nbsp;&nbsp;Kad sam se pribrao, ležao sam na crepovima pored vatre. Usta su mi bila vlažna od pene koja je nastala od moje pljuvačke, ali pljuvačke izmešane sa krvlju, jer sam se bio ugrizao za usne i jezik. Noge su mi bile preslabe za stajanje, ali sam se opet digao u sedeći položaj.
<BR>&nbsp;&nbsp;&nbsp;&nbsp;&nbsp;U prvi mah sam pomislio da ostali više nisu tu. Krov je ispod mene bio stamen, ali su ljudi postali, za moje oči, providni kao isparenja, kao duhovi. Jedan fantomski Hildegrin bio je opružen desno od mene - gurnuo sam šaku u njegova prsa i osetio kako mi u šaci njegovo srce udara kao moljčasti insekt koji leprša i traži put za bekstvo. Jolenta je bila najbleđa od svih, jedva prisutna. Njoj je bilo urađeno i više nego što je Merin pogodila: video sam ispod njenog mesa žice i metalne trake, mada i njih slabo. Onda sam pogledao sebe, svoje ruke i noge, i video Kandžu koja je gorela kao plava vatra i blistala kroz štavljenu kožu moje čizme. Dohvatio sam je, ali u mojim prstima nije bilo snage. Izvaditi je nisam mogao.
<BR>&nbsp;&nbsp;&nbsp;&nbsp;&nbsp;Dorkas je ležala kao da spava. Nije bilo ni mrvice pene na njenim usnama; izgledala je čvršće nego Heldegrin. Merin je kolapsirala u crno obučenu lutku, tako istanjenu i slabosvetleću da je nežna Dorkas izgledala robusno u odnosu na nju. Sad, kad inteligencija nije više oživljavala tu masku od slonovače, video sam da je to lice maltene samo pergament zategnut preko kostiju.
<BR>&nbsp;&nbsp;&nbsp;&nbsp;&nbsp;Kao što sam i podozrevao, Kumeanka uopšte nije bila žena, ali nije bila nijedna od onih stravičnih nakaza koje sam video u vrtovima Kuće apsoluta. Oko žareće rašlje bilo je obavijeno neko biće koje se odlikovalo reptilskom glatkošću. Gledao sam gde je tom biću glava, ali glavu nisam mogao pronaći. Međutim, svaka šara na leđima tog reptila pokazivala je po jedno lice, a oči na svakome licu kao da su bile obuzete nekim ushićenjem ili zanosom.
<BR>&nbsp;&nbsp;&nbsp;&nbsp;&nbsp;Dok sam ih tako sve razgledao, Dorkas se probudila. "Šta nam se dogodilo?" upita ona. Heldegrin se poče pomicati.
<BR>&nbsp;&nbsp;&nbsp;&nbsp;&nbsp;"Mislim da vidim sebe iz perspektive koja je duža od perspektive samo jednog trenutka."
<BR>&nbsp;&nbsp;&nbsp;&nbsp;&nbsp;Otvorila je usta, ali uzvik nije usledio.
<BR>&nbsp;&nbsp;&nbsp;&nbsp;&nbsp;Iako preteći oblaci nisu doneli vetar, kroz ulice ispod nas uskovitlala se prašina. Ne znam kako bih to opisao, osim da kažem da je izgledalo kao da je nebrojivo mnoštvo majušnih insekata, svaki insekt stotinu puta manji od mušice, bilo dosad prikriveno u pukotinama neravnog pločnika i da ih je sada mesečina izmamila na svadbeni let. Nikakvog zvuka nije bilo, niti pravilnosti u njihovim kretanjima, ali posle nekog vremena ta bezoblična masa se razdvojla na rojeve koji su se njihali, rasli, zgušnjavali i najzad opet tonuli ka polomljenom kamenu.
<BR>&nbsp;&nbsp;&nbsp;&nbsp;&nbsp;Onda se činilo da insekti više ne lete, nego da puze jedan preko drugog i da svaki pokušava da se probije u središte jata. "Živi su", rekoh.
<BR>&nbsp;&nbsp;&nbsp;&nbsp;&nbsp;Ali Dorkas prošaputa: "Gledaj, mrtvi su."
<BR>&nbsp;&nbsp;&nbsp;&nbsp;&nbsp;Bila je u pravu. Ti rojevi koji su do maločas vrili od života sad su pokazivali izbeljene rebarne kosti. Trunčice prašine su se spojile kao kad naučnici spajaju krhotine prastarog stakla i najzad obnove, za nas, neki obojeni prozor koji je razbijen pre mnogo hiljada godina; tako su obrazovale lobanje koje su sada zeleno svetlucale pod mesečinom. Između mrtvih krenuše i žive zveri - ealurodoni, glomazne spele i razni šunjajući oblici čije nazive nisam znao.
<BR>&nbsp;&nbsp;&nbsp;&nbsp;&nbsp;Onda su oni počeli da ustaju, a životinje su nestale. U prvi mah nejako, stali su da obnavljaju svoj grad. Dizali su opet kamene delove i uglavljivali od pepela slivene grede u ležišta na obnovljenim zidovima. Taj narod, koji je, ustajući, izgledao maltene kao skupina hodajućih leševa, jačao je radeći i postao krivonoga rasa koja je hodala na mornarski način i valjala kiklopsko kamenje snagom svojih širokih pleća. Onda je grad bio okončan, a mi smo čekali da vidimo šta će se dalje desiti.
<BR>&nbsp;&nbsp;&nbsp;&nbsp;&nbsp;Doboši razbiše tišinu noći. Po njihovom tonu znao sam da je, pri njihovoj poslednjoj upotrebi, oko ovog grada bila šuma, jer su odzvanjali na onaj način kako se zvuci razležu jedino između stabala velikog drveća. Ulicom je paradirao jedan šaman obrijane glave, nag, po telu ispisan piktografima nekog meni nepoznatog pisma, ali tako izražajnim da se činilo da svaki znak prosto viče koju ideju, koju reč treba da izrazi.
<BR>&nbsp;&nbsp;&nbsp;&nbsp;&nbsp;Plesači su išli za njim, razigrani, njih stotinu ili više u jednoj koloni, i to istovremeno potpuno istim koracima; svaki plesač držao je obe šake na glavi onoga ispred sebe. Lica su im bila okrenuta nagore, pa sam se zapitao (a pitam se i sad) nisu li plesanjem nastojali da oponašaju stooku zmiju koju nazivamo Kumeankom. Polako su odmicali kroz svoje zavijutke i namotaje, uz i niz ulicu, oko vrača, pa opet nazad i najzad dospeli do ulaza u kuću sa čijeg krova smo ih gledali. Sa treskom nalik na grom pade kamena ploča kojom su bila zapečaćena vrata. Otvoriše se dva mirisa, jedan sličan mirisu ruže, a drugi svetomirskom ulju za miropomazanje.
<BR>&nbsp;&nbsp;&nbsp;&nbsp;&nbsp;Iziđe jedan čovek da pozdravi igrače. Da je imao stotinu ruku ili da je nosio glavu pod miškom, ne bi me u većoj meri zapanjio, jer njegovo lice bilo je ono koje sam od detinjstva poznavao, lice sa pogrebne bronzane maske u mauzoleju gde sam se kao dečak igrao. Na rukama je nosio masivne glatke narukvice sa umetnutim hijacintima i opalima, kornalinima i bleskajućim smaragdima. Stupao je snažnim, odmerenim koracima i došao u sredinu procesije; plesači su se njihali oko njega. Onda se okrenuo ka nama i podigao obe ruke. Gledao je u nas, a ja sam znao da nas jedino on, od svih stotina prisutnih, stvarno vidi.
<BR>&nbsp;&nbsp;&nbsp;&nbsp;&nbsp;Nisam bio tako zanet spektaklom ispod sebe da ne bih primetio da Hildegrin odlazi sa krova. A onda je jurnuo strelovito - ako se za čoveka toliko krupnog može reći da strelovito juri - u gomilu i zgrabio Apu-Pučaua.
<BR>&nbsp;&nbsp;&nbsp;&nbsp;&nbsp;Događaje posle toga jedva da umem opisati. Imalo je to neke sličnosti sa onom malom dramom u kućici od žutog drveta u Botaničkim vrtovima, ali je bilo i daleko čudnije, ako ništa drugo onda zato što sam ja u Botaničkoj bašti znao da su ona žena i onaj njen brat, divljak, začarani. A sad je izgledalo maltene kao da smo Hilderin, Dorkas i ja optočeni magijom. Siguran sam da plesači nisu mogli videti Hildegrina, ali su na neki način bili svesni njegovog prisustva, vikali su protiv njega; njihove močuge sa kamenim zubima počeše da rasecaju vazduh. Takođe sam bio siguran da je Apu-Pančua video Hildegrina, a i nas dvoje na krovu, kao što je svojevremeno Isangoma video Agiju i mene. Ali ne verujem da je Hildegrina video na isti način kao i ja; možda ga je sagledao u nekom obliku koji je njemu bio isto tako čudan kao Kumeanka meni. Hildegrin ga je držao, ali ga nije mogao savladati. Apu-Pančua se borio, ali se nije mogao osloboditi. Hildegrin diže pogled ka meni i povika da mu pomognem.
<BR>&nbsp;&nbsp;&nbsp;&nbsp;&nbsp;Ne znam zbog čega sam reagovao. Nikakvu svesnu želju da i dalje služim Vodalusu i njegovim ciljevima nisam više osećao, to je sigurno. Možda je u pitanju bilo zaostalo dejstvo alzaboa ili samo uspomena na trenutke kad je Hildegrin, veslajući, prevozio Dorkas i mene preko Ptičjeg jezera.
<BR>&nbsp;&nbsp;&nbsp;&nbsp;&nbsp;Pokušao sam da razgrnem te krivonoge ljude od sebe, ali jedan od njihovih nasumičnih udaraca dokačio me je po slepoočnici i oborio na kolena. Kad sam opet ustao, činilo se da sam Apu-Punčaua izgubio iz vida u gomili plesača koji su đipali i podvriskivali. Ali su zato tu bila dvojica Hildegrina i jedan se rvao sa mnom, a drugi sa nečim nevidljivim. Divlje sam zbacio prvog i jurnuo u nameri da pomognem drugom.
<BR>&nbsp;&nbsp;&nbsp;&nbsp;&nbsp;"Severijane!"
<BR>&nbsp;&nbsp;&nbsp;&nbsp;&nbsp;Na moje lice, ka nebu okrenuto, pljuštala je kiša i to me je probudilo - velike, hladne kišne kapi koje su udarale bolno, kao grad. Grmljavina se razlegala preko pampe. U jednom trenutku sam pomislio da sam oslepeo; onda je sev munje pokazao travu, vetrom šibanu, i ispreturano kamenje iz građevina.
<BR>&nbsp;&nbsp;&nbsp;&nbsp;&nbsp;"Severijane!"
<BR>&nbsp;&nbsp;&nbsp;&nbsp;&nbsp;Bila je to Dorkas. Pokušao sam da ustanem i rukom zahvatio neku tkaninu i blato. Uhvatio sam tkaninu i izvukao je iz blata: dugačka, uzana traka od svile ukrašena kićankama.
<BR>&nbsp;&nbsp;&nbsp;&nbsp;&nbsp;"Severijane!" U tom poviku bilo je užasa.
<BR>&nbsp;&nbsp;&nbsp;&nbsp;&nbsp;"Ovde!" javih se. "Ovde sam, dole!" Pri sledećoj munji sagledao sam tu kuću i, na krovu, obrise Dorkas koja je silovito mahala. Zaobišao sam slepe zidove, našao stepenike. Naše jahaće životinje više nisu bile tu. Na krovu više nije bilo veštica; bila je tu samo Dorkas koja se naginjala nad Jolentino telo. U svetlosti munja video sam mrtvo lice one konobarice koja je poslužila doktora Talosa, Boldandersa i mene u jednom kafeu u Nesusu. Sa tog lica lepota je bila sasvim sprana. Kad se poslednji računi svode, postoji samo ljubav, samo ta božanstvenost. A činjenica da smo sposobni da budemo samo ono što jesmo ostaje naš neoprostivi greh.
<BR>&nbsp;&nbsp;&nbsp;&nbsp;&nbsp;Ovde se opet zaustavljam jer sam doveo tebe, čitaoče, od jednog grada do drugog - od malog rudarskog sela Saltusa do pustog kamenog grada kome je u kovitlanju godina odavno izgubljeno čak i samo ime. Saltus je za mene bio kapija za ulazak u svet izvan Neuništivog grada. Isto tako, kameni grad mi je bio kapija, izlaz ka planinama koje sam nazreo kroz njegove ruševne lukove. Bilo mi je suđeno da posle toga dugo putujem kroz njihove klisurine i bedeme, između njihovih nevidećih očiju i duboko zamišljenih lica.
<BR>&nbsp;&nbsp;&nbsp;&nbsp;&nbsp;Stajem ovde. Ako ne želiš dalje da hodaš sa mnom, čitaoče, ne krivim te. Taj put nije lak.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
