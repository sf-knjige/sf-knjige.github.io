<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. KULTISTI
<P>&nbsp;&nbsp;&nbsp;&nbsp;&nbsp;U krčmu smo se vratili ćuteći, i to tako lagano da je istočno nebo bilo sivo pre nego što smo stigli do sela. Jonas je rasedlavao svoju kobilu kad ja rekoh: "Nisam je ubio."
<BR>&nbsp;&nbsp;&nbsp;&nbsp;&nbsp;Klimnuo je glavom, ne gledajući me. "Znam."
<BR>&nbsp;&nbsp;&nbsp;&nbsp;&nbsp;"Gledao si? A rekao si da nećeš?"
<BR>&nbsp;&nbsp;&nbsp;&nbsp;&nbsp;"Čuo sam njen glas kad si praktično već stajao pokraj mene. Hoće li ona pokušati ponovo?"
<BR>&nbsp;&nbsp;&nbsp;&nbsp;&nbsp;Čekao sam, razmišljajući, a on je za to vreme preneo to malo sedlo u prostoriju za okačinjanje opreme. Kad je izišao, rekao sam: "Da, siguran sam da hoće. Nisam je prinudio da ma šta obeća ako na to misliš. A ona obećanje ne bi ni održala."
<BR>&nbsp;&nbsp;&nbsp;&nbsp;&nbsp;"Pa ja bih je onda ubio."
<BR>&nbsp;&nbsp;&nbsp;&nbsp;&nbsp;"Da", rekoh. "To bi bio ispravan postupak."
<BR>&nbsp;&nbsp;&nbsp;&nbsp;&nbsp;Iz štale smo izišli zajedno. Sad je u dvorištu krčme bilo dovoljno svetla da vidimo bunar i široka vrata koja su vodila u zgradu.
<BR>&nbsp;&nbsp;&nbsp;&nbsp;&nbsp;"Ne mislim ja da bi to bio ispravan postupak - samo kažem da bih ja to učinio. Zamislio bih kako neko zariva nož u mene dok spavam i kako umirem na nekom prljavom krevetu, a onda bih zamahnuo tom stvari. Ispravan postupak to ne bi bio." Jonas diže onu budžu koju je sačuvao i njome mahnu oštro, praveći grubu i nelepu parodiju sečenja mačem. Glava tog mlatila naiđe na svetlost i mi, obojica zapanjeni, bučno udahnusmo vazduh.
<BR>&nbsp;&nbsp;&nbsp;&nbsp;&nbsp;Ta glava bila je od tučenog zlata.
<BR>&nbsp;&nbsp;&nbsp;&nbsp;&nbsp;Ni on ni ja nismo imali želje da se uključimo u zabave koje je vašar još nudio onima koji su bančili i pijančili svu noć. Povukli smo se u našu zajedničku sobu i pripremili za spavanje. Kad je Jonas ponudio da podeli zlato sa mnom, odbio sam. Do tada sam ja imao novca u izobilju, dobio sam i predjam honorara, a Jonas je živeo, moglo se reći, od moje širokogrudosti. Sad sam bio srećan što on više neće osećati da je moj dužnik. Postideo sam se i zbog toga što sam video da on ima tako potpuno poverenje u mene kad je to zlato bilo u pitanju, dok sam ja vrlo pažljivo od njega prikrio (i zapravo nastavio i dalje da prikrivam) postojanje Kandže. Osećao sam se obaveznim da mu to kažem, ali ipak na kazah; umesto toga nađoh način da izvučem nogu iz mokre čizme, a da Kandža pri tome upadne u prostor za prste u čizmi.
<BR>&nbsp;&nbsp;&nbsp;&nbsp;&nbsp;Probudio sam se oko podne i kad sam se uverio da je Kandža još tamo, razbudio sam i Jonasa, kao što je tražio. "Trebalo bi da na vašaru bude i juvelira koji bi mi nešto platili za ovo", reče on. "Bar ću moći da se pogađam sa njima. Hoćeš sa mnom?"
<BR>&nbsp;&nbsp;&nbsp;&nbsp;&nbsp;"Potrebno nam i nešto za jelo, a dok obedujemo, već će biti vreme da se pojavim na gubilištu."
<BR>&nbsp;&nbsp;&nbsp;&nbsp;&nbsp;"Znači, natrag na posao."
<BR>&nbsp;&nbsp;&nbsp;&nbsp;&nbsp;"Jeste." Dohvatio sam svoj ogrtač. Bio je žalosno pocepan, a čizme su imale tupu boju i bile još u izvesnoj meri vlažne.
<BR>&nbsp;&nbsp;&nbsp;&nbsp;&nbsp;"To može da ti ušije neka od ovdašnjih služavki. Neće biti jednako dobro kao novo, ali izgledaće mnogo bolje nego sada." Jonas širom otvori vrata. "Ako si gladan, hajde sa mnom. Zbog čega si tako zamišljen?"
<BR>&nbsp;&nbsp;&nbsp;&nbsp;&nbsp;U trpezariji krčme, sa dobrim jelom između nas dvojice, dok je u drugoj sobi krčmareva žena iglom i koncem radila na mom ogrtaču, ispričah Jonasu šta se desilo ispod brda i završih sa onim koracima koje sam čuo iz dubine tla.
<BR>&nbsp;&nbsp;&nbsp;&nbsp;&nbsp;"Čudan si ti čovek", beše sav njegov komentar.
<BR>&nbsp;&nbsp;&nbsp;&nbsp;&nbsp;"A ti si još čudniji. Ne želiš da se to sazna, ali nekakav si stranac."
<BR>&nbsp;&nbsp;&nbsp;&nbsp;&nbsp;Osmehnuo se. "Kakogen?"
<BR>&nbsp;&nbsp;&nbsp;&nbsp;&nbsp;"Stranac iz druge države."
<BR>&nbsp;&nbsp;&nbsp;&nbsp;&nbsp;Jonas prvo odmahnu, pa klimnu glavom. "Pa dobro, neka i jesam. Ali ti - ti imaš taj talisman koji ti omogućuje da upravljaš noćnim morama, ti si otkrio ogromnu zalihu srebra. A ipak, pričaš mi o tome kao što bi neko drugi pričao o vremenskim prilikama."
<BR>&nbsp;&nbsp;&nbsp;&nbsp;&nbsp;Uzeh parčence hleba. "Čudno jeste, slažem se. Ali čudnovatost leži u Kandži, u predmetu, dakle, a ne u meni. A što se tiče poveravanja tebi, zašto da ne? Ako bih ti ukrao to zlato, mogao bih ga prodavati i trošiti pare, ali ne verujem da bi dobro prošao onaj ko bi pokušao da ukrade Kandžu. Ne znam odakle mi to uverenje, ali imam ga... uostalom, Agija je ukrala Kandžu. A što se tiče srebra..."
<BR>&nbsp;&nbsp;&nbsp;&nbsp;&nbsp;"Ukrala ju je i stavila tebi u džep?"
<BR>&nbsp;&nbsp;&nbsp;&nbsp;&nbsp;"U ovu jahačku torbicu koja mi je na opasaču. Bila je uverena da će me ubiti njen brat, imaj to na umu. Onda bi oni zatražili moje telo, kao što su i naumili, pa bi uzeli i Terminus Est i moj ogrtač. Tako bi Agija dobila i moju palošinu i odeću i taj dragi kamen, a u međuvremenu, ako bi dragulj bio pronađen, krivica bi pala na mene, a ne na nju. Sećam se..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Pelerinke su nas zaustavile kad smo pokušavali da iziđemo. Jonase, smatraš li da je istina da neki ljudi mogu da čitaju misli drugih?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Nije svako tako siguran. Majstor Gerlous je o toj ideji govorio povoljno, ali majstor Palaemon nije hteo ni da čuje. Ipak, mislim da je vrhovna sveštenica Pelerinki to mogla, bar do neke mere. Znala je da je Agija uzela nešto, a ja ništa. Ngnala je Agiju da se svuče radi pretresa, ali mene nisu pretražili. Kasnije su uništile svoju katedralu, a rekao bih da su to učinile zbog gubitka Kandže - bila je to, ipak, Katedrala Kandže."
<BR>&nbsp;&nbsp;&nbsp;&nbsp;&nbsp;Jonas zamišljeno klimnu.
<BR>&nbsp;&nbsp;&nbsp;&nbsp;&nbsp;"Ali o nečem sasvim drugom sam hteo da te pitam. Zanima me tvoje mišljenje o onim koracima. Svi znaju za Erebusa i Abaju i ta druga morska bića koja će jednog dana izići na kopno. A ja ipak mislim da ti o njima znaš više nego većina nas ostalih."
<BR>&nbsp;&nbsp;&nbsp;&nbsp;&nbsp;Jonasovo lice, ranije tako otvoreno, sad je bilo zatvoreno, sa izrazom koji je govorio da se dobro čuva. "Zbog čega to misliš?"
<BR>&nbsp;&nbsp;&nbsp;&nbsp;&nbsp;"Zato što si bio mornar i zato što si pričao ono o pasulju - znaš, pred kapijom. Sigurno si video moju smeđu knjižicu kad sam je čitao gore u sobi. U njoj su ispričane sve tajne sveta, ili bar ono što su razni magovi govorili da te tajne jesu. Nisam pročitao celu tu knjižicu, štaviše nisam ni do polovine stigao, mada smo Tekla i ja imali običaj da svakih nekoliko dana pročitamo po jednu stavku iz nje i onda do sledećeg čitanja da o toj stavci raspravljamo. Međutim, primetio sam da su sva objašnjenja u toj knjižici jednostavna, čak prividno detinjasta."
<BR>&nbsp;&nbsp;&nbsp;&nbsp;&nbsp;"Kao moja priča."
<BR>&nbsp;&nbsp;&nbsp;&nbsp;&nbsp;Klimnuh glavom. "Tvoja priča je mogla biti uzeta iz nje. Kad sam je uručivao Tekli, mislio sam da je pisana za decu, ili za one odrasle koji uživaju u detinjastim stvarima. Ali kad smo malo poprčali o nekim mislima iz nje, shvatio sam da su to misli koje su morale biti na taj način iskazane da bi uopšte mogle biti iskazane. Ako pisac hoće da objasni novi način proizvodnje vina, ili najbolji način vođenja ljubavi, on se može poslužiti složenim i tačnim govorom. Ali u ovoj knjižici pisac je hteo da kaže: 'U početku beše samo heksaemeron, šestodnevlje Postanja' ili 'Nije stvar u tome da se vidi slika kako stoji nepomično, nego da se vidi nepomično stajanje'. Ono biće koje sam čuo ispod tla... da li je bilo jedno od njih?"
<BR>&nbsp;&nbsp;&nbsp;&nbsp;&nbsp;"Nisam video." Jonas ustade. "Idem sad da prodam mlatilo, ali pre nego što pođem, kazaću ti ono što sve domaćice pre ili kasnije kažu svojim muževima: 'Pre no što nastaviš da postavljaš pitanja, zapitaj se da li zaista želiš da saznaš odgovor."
<BR>&nbsp;&nbsp;&nbsp;&nbsp;&nbsp;"Samo još jedno pitanje", rekoh mu, "a onda, obećavam, neću više ništa da te pitam. Dok smo prolazili kroz Zid, rekao si da su ona bića u njemu vojnici i nagovestio si da su tu raspoređeni da bi se oduprli Abaji i ostalima. Jesu li ljudi-majmuni vojnici iste te vrste? A ako jesu, od kakve su nam koristi borci ljudske veličine, kada su naši protivnici veliki kao planine? I zbog čega stari autarsi nisu koristili ljude kao vojnike?"
<BR>&nbsp;&nbsp;&nbsp;&nbsp;&nbsp;Jonas umota mlatilo u krpu i stade; prebacivao je mlatilo iz ruke u ruku. "To su tri pitanja, a ja samo na drugo mogu odgovoriti pouzdano. Na druga dva mogu da odgovorim samo nagađanjima, a ovo što si obećao smatraću da važi: sada poslednji put razgovaramo o tim stvarima. Prvo, o poslednjem pitanju. Stari autarsi, koji nisu bili autarsi niti su imali tu titulu, jesu koristili ljudsku vojsku. Ali stvorili su odanije ratnike tako što su humanizovali životinje i, možda, u tajnosti, animalizovali ljude. Ti neljudski izvršitelji carske volje bili su još omraženiji kod stanovništva - koje je vladare ionako mrzelo - pa su zato i morali biti odaniji. Zato su takvi borci mogli biti naterani da trpe stvari koje ljudi-borci ne bi trpeli. Moguće je da su zato prekomandovani u Zid. A može postojati i neko sasvim drugo objašnjenje."
<BR>&nbsp;&nbsp;&nbsp;&nbsp;&nbsp;Jonas zastade i priđe prozoru, te baci pogled napolje, ali ne na ulicu nego na oblake. "Na znam da li su tvoji ljudi-majmuni hibridi istog tipa. Onaj jedan koga sam video izgledao mi je sasvim kao čovek, osim što je imao krzno, pa bih bio sklon da se složim s tvojom ocenom da su to ljudi koji su pretrpeli neku promenu u svojoj suštinskoj prirodi zbog svog života u rudnicima i zbog svog dodira sa ostacima grada koji je tamo zatrpan. Urt je sada veoma star. Veoma star i nema sumnje da su mnoga blaga sakrivena u minulim erama. Zlato i srebro se ne menjaju, ali čuvari zlata i srebra mogu pretrpeti preobražaje čudnije od onih kojima se grožđe preobraća u vino, a pesak u bisere."
<BR>&nbsp;&nbsp;&nbsp;&nbsp;&nbsp;Rekoh: "Ali mi napolju trpimo tamu svake noći, a blaga izneta iz rudnika donose se nama. Zašto se nismo i mi promenili?"
<BR>&nbsp;&nbsp;&nbsp;&nbsp;&nbsp;Jonas nije odgovorio, a ja se setih svoga obećanja da ga neću ništa više pitati. Međutim, kad se okrenuo da se suoči sa mnom, bilo je u njegovim očima nešto što mi je vikalo da sam glup, da se jesmo promenili. Opet mi okrete leđa i zagleda se u nebo.
<BR>&nbsp;&nbsp;&nbsp;&nbsp;&nbsp;"Dobro, dobro", rekoh, "ne moraš na to da odgovoriš. A ono drugo pitanje na koje si se obavezao da odgovoriš? Kako mogu ljudski vojnici da se suprostave morskim čudovištima?"
<BR>&nbsp;&nbsp;&nbsp;&nbsp;&nbsp;"Tačno si rekao da su Erebus i Abaja veliki kao planine i priznaću da me je iznenadilo da to znaš. Većini ljudi nedostaje uobrazilja potrebna da se zamisli nešto tako veliko; narod misli da ta čudovišta nisu veća nego kuće ili brodovi. Njihove stvarne razmere su tolike da na ovoj planeti nikad ne mogu izići iz vode - zgnječila bi ih sopstvena masa. Ne zamišljaj da će na Zid navaliti pesnicama ili da će bacati stene. Međutim, to su bića koja snagom svojih misli prisiljavaju ljude da im budu sluge i da se bacaju u borbu protiv svih drugih pravila i zakona."
<BR>&nbsp;&nbsp;&nbsp;&nbsp;&nbsp;Tada Jonas otvori vrata krčme i kliznu napolje u uličnu vrevu; ja ostadoh gde sam bio, laktom oslonjen o sto na kome smo svojevremeno i doručkovali. Sećao sam se onoga što sam sanjao dok sam bio u istom krevetu sa Boldandersom. Zemlja nas nije mogla držati, rekle su one divovske žene.
<BR>&nbsp;&nbsp;&nbsp;&nbsp;&nbsp;Stižem do takvog dela moje priče da hteo-ne hteo moram pomenuti nešto o čemu sam ranije uglavnom izbegavao da pišem. Vi koji čitate morali ste primetiti da sam bez oklevanja opisivao i najsitnije pojedinosti koje su se odigrale pre više godina i da sam doslovce navodio šta mi je ko rekao i šta sam kome odgovorio; pa ste morali pomisliti da je to samo spisateljska konvencija koju sam usvojio da bi moja priča tekla glatkije. Istina je da sam jedan od onih koji su pod prokletstvom zvanim "savršeno pamćenje". Mi, takvi, ne možemo da se setimo baš bukvalno svega (a čuo sam i takva nerazumna tumačenja). Ja se ne mogu setiti, na primer, tačno redosleda knjiga na policama majstora Ultana. Ali pamtim više nego što biste mogli poverovati da je moguće: raspored svakog predmeta na nekom stolu pored koga sam prošetao kad sam bio dete, pamtim i svoja prisećanja na ranije događaje, u stanju sam da ocenim u kojoj meri se ta ranija prisećanja o nekom događaju razlikuju od mog sadašnjeg prisećanja o tom istom događaju.
<BR>&nbsp;&nbsp;&nbsp;&nbsp;&nbsp;Baš ta moja moć sećanja učinila je da budem omiljen đak majstora Palaemona i zato je ona, valjda, kriva i za nastanak ove pripovesti, jer da on nije imao pozitivan stav prema meni, ne bih bio poslat sa njegovim mačem u Traks.
<BR>&nbsp;&nbsp;&nbsp;&nbsp;&nbsp;Neki kažu da je ta moć pamćenja skopčana sa niskom sposobnošću ocenjivanja stvari - a to ja ne mogu prosuditi. Ali svakako jeste skopčana s jednom drugom opasnošću u koju sam uleteo mnogo puta. Kad hitnem svoje misli u prošlost, kao što činim sad i kao što sam činio kad sam nastojao da se setim onog sna, uspomene naiđu tako jasno da se meni onda čini da još jednom hodam kroz vremena prošla, kroz vremena bivša-sadašnja, nema razlike u odnosu na stvarno doživljavanje, slike iz uspomena su podjednako stvarne kao i ja sam. Evo, ovog trenutka mogu da sklopim oči i da ušetam u Teklinu ćeliju kao što sam to učinio jedne zimske večeri; uskoro će moji prsti osećati toplinu njene odeće, a miris njenog tela ispuniće moje nozdrve kao divni miris ljiljana zagrejanih pred vatrom. Podižem haljinu sa nje i grlim to telo boje slonovače, osećam kako se bradavice njenih dojki pritiskaju na moje lice...
<BR>&nbsp;&nbsp;&nbsp;&nbsp;&nbsp;Vidite? Veoma je lako izgubiti sate ili dane u takvim sećanjima; ponekad se u uspomene zanesem tako duboko da ostanem kao pijan ili drogiran. To se sad desilo. U mom umu su još odjekivali koraci koje sam čuo u pećini ljudi-majmuna i ja se, želeći da nađem neko objašnjenje, vratih svom snu, sada sigurno znajući ko je taj san poslao i nadajući se da će san otkriti i više nego što je oblikovalac sna nameravao.
<BR>&nbsp;&nbsp;&nbsp;&nbsp;&nbsp;Opet sam jahao na životinji sa krestom na glavi i sa kožnim krilima. Ispod nas pelikani - lete kruto formalnim zamasima krila; galebovi kruže i kriče.
<BR>&nbsp;&nbsp;&nbsp;&nbsp;&nbsp;Opet padam, tumbam se kroz provaliju vazduha, zviždim ka moru, mada sam, isto tako, i nepomičan između oblaka i talasa neko vreme. Izvijam telo, usmeravam se glavom nadole, puštam da noge lepršaju iza mene kao zastava, tako zasecam u vodu i vidim gde u providnom azuru plovi glava sa kosom od zmija, vidim i zver sa mnogo glava, onda uskomešanu peščanu baštu dole. Divovke dižu ručerde slične stablima javora, a na svakom njihovom prstu je kandža amarantiske boje. I tad, veoma iznenadno, ja koji sam do tog trenutka bio slep, shvatam zašto mi je Abaja poslao baš taj san, zašto htede da me regrutuje za veliki, konačni rat za Urt.
<BR>&nbsp;&nbsp;&nbsp;&nbsp;&nbsp;Ali onda je tiranija sećanja nadjačala moju volju. Gledajući titanske odaliske i njihov vrt, znao sam da je to samo uspomena na jedan san, ali se, ipak, nisam mogao otrgnuti njihovoj čaroliji i toj uspomeni. Neke šake me zgrabiše kao lutku, pa sam istovremeno visio između Abajinih ljubavnica i bio dignut iz svoje stolice sa široko razmaknutim rukonaslonima u toj gostionici u Saltusu; sledećih stotinak otkucaja srca nisam bio u stanju da oslobodim svoj um od tog mora i njegovih zelenokosih žena.
<BR>&nbsp;&nbsp;&nbsp;&nbsp;&nbsp;"On spava."
<BR>&nbsp;&nbsp;&nbsp;&nbsp;&nbsp;"Otvorene mu oči."
<BR>&nbsp;&nbsp;&nbsp;&nbsp;&nbsp;Treći glas: "Da donesemo mač?"
<BR>&nbsp;&nbsp;&nbsp;&nbsp;&nbsp;"Donesite - može za taj mač biti posla."
<BR>&nbsp;&nbsp;&nbsp;&nbsp;&nbsp;Titanese su izbledele. Neki ljudi obučeni u odeću od jelenske kože i od grubo pletene vune držali su me sa obe strane, a jedan čije je lice bilo izbrazdano ožiljcima upirao je vrhom svog bodeža u moje grlo. Onaj s moje desne strane uzeo je u slobodnu ruku Terminus Est; bio je to onaj crnobradi volonter koji je pomogao pri provaljivanju u zazidanu kuću.
<BR>&nbsp;&nbsp;&nbsp;&nbsp;&nbsp;"Ide neko."
<BR>&nbsp;&nbsp;&nbsp;&nbsp;&nbsp;Čovek sa ožiljcima na licu kliznu u stranu. Začuh lupkanje vratiju i uzvik Jonasa koga su uvukli unutra.
<BR>&nbsp;&nbsp;&nbsp;&nbsp;&nbsp;"Ovo je tvoj gospodar, a? E, pa, prijatelju, ne okreći se i ne viči. Ubićemo vas obojicu."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
