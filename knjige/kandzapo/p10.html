<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. TEA
<P>&nbsp;&nbsp;&nbsp;&nbsp;&nbsp;Otišli smo, zajedno sa desetak drugih, pešice, sa te livade. Otprilike pola lige daleko naišli smo na sto postavljen među drvećem. Meni su dali mesto uz Vodalusovu levu ruku; dok su ostali jeli, ja sam glumio da jedem, a u stvari sam gostio svoje oči prizorom Vodalusa i njegove dame, koje sam se tako često bio prisećao, ležeći na uzanom ležaju među šegrtima u našoj kuli.
<BR>&nbsp;&nbsp;&nbsp;&nbsp;&nbsp;One večeri kad sam spasao Vodalusa bio sam, bar mentalno, još dečak, a dečaku svi odrasli ljudi izgledaju visoki, osim ako su zaista niskog rasta. Sad sam video da je Vodalus visok kao Tekla, ako ne i viši, i da je njena polusestra, Tea, jednako visoka kao Tekla. Po tome sam pouzdano zaključio da su oboje aristokratske krvi, da nisu samo obični armigeri, kakav je bio sir Raho.
<BR>&nbsp;&nbsp;&nbsp;&nbsp;&nbsp;Ja sam se prvo u Teu bio zaljubio i obožavao je zato što je pripadala čoveku koga sam spasao. Teklu sam u početku voleo zato što me je podsećala na Teu. A sada sam (kao što posle umiranja jeseni, zime i proleća opet dođe leto koje je godini i kraj i početak) ponovo voleo Teu - zato što me je podsećala na Teklu.
<BR>&nbsp;&nbsp;&nbsp;&nbsp;&nbsp;Vodalus reče: "Ti si čovek koji se lepoti žena divi" i ja spustih pogled.
<BR>&nbsp;&nbsp;&nbsp;&nbsp;&nbsp;"Nisam mnogo boravio u učtivom društvu, gospodine. Molim vas da mi oprostite."
<BR>&nbsp;&nbsp;&nbsp;&nbsp;&nbsp;"Tvoje divljenje delim, dakle, nema se šta opraštati. Ali ti, nadam se, nisi promatrao izgled tog vitkog grla pomišljajući kako bi ga presekao?"
<BR>&nbsp;&nbsp;&nbsp;&nbsp;&nbsp;"Nikada, gospodine."
<BR>&nbsp;&nbsp;&nbsp;&nbsp;&nbsp;"Oduševljava me što to čujem." Dohvatio je poslužavnik sa drozdovima, odabrao jednog i stavio ga u moj tanjir. Bio je to znak naročite naklonosti. "Ipak, moram priznati da sam malčice iznenađen. Bio sam sklon da pomislim da čovek tvog zanimanja gleda na nas, jadna ljudska bića, manje-više kao kasapin na stoku."
<BR>&nbsp;&nbsp;&nbsp;&nbsp;&nbsp;"O tome vas ne mogu obavestiti, gospodine. Nisam odgajan kao kasapin."
<BR>&nbsp;&nbsp;&nbsp;&nbsp;&nbsp;Vodalus se nasmejao. "Poen! Sad mi je maltene žao što si pristao da mi služiš. Da si se samo opredelio da ostaneš moj zatvorenik, vodili bismo mnoge divne razgovore dok bih te upotrebljavao - kao što mi je bila namera - kao ulog za trampu da bih spasao život jadnome Barnohu. A ovako, ti ćeš do jutra otići. Ipak, mislim da imam za tebe jedan zadatak koji će se dobro slagati sa tvojim prirodnim sklonostima."
<BR>&nbsp;&nbsp;&nbsp;&nbsp;&nbsp;"Ako je to zadatak koji vi zadajete, gospodine, slagati se mora."
<BR>&nbsp;&nbsp;&nbsp;&nbsp;&nbsp;"Ti na gubilišnim platformama gubiš vreme." Osmehnuo se. "Naći ćemo mi, uskoro, bolji posao za tebe. Ali, da bi mi dobro služio, moraš donekle razumeti i položaj figura na tabli, kao i svrhu igre koju igramo. Nazovimo strane belom i crnom, a u čast tvoje odore - da bi ti znao gde leže tvoji interesi - mi ćemo biti crna strana. Zacelo su ti govorili da smo mi, crni, obični banditi i izdajnici, ali imaš li ikakvu predstavu o tome šta mi zapravo pokušavamo da učinimo?"
<BR>&nbsp;&nbsp;&nbsp;&nbsp;&nbsp;"Da date mat autarhu, gospodine?"
<BR>&nbsp;&nbsp;&nbsp;&nbsp;&nbsp;"To bi dobro poslužilo, ali to je samo jedan korak, a ne i naš krajnji cilj. Iz Citadele si došao - ja znam, vidiš, ponešto o tvojim putovanjima i tvojoj povesti - iz te veličanstvene tvrđave minulih dana, tako da mora biti da poseduješ izvesno osećanje za prošlost. Zar nikad nisi stekao utisak da je čovečanstvo bilo daleko bogatije, a i srećnije, pre hiljadu godina nego sad?"
<BR>&nbsp;&nbsp;&nbsp;&nbsp;&nbsp;"Svako zna", rekoh, "da smo daleko pali u odnosu na veličanstvene dane prošlosti."
<BR>&nbsp;&nbsp;&nbsp;&nbsp;&nbsp;"Kako je tada bilo, opet će biti. Ljudi Urta će ploviti između zvezda, preskakaće od galaksije do galaksije, gospodariće kćerima sunca."
<BR>&nbsp;&nbsp;&nbsp;&nbsp;&nbsp;Šatlena Tea, koja je Vodalusa nesumnjivo slušala mada to ničim nije pokazivala, pogleda preko njega ka meni i reče slatkim, gugutastim glasom: "Znaš li kako je naš svet dobio novo ime, mučitelju? Ljudi iz vremena zore otišli su na crveni Verthandi, koji je tada imao ime Rat. Pa pošto su smatrali da zbog tako nelepog imena ostali neće poći za njima, dadoše tom svetu drugo ime - Present. To je bila šala, jer je na njihovom jeziku ta ista reč značila dve stvari, i to 'sadašnjica' i 'poklon'. Tako je, bar, jedan od naših tutora jednom prilikom objasnio mojoj sestri i meni, mada ne vidim kako bi ijedan jezik mogao podneti takvu zbrku."
<BR>&nbsp;&nbsp;&nbsp;&nbsp;&nbsp;Vodalus ju je slušao kao da je nestrpljiv da nastavi svoj govor, ali da je odveć finih manira da bi nju prekidao.
<BR>&nbsp;&nbsp;&nbsp;&nbsp;&nbsp;"Tada su drugi - koji su imali neke svoje razloge da privuku čitav jedan narod na najunutrašnjiji svet - prihvatili tu igru, pa su ga nazvali 'Skuld', što je značilo 'Svet budućnosti'. Tako je naš postao 'Urth', Svet prošlosti."
<BR>&nbsp;&nbsp;&nbsp;&nbsp;&nbsp;"U tome, bojim se, grešiš", reče joj Vodalus. "Saznao sam iz pouzdanog izvora da je ovaj naš svet tim imenom nazivan još od najdrevnijih epoha prošlosti. Ipak, tvoja greška je tako ljupka da bih više voleo da si ti u pravu, a da ja grešim."
<BR>&nbsp;&nbsp;&nbsp;&nbsp;&nbsp;Tea se na to nasmešila, a Vodalus se opet okrenuo prema meni. "Iako ne objašnjava zašto je Urt dobio baš to ime, priča moje drage dvorkinje dobro ističe jednu ključnu okolnost, a to je da su ljudi u onim vremenima putovali sopstvenim brodovima od sveta do sveta i svakim svetom ovladavali i na njemu podizali ljudske gradove. To bejahu veliki dani naše rase, kad su se očevi očeva naših očeva borili da ovladaju Vaseljenom."
<BR>&nbsp;&nbsp;&nbsp;&nbsp;&nbsp;Zastao je, te pošto se činilo da očekuje da ja nešto kažem, ja i rekoh: "Gospodine, mi smo, od tada, mnogo mudrosti izgubili."
<BR>&nbsp;&nbsp;&nbsp;&nbsp;&nbsp;"Ah-ha, sad pogađaš u srce. Ipak, i uz svu svoju visprenost, grešiš. Ne, nismo manje mudri. Manje smo moćni. Proučavanje je postojano napredovalo, ali upravo dok su ljudi učili sve što je potrebno za vladavinu, snaga sveta se iscrpla. Mi sad živimo, i to jedva, na ruševinama prethodnika. Neki letećim čamcima jure kroz vazduh, deset hiljada liga na dan, ali mi ostali puzimo po koži Urta, nesposobni da od jednog obzorja do drugog stignemo pre nego što se zapadno uzdigne i zakloni nam sunce. Pre nekoliko trenutaka govorio si o davanju mata onoj cvilećoj budali autarhu. Želim da sad zamisliš dva autarha - dve velike sile koje se bore za prevlast. Bela hoće da stvari ostanu kakve jesu, a crna - da noga čoveka opet stupi na put prevlasti. Drugu sam slučajno nazvao crnom, ali bilo bi dobro imati na umu da noću jasno vidimo zvezde; pri crvenoj svetlosti dana vidimo ih slabije ili jedva. Pa, od te dve sile, kojoj bi radije služio?"
<BR>&nbsp;&nbsp;&nbsp;&nbsp;&nbsp;U drveću je zašumeo vetar, a meni se činilo da su svi oko stola umukli i da svako sluša Vodalusa i čeka da čuje moj odgovor. Rekao sam: "Crnoj, dakako."
<BR>&nbsp;&nbsp;&nbsp;&nbsp;&nbsp;"Dobro! Ali, kao razuman čovek, mora biti da uviđaš da put ka novom osvojenju ne može biti lak. Oni koji neće nikakve promene mogu da sede i grle svoje obzire zauvek. Mi moramo sve da učinimo. Mi moramo na sve da se odvažimo!"
<BR>&nbsp;&nbsp;&nbsp;&nbsp;&nbsp;Drugi su opet počeli da jedu i pričaju. Snizio sam jačinu glasa, tako da me je samo Vodalus mogao čuti. "Gospodine, postoji nešto što vam nisam kazao. Ne usuđujem se više da to prikrivam, jer se plašim da ćete smatrati da vam nisam veran."
<BR>&nbsp;&nbsp;&nbsp;&nbsp;&nbsp;Bio je bolji zamešatelj nego ja; prvo se okrenuo na drugu stranu, glumeći da jede, tek potom mi je odgovorio. "O čemu je reč? Van s tim."
<BR>&nbsp;&nbsp;&nbsp;&nbsp;&nbsp;"Gospodine", rekoh, "imam jednu relikviju, predmet za koji kažu da je Kandža Pomiritelja."
<BR>&nbsp;&nbsp;&nbsp;&nbsp;&nbsp;Dok sam to govorio on je grizao pečenu butinu neke ptice. U tom je zastao i okrenuo oči da me pogleda bez okretanja glave.
<BR>&nbsp;&nbsp;&nbsp;&nbsp;&nbsp;"Želite li da je vidite, gospodine? Veoma je lepa, a nalazi se u sari moje čizme."
<BR>&nbsp;&nbsp;&nbsp;&nbsp;&nbsp;"Ne", prošaputao je. "Da, možda, ali ne ovde... Ne, bolje uopšte ne."
<BR>&nbsp;&nbsp;&nbsp;&nbsp;&nbsp;"Onda, kome bi trebalo da je dam?"
<BR>&nbsp;&nbsp;&nbsp;&nbsp;&nbsp;Vodalus je dožvakao, progutao zalogaj. "Čuo sam od mojih prijatelja u Nesusu da je nestala. Znači, kod tebe je. Moraš je čuvati dok ne dođeš u priliku da je se oslobodiš. Ne pokušavaj da je prodaš - bila bi tog trenutka prepoznata. Sakrij je negde. Ako budeš prisiljen, baci je u jamu."
<BR>&nbsp;&nbsp;&nbsp;&nbsp;&nbsp;"Ali, gospodine, ima veliku vrednost, sigurno."
<BR>&nbsp;&nbsp;&nbsp;&nbsp;&nbsp;"Vredi neizmerno mnogo, što znači da je bezvredna. Ti i ja smo razumni ljudi." U njegovom glasu je, uprkos smislu njegovih reči, postojao prizvuk straha. "Ali rulja veruje da je taj predmet svetinja i da čini svakojaka čudesa. Kad bih ja bio vlasnik njegov, mislili bi da sam oskvrnitelj i da sam neprijatelj Teologoumenona. Naši gospodari bi mislili da sam izdao. Moraš mi reći..."
<BR>&nbsp;&nbsp;&nbsp;&nbsp;&nbsp;U taj čas je dotrčao jedan čovek koga nisam ranije video i prišao stolu. Njegov izgled je nagoveštavao da donosi hitne vesti. Vodalus se digao i odšetao nekoliko koraka s njim, pri čemu je izgledao kao neki lep učitelj sa dečakom pokraj sebe, jer glasnikova glava mu je bila tek do ramena.
<BR>&nbsp;&nbsp;&nbsp;&nbsp;&nbsp;Jeo sam, pretpostavljajući da će se Vodalus uskoro vratiti, ali Vodalus je glasnika dugo ispitivao, a onda s njim otišao i nestao između širokih stabala drveća. Jedan po jedan ustajali su i drugi i na kraju ostadosmo samo četvoro: divna Tea, Jonas, ja i još jedan čovek.
<BR>&nbsp;&nbsp;&nbsp;&nbsp;&nbsp;"Vi treba da nam se pridružite", reče Tea najzad, svojim glasom sličnim glasu gugutke. "Ali ne znate naše običaje. Da li vam je potreban novac?"
<BR>&nbsp;&nbsp;&nbsp;&nbsp;&nbsp;Oklevao sam, ali Jonas nije: odmah joj je odgovorio. "Novac je nešto što je uvek dobrodošlo, šatleno, kao problemi starijeg brata."
<BR>&nbsp;&nbsp;&nbsp;&nbsp;&nbsp;"Od danas će biti, od sveg našeg plena, izdvajan po jedan deo i za vas dvojicu. Kad nam se budete vratili, to će vam biti uručeno. A dotle, imam po jednu kesu za svakog, da pospešimo vaše putovanje."
<BR>&nbsp;&nbsp;&nbsp;&nbsp;&nbsp;"Znači, mi sad krećemo?" rekoh.
<BR>&nbsp;&nbsp;&nbsp;&nbsp;&nbsp;"Pa zar vam to nije rečeno? Vodalus će vam dati uputstva za vreme večere."
<BR>&nbsp;&nbsp;&nbsp;&nbsp;&nbsp;Do tog trenutka sam pretpostavljao da će nam taj obrok biti poslednji u toku dana; ova misao se, nesumnjivo, odrazila na mom licu.
<BR>&nbsp;&nbsp;&nbsp;&nbsp;&nbsp;"Večeras, kad mesec bude blistao, imaćemo večeru", reče Tea. "Neko će biti poslat po vas dvojicu." Zatim je navela nekoliko stihova:
<BR>
<BR>&nbsp;&nbsp;&nbsp;&nbsp;&nbsp;U zoru, da otvoriš oči, za sto sedi;
<BR>&nbsp;&nbsp;&nbsp;&nbsp;&nbsp;za snagu, obrok u podne uzmi;
<BR>&nbsp;&nbsp;&nbsp;&nbsp;&nbsp;uveče, uz duge priče, opet jedi;
<BR>&nbsp;&nbsp;&nbsp;&nbsp;&nbsp;a noću jedemo da budemo mudri...
<BR>
<BR>&nbsp;&nbsp;&nbsp;&nbsp;&nbsp;"Ali sada", nastavi ona, "moj sluga Huniald će vas odvesti do mesta gde se možete odmoriti od putovanja."
<BR>&nbsp;&nbsp;&nbsp;&nbsp;&nbsp;Taj čovek, koji je dosad ćutao, ustade i reče: "Pođite sa mnom."
<BR>&nbsp;&nbsp;&nbsp;&nbsp;&nbsp;Rekao sam Tei: "Hteo bih da razgovaram s vama, šatleno, kad budemo imali više slobodnog vremena. Znam nešto u vezi sa vašom školskom drugaricom."
<BR>&nbsp;&nbsp;&nbsp;&nbsp;&nbsp;Videla je, i video sam da je videla, da to govorim ozbiljno. Onda smo pošli za Hunialdom kroz drveće. Vodio nas je, valjda, jednu ligu; najzad stigosmo do travnate obale nekog potoka. "Tu čekajte", reče on. "Ako možete, spavajte. Do večeras neće niko doći."
<BR>&nbsp;&nbsp;&nbsp;&nbsp;&nbsp;Pitao sam: "A ako odemo?"
<BR>&nbsp;&nbsp;&nbsp;&nbsp;&nbsp;"Širom ove šume ima onih koji znaju kakva je volja našeg vladara u vezi sa vama", reče on. Okrenuo se na peti i udaljio.
<BR>&nbsp;&nbsp;&nbsp;&nbsp;&nbsp;Tada sam ispričao Jonasu šta sam video svojevremeno pored otvorenog groba, istim rečima kojima sam to i ovde zapisao.
<BR>&nbsp;&nbsp;&nbsp;&nbsp;&nbsp;"A, tako", reče on pošto sam završio, "sad vidim zašto se želiš priključiti ovome Vodalusu. Ali moraš imati u vidu da sam ja tvoj prijatelj, a njegov ne. Ono što ja želim jeste da nađem ženu koju nazivaš imenom Jolenta. A ono što ti želiš jeste: da služiš Vodalusu i da odeš u Traks i počneš novi, izgnanički život i da izbrišeš mrlju koju si, kažeš, načinio na časti svoje gilde - mada priznajem da ne razumem kako se na nečemu takvom može napraviti mrlja - i da nađeš ženu po imenu Dorkas, i da se pomiriš sa ženom po imenu Agija, ali istovremeno da vratiš jednu stvar, za koju obojica znamo, izvesnim ženama zvanim Pelerinke."
<BR>&nbsp;&nbsp;&nbsp;&nbsp;&nbsp;Dok je stigao do kraja te liste, već se osmehivao, a ja sam se smejao.
<BR>&nbsp;&nbsp;&nbsp;&nbsp;&nbsp;"I mada me navodiš da se setim priče o onom starcu koji je imao sokola kliktavca što je dvadeset godina sedeo na poprečnom štapu, a onda odleteo u svim pravcima odjednom, ja se nadam da ćeš ti sve to postići. Samo, nadam se da shvataš da je moguće - možda jedva moguće, ali ipak moguće - da jedna ili dve od tih stvari zasmetaju ostvarenju četiri ili pet drugih."
<BR>&nbsp;&nbsp;&nbsp;&nbsp;&nbsp;"To što govoriš veoma je istinito", priznadoh. "Borim se da sve to postignem i, mada mi nećeš verovati, ulažem u ostvarenje tih ciljeva svu svoju snagu i onoliko pažnje koliko je moguće svakom pojedinačnom cilju posvetiti, a da bude od toga ikakve koristi. Ali moram priznati da stvari ne idu onako dobro kako bi mogle. Moje podeljene ambicije dovele su me ne na neko bolje mesto, nego u hlad ovog drveta, gde sam bezdomni lutalica. Dok ti, koji jednoumno hitaš za samo jednim, preovlađujućim ciljem... pogledaj gde si dospeo."
<BR>&nbsp;&nbsp;&nbsp;&nbsp;&nbsp;U takvom čavrljanju minulo nam je nekoliko smena vremena poznog popodneva. Ptice su cvrkutale iznad naših glava i bilo je vrlo prijatno imati takvog prijatelja kao što je Jonas, odanog, punog poštovanja, taktičnog, obdarenog mudrošću, humorom i predostrožnošću. U to vreme nisam ništa znao o njegovoj životnoj povesti, ali sam naslućivao da nije baš iskreno rekao odakle dolazi, pa sam nastojao, ne postavljajući neposredna pitanja, da ga navedem da o tome govori. Saznao sam (tačnije, tada sam poverovao) da mu je otac bio zanatlija; da su ga odgajali i otac i majka, i to na način koji je "neobičan", a zapravo "prilično redak"; da je njegovo rodno mesto jedan obalski gradić na jugu, ali da je Jonas, kad je poslednji put išao tamo, video da se gradić toliko izmenio da on više nije imao želje da u njemu ostane.
<BR>&nbsp;&nbsp;&nbsp;&nbsp;&nbsp;Po izgledu Jonasovom, kad sam ga prvi put sreo pokraj Zida, zaključio sam da je oko deset godina stariji od mene. A po ovome što je sad govorio (i, u manjoj meri, po izvesnim odlomcima iz naših ranijih razgovora) izvedoh zaključak da on mora biti i stariji. Činilo se da je pročitao mnoge letopise o prošlosti, a ja sam još bio odveć naivan i neuk, uprkos truda koji su majstor Palaemon i Tekla uložili u razvoj mog uma, da pomislim da neko ko nije ni blizu srednjim godinama može toliko da čita. Pokazivao je pomalo ciničnu ravnodušnost prema sudbini čovečanstva, što je nagoveštavalo da je puno sveta prošao i video.
<BR>&nbsp;&nbsp;&nbsp;&nbsp;&nbsp;Još smo pričali, kad ugledah ljupku priliku šatlene Tee kako promiče između drveća na izvesnoj udaljenosti od nas. Ćušnuo sam Jonasa, pa smo obojica zaćutali i posmatrali je. Dolazila je ka nama ne videći nas, pa je u njenom kretanju bilo onog slepila koje se oseća kod ljudi koji idu samo na osnovu toga što im je neko rekao pravac. S vremena na vreme po jedan mlaz sunca bi zahvatio njeno lice, koje je, ako je u tom času bilo okrenuto profilom, toliko podsećalo na Teklino, da mi se činilo da mi taj prizor razdire prsa. Imala je i Teklin hod, ponosite, krute i duge korake fororakosa koji nikad ne bi trebalo da dospe u kavez.
<BR>&nbsp;&nbsp;&nbsp;&nbsp;&nbsp;"Mora biti da je to uistinu stara porodica", šapnuo sam Jonasu. "Pogledaj je! Kao drijada. Kao da vrba hoda."
<BR>&nbsp;&nbsp;&nbsp;&nbsp;&nbsp;"Te drevne porodice zapravo su najnovije", odgovori on. "U drevnim vremenima niko takav nije postojao."
<BR>&nbsp;&nbsp;&nbsp;&nbsp;&nbsp;Mislim da nije bila dovoljno blizu da nas razume, ali činilo se da je čula glasove; pogledala je prema nama. Mahnuli smo joj i ona je ubrzala korak, nije trčala, ali se ipak približavala veoma brzo zahvaljujući dužini svog koraka. Ustali smo, a onda, kad je ona sela na svoju maramu, opet seli. Licem je bila okrenuta potoku.
<BR>&nbsp;&nbsp;&nbsp;&nbsp;&nbsp;"Rekao si da imaš nešto da mi kažeš o mojoj sestri?" Taj glas je doprineo da Tea izgleda manje zastrašujuće, a u sedećem položaju nije bila mnogo viša od nas.
<BR>&nbsp;&nbsp;&nbsp;&nbsp;&nbsp;"Bio sam njen poslednji prijatelj", rekoh. "Rekli su mi da će biti učinjen pokušaj da navedu tebe da ubeđuješ Vodalusa da se preda u nadi da ona bude spasena. Da li si znala da je ona u zatočeništvu?"
<BR>&nbsp;&nbsp;&nbsp;&nbsp;&nbsp;"Jesi li bio njen sluga?" Tea kao da me je odmeravala pogledom. "Da, čula sam da su je odveli u ono užasno mesto u sirotinjskim kvartovima Nesusa, gde je, koliko je meni rečeno, umrla veoma brzo."
<BR>&nbsp;&nbsp;&nbsp;&nbsp;&nbsp;Pomislio sam na vreme koje sam proveo čekajući ispred Teklinih vrata pre nego što je ispod njih zakrivudala skerletna tračica krvi, ali sam ipak klimnuo glavom.
<BR>&nbsp;&nbsp;&nbsp;&nbsp;&nbsp;"Kako su je uhapsili - znaš li?"
<BR>&nbsp;&nbsp;&nbsp;&nbsp;&nbsp;Tekla mi je bila ispričala pojedinosti o tome, a ja sam ih sad ponovio Tei doslovce, ništa ne propuštajući.
<BR>&nbsp;&nbsp;&nbsp;&nbsp;&nbsp;"Vidim", reče Tea. Jedan trenutak je ćutala, gledajući pokretnu vodu. "Dvor mi je nedostajao, naravno. Ovo što sad čujem o tim ljudima i kako su joj zapušili usta tapiserijom - postupak veoma osoben - ukazuje na razloge zbog kojih sam otišla."
<BR>&nbsp;&nbsp;&nbsp;&nbsp;&nbsp;"Mislim da je i njoj ponekad nedostajao dvor", rekoh. "O njemu je, u svakom slučaju, mnogo govorila. Ali mi je rekla i to da ako ikad bude oslobođena, neće više dolaziti u dvor. Govorila je o jednoj kući u seoskim predelima na osnovu koje je dobila svoju titulu. Pričala mi je kako će tu kuću obnoviti i u njoj priređivati ručkove i lovove za vodeće osobe te oblasti."
<BR>&nbsp;&nbsp;&nbsp;&nbsp;&nbsp;Teino lice se izvilo u gorki osmeh. "Ja sam se već nalovila dovoljno za deset života. Ali, kad Vodalus postane autarh, ja ću mu biti pratilja. Tad ću da se šetam pored Bunara orhideja, ponovo, ali onda će za mnom ići kćeri pedeset uzvišenih, da me svojom pesmom zabavljaju. Dosta o tome, do tog dana proći će bar još nekoliko meseci. Za sada imam - ovo što imam."
<BR>&nbsp;&nbsp;&nbsp;&nbsp;&nbsp;Pogledala je uozbiljeno Jonasa i mene, pa ustala veoma ljupko, nagoveštavajući jednim gestom da nas dvojica treba da ostanemo gde smo. "Drago mi je što sam čula nešto o mojoj polusestri. Ta kuća o kojoj si govorio sad je moja, znaš, mada ne mogu da preuzmem upravljanje nad njom. Da ti učinim uzvratnu uslugu, upozoriću te na nešto u vezi sa večerom koju ćemo uskoro jesti zajedno. Imala sam utisak da ne shvataš nagoveštaje koje ti je Vodalus upućivao. Da li si ih razumeo?"
<BR>&nbsp;&nbsp;&nbsp;&nbsp;&nbsp;Pošto Jonas nije rekao ništa, odmahnuo sam glavom.
<BR>&nbsp;&nbsp;&nbsp;&nbsp;&nbsp;"Da bismo mi i naši saveznici i gospodari koji čekaju u zemljama ispod plime mogli pobediti, potrebno je da prikupimo sve što se o prošlosti može saznati. Da li ti je poznat analeptični alzabo?"
<BR>&nbsp;&nbsp;&nbsp;&nbsp;&nbsp;Rekoh: "Ne, šatleno, ali čuo sam priče o životinji koja se tako zove. Priča se da ona može da govori i da noću dolazi do kuće u kojoj je umrlo dete i kricima traži da bude puštena unutra."
<BR>&nbsp;&nbsp;&nbsp;&nbsp;&nbsp;Tea je klimnula glavom. "Ta životinja je doneta sa zvezda, pre dugo vremena, kao što su donete i mnoge druge stvari, radi dobrobiti Urta. To je zver koja nema više inteligencije nego pas, možda je ima i manje. Ali ona proždire leševe, raskopava grobove, a kad pojede ljudsko meso ona, bar neko vreme, zna jezik i običaje ljudskih bića. Analeptički alzabo je materija koja se dobija iz jedne žlezde u osnovi lobanje te životinje. Da li me razumete?"
<BR>&nbsp;&nbsp;&nbsp;&nbsp;&nbsp;Kad je otišla, Jonas nikako nije mogao da mi pogleda u lice, a ni ja njemu - obojica smo znali šta će se jesti na gozbi u kojoj ćemo učestvovati te noći.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
