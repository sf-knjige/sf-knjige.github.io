<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. LAŽNA VATRA
<P>&nbsp;&nbsp;&nbsp;&nbsp;&nbsp;Okružila su me lica. Dve žene uzele su Jonasa od mene i, obećavajući da će se o njemu brinuti, odnele ga. Ostali počeše da me zasipaju pitanjima. Kako se zovem? Kakva mi je to odeća? Odakle sam? Poznajem li onoga, ili nekog drugog, ili nekog trećeg? Da li sam ikad bio u ovom ili onom gradu? Jesam li iz Kuće apsoluta? Iz Nesusa? Sa istočne ili zapadne obale Đola? Iz kog kvarta? Je li autarh još živ? A šta je bilo sa ocem Inireom? Ko je arhon u gradu? Kako ide rat? Imam li vesti o komandantu tom i tom? O vojniku tom i tom? O hilijarhu tom i tom? Umem li da recitujem, pevam, sviram na nekom instrumentu?
<BR>&nbsp;&nbsp;&nbsp;&nbsp;&nbsp;Kao što se može i zamisliti, u takvoj bujici pitanja nisam mogao tako reći ni na jedno da odgovorim. Kad se prvi juriš istrošio, jedan starac sede brade i jedna žena koja je izgledala gotovo isto toliko stara ućutkali su sve ostale i rasterali ih. Njihov način, koji sigurno ne bi mogao uspeti nigde osim ovde, bio je da svakog potapšu po ramenu, pokažu mu prstom ka najudaljenijem delu dvorane i razgovetno izgovore reči: Vremena ima u izobilju. Malo po malo, svi ostali su zaćutali i udaljili se (činilo se) do granice čujnosti. Najzad je u ovoj niskoj dvorani zavladala opet onakva tišina kao onda kada su se vrata otvorila.
<BR>&nbsp;&nbsp;&nbsp;&nbsp;&nbsp;"Ja sam Lomer", reče stari. Bučno pročisti grlo. "Ovo je Nikareta."
<BR>&nbsp;&nbsp;&nbsp;&nbsp;&nbsp;Rekoh mu svoje ime i Jonasovo.
<BR>&nbsp;&nbsp;&nbsp;&nbsp;&nbsp;Starica je sigurno osetila zabrinutost u mom glasu. "On će biti u bezbednosti, pouzdaj se u to. One devojke će ga negovati najbolje što mogu, u nadi da će uskoro moći da razgovara sa njima." Nasmejala se, a meni nešto u načinu kako je zabacila dobro oblikovanu glavu reče da je nekada bila lepa.
<BR>&nbsp;&nbsp;&nbsp;&nbsp;&nbsp;Počeh ja sad njih da ispitujem, ali me starac prekide. "Hodi sa nama", reče on, "u naš ugao. Moći ćemo tamo da sedimo na miru. Mogu ti ponuditi šoljicu vode." Čim je tu reč izgovorio, shvatio sam da sam užasno žedan. Poveo nas je iza onog krpenog zastora koji je vratima bio najbliži i nalio za mene vodu iz jednog ćupa od pečene zemlje u finu porcelansku šolju. Bejahu tu i neki jastučići i stočić visok ne više od jednog pedlja.
<BR>&nbsp;&nbsp;&nbsp;&nbsp;&nbsp;"Pitanje za pitanje", reče on. "To je staro pravilo. Rekli smo ti svoja imena, a ti nama vaša, zato sad mi počinjemo opet. Zašto si uhapšen?"
<BR>&nbsp;&nbsp;&nbsp;&nbsp;&nbsp;Objasnio sam da to ne znam, osim ako su me uhapsili prosto zato što sam nepozvan zašao u tuđe zemljište.
<BR>&nbsp;&nbsp;&nbsp;&nbsp;&nbsp;Lomer je klimnuo glavom. Njegova je koža imala ono bledilo osobeno za ljude koji nikad ne vide sunce. Sa svojom raščupanom bradom i nejednakim zubima bio bi, u ma kom drugom okruženju, odvratan, ali ovde je pripadao baš koliko i poluuništene podne ploče. "Ja sam ovde zbog zlobe šatlene Leokadije. Bio sam senešal njene rivalke, šatlene Nimfe, pa kad me je Nimfa dovela sa sobom u Kuću apsoluta sa namerom da, dok pohađamo obrede filomaha Flokasa, ujedno pregledamo i finansije našeg imanja, šatlena Leokadija me je namamila u zamku, uz pomoć Sanče, koja..."
<BR>&nbsp;&nbsp;&nbsp;&nbsp;&nbsp;Prekinula ga je starica Nikareta. "Gle!" uzviknula je. "On nju poznaje."
<BR>&nbsp;&nbsp;&nbsp;&nbsp;&nbsp;To je bilo tačno. Jedna odaja, ružičasta i u boji slonove kosti, uzdigla se u mom umu, jedna soba u kojoj su dva zida bila od čistog stakla, izvrsno uramljenog. Tu su na mermernim ložištima gorele vatre; zasenjivali su ih, doduše, sunčani zraci koji su u mlazevima prodirali kroz staklo, ali su one ispunjavale sobu suvom vrelinom i mirisom sandalovog drveta. Jedna stara žena, umotana u mnogo šalova, sedela je na stolici sličnoj tronu. Pokraj nje su, na stolu ukrašenom intarzijom, bili jedan dekanter od rezanog kristala i nekoliko smeđih bočica. "Starija žena, sa krivim nosem", rekoh. "Udova-naslednica Forsa."
<BR>&nbsp;&nbsp;&nbsp;&nbsp;&nbsp;"Znači, stvarno je znaš." Lomerova glava je polagano klimnula, kao da odgovara na pitanje koje su postavila usta u njoj samoj. "Prvi si takav u dugom nizu godina."
<BR>&nbsp;&nbsp;&nbsp;&nbsp;&nbsp;"Recimo da je pamtim."
<BR>&nbsp;&nbsp;&nbsp;&nbsp;&nbsp;"Da." Stari je klimnuo glavom. "Kažu da je sad mrtva. Ali u moje vreme bila je to fina, zdrava mlada žena. Šatlena Leokadija ju je navela na to, a onda udesila da budemo otkriveni - a Sanča je unapred znala da će se tako završiti. A njoj je bilo tek četrnaest godina, pa zato nikakva optužnica nije podignuta protiv nje. A, u svakom slučaju, ništa nismo ni uradili, ona je tek bila počela da me svlači."
<BR>&nbsp;&nbsp;&nbsp;&nbsp;&nbsp;Rekoh: "Mora biti da si i ti bio i te kako mlad, tada."
<BR>&nbsp;&nbsp;&nbsp;&nbsp;&nbsp;Nije odgovorio, pa je Nikareta uzvratila umesto njega. "Bilo mu je dvadeset osam."
<BR>&nbsp;&nbsp;&nbsp;&nbsp;&nbsp;"A ti", upitah. "Zašto si dospela ovde?"
<BR>&nbsp;&nbsp;&nbsp;&nbsp;&nbsp;"Dobrovoljno."
<BR>&nbsp;&nbsp;&nbsp;&nbsp;&nbsp;Pogledao sam je sa izvesnim iznenađenjem.
<BR>&nbsp;&nbsp;&nbsp;&nbsp;&nbsp;"Neko mora da nadoknađuje, dobrim delom, zlodela Urta, inače Novo sunce neće nikad doći. Sem toga, neko mora da privuče pažnju na ovo mesto i na druga slična. Pripadam armigerskoj porodici koja me možda još pamti i zato stražari moraju da paze šta čine u mom prisustvu, ne samo meni nego i ma kome drugom dokle god sam tu."
<BR>&nbsp;&nbsp;&nbsp;&nbsp;&nbsp;"Hoćeš li kazati da bi mogla da odeš, ali nećeš?"
<BR>&nbsp;&nbsp;&nbsp;&nbsp;&nbsp;"Ne", reče ona i odmahnu glavom. Kosa joj je bila seda, ali je Nikareta tu kosu nosila slobodno puštenu do i oko pleća kao što mlade žene čine. "Ja ću izići, ali samo pod mojim sopstvenim uslovima, a oni su: da takođe budu oslobođeni i svi oni koji su ovde tako dugo boravili da su svoje zločine već zaboravili."
<BR>&nbsp;&nbsp;&nbsp;&nbsp;&nbsp;Prisetio sam se kuhinjskog noža što ga za Teklu ukradoh i one grimizne trake koja je ispuzala ispod vrata njene ćelije u našoj ublijeti, pa sam rekao: "Da li je istina da zatvorenici ovde zaboravljaju nedela koja su počinili?"
<BR>&nbsp;&nbsp;&nbsp;&nbsp;&nbsp;Na to Lomer diže pogled. "Nije pošteno! Pitanje za pitanje - to je pravilo, staro pravilo. Mi se ovde još držimo starih pravila. Poslednji smo od stare garde, Nikareta i ja, ali dok mi istrajavamo, stara pravila još važe. Pitanje za pitanje. Imaš li prijatelja koji bi se mogli boriti za tvoje oslobođenje?"
<BR>&nbsp;&nbsp;&nbsp;&nbsp;&nbsp;Dorkas bi se borila, sigurno, kad bi znala gde sam. Doktor Talos je nepredvidljiv kao obličja koja vidiš u oblacima, pa bi baš iz tog razloga mogao poraditi na mom oslobođenju, iako nema nikakvih stvarnih pobuda da to čini. Važnija od svega bila je, možda, činjenica da sam ja bio glasnik Vodalusov, a Vodalus je u Kući apsoluta imao bar jednog agenta - onog kome bi trebalo da uručim poruku. Dok smo Jonas i ja jahali ka severu, dvaput sam pokušao da bacim ocilo, ali nisam mogao; alzabo me je, izgleda, još na jedan način omađijao. Sad sam bio zadovoljan što je tako.
<BR>&nbsp;&nbsp;&nbsp;&nbsp;&nbsp;"Imaš li prijatelja? Rodbine? Ako imaš, možda možeš da učiniš nešto i za nas ostale."
<BR>&nbsp;&nbsp;&nbsp;&nbsp;&nbsp;"Prijatelje, možda", rekoh. "Oni bi mogli pokušati da mi pomognu ako bi ikada saznali šta mi se desilo. Da li je verovatno da bi mogli uspeti?"
<BR>&nbsp;&nbsp;&nbsp;&nbsp;&nbsp;Dugo smo pričali na ovaj način. Kad bih sve to zapisao ovde, ovoj povesti ne bi kraja bilo. U toj dvorani ljudi nemaju šta da rade osim da pričaju i igraju nekoliko jednostavnih igara. Zatvorenici to i rade dok najzad iz tih delatnosti ne nestane svaki ukus kao iz hrskavice koju je gladan čovek grizao ceo dan. Po mnogo čemu, ovim uhapšenicima je bolje nego klijentima naše kule - ne boje se bolova danju i niko nije sam. Ali pošto je većina njih boravila ovde tako dugo, dok je malo ko od naših klijenata dugo zatočen, naši su, uglavnom, puni nade, dok su ovi u Kući apsoluta savladani očajanjem. Proteklo je, možda, deset smena vremena, ili više, a onda su svetiljke na tavanici počele da se gase. Saopštio sam Lomeru i Nikareti da više ne mogu ostati budan. Odvedoše me do jednog mesta daleko od ulaza, mesta veoma mračnog, i objasniše mi da će mi to biti boravište sve dok neko od ostalih zatvorenika ne umre i ne omogući mi, time, da nasledim njegov bolji položaj.
<BR>&nbsp;&nbsp;&nbsp;&nbsp;&nbsp;Dok su njih dvoje odlazili, čuo sam Nikaretine reči: "Da li će oni noćas?" Lomer je nešto odgovorio, ali nisam čuo šta, a bio sam i preumoran da pitam. Stopala su mi rekla da na podu postoji tanka paleta, te sam seo. Počeo sam da se nameštam za potpuno opružen položaj, ali onda sam rukom dotakao živo telo.
<BR>&nbsp;&nbsp;&nbsp;&nbsp;&nbsp;Jonasov glas reče: "Nema razloga da se trzaš unazad. To sam samo ja."
<BR>&nbsp;&nbsp;&nbsp;&nbsp;&nbsp;"Zašto nisi nešto rekao? Video sam te kako se šetaš uokolo, ali se nisam mogao otrgnuti od ono dvoje starih. Zašto mi nisi prišao?"
<BR>&nbsp;&nbsp;&nbsp;&nbsp;&nbsp;"Nisam ništa rekao zato što sam razmišljao. A nisam ti prišao zato što se nisam mogao otrgnuti od onih žena koje su me uzele. To, u početku. Kasnije se ovaj narod nije mogao otrgnuti od mene. Severijane, ja moram odavde pobeći."
<BR>&nbsp;&nbsp;&nbsp;&nbsp;&nbsp;"Pa, to, valjda, svako želi", rekoh. "Ja svakako."
<BR>&nbsp;&nbsp;&nbsp;&nbsp;&nbsp;"Ali ja moram." Njegova mršava, tvrda šaka - ona leva, od mesa - stegla je moju. "Ako ne, ubiću se ili izgubiti razum. Bio sam ti prijatelj, zar ne?" Glas mu se spustio do najtišeg šapata. "Hoće li nas talisman koji nosiš... plavi dragulj... osloboditi? Znam da ga pretorijanci nisu našli, motrio sam dok su te pretresali."
<BR>&nbsp;&nbsp;&nbsp;&nbsp;&nbsp;"Ne bih ga sada vadio", rekoh. "U mraku toliko sija."
<BR>&nbsp;&nbsp;&nbsp;&nbsp;&nbsp;"Okrenuću jednu od ovih drvenih podloga i držaću je tako da nas zakloni."
<BR>&nbsp;&nbsp;&nbsp;&nbsp;&nbsp;Čekao sam sve dok nisam osetio da je ta paleta postavljena kako treba i tad izvukao Kandžu. Njen sjaj bejaše tako slab da sam ga mogao i šakom zakloniti.
<BR>&nbsp;&nbsp;&nbsp;&nbsp;&nbsp;"Umire li?" upita Jonas.
<BR>&nbsp;&nbsp;&nbsp;&nbsp;&nbsp;"Ne, često je ovakva. Ali kad je bila aktivna - na primer kad je pretvorila vodu u našem vrču ili kad je izazvala strahopoštovanje ljudim-majmuna - tad je sijala snažno. Ako bude uopšte sposobna da nam omogući bekstvo, ne verujem da će to učiniti sad."
<BR>&nbsp;&nbsp;&nbsp;&nbsp;&nbsp;"Moramo je odneti do vrata. Mogla bi izazvati otvaranje brave." Njegov glas je podrhtavao.
<BR>&nbsp;&nbsp;&nbsp;&nbsp;&nbsp;"Kasnije, kad svi drugi zaspe. Oslobodiću ih, ako budemo mogli i sebe da oslobodimo, ali ako se vrata ne budu otvorila - a ja mislim da neće - ne želim da saznaju da imam Kandžu. A sad mi kaži zašto moraš da pobegneš odmah."
<BR>&nbsp;&nbsp;&nbsp;&nbsp;&nbsp;"Ti si zborio sa to dvoje starih, a mene je za to vreme preslišavala cela jedna porodica", poče Jonas. "Nekoliko baba, jedan muškarac od oko pedeset, drugi od oko trideset godina i još tri žene i gomila dece. Odneli su me, vidiš, u svoju malu nišu u zidu gde drugi zatvorenici ne mogu da dolaze ako ih ne pozovu, a pozvali ih nisu. Mislio sa da će me pitati o prijateljima napolju, ili o politici, ili o borbama u planinama. Umesto toga, oni kao da su samo hteli da se na neki način zabavljaju sa mnom. Pitali su o reci, gde sam bio, zatim - da li se mnogo ljudi oblači kao ja. Pa o hrani napolju - postavili su mnoga, pa i neka sasvim smešna pitanja o hrani. Da li sam ikad gledao kako kasapin tranžira životinju? Da li životinje pred kasapinom mole za milost? Da li je istina da one životinje koje prave šećer nose otrovne mačeve i da su spremne na bitku da svoj šećer odbrane?... Nikad nisu videli pčele i, izgleda, zamišljaju ih otprilike u veličini zečeva.
<BR>&nbsp;&nbsp;&nbsp;&nbsp;&nbsp;Posle nekog vremena počeo sam i ja da postavljam pitanja, pa sam doznao da niko od njih, čak ni najstarija žena, nikad nije bio na slobodi. U ovu dvoranu trpaju i muške i ženske, sasvim jednako, čini se, i oni, prirodnim tokom stvari, iznarađaju decu. Jedan deo dece bude odveden, ali većina provede ceo život ovde. Ne poseduju nikakvu imovinu i nemaju nikakve nade da će izići na slobodu. Ne znaju, zapravo, ni šta je to sloboda. Jedan dedica i jedna cura su mi ozbiljno rekli da bi rado izišli napolje, ali nemam utisak da su oni to mislili za stalno. Babe su zatvorenice sedmog pokolenja, rekle su - ali jednoj se omaklo da je i njena majka bila zatvorenica sedmog pokolenja.
<BR>&nbsp;&nbsp;&nbsp;&nbsp;&nbsp;Ovaj narod je u ponečemu izuzetan. Njihova spoljašnjost je potpuno oblikovana ovim prostorom u kome su proveli ceo život. Ipak, ispod toga postoje..." Jonas je zastao i ja sam osetio kako se oko nas sa svih strana natiskuje tišina. "...porodične uspomene, valjda bi se to moglo tako nazvati. Tradicije iz spoljašnjeg sveta, koje su do ovih stigle, iz pokolenja u pokolenje, od onih prvobitnih zatvorenika čiji su ovo potomci. Više ne znaju značenje nekih reči, ali se drže tradicija i priča, jer ništa drugo ni nemaju osim priča i svojih imena."
<BR>&nbsp;&nbsp;&nbsp;&nbsp;&nbsp;Zaćutao je. Ja sam bio gurnuo malenu iskru Kandže natrag u čizmu, tako da smo ostali u potpunoj tami. Jonasovo disanje bilo je teško i podsećalo je na rad kovačkih mehova.
<BR>&nbsp;&nbsp;&nbsp;&nbsp;&nbsp;"Pitao sam ih kako se prvi zatvorenik zvao, onaj najraniji, od koga računaju svoje poreklo. Zvao se Kimlisung... Da li si čuo to ime?"
<BR>&nbsp;&nbsp;&nbsp;&nbsp;&nbsp;Rekoh mu: "Nisam."
<BR>&nbsp;&nbsp;&nbsp;&nbsp;&nbsp;"Ili ijedno slično? Šta ako su to bile tri reči?"
<BR>&nbsp;&nbsp;&nbsp;&nbsp;&nbsp;"Nisam, ništa slično", rekoh. "Većina ljudi koje sam poznavao imala je ime od samo jedne reči, kao ti, osim ako im je kao deo imena služila i titula ili kakav nadimak prikačen zato što postoji previše raznih Bolkana ili Altosa ili već tome slično."
<BR>&nbsp;&nbsp;&nbsp;&nbsp;&nbsp;"Jednom si mi rekao da je moje ime, po tvom mišljenju, neuobičajeno. Kim Li Sung, to bi bilo sasvim obično ime u vreme kad sam bio... dečak. Obično, u mestima koja su u međuvremenu potonula pod more. Jesi li ikad čuo za moj brod, Severijane? Ta se lađa zvala 'Fortunin oblak'."
<BR>&nbsp;&nbsp;&nbsp;&nbsp;&nbsp;"Kockarski brod? Nisam čuo, ali..."
<BR>&nbsp;&nbsp;&nbsp;&nbsp;&nbsp;"Moje oči primetiše neko zeleno svetlucanje tako slabo da se čak i u toj tami jedva videlo. Istog trena nadiže se mrmljanje mnogih glasova, koje je odmah dobilo odjeke i odjeke odjeka, širom ove velike, niske, zakrivljene dvorane. Začuh kako Jonas navaljuje da što pre ustane. Zapeo sam i ja da to učinim, ali tek što sam se digao na noge, zaslepio me je sev plave vatre. U životu nisam osetio oštriji bol; bilo je to kao da mi neko otrže celo lice s glave. Pao bih da se tu nije našao zid.
<BR>&nbsp;&nbsp;&nbsp;&nbsp;&nbsp;Negde dalje, ta plava vatra udarila je ponovo, a neka žena je jauknula.
<BR>&nbsp;&nbsp;&nbsp;&nbsp;&nbsp;Jonas je psovao - to sam zaključio po tonu njegovog glasa, iako su reči bile na nekim jezicima meni nepoznatim. Čuo sam njegove čizme na podu. Sevnulo je još jednom, pa sam prepoznao one iskre slične munjama, koje sam video na dan kad smo majstor Gerlous, Rohe i ja primenili "revolucionarku" na Tekli. Nema sumnje da je i Jonas vrištao kao i ja, ali tad se već prolamala takva grdna dreka, da ja njegov glas nisam mogao razaznati.
<BR>&nbsp;&nbsp;&nbsp;&nbsp;&nbsp;Zelenkasto svetlo je jačalo i dok sam ga gledao, paralisan i sad više nego upola i rastrzan strahom silnim poput najjačeg što pamtim da sam ikad osećao, ono se sakupilo u crte jednog čudovišnog lica koje se tanjirastim očima zagledalo u mene, a onda brzo izbledelo i stopilo se sa običnom tamom.
<BR>&nbsp;&nbsp;&nbsp;&nbsp;&nbsp;Sve je to izazivalo strah veći nego što ga ja mogu svojim perom dočarati makar i večno robovao nad ovim delom rukopisa. Bilo je tu i straha od slepila i od bola, mada smo svi bili, što se toga tiče već slepi. Svetlosti nije bilo, niti smo je mogli proizvesti. Niko od nas nije mogao pripaliti sveću ili ukresivanjem iskrica upaliti trud. Širom te pećinaste dvorane glasovi su vrištali, plakali i molili se Bogu. Iznad te divlje galame začuo se jasan smeh neke mlade žene koji je brzo nestao.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
