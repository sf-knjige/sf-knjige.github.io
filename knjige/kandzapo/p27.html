<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. KA TRAKSU
<P>&nbsp;&nbsp;&nbsp;&nbsp;&nbsp;Pešačili smo kroz posustalu šumu tom stazom sve dok je dnevno svetlo potrajalo; jednu smenu posle smračivanja naišli smo na obalu neke reke manje i brže od Đola. Odatle smo, pri mesečini, mogli videti široka polja šećerne trske kako se talasaju na noćnom vetru. Jolenta je već neko vreme jecala od iscrpljenosti, pa se Dorkas i ja saglasismo da stanemo. Pošto ja nikad ne bih rizikovao da istančanu oštricu Terminus Esta upropastim na masivnim granama šumskog drveća, za paljenje vatre nismo imali u šumi mnogo građe; mrtve grane na koje smo nailazili bile su gotovo vlažne i sunđeraste od truljenja. Ali sada, izlaskom na obalu reke, naiđosmo na obilje izuvijanih, a pod dejstvom vremenskih prilika i izmenjenih, štapova: bili su tvrdi, laki i suvi.
<BR>&nbsp;&nbsp;&nbsp;&nbsp;&nbsp;Nalomili smo gomilu tih štapova pre nego što mi je palo na um da nemam čime da ukrešem vatru zato što sam ocilo ostavio kod autarha, koji je takođe morao biti, u to sam čvrsto verovao, onaj "službenik na visokom položaju" koji je ruke doktora Talosa napunio hrisosima. Ali je Dorkas u svom skromnom prtljagu imala i kremen, i kresilo, i trud, pa smo se uskoro, uz snažno razbuktalu vatru, osetili mnogo udobnije. Jolenta se plašila divljih zveri, iako sam ja ulagao dosta truda da joj objasnim da vojska, po svemu sudeći, ne bi dopustila da ma koje opasno stvorenje živi u šumi koja se graniči sa vrtovima Kuće apsoluta. Jolente radi, spremili smo i tri debela štapa, zapaljena samo s jednoga kraja, sa namerom da ih, ako zatreba, zgrabimo i njima zaplašimo ta stvorenje kojih se Jolenta bojala.
<BR>&nbsp;&nbsp;&nbsp;&nbsp;&nbsp;Nije došla nikakva divlja životinja, a naša vatra je rasterala i komarce; ležali smo na leđima i gledali kako se iskre penju u vazduh. Na daleko većoj visini prolazile su svetlosti letećih čamaca: ispunjavale su nebo, na trenutak ili dva, avetinjskom lažnom zorom - to su se ministri i generali autarhovi vraćali u Kuću apostola ili su kretali u rat. Dorkas i ja smo se pozabavili nagađanjem šta bi oni mogli pomisliti ako bi - samo na trenutak, dok ih čamac ne odnese munjevito dalje - pogledali dole i videli našu skerletnu zvezdu; zaključismo da će oni biti u istom onolikom neznanju u vezi sa nama koliko i mi u vezi sa njima, pitaće se ko bismo mi mogli biti, kuda smo krenuli i zašto. Dorkas je otpevala jednu pesmu za mene, pesmu o devojci koja, u proleće, luta šumarkom, usamljena zato što više nisu tu njeni prijatelji od prošle godine, opali listovi.
<BR>&nbsp;&nbsp;&nbsp;&nbsp;&nbsp;Jolenta je ležala između naše vatre i vode, valjda zato što se tu osećala bezbednijom. Dorkas i ja smo bili sa suprotne strane plamena, ne samo zato što smo želeli da se sklonimo Jolenti sa vidika koliko god je to moguće, nego i zato što je Dorkas, kako sama reče, osećala nelagodnost pred izgledom i zvukom te hladne, tamne vode koja je klizila pored nas. "Kao neki crv", rekla je. "Kao velika zmija boje ebonosa, koja nije gladna sad, ali koja zna gde smo i zna da će nas, već, kad dođe vreme, pojesti. Zar se ne bojiš zmija, Severijane?"
<BR>&nbsp;&nbsp;&nbsp;&nbsp;&nbsp;Tekla se plašila zmija; osetih kako se u meni, zbog tog pitanja, pomiče neka malena senka tog straha, pa klimnuh glavom.
<BR>&nbsp;&nbsp;&nbsp;&nbsp;&nbsp;"Čula sam da u vrućim šumama na severu živi autarh svih zmija, Uroboros, brat Abajin; lovci koji otkriju njegovu jazbinu pomisle da su našli tunel ispod mora, pa silaze u njega i tako ulaze Uroborosu u usta, i dalje, niz grlo, a ništa još ne slute; tako budu i mrtvi, iako još misle da su živi; ali neki ljudi, opet, pričaju da je Uroboros, tamo, samo jedna velika reka koja teče ka svom izvoru, ili da je Uroboros more, koje proždire svoje sopstvene početke."
<BR>&nbsp;&nbsp;&nbsp;&nbsp;&nbsp;Pričajući sve to, Dorkas mi se malo po malo primicala i ja je zagrlih jednom rukom, znajući da bi ona sad želela da ja s njom vodim ljubav, iako nismo mogli biti sigurni da je Jolenta, sa druge strane vatre, zaspala. Zapravo, Jolenta se s vremena na vreme pomicala, a zbog punih kukova, uzanog struka i obimne frizure, izgledalo je da su ti njeni pokreti - talasasto kretanje zmije. Dorkas je podigla svoje malo, tragično čisto lice ka mome, ja sam ga poljubio i osetio kako se ona, drhteći od čežnje, pribija uz mene.
<BR>&nbsp;&nbsp;&nbsp;&nbsp;&nbsp;"Tako mi je hladno", prošaputala je.
<BR>&nbsp;&nbsp;&nbsp;&nbsp;&nbsp;Bila je gola, mada nisam primetio kad se svlačila. Kad sam je zaogrnuo svojim fuliginom, osetio sam da joj je koža - kao i moja - porumenela od toplote vatre. Njene male šake kliznule su pod moju odeću, milujući me.
<BR>&nbsp;&nbsp;&nbsp;&nbsp;&nbsp;"Tako dobro", reče. "Tako glatko." Zatim (iako smo već imali, svojevremeno, odnos): "Da ne budem suviše mala?" glasom nalik na detinji.
<BR>&nbsp;&nbsp;&nbsp;&nbsp;&nbsp;Kad sam se probudio, do meseca se već (a bilo je gotovo neverovatno da je to onaj isti mesec koji me je vodio kroz vrtove Kuće apsoluta) vinulo, u svome uzdizanju, zapadno obzorje. Mesečeva svetlost berilno zelene boje tekla je nisko nad rekom, dajući svakom talasiću senku kao da je veliki talas.
<BR>&nbsp;&nbsp;&nbsp;&nbsp;&nbsp;Osećao sam neku nelagodnost, ne znajući zašto. Jolentin strah od zveri više nije izgledao onako nerazuman kao dotad, pa sam ustao i, uverivši se da su i ona i Dorkas dobro, nakupio još drveta za našu umiruću vatru. Prisetio sam se i notula, za koje mi je Jonas bio rekao da se često šalju noću, zatim onog bića u predsoblju. Noćne ptice su plovile iznad naših glava - ne samo sove (a bile su i one tu i izgledale su kao one koje su se u tolikom broju gnezdile po ruševnim kulama Citadele: glave okrugle, krila kratka i široka, nečujna) nego i ptice drugih vrsta, sa dvokrakim i trokrakim repovima, ptice koje su se obrušavale, a onda letele sasvim nisko iznad vode i u letu cvrkutale. Povremeno su bube nalik na moljce, ali neuporedivo veće od svih koje sam ranije video, preletale od drveta do drveta. Njihova krila sa iscrtanim šarama bila su dugačka koliko ljudske ruke, a njihovi razgovori bili su kao ljudski, ali glasovima tako visokim da sam ih jedva uspevao čuti.
<BR>&nbsp;&nbsp;&nbsp;&nbsp;&nbsp;Prodžarao sam vatru, uverio se da mi je mač pri ruci, onda sam neko vreme posmatrao Dorkasino nevino lice na kome je san sklopio velike nežne trepavice i najzad sam opet i ja legao da posmatram ptice kako plove između sazvežđa i da zalazim u svet uspomena koji, ma koliko bio sladak ili gorak, za mene nije nikada sasvim zatvoren.
<BR>&nbsp;&nbsp;&nbsp;&nbsp;&nbsp;Pokušao sam da se prisetim kako je izgledala proslava Dana svete Katarine godinu dana posle mog proglašenja za zapovednika šegrta, ali jedva sam pregledao početak priprema za gozbu, kad se druge uspomene, nezvane, ubaciše u okolni prostor. U našoj sam kuhinji, dižem vrč ukradenog vina ka usnama - ali, gle, pa to nije vrč nego dojka iz koje curi toplo mleko. Znači, dojka moje majke; zahvatila me je (preteći da zbriše tu uspomenu) plima nezadrživog oduševljenja što sam, konačno, uspeo da doprem unatrag čak do nje posle tolikih uzaludnih pokušaja. Moje ruke se trude da zagrle majku i ja bih hteo, hteo, ali ne mogu, da dignem pogled ka njenom licu. Sasvim je sigurno da je to moja majka, jer nema nikakvih dojki za onu decu koja dospeju na mučiteljsku hranu. Ono sivilo na rubovima mog vidnog polj je, dakle, metal zida njene ćelije. Uskoro će nju da odvedu, da vrišti u aparatusu ili da grca za vazduh u Alovinovoj ogrlici. Trudim se da je zadržim, da obeležim taj trenutak da bih mogao da mu se vratim kad zaželim, ali ona nestaje upravo u toku tih mojih napora, rastače se kao izmaglica kad naiđe vetar.
<BR>&nbsp;&nbsp;&nbsp;&nbsp;&nbsp;Opet sam dete... devojčica... Tekla. Stojim u jednoj veličanstvenoj dvorani čiji su prozori ogledala, ogledala koja u isti mah odražavaju i osvetljavaju. Oko mene su lepotice čija je visina dvaput, i više nego dvaput, veća od moje; one su u raznim fazama svlačenja. Vazduh je gust od parfema. Tražim neku od njih, ali dok zagledam u nalickana lica tih visokih žena, divna, uistinu savršena lica, počinjem da se pitam da li ću je prepoznati. Suze mi teku niz lice. Pritrčavaju mi tri žene, a ja gledam svaku naizmenično. I dok gledam, njihove oči se sužavaju u tačke svetlosti, a srcolika mrlja pored usana jedne od njih širi krila koja imaju prste nalik na mrežice.
<BR>&nbsp;&nbsp;&nbsp;&nbsp;&nbsp;"Severijane."
<BR>&nbsp;&nbsp;&nbsp;&nbsp;&nbsp;Digao sam se u sedeći položaj, ne znajući tačno u kom trenutku je uspomena prerasla u san. Ovaj poslednji glas bio je sladak, ali i veoma dubok; znao sam da sam ga nekad ranije čuo, ali se nisam mogao odmah setiti gde. Mesec je sad već bio gotovo sasvim iza zapadnog obzorja, a naša vatra je umirala svojom drugom smrću. Dorkas je bila razgrnula dronjavu posteljinu i sad je spavala izlažući svoje vilenjačko telo noćnom vazduhu. Videći je tako, videći tu bledu kožu koja je pri nestajućoj mesečini bila još bleđa, osim na mestima gde je od blistanja žara dobijala rumenilo, osetio sam jaču telesnu želju nego ikada u životu - jaču nego onda kad sam prigrlio Agiju na Adamnijskom stepeništu, jaču nego kad sam prvi put ugledao Jolentu na pozornici doktora Talosa, jaču čak nego i u onim bezbrojnim prilikama kad sam hitao Tekli u njenoj ćeliji. Ali nije to bila želja prema Dorkas, u njoj sam uživao pre veoma kratkog vremena, a osim toga, iako sam čvrsto verovao da me ona voli, nisam mogao biti siguran da bi mi se ona tako spremno prepustila da nije naslućivala, i više nego naslućivala, da sam tokom popodneva pre odigravanja drame ušao u Jolentu i da nije verovala da nas Jolenta preko vatre gleda.
<BR>&nbsp;&nbsp;&nbsp;&nbsp;&nbsp;A ni prema Jolenti to nije bila želja. (A Jolenta je tada ležala na boku i hrkala.) Želeo sam, zapravo, i njih obe, i Teklu, i onu bezimenu meretriksu koja je glumila da je Tekla u Azurnoj kući, i njenu prijateljicu koja je ponela ulogu Tee, a koju sam posle video na stepeništu u Kući apsoluta. I Agiju, Valeriju, Morvenu i hiljadu drugih. I veštica sam se prisetio, njihovog ludila i njihovog divljeg plesa u Starom dvorištu u kišnim noćima; i hladne devičanske lepote crveno zaodeždenih Pelerinki.
<BR>&nbsp;&nbsp;&nbsp;&nbsp;&nbsp;"Severijane."
<BR>&nbsp;&nbsp;&nbsp;&nbsp;&nbsp;Nije to bio san. Zbog tog zvuka pomakle su se snene ptice na granama na rubu šume. Isukao sam Terminus Est i postavio oštricu tako da zahvata u hladnu svetlost zore da bi onaj ko je progovorio, ma ko to bio, znao da sam naoružan.
<BR>&nbsp;&nbsp;&nbsp;&nbsp;&nbsp;Svud je opet vladala tišina - potpunija nego u ma kom trenutku protekle noći. Čekao sam i polako okretao glavu, nastojeći da odredim gde je osoba koja me je zvala, iako svestan da bi bolje bilo kad bih mogao stvoriti privid da već znam tačan pravac. Dorkas se promeškoljila i zaječala, ali se, kao ni Jolenta, nije probudila; ništa se drugo nije čulo, osim pucketanje vatre, jutarnjeg vetra među lišćem i pljuskanja talasića.
<BR>&nbsp;&nbsp;&nbsp;&nbsp;&nbsp;"Severijane."
<BR>&nbsp;&nbsp;&nbsp;&nbsp;&nbsp;Makar koliko dubok, bio je to glas žene, pulsirao je od strasti, bio je vlažan od želje; setio sam se Agije i zato nisam vratio mač u kaniju.
<BR>&nbsp;&nbsp;&nbsp;&nbsp;&nbsp;"Peščani sprud..."
<BR>&nbsp;&nbsp;&nbsp;&nbsp;&nbsp;Iako sam se plašio da je to samo trik da me neko navede da okrenem leđa drveću, počeo sam pogledom da pretražujem reku i najzad sam ugledao taj sprud, nekih dvesta koraka daleko od naše vatre.
<BR>&nbsp;&nbsp;&nbsp;&nbsp;&nbsp;"Hodi k meni."
<BR>&nbsp;&nbsp;&nbsp;&nbsp;&nbsp;Nije bio trik, ili bar ne onakav trik kakvog sam se u prvim trenucima plašio. Glas je govorio sa jednog mesta nizvodno od mene.
<BR>&nbsp;&nbsp;&nbsp;&nbsp;&nbsp;"Dođi. Molim te. Ne mogu te čuti sa mesta gde sad stojiš."
<BR>&nbsp;&nbsp;&nbsp;&nbsp;&nbsp;Rekoh: "Nisam ni govorio." Ali odgovora nije bilo. Čekao sam, nevoljan da ostavim Dorkas i Jolentu same.
<BR>&nbsp;&nbsp;&nbsp;&nbsp;&nbsp;"Molim te. Čim sunce dopre do ove vode, moraću da idem. Druge prilike možda neće biti."
<BR>&nbsp;&nbsp;&nbsp;&nbsp;&nbsp;Ta rečica je kod peščanog spruda bila šira nego uzvodno i nizvodno. Imao sam mogućnost da stupim suve obuće pravo na taj žuti pesak i odem gotovo do sredine. Levo od mene zelenkasta voda se postupno sužavala i produbljavala. Desno od mene ležao je duboki vir od nekih dvadeset koraka u prečniku, vir iz koga je voda tekla brzo, ali i glatko. Stajao sam na pesku stežući Terminus Est oberučke, ali tako da je njegov četvrtasti vrh bio zariven u sprud između mojih stopala. "Evo me", rekoh. "Gde si? Čuješ li me sad?"
<BR>&nbsp;&nbsp;&nbsp;&nbsp;&nbsp;Kao da odgovara reka sama, tri ribe iskočiše istovremeno, pa još jednom, stvarajući niz mekih rasprskavanja na površini. Jedna barska zmija mokasinka, po leđima išarana ulančenim prstenovima crne i zlatne boje, doklizila je maltene do prstiju mojih čizama, onda se izvila kao da bi zapretila tim skačućim ribama, pa zašištala, ušla u uvalu na uzvodnoj strani peščane prevlake kojom sam i došao na sprud i otplivala dugim talasanjima. A u telu je ta zmija mokasinka bila debela kao moja podlaktica.
<BR>&nbsp;&nbsp;&nbsp;&nbsp;&nbsp;"Ne plaši se. Pogledaj. Vidi me. Znaj da ti neću naneti zlo."
<BR>&nbsp;&nbsp;&nbsp;&nbsp;&nbsp;Iako je voda i do tad bila zelena, sad je još jače pozelenela. Hiljadu pipaka boje žada komešalo se tamo, ne probijajući površinu nijednom. I dok sam gledao, odveć opčinjen da bih se uplašio, jedan disk beline, tri koraka u prečniku, pojavio se među pipcima i počeo se dizati ka površini.
<BR>&nbsp;&nbsp;&nbsp;&nbsp;&nbsp;A šta je bilo posredi shvatio sam tek kad se izdiglo do na nekoliko pedalja od talasića - a i tad samo zato jer je otvorilo oči. Lice je pogledalo kroz vodu u mene, lice jedne žene koja bi mogla bacati Boldandersa kao lutkicu. Oči su joj bile skerletne boje, a usta oivičena usnama tako tamno grimiznim da u prvi mah nisam ni shvatio da su to usne. Iza tih usana stajala je vojska šiljatih zuba; zeleni pipci koji su uokvirivali njeno lice bili su joj kosa.
<BR>&nbsp;&nbsp;&nbsp;&nbsp;&nbsp;"Došla sam po tebe, Severijane", reče ona. "Ne, ne sanjaš."
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
