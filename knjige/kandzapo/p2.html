<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. ČOVEK U TAMI
<P>&nbsp;&nbsp;&nbsp;&nbsp;&nbsp;Banditova kuća ni po čemu se nije razlikovala od običnih kuća u tom selu. Bila je od lomljenog rudničkog kamena, prizemna, sa solidnim, ne odveć iskošenim krovom od iste te građe. Nekim grubim građevinskim materijalom bili su zazidani i vrata i jedini prozor koji sam sa ulice mogao videti. Sad je pred kućom stajalo stotinak posetilaca vašara, pričajući i pokazujući prstom; iznutra se nije čulo ništa, niti je iz dimnjaka izlazio dim.
<BR>&nbsp;&nbsp;&nbsp;&nbsp;&nbsp;"Da li je ovde običaj da se ovako radi?" pitao sam Jonasa.
<BR>&nbsp;&nbsp;&nbsp;&nbsp;&nbsp;"Takva je tradicija. Čuo si izreku: 'Jedno predanje, jedna laž i jedna verovatnoća daju jednu tradiciju?"
<BR>&nbsp;&nbsp;&nbsp;&nbsp;&nbsp;"Meni se čini da bi se lako moglo izići. On bi noću mogao da provali kroz prozor, ili kroz sam zid, ili da iskopa tunel. Naravno, ako je očekivao da će mu se nešto ovako desiti - a nema razloga da ne očekuje, ako su ovakve presude česte, a on uhodi za Vodalusa - mogao se snabdeti alatom, a i znatnom količinom hrane i pića."
<BR>&nbsp;&nbsp;&nbsp;&nbsp;&nbsp;Jonas odmahnu glavom. "Pre nego što zatvore sve otvore na kući, pretraže je i odnesu svu hranu, alat i svetiljke, a i sve drugo što može biti od neke vrednosti."
<BR>&nbsp;&nbsp;&nbsp;&nbsp;&nbsp;Jedan zvonki glas reče: "Pošto smo razumni, kao što sebi laskamo da jesmo, mi, doista, učinimo to." Bio je to alkalde, komandant mesta, koji nam je prišao s leđa, a ni ja ni Jonas nismo primetili njegovo prisustvo u gomili. Poželesmo mu dobar dan, a on nam uzvrati istom učtivošću. Bio je to čovek krupnog, četvrtastog stasa, čije je otvoreno lice bilo naruženo prisustvom nečeg odveć lukavog oko očiju. "Učinilo mi se da sam vas prepoznao, majstore Severijane, pa i u odeći sjajnih boja. Je li nova? Izgleda nova. Ako ne bude zadovoljila kvalitetom, samo mi recite. Trudimo se da održimo poštenje trgovaca koji dolaze na naše vašare. Čisto zbog dobrog posla. Ako vam nije napravio dobru odeću, mi ćemo ga, ma ko da je, bućnuti u reku. Potopimo jednog ili dvojicu svake godine, da se ostali ne opuste suviše."
<BR>&nbsp;&nbsp;&nbsp;&nbsp;&nbsp;Zastao je da ustukne jedan korak i osmotri me pažljivije, a onda poče klimati glavom kao da je silno impresioniran. "Dobro vam odgovara. Moram reći, finu figuru imate. I zgodno lice, takođe, mada možda malo suviše bledo, što će se brzo popraviti u našem vrućem severnom vremenom. U svakom slučaju, odelo vam dobro stoji i čini se da će dobro držati. Ako vas neko bude pitao gde ste ga nabavili, recite, na saltuskom vašaru. Od takvih reči štete nema."
<BR>&nbsp;&nbsp;&nbsp;&nbsp;&nbsp;Obećah da ću tako govoriti, mada sam u mislima bio daleko više zaokupljen bezbednošću Terminus Esta, koji sam ostavio skriven u našoj krčmi, nego sopstvenim izgledom ili trajnošću ove civilne odeće koju sam kupio od jednog slopmana - prodavca gotove, jeftine, narodne odeće.
<BR>&nbsp;&nbsp;&nbsp;&nbsp;&nbsp;"Vi i vaš pomoćnik ste došli da vidite kako ćemo izvući napolje zločinitelja, pretpostavljam? Grabimo ga čim Mesmin i Sebald donesu stub. Nazvali smo ga 'ovnom za probijanje kapija' kad smo obaveštavali narod o svojim namerama, ali, istina glasi, bojim se, da je to samo jedno stablo drveta, i to čak ne veliko - inače bi selo moralo odvojiti prevelik broj ljudi da rukuje njime. Međutim, trebalo bi da obavi posao uspešno. Pretpostavljam da niste čuli o onome što nam se ovde desilo pre osamnaest godina?"
<BR>&nbsp;&nbsp;&nbsp;&nbsp;&nbsp;Jonas i ja odmahnusmo glavama.
<BR>&nbsp;&nbsp;&nbsp;&nbsp;&nbsp;Alkade se isprsi, na onaj način kako to političari čine kad god uluče priliku da govore više od dve rečenice neprekidno. "Jasno se toga sećam, mada sam bio tek momčić. Bila je to jedna žena. Zaboravio sam kako se zvala, ali mi smo je zvali Majka Pireksija. Zazidali smo je, baš kao ovoga tu, većinom su to i radili isti ovi ljudi i na isti način. Da, ali bio je onaj drugi kraj leta, baš vreme branja jabuka, a to pamtim veoma dobro, jer su ljudi u gomili pili novu jabukovaču, a ja, dok sam gledao, jeo sam svežu jabuku.
<BR>&nbsp;&nbsp;&nbsp;&nbsp;&nbsp;I, prođe godina dana", nastavi on, "i u vreme kad su kukuruzi stasali, neko požele da kupi tu kuću. Jer imovina postaje gradska, znate. Tako finansiramo posao, oni koji rade naplate se uzimajući šta god mogu naći, a grad, je l' te, grad uzme kuću i zemljište... Da skratim dugu priču, izrežemo mi jedan balvan za probijanje i probijemo vrata kako valja i treba, misleći da onda uhvatimo metlu, počistimo babine kosti i predamo kuću novom vlasniku." Alkalde zastade i nasmeja se, zabacujući glavu. U tom smehu bilo je nečeg avetinjskog, možda samo zbog toga što se smeh utapao u buku okolne gomile tako da se činio nečujan.
<BR>&nbsp;&nbsp;&nbsp;&nbsp;&nbsp;"Zar nije bila mrtva?" upitah ja.
<BR>&nbsp;&nbsp;&nbsp;&nbsp;&nbsp;"Zavisi kako shvatate tu reč. Reći ću ovo: žena zapečaćena u tamu dovoljno dugo može da se pretvori u nešto veoma čudno, nešto slično onim čudovatim bićima koja nalazimo u trulom drvetu, u šumi, tamo gde je drveće veoma veliko. Mi Saltušani smo većinom rudari i naviknuti smo na razne živuljke koji se pod zemljom nađu, ali tog dana smo navalili da bežimo, a onda smo se vratili sa buktinjama. Tom stvorenju se nije dopala svetlost - a ni vatra."
<BR>&nbsp;&nbsp;&nbsp;&nbsp;&nbsp;Jonas me dotače po ramenu i pokaza ka jednom komešanju u gomili: ulicom se probijalo nekoliko ljudi sa izgledom rešenosti. Nijedan nije imao šlem niti oklop, ali su neki bili naoružani piletama sa uskom glavom, a ostali batinama sa bronzanim ojačanjem. Veoma su me podsetili na one dobrovoljne čuvare koji su pustili Drotea, Rohea, Eatu i mene u nekropolis pre toliko vremena. Iza tih naoružanih ljudi išla su četvorica noseći to stablo koje je alkalde pomenuo, grubi balvan oko dva pedlja debeo i šest lakata dug.
<BR>&nbsp;&nbsp;&nbsp;&nbsp;&nbsp;Pozdravilo ih je združeno uvlačenje vazduha; onda još bučniji talas brbljanja, uz ponešto vedrog klicanja. Komandant mesta je otišao od nas dvojice i preuzeo upravljanje nad daljim postupkom. Naredio je onima koji su imali motke da raščiste izvestan prostor oko vrata zazidane kuće; koristio je svoju vlast. Jonas i ja smo se progurali napred da bolje vidimo, a ljudi su nam se sklanjali s puta.
<BR>&nbsp;&nbsp;&nbsp;&nbsp;&nbsp;Ja sam očekivao da će razvaljivanje početi čim razvaljivači zauzmu svoja mesta, bez ikakve ceremonije. Ali to mi je bio račun bez alkaldea. U poslednjem mogućem trenutku on je skočio na prag zazidane kuće, mahnuo šeširom za tišinu i obratio se gomili.
<BR>&nbsp;&nbsp;&nbsp;&nbsp;&nbsp;"Dobro došli, posetioci i komšije iz ovog sela! Još će proći vremena koliko da triput čovek uvuče dah u pluća - a onda ćemo razbucati ovu prepreku i izvući napolje bandita Barnoha. Bez obzira na to da li je mrtav ili, kao što imamo dobrih razloga da verujemo - jer nije unutra bio toliko dugo - još živ. Znate šta je učinio. Sarađivao je sa članovima kulta izdajnika Vodalusa, obaveštavao ih o dolascima i odlascima ljudi koji bi mogli postati žrtve kulta! Svi vi sad mislite, i u pravu ste, da za tako gadan zločin ne sme biti milosti. Tako je, kažem ja! Tako je, kažemo svi! Stotine ljudi, možda hiljade, leže u neobeleženim grobovima zbog ovog Barnoha. A stotine, možda i hiljade, doživeli su sudbinu daleko, daleko goru!
<BR>&nbsp;&nbsp;&nbsp;&nbsp;&nbsp;A ipak", nastavi on, "želeo bih da jedan trenutak, pre no što kamenje padne, razmislite. Vodalus je izgubio jednog uhodu. Tražiće sebi drugog. Jedne mirne noći, u ne tako dalekoj budućnosti, rekao bih, jedan nepoznati čovek doći će kod jednoga od vas. Sigurno je da će mnogo pričati..."
<BR>&nbsp;&nbsp;&nbsp;&nbsp;&nbsp;"Kao ti!" povika neko; nastade opšti smeh.
<BR>&nbsp;&nbsp;&nbsp;&nbsp;&nbsp;"Bolje nego ja - ja sam samo prosti rudar, kao što mnogi od vas znaju. Biće mnogo glatkog i uverljivog pričanja, trebalo je da kažem, a biće možda i nešto para. Pre nego što klimnete glavom takvom čoveku, setite se, eto to bih ja hteo, setite se ove Barnohove kuće, kako sad izgleda, sa ovim kamenim kockama na mestu gde bi trebalo da budu vrata. Pomislite da vaša kuća bude bez vrata i bez prozora, a vi unutra."
<BR>&nbsp;&nbsp;&nbsp;&nbsp;&nbsp;On nastavi. "Onda pomislite na ovo što ćete videti da Barnohu radimo kad bude izvučen. A kažem vam - naročito vama strancima - da će ovo danas biti samo početak. Biće još da se gleda na vašaru u Saltusu! Za te višednevne događaje zaposlili smo jednog od najboljih profesionalaca iz Nesusa! Gledaćete smaknuće bar dve osobe u formalnom stilu, odsecanjem glave jednim udarcem. Jedna od te dve osobe je žena, zato ćemo upotrebiti stolicu! A to je nešto što mnogi ljudi koji se hvale svojom umnošću i svojim kosmopolitskim obrazovanjem nisu nikad videli. A gledaćete i kako ovog čoveka", alkalde zastade da potapše dlanom kamene kocke, sada suncem obasjane, "ovog Barnoha vodi u smrt stručni vođa! Možda je Barnoh već probio neku rupicu na zidu. To oni često urade i zato on mene možda može čuti."
<BR>&nbsp;&nbsp;&nbsp;&nbsp;&nbsp;Pojačao je glas do vike. "Barnoše, ako možeš, sad se zakolji! Jer ako to ne uradiš, zažalićeš što nisi odavno umro od gladi!"
<BR>&nbsp;&nbsp;&nbsp;&nbsp;&nbsp;Jedan trenutak vladala je tišina. Ja sam bio na mukama zbog pomisli da ću uskoro morati da primenim našu Umetnost na jednom Vodalusovom sledbeniku. Alkalde je digao desnu ruku iznad glave, a onda ju je odsečnim gestom spustio. "Navalite, momci - srčano!"
<BR>&nbsp;&nbsp;&nbsp;&nbsp;&nbsp;Ona četvorica koja su donela probojac odbrojiše sebi jedan, dva, tri, kao da su se o tome unapred dogovorila, i potrčaše ka zazidanim vratima, ali izgubiše deo zaleta u trenutku kad su prednja dvojica morala da se popnu na stepenik. Balvan udari u kamen, proizvevšoi potmuli zvuk i nikakav drugi ishod.
<BR>&nbsp;&nbsp;&nbsp;&nbsp;&nbsp;"Dobro, momci", ponovi alkalde. "Da pokušamo ponovo. Pokažite im kakvi ljudi odrastaju u Saltusu."
<BR>&nbsp;&nbsp;&nbsp;&nbsp;&nbsp;Njih četvorica jurnuše opet. Pri ovom drugom pokušaju oni prednji savladaše stepenik veštije; kamene kocke uglavljene u vrata kao da uzdrhtaše pod udarcem, a iz maltera koji ih je spajao poče izlaziti fina prašina. Pridruži im se dobrovoljac iz gomile, krupna momčina sa crnom bradom, i sad u juriš pođoše sva petorica; tupi udar probojnog balvana nije zazvučao ništa glasnije, ali je bio praćen praskavim zvucima kao od lomljenja kostiju. "Još jedan", reče alkalde.
<BR>&nbsp;&nbsp;&nbsp;&nbsp;&nbsp;Tačno je rekao. Pri sledećem udaru pogođeni kamen ulete u kuću, ostavljajući rupu veliku kao ljudska glava. Posle toga probijači se više nisu trudili da hvataju zalet; preostalo kamenje su poizbijali tako što su balvan pokretali samo zamasima ruku. Najzad je otvor bio dovoljan da čovek kroz njega prođe.
<BR>&nbsp;&nbsp;&nbsp;&nbsp;&nbsp;Neko koga ranije nisam primetio doneo je buktinje, a jedan dečak odjuri u susednu kuću da ih pripali na kuhinjskoj vatri. Od tog dečaka ih uzeše ljudi naoružani batinama i piletama. Ispoljavajući veću hrabrost nego što sam mislio da je ima u tim lukavim očima, alkalde izvuče ispod košulje kratku batinu i uđe prvi. Mi gledaoci nagrnusmo za oružanima, a pošto smo Jonas i ja bili u prvom redu posmatrača, nas dvojica stigosmo tako reći istog trenutka do ulaza.
<BR>&nbsp;&nbsp;&nbsp;&nbsp;&nbsp;Vazduh unutra bio je ogavan, daleko gori nego što sam očekivao. Posvuda razlupani nameštaj, kao da je Barnoh pre dolaska zazidatelja zaključao sve svoje ormane i kovčege, a oni sve porazbijali da bi se dočepali njegovih stvari. Na osakaćenom stolu videh ostatke sveće koja je dogorela do samog drveta. Ljudi iza mene su se gurali da uđu, a ja, na svoje iznenađenje, otkrih da im uzvraćam gurajući ih unazad.
<BR>&nbsp;&nbsp;&nbsp;&nbsp;&nbsp;U zadnjem delu kuće nastade komešanje - koraci žurni i pometeni - nečiji povik - a onda visoki, neljudski vrisak.
<BR>&nbsp;&nbsp;&nbsp;&nbsp;&nbsp;"U'vatili ga!" uzviknu neko iza mene i ja začuh kako se ta vest onda prenosi onima napolju.
<BR>&nbsp;&nbsp;&nbsp;&nbsp;&nbsp;Jedan debeljuškasti čovek koji je mogao biti nekakav sitni posednik istrča iz mraka, držeći u jednoj ruci baklju, a u drugoj motku. "S puta! Napolje, svi vi! Izvode ga!"
<BR>&nbsp;&nbsp;&nbsp;&nbsp;&nbsp;Ne znam šta sam očekivao da vidim... Možda neko veoma prljavo stvorenje umršene kose. Umesto toga, ugledao sam duha. Nekada je Barnoh bio visok; ostao je visok, ali poguren i vrlo mršav, kože toliko blede da se činilo da svetluca kao sagnjilo drvo. Bio je ćelav, bez brade, bez dlaka; po podne toga dana čuo sam od njegovih stražara da je stekao običaj da sebi čupa dlake. Najgore od svega bile su njegove oči: ispupčene u prostor, činilo se slepe, a crne - kao mrak u dubini njegovih usta. Pre nego što je progovorio okrenuo sam glavu na drugu stranu, ali ipak sam znao da je glas njegov. "Biću slobodan", reče taj glas. "Vodalus! Doći će Vodalus!"
<BR>&nbsp;&nbsp;&nbsp;&nbsp;&nbsp;Kako sam tada poželeo da sam nikad nisam bio u zatvoru - jer njegov glas mi je vratio u sećanje sve one dane bez vazduha koje sam proveo čekajući u ublijeti ispod naše kule Matahine. Sanjao sam i ja tako o spasenju koje bi mi Vodalus doneo, sanjao sam o revoluciji koja bi zbrisala ovu izopačenu i životinjski smradnu epohu i ponovo uspostavila onu visoku, blistavu kulturu koja je nekad vladala na Urtu.
<BR>&nbsp;&nbsp;&nbsp;&nbsp;&nbsp;A bio sam spasen ne uplivom Vodalusa i njegove vojske iz senke, nego zalaganjem majstora Palaemona - nesumnjivo, i Drotea, i Rohea, i još nekih prijatelja - koji su ubedili bratiju da bi bilo suviše opasno ubiti me, a suviše sramotno poslati me pred sud.
<BR>&nbsp;&nbsp;&nbsp;&nbsp;&nbsp;Barnohu spas uopšte neće doći. Pržiću ga usijanim gvožđem ja, koji bi trebalo da budem njegov drug; lomiću ga na točku; konačno ću mu odseći glavu. Pokušah da kažem sebi da je on radio, možda, samo za novac; ali baš tad neki metalni predmet, sigurno čelična glava neke pilete, zveknu o kamen, a meni se učini da čujem kako zveči onaj novčić koji sam od Vodalusa dobio, kako je zazvečao kad sam ga ubacio u prostor ispod kamene podne ploče u onom ruševnom mauzoleju.
<BR>&nbsp;&nbsp;&nbsp;&nbsp;&nbsp;Ponekad, kad svu svoju pažnju usredsredimo na uspomene, naše oči, pošto ih ne vodimo, same izdvoje iz mase pojedinosti neki objekat i prikažu ga takvom jasnoćom koja nikad ne bi bila postignuta hotimičnim usredsređenjem. Tako se tad desilo meni. Iz cele plime lica koja su se borila za mesto pred ulazom u kuću, ja videh samo jedno lice, okrenuto nagore, obasjano suncem. Agijino.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
