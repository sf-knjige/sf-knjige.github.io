<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. BORN
<P>&nbsp;&nbsp;&nbsp;&nbsp;&nbsp;Te večeri Jonas i ja smo večerali sami u našoj sobi. Našao sam da je vrlo prijatno biti popularan kod gomile i poznat svima; ali i da je to zamorno; posle nekog vremena čoveku dosadi da odgovara na ista prostoumna pitanja ponovo i ponovo i da učtivo odbija pozive na piće.
<BR>&nbsp;&nbsp;&nbsp;&nbsp;&nbsp;Prethodno je bio i mali nesporazum sa alkaldeom u vezi sa naknadom koju je trebalo da primim za svoj rad, zato što sam ja mislio da treba da je dobijem, uz predujam u iznosu od jedne četvrtine ugovorenog novca koji sam primio čim sam sklopio dogovor, još i sav ostatak para za svakog pojedinog klijenta čim on bude mrtav, dok je alkaldeova namera bila, ili je bar tako on ustvrdio, da mi isplati sve tek kad i treći klijent bude pogubljen. Na tako nešto ja nikad ne bih pristao, a ponajmanje posle upozorenja dobijenog od zelenog čoveka (koje sam, iz odanosti prema Vodalusu, zadržao za sebe). Ali, kad sam zapretio da sledećeg popodneva neću nastupiti, dobio sam pare i sve je mirno rešeno.
<BR>&nbsp;&nbsp;&nbsp;&nbsp;&nbsp;Sad smo Jonas i ja sedeli nad poslužavnikom koji se pušio i bocom vina, vrata su bila zatvorena i zamandaljena, a krčmaru je bilo dato uputstvo da kaže da nisam tu. Bio bih sasvim opušten da me vino u vrču nije tako živo podsećalo na ono, mnogo bolje vino, koje je Jonas pronašao u našem bokalu za vodu prethodne večeri, pošto sam ja tajno razgledao Kandžu.
<BR>&nbsp;&nbsp;&nbsp;&nbsp;&nbsp;Mislim da me je Jonas posmatrao dok sam zurio u bledocrvenu tečnost; nalio je sebi jedan vrč i rekao: "Imaj svakako na umu činjenicu da nisi ti odgovoran za presude. Da nisi ti naišao, oni bi, pre ili kasnije, ipak bili pokažnjavani, a verovatno bi u manje stručnim rukama patili više."
<BR>&nbsp;&nbsp;&nbsp;&nbsp;&nbsp;Zapitah ga o čemu priča.
<BR>&nbsp;&nbsp;&nbsp;&nbsp;&nbsp;"Vidim da te muči... ovo što je bilo danas."
<BR>&nbsp;&nbsp;&nbsp;&nbsp;&nbsp;"A ja mislio da je prošlo dobro", rekoh.
<BR>&nbsp;&nbsp;&nbsp;&nbsp;&nbsp;"Znaš šta je oktopod rekao izlazeći iz sirenine postelje od morske trave: 'Ne osporavam ja tvoju veštinu - naprotiv. Ali izgledaš kao da bi ti malo razveseljavanja dobro došlo."
<BR>&nbsp;&nbsp;&nbsp;&nbsp;&nbsp;"Mi uvek, posle, budemo malo snuždeni. Majstor Palaemon je to uvek pominjao, a i moje iskustvo tako pokazuje. On je to nazvao čisto mehaničkom psihološkom funkcijom, što je meni tada zvučalo kao oksimoron, dok sad nisam siguran nije li ipak bio u pravu. Jesi li ti mogao da gledaš šta se događa, ili su ti davali previše raznih zaduženja?"
<BR>&nbsp;&nbsp;&nbsp;&nbsp;&nbsp;"Glavninu vremena sam proveo stojeći na stepenicama iza tebe."
<BR>&nbsp;&nbsp;&nbsp;&nbsp;&nbsp;"Znači da si imao dobar pregled, pa si, dakle, video kako je bilo - sve je pošlo glatko od trenutka kad smo odlučili da ne čekamo stolicu. Obavio sam ono za šta sam vešt i dobio pljesak za to i bio u središtu pažnje. Kasnije dođe osećanje malaksalosti. Majstor Palaemon je govorio o seti zbog dvora i seti zbog gomile, naime, da neki od nas potpadaju pod jednu, neki pod drugu, neki ni pod jednu, neki pod obe. Dakle, ja sam podložan seti zbog gomile; a što se tiče dvorske, valjda nikad neću dobiti priliku, u Traksu, da utvrdim kako stojim s njom."
<BR>&nbsp;&nbsp;&nbsp;&nbsp;&nbsp;"A ona se sastoji - u čemu?" Jonas je gledao dole u svoj vinski pehar.
<BR>&nbsp;&nbsp;&nbsp;&nbsp;&nbsp;"Ponekad mučitelj, recimo majstor u Citadeli, dođe u dodir sa aristokratima najveće uzvišenosti. Pretpostavimo da postoji neki izuzetno osetljiv zatvorenik za koga se veruje da poseduje važna obaveštenja. Verovatno je da će neki visoki zvaničnik biti upućen da prisustvuje saslušanju takvog zatvorenika. U mnogim slučajevima taj zvaničnik će biti čovek sa malo ili nimalo pređašnjeg iskustva u pogledu delikatnijih operacija; zato će on majstoru postavljati pitanja, možda mu i poveriti neke svoje strahove u vezi sa temperamentom ili zdravljem tog subjekta. Pod tim okolnostima mučitelj stiče utisak da je dospeo u središte događaja..."
<BR>&nbsp;&nbsp;&nbsp;&nbsp;&nbsp;"A onda se oseti izneveren kad sve bude gotovo. Da, čini mi se da to mogu shvatiti."
<BR>&nbsp;&nbsp;&nbsp;&nbsp;&nbsp;"Da li si ikad video jedno od onih sasvim loše izvedenih pogubljenja?"
<BR>&nbsp;&nbsp;&nbsp;&nbsp;&nbsp;"Nisam. Zar nećeš nimalo ovog mesa pojesti?"
<BR>&nbsp;&nbsp;&nbsp;&nbsp;&nbsp;"Nisam ni ja, ali sam o njima slušao i zato sam bio napet. Bilo je primera da se klijent otrgne i pobegne u gomilu. Pa onda da vrat bude presečen tek posle nekoliko udaraca. Ili mučitelj izgubi svako samopouzdanje, tako da nije u stanju da nastavi. Kad sam naskakivao na ovu platformu, nisam mogao znati neće li se i meni nešto od toga desiti. Da se desilo, mogao sam biti upropašćen za ceo život."
<BR>&nbsp;&nbsp;&nbsp;&nbsp;&nbsp;"'Ipak, to je strašan način da se zarađuje za život.' Tako je, bar, rekao trnoviti žbun svračku, znaš."
<BR>&nbsp;&nbsp;&nbsp;&nbsp;&nbsp;"Stvarno ne..." Zaćutao sam jer sam video da se nešto pomaklo na suprotnom kraju sobe. Prvo sam pomislio da je pacov, a ja pacove baš mrzim; premnogo sam video ugrizlih klijenata u ublijeti pod našom kulom.
<BR>&nbsp;&nbsp;&nbsp;&nbsp;&nbsp;"Šta je ono?"
<BR>&nbsp;&nbsp;&nbsp;&nbsp;&nbsp;"Nešto belo." Obiđoh oko stola da pogledam. "List hartije. Neko nam je ubacio pisamce pod vrata."
<BR>&nbsp;&nbsp;&nbsp;&nbsp;&nbsp;"Još jedna ženska željna da spava s tobom", reče Jonas. Do tog trenutka ja sam već podigao pismo. Bilo je uistinu napisano delikatnim ženskim rukopisom, nekim sivkastim mastilom, na pergamentu. Prinesoh ga sveći i počeh čitati:
<BR>
<BR>&nbsp;&nbsp;&nbsp;&nbsp;&nbsp;Najdraži Severijane, Od jednog od ovih dobrih ljudi koji mi pomažu doznala sam da si u selu Saltus, nedaleko odavde. To zvuči previše dobro da bi bilo istinito, ali sada moram otkriti da li možeš da mi oprostiš.
<BR>&nbsp;&nbsp;&nbsp;&nbsp;&nbsp;Kunem ti se da patnje koje si pretrpeo zbog mene nisu nastupile po mojoj volji. Od prvog trenutka želela sam sve da ti kažem, ali oni oko mene nisu hteli ni da čuju za to. Ocenili su da niko ne treba da sazna, osim onih koji moraju da znaju (što je značilo: niko osim njih) i najzad su mi otvoreno rekli da će, ako ih ne budem slušala u svemu, odustati od plana i ostaviti me da umrem. Znala sam da bi ti dao život za mene i zato sam se usudila da se nadam da bi se takođe opredelio, kad bi bio u prilici da se opredeljuješ, i da pretrpiš patnje radi mene. Oprosti mi.
<BR>&nbsp;&nbsp;&nbsp;&nbsp;&nbsp;Ali, evo, utekla sam i praktično sam slobodna - svoja sopstvena gospodarica, dokle god poštujem jednostavna i humana uputstva Oca Inirea. Zato ću ti ispričati sve, u nadi da ćeš mi ti, kad sve čuješ, uistinu oprostiti.
<BR>&nbsp;&nbsp;&nbsp;&nbsp;&nbsp;Znaš kako sam uhapšena. Setićeš se i koliko se tvoj majstor Gerlous brinuo za moju udobnost i koliko često je posećivao moju ćeliju da razgovara sa mnom, ili naređivao da budem izvedena pred njega da bi on i drugi majstori mogli da mi postavljaju pitanja. To je bilo zato što mu je moj pokrovitelj, dobri Otac Inire, naredio da dobro pazi na mene.
<BR>&nbsp;&nbsp;&nbsp;&nbsp;&nbsp;Kad je, najzad, postalo jasno da me autarh neće osloboditi, Otac Inire je sredio da to on učini. Ne znam čime je sve zaprećeno majstoru Gerlousu, niti šta mu je nuđeno kao mito. Ali dovoljno je učinjeno i on mi je, nekoliko dana pre moje smrti - ti si mislio da je smrt, najdraži Severijane - objasnio kako će stvar biti izvedena. Naravno da nije bilo dovoljno da samo budem puštena na slobodu. Morala sam biti oslobođena na takav način da za mnom ne krene nikakva potraga. Iz ovoga sledi da se morao stvoriti utisak da sam mrtva; ali majstor Gerlous je dobio uputstva da nikako ne dozvoli da umrem.
<BR>&nbsp;&nbsp;&nbsp;&nbsp;&nbsp;Sad ćeš se i sam dosetiti kako smo prosekli kroz ovaj zamršaj prepreka. Dogovoreno je da budem podvrgnuta dejstvu jedne sprave koja oštećuje samo iznutra, a majstor Gerlous ju je prethodno razoružao tako da mi nije mogla naneti nikakvu stvarnu štetu. Dogovoreno je da te zamolim, kad budeš verovao da sam u agoniji, za neko sredstvo kojim bih okončala svoj nesretni život. Sve je prošlo po planu. Ti si doneo nož, ja sam se malo zasekla po ruci, čučnula pored vrata da bi nešto krvi iscurelo napolje, onda sam razmazala krv po grlu i bacila se preko kreveta da bi me ti video kad zaviriš u moj zatvor.
<BR>&nbsp;&nbsp;&nbsp;&nbsp;&nbsp;Da li si gledao? Ležala sam mirna kao smrt. Oči su mi bile sklopljene, ali kad si me video učinilo mi se da osećam tvoj bol. Malo je nedostajalo pa da zaplačem, sećam se koliko sam se plašila da ćeš videti da mi naviru suze. Najzad sam čula tvoje korake, previla ruku i oprala lice i vrat. Posle nekog vremena došao je majstor Gerlous i odveo me. Oprosti mi.
<BR>&nbsp;&nbsp;&nbsp;&nbsp;&nbsp;Sada bih želela opet da te vidim, a ako Otac Inire isposluje oproštaj za mene, što je svečano obećao da će učiniti, neće biti razloga da se ikad više rastajemo. Ali dođi odmah kod mene - čekam njegovog glasnika, a ako glasnik stigne, moraću da poletim u Kuću apsoluta da se bacim pred noge autarha, čije ime neka bude triput blagosiljani melem na oprženim čelima njegovih robova.
<BR>&nbsp;&nbsp;&nbsp;&nbsp;&nbsp;Ne govori nikome o ovome, nego kreni na severoistok od Saltusa i idi sve dok ne naiđeš na potok koji krivudavo teče ka Đolu. Idi uzvodno njegovom obalom i videćeš da izvire iz ulaza u jedan rudnik.
<BR>&nbsp;&nbsp;&nbsp;&nbsp;&nbsp;Ovde ti moram preneti jednu vrlo ozbiljnu tajnu, koju nipošto ne smeš otkriti drugima. Taj rudnik je jedna od autarhovih riznica i on tu drži velike zalihe metalnog novca, dragocenog metala u polugama i dragog kamenja za slučaj da jednog dana bude oteran sa Feniksovog prestola. To mesto čuvaju izvesne sluge Oca Inirea, ali njih ne treba da se plašiš. Dobili su uputstva da me slušaju, a ja sam im rekla o tebi i naredila im da te ne zaustavljaju, nego da te puste da uđeš slobodno. Uđi, dakle, u rudnik i idi uzvodno do kraja, do mesta gde voda izbija iz kamena. Tu te čekam i tu pišem, u nadi da ćeš oprostiti svojoj
<BR>&nbsp;&nbsp;&nbsp;&nbsp;&nbsp;Tekli
<BR>
<BR>&nbsp;&nbsp;&nbsp;&nbsp;&nbsp;Ne mogu opisati plimu radosti koja me je obuzela dok sam čitao, i to ne samo jednom, ovo pismo. Jonas, koji je video moje lice, u prvi mah je skočio iz stolice - mislim da mu se učinilo da ću se onesvestiti - ali je onda ustuknuo kao od ludaka. Kad sam najzad presavio pismo i stavio ga u jahačku torbicu, nije ništa pitao (jer Jonas je bio pravi prijatelj) nego je samo svojim izgledom pokazao da je spreman da mi pomogne.
<BR>&nbsp;&nbsp;&nbsp;&nbsp;&nbsp;"Potrebna mi je tvoja kobila", rekoh. "Mogu li je uzeti?"
<BR>&nbsp;&nbsp;&nbsp;&nbsp;&nbsp;"Vrlo rado. Ali..."
<BR>&nbsp;&nbsp;&nbsp;&nbsp;&nbsp;Već sam skidao rezu s vratiju. "Ne možeš sa mnom. Ako sve prođe dobro, postaraću se da ti bude vraćena."
<BR>&nbsp;&nbsp;&nbsp;&nbsp;&nbsp;Dok sam jurio niz stepenište i preko dvorišta, to pismo je u mom umu progovaralo glasom same Tekle; i dok sam stigao do ulaza u štalu, postao sam zaista ludak. Pogledom sam potražio Jonasovu meričipu, ali umesto nje ugledah ispred sebe velikog ata, destrijera, čija su leđa bila na većoj visini nego moje oči. Nisam imao nikakvu predstavu ko je mogao jahati takvu životinju u ovom mirnom selu, niti me je to zanimalo. Bez trenutka oklevanja bacio sam se na njegova leđa, potegao Terminus Est i jednim zamahom presekao uzde kojima je at bio vezan.
<BR>&nbsp;&nbsp;&nbsp;&nbsp;&nbsp;Boljeg konja nikad nisam video. U jednom skoku našao se van štale, u drugom - na seoskoj ulici. Tokom jednog daha vremena pobojao sam se da bi se mogao spotaknuti o neki šatorski konopac, ali destrijer je imao noge pouzdane kao u plesača. Ulica je vodila istočno, ka reci; čim prođosmo kuće, poterah ga levo. Preskočio je preko jednog zida kao što bi neki dečko preko štapa i poneo me punim galopom preko neke livade na kojoj su bikovi dizali rogove na zelenoj mesečini.
<BR>&nbsp;&nbsp;&nbsp;&nbsp;&nbsp;Nisam ni sad neki veliki jahač, a tad sam to još manje bio. Mislim da bih i pored visokog sedla pao sa leđa neke lošije životinje pre nego što bismo prešli prvu milju; ali moj ukradeni at se, čak i pri tako velikoj brzini, kretao glatko kao senka. A kao senka smo i morali izgledati, on sa svojom crnom kožom, ja u fuliginskom ogrtaču. Nije usporio sve dok nismo pregazili potok pomenut u pismu. Tad sam ga usporio - delimično potezanjem uzdi, ali više govorom, koji je on slušao kao što brat sluša. Nije postojala staza ni levo ni desno od potoka i nismo mnogo odmakli, a pred nama se našlo, duž obe obale, mnogo drveća; uveo sam ga tada u sam potok (iako se tome opirao), pa smo nastavili da napredujemo uz penušave brzake kao čovek koji se penje uz stepenice i da preplivavamo duboka jezerca.
<BR>&nbsp;&nbsp;&nbsp;&nbsp;&nbsp;Više od jedne smene vremena gazili smo kroz taj potok, kroz šumu veoma sličnu onoj kroz koju smo Jonas i ja prošli kad smo na kapiji Sažalnici bili razdvojeni od Dorkas, dr Talosa i ostalih. Onda obale počeše postajati uzdignutije i neravnije, a drveće manje i krivlje. Počesmo nailaziti i na stene u koritu potoka; po njihovim četvrtastim uglovima znao sam da su delo ljudskih ruku i da smo u oblasti gde se nalaze rudnici, a da su ispod nas razvaline nekog velikog grada. Put nam je bio strmiji, a moj at je, i pored svojih izvanrednih osobina, povremeno posrtao na klizavom kamenju, tako da sam morao sjahati i voditi ga. Ovim načinom prođosmo kroz niz malih, snenih udubina: svaka je bila tamna, u senci svojih visokih strana, ali svaka i posuta pegama zelene mesečine i u svakoj su odzvanjali zvuci vode - samo vode, nikakvi drugi. Oko tih zvukova bila je optočena tišina.
<BR>&nbsp;&nbsp;&nbsp;&nbsp;&nbsp;Najzad uđosmo u udolinu manju i užu od svih dotadašnjih; a na njenom kraju, približno lanac daleko od mesta gde se mesečina slivala na jednu golu strminu, videh mračni otvor. Odatle je potok izbijao, navirući kao pljuvačka sa usana nekog okamenjenog titana. Nađoh jedno mestašce pokraj vode dovoljno ravno da moj at na njemu stoji i snađoh se da ga tu nekako vežem, učvorujući ostatke njegovih uzdi oko jednog patuljastog drveta.
<BR>&nbsp;&nbsp;&nbsp;&nbsp;&nbsp;U prošlosti je tu, svakako, postojala drvena skela kojom se čovek mogao popeti do rudnika, ali istrunula je i nestala odavno. Iako je, na mesečini, uspon izgledao nemoguć, uspeo sam da pronađem nekoliko oslonaca u prastarom zidu i da se uz njega, s jedne strane padajućeg mlaza vode, popnem.
<BR>&nbsp;&nbsp;&nbsp;&nbsp;&nbsp;Kad sam već zavukao ruke u otvor, čuo sam, ili mi se učinilo da sam čuo, neki zvuk iz udoline iza mene. Zastao sam i osvrnuo se da pogledam. Huka vode bila je takva da bi nadjačala svaku drugu buku osim zova trube ili kakve eksplozije, pa je i ovu buku iza mene nadjačala, a ipak, nešto sam osetio - možda zvuk kamena koji je o kamen udario, ili pljusak nečega po vodi.
<BR>&nbsp;&nbsp;&nbsp;&nbsp;&nbsp;Udolina je izgedala mirno i tiho. Onda videh kako se moj destrijer pomiče i kako njegova ponosita glava i napred načuljene uši izlaze za trenutak na svetlost. Zaključih da sam to samo čuo udar njegovih čelikom potkovanih kopita po steni, jer je topotao nezadovoljan što je tako tesno privezan. Uvukoh i telo u ulaz rudnika i učinivši to (kao što sam kasnije doznao) spasoh sebi život.
<BR>&nbsp;&nbsp;&nbsp;&nbsp;&nbsp;Čovek iole pametan, krećući kao ja i znajući da mora da uđe u jedno takvo mesto, poneo bi fenjer i obilnu zalihu sveća. A ja sam bio toliko izluđen pomišlju da je Tekla još živa, da nisam imao ništa takvo. Zato sam se pomicao malo pomalo napred, kroz mrak, i nisam ni desetak koraka prešao, a mesečina iz doline sasvim je nestala iza mene. Čizme su mi bile u potoku, pa sam hodao isto kao maločas dok sam vodio ata uz taj potok. Terminus Est mi je bio okačen preko levog ramena; nisam se plašio da bi se vrh mača mogao pokvasiti u potoku, jer je svod tunela bio tako nizak da sam hodao presamićen. Išao sam dugo na taj način, neprestano u strahu da sam pogrešio odredište, da me Tekla čeka na nekom drugom mestu i da će čekati uzalud.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
