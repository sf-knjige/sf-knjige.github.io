<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. TEKLA
<P>&nbsp;&nbsp;&nbsp;&nbsp;&nbsp;Sedeli smo, činilo mi se, dugo (mada je, zapravo, prošlo, svi su izgledi, samo nekoliko trenutaka), a onda više nisam mogao podneti svoja osećanja. Otišao sam do ruba potoka i tamo klečeći na mekoj zemlji ispovraćao obrok koji sam pojeo sa Vodalusom; kad više nije imalo šta da izlazi, ostao sam tako drhteći i povremeno se opet prepuštajući grčevima i napinjanjima kao da povraćam. Ispirao sam lice i usta, a hladna, bistra voda odnosila je ono što sam ispovraćao - vino i polusvareno meso.
<BR>&nbsp;&nbsp;&nbsp;&nbsp;&nbsp;Kad sam, konačno, bio sposoban da ustanem, vratio sam se do Jonasa i rekao: "Moramo ići."
<BR>&nbsp;&nbsp;&nbsp;&nbsp;&nbsp;Pogledao me je kao da me sažaljeva; pretpostavljam da je prema meni osećao upravo to. "Vodalusovi borci su svuda oko nas."
<BR>&nbsp;&nbsp;&nbsp;&nbsp;&nbsp;"Vidim da ti nije pozlilo kao meni. Ali čuo si ko su im saveznici. Možda je Huniald lagao."
<BR>&nbsp;&nbsp;&nbsp;&nbsp;&nbsp;"Čuo sam hod naših stražara između drveća - nisu oni baš tako tihi. Imaš svoj mač, Severijane, a ja nož, ali Vodalusovi ljudi će imati lukove. Imala ih je većina onih koji su sa nama sedeli za stolom. Možemo pokušati da se krijemo između stabala kao drekavci..."
<BR>&nbsp;&nbsp;&nbsp;&nbsp;&nbsp;Shvatio sam šta hoće da kaže i rekao: "A drekavce ubijaju svaki dan."
<BR>&nbsp;&nbsp;&nbsp;&nbsp;&nbsp;"Međutim, niko ih ne lovi noću. Biće mrak u roku od jedne smene ili manje."
<BR>&nbsp;&nbsp;&nbsp;&nbsp;&nbsp;"Poći ćeš sa mnom ako budemo do tad čekali?" Pružio sam šaku ka njemu.
<BR>&nbsp;&nbsp;&nbsp;&nbsp;&nbsp;Jonas ju je stisnuo. "Severijane, jadni moj prijatelju, rekao si mi da si svojevremeno video Vodalusa - i ovu šatlenu Teu i još jednog čoveka - pokraj oskvrnjenog groba. Zar nisi znao šta su nameravali da urade sa onim što su odatle izneli?"
<BR>&nbsp;&nbsp;&nbsp;&nbsp;&nbsp;Dakako da sam i onda znao, ali to mi je tad bilo daleko i prividno nebitno znanje. Sad sam shvatio da nemam šta da kažem, zapravo da nemam praktično nikakvu misao izvan nade da će noć pasti brzo.
<BR>&nbsp;&nbsp;&nbsp;&nbsp;&nbsp;Još brže dođoše ljudi koje je Vodalus poslao po nas: četiri grubijana, koji su mogli biti seljaci i koji su bili naoružani berdišama, u pratnji petog, koji je u sebi imao nešto armigersko i nosio laki oficirski mač, "spadrun". Možda su ti ljudi bili prisutni, a možda i nisu, u onoj gomili oko vladarske platforme kad smo nas dvojica došli; u svakom slučaju, činilo se da su rešeni da ne rizikuju nimalo. Opkolili su nas držeći oružje u pripravnosti ispred sebe, iako su nas istovremeno pozdravljali kao prijatelje i saborce. Jonas se držao najhrabrije što je uopšte bilo moguće, glumio je vedrinu, ćaskao sa njima dok su nas sprovodili šumskim stazama; a ja nisam bio sposoban da razmišljam ni o čemu osim o predstojećoj patnji, pa sam hodao kao da idem da prisustvujem uništenju sveta.
<BR>&nbsp;&nbsp;&nbsp;&nbsp;&nbsp;Dok smo išli, Urt je okrenuo lice od sunca. Nije se primećivalo da svetlost zvezda ijednim svojim zračkom prodire kroz mase lišća, ali naši vodiči su tako dobro znali put da su jedva nešto malo usporili. Mene je pri svakom koraku nanovo obuzimala želja da pitam da li ćemo biti prisiljeni da učestvujemo u tom jelu na koje smo vođeni, ali sam, i ne pitajući, dobro znao da bi odbijanje - pa čak i držanje kao da u sebi osećam želju da odbijem - dovelo do potpunog gubitka Vodalusovog poverenja u mene, zbog čega bi bila ugrožena moja sloboda, a možda i moj život.
<BR>&nbsp;&nbsp;&nbsp;&nbsp;&nbsp;Ta petorica stražara, koja su na Jonasove šale i pitanja u početku odgovarala samo škrto i nevoljno, postepeno su postajala sve veselija, dok sam ja tonuo u sve gore očajanje; brbljali su kao da idu na kakvu pijanku ili u javnu kuću. Međutim, iako sam u njihovim glasovima razabirao tonove željnog iščekivanja, njihove pošalice su mi bile nerazumljive kao razvratničke priče malom detetu: "Oćeš daleko ovog puta? Oćeš se opet udaviš?" (To je pitao čovek na začelju naše grupe, bestelesni glas u tami.)
<BR>&nbsp;&nbsp;&nbsp;&nbsp;&nbsp;"Erebusa mi, ovog puta ću da potonem tako duboko da me nećete videti do zime."
<BR>&nbsp;&nbsp;&nbsp;&nbsp;&nbsp;Glas koji prepoznah kao armigerov reče: "Da l' ju je iko od vas već video?" Dok su glasovi ostalih zvučali samo hvalisavo, u ovom glasu je, iza tih jednostavnih reči, postojala glad neke posebne vrste, kavu nikada ranije nisam čuo. Takvim tonom bi neki izgubljeni putnik mogao postaviti pitanje o svom domu.
<BR>&nbsp;&nbsp;&nbsp;&nbsp;&nbsp;"Niko, Valdgrejve."
<BR>&nbsp;&nbsp;&nbsp;&nbsp;&nbsp;(Jedan od ostalih glasova.) "Alkmund kaže da je dobra, ni suviše mlada ni suviše stara."
<BR>&nbsp;&nbsp;&nbsp;&nbsp;&nbsp;"Nadam se da nije još jedna tribada."
<BR>&nbsp;&nbsp;&nbsp;&nbsp;&nbsp;"Pa ne..."
<BR>&nbsp;&nbsp;&nbsp;&nbsp;&nbsp;Taj glas je umukao, ili sam, možda, ja samo prestao da ga slušam. Jer ugledao sam svetlucanje između drveća.
<BR>&nbsp;&nbsp;&nbsp;&nbsp;&nbsp;Posle nekoliko koraka počeh razaznavati buktinje; začuh zvuk mnogih glasova. Neko ispred nas oglasio se pozivom da stanemo, a armiger je krenuo napred i tiho saopštio lozinku.
<BR>&nbsp;&nbsp;&nbsp;&nbsp;&nbsp;Nedugo potom sedeo sam na stolici, koja je počivala na mekom sloju lišća i truleži kojim je šumsko tlo bilo prekriveno. Desno od mene sedeo je Jonas, dok je niska, izrezbarena stolica levo od mene bila prazna. Onaj armiger zauzeo je mesto desno od Jonasa, dok su se ostali prisutni (maltene kao da su samo čekali da naša grupa stigne) rasporedili u krug u čijem je središtu visila, okačena o grane drveća, jedna dimljiva svetiljka narandžaste boje.
<BR>&nbsp;&nbsp;&nbsp;&nbsp;&nbsp;Bila je prisutna jedva trećina onih koji su ranije učestvovali u audijenciji na onom proplanku, ali meni se, na osnovu njihove odeće i oružja, činilo da su to odabrani ljudi - oni sa najvišim činovima i uz njih, možda, neki favorizovani borbeni kadrovi. Bilo je čitiri ili pet puta više muškaraca nego žena; ali su žene izgledale ratoborno koliko i muškarci i možda čak i željnije da gozba počne.
<BR>&nbsp;&nbsp;&nbsp;&nbsp;&nbsp;Neko vreme smo proveli u čekanju, a onda je Vodalus dramatično iskoračio iz tame i ušao u krug. Svi prisutni su ustali, a kad se on sručio u izrezbarenu stolicu pokraj mene, ponovo seli.
<BR>&nbsp;&nbsp;&nbsp;&nbsp;&nbsp;Tako reći istog trenutka pojavio se čovek u livreji poslužitelja višeg ranga u nekoj otmenoj aristokratskoj kući; taj čovek je ušao u središte kruga i stao pod narandžasto svetlo. Nosio je poslužavnik na kome su bili jedna velika boca, jedna mala i jedna kristalna čaša nalik na pehar. Uzdigao se žamor - sačinjen, pomislio sam, ne od reči, nego od stotinu malih zvukova zadovoljstva, od ubrzanog disanja, od oblizivanja usana. Čovek sa poslužavnikom stajao je nepomično sve dok ti zvuci nisi sasvim prestali, a onda je odmerenim korakom krenuo ka Vodalusu.
<BR>&nbsp;&nbsp;&nbsp;&nbsp;&nbsp;Iza mene gugutavi Tein glas reče: "Onaj alzabo, o kome sam ti govorila, nalazi se u mojoj boci. U drugoj je jedna mešavina trava koja smiruje stomak. Popij jedan gutljaj smeše."
<BR>&nbsp;&nbsp;&nbsp;&nbsp;&nbsp;Vodalus se okrenuo i pogledao Teu iznenađeno.
<BR>&nbsp;&nbsp;&nbsp;&nbsp;&nbsp;Ušla je u krug, prošavši između Jonasa i mene, zatim je prošla i između Vodalusa i čoveka sa poslužavnikom i najzad sela levo od Vodalusa. Vodalus se nagnuo ka njoj i činilo se da se sprema da progovori, ali onaj sa poslužavnikom je počeo sipati sadržinu jedne, pa druge boce u čaše i tu ih mešati; Vodalus je, izgleda, ocenio da trenutak nije pogodan za priču i nije rekao ništa.
<BR>&nbsp;&nbsp;&nbsp;&nbsp;&nbsp;Kružnim pokretanjem poslužavnika postignuto je da se mešavina u čaši blago zavrti. "Vrlo dobro", reče Vodalus. Obema šakama digao je čašu sa posužavnika, prineo je usnama, zatim dodao meni. "Kao što ti dvorkinja reče, moraš popiti jedan pun gutljaj. Ako uzmeš manje, biće nedovoljno, pa se zajedničko doživljavanje neće dogoditi. Ako uzmeš više, u tome za tebe neće biti nikakve koristi, što znači da će ova materija, koja je veoma skupocena, biti zalud trošena."
<BR>&nbsp;&nbsp;&nbsp;&nbsp;&nbsp;Iz čaše sam otpio u skladu sa tim uputstvom. Smeša je bila gorka kao pelen i nekako hladna i smradna - podsetila me je na jedan davni zimski dan kad mi je bilo naređeno da očistim kanalizacionu cev koja odvodi otpadne materije iz prostorija gde obitavaju kalfe. U jednom trenutku sam pomislio da će mi želudac krenuti u grlo kao maločas pokraj potoka, mada, zapravo, u želucu više nisam imao ničeg što bih mogao povratiti. Zagrcnuo sam se, progutao i dodao čašu Jonasu, a onda otkrio da mi se u ustima naglo pojačalo lučenje pljuvačke.
<BR>&nbsp;&nbsp;&nbsp;&nbsp;&nbsp;Jonas se namučio koliko i ja, pa i više, ali je najzad uspeo i dao čašu dalje, tome Valdgrejvu koji je nedavno komandovao našim stražarima. Potom sam gledao kako čaša polagano obilazi krug. U njoj je bilo dovoljno za desetak ispijanja; kad se ispraznila, čovek u livreji je obrisao rub, još jednom je napunio iz boca na poslužavniku i pustio je opet u krug.
<BR>&nbsp;&nbsp;&nbsp;&nbsp;&nbsp;Ja sam imao utisak da on postupno gubi čvrsto obličje, ono koje po prirodi stvari pripada zaokrugljenom predmetu, i da postaje samo obris, obojena prilika izrezana testerom iz drvene ploče. Podsetilo me je to na marionete koje sam u snu video one noći kad sam spavao u istom krevetu gde i Boldanders.
<BR>&nbsp;&nbsp;&nbsp;&nbsp;&nbsp;I krug u kome smo sedeli dobio je za mene - iako sam znao da je tu trideset ili četrdeset stvarnih osoba - izgled kao da je od hartije izrezan pa savijen; kao kruna za dečju igru. Normalni su bili Vodalus, levo od mene, i Jonas, desno; ali je već agramer izgledao upola slika kao na platnu, a isto tako i Tea.
<BR>&nbsp;&nbsp;&nbsp;&nbsp;&nbsp;Dok joj je livrejisani prilazio, Vodalus je ustao i, krećući se tako lako kao da ga nosi noćni povetarac, zaplovio ka narandžastoj lanterni. U tom oranž svetlu izgledao je dalek, no ipak sam njegov pogled osećao onako kako čovek oseća vrelinu iz gorionika u kome se priprema usijano gvožđe.
<BR>&nbsp;&nbsp;&nbsp;&nbsp;&nbsp;"Postoji zakletva koja se polaže pre deljenja", reče on, a drveće iznad nas se saglasi svečanim klimanjem grana. "Kunete li se, drugim životom koji ćete primiti, da nikada nećete izdati ove ovde okupljene? I da ćete svojom slobodnom voljom priznavati, bez oklevanja i bez obzira, pa makar to i u smrt vodilo, Vodalusa kao svoga izabranog vođu?"
<BR>&nbsp;&nbsp;&nbsp;&nbsp;&nbsp;Pokušao sam da klimnem glavom istovremeno kad i drveće, ali je to izgledalo nekako nedovoljno, pa sam izgovorio: "Saglašavam se", a Jonas dodade: "Da".
<BR>&nbsp;&nbsp;&nbsp;&nbsp;&nbsp;"I da ćete, baš kao i Vodalusa, poslušati bilo koju osobu koju Vodalus postavi da vam bude nadređena?"
<BR>&nbsp;&nbsp;&nbsp;&nbsp;&nbsp;"Da".
<BR>&nbsp;&nbsp;&nbsp;&nbsp;&nbsp;"Da".
<BR>&nbsp;&nbsp;&nbsp;&nbsp;&nbsp;"I da će vama ova zakletva biti iznad svih drugih zakletvi, bez obzira na to jesu li položene pre ili posle ove?"
<BR>&nbsp;&nbsp;&nbsp;&nbsp;&nbsp;"Biće", reče Jonas.
<BR>&nbsp;&nbsp;&nbsp;&nbsp;&nbsp;"Da", rekoh.
<BR>&nbsp;&nbsp;&nbsp;&nbsp;&nbsp;Povetarac je prestao, kao da je neki neumireni duh do sada pohodio ovaj skup, pa iznenada iščezao. Vodalus se još jednom našao na stolici pokraj mene. Nagnuo se ka meni. Ako je, možda, reči izgovarao smrljano, ja to nisam primetio, ali nešto u njegovim očima mi je kazalo da je i on podlegao uticaju alzaboa, možda jednako duboko kao ja.
<BR>&nbsp;&nbsp;&nbsp;&nbsp;&nbsp;"Učenjak nisam", reče on, "ali znam da je rečeno da se najuzvišeniji ciljevi često ostvaruju najprizemnijim sredstvima. Nacije se ujedinjuju trgovinom; kad se prave oltari i relikvijari, divna slonovača i retko drvo se spoje pomoću iskuvanih otpadaka dobijenih od tela niščih životinja; muškarci i žene se spajaju pomoću organa za izbacivanje suvišnih materija. Tako se spajamo i mi - ti i ja. Tako ćemo obojica biti spojeni, kroz koji trenutak, sa jednom sestrom smrtnicom koja će opet poživeti - i to, tokom nekog vremena, snažno poživeti - u nama, zahvaljujući soku koji je isceđen iz žlezde jedne od najogavnijih zveri. Tako i cveće izrasta iz đubreta."
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;"Ovome su nas naučili naši saveznici, oni koji čekaju da čovek bude još jednom pročišćen i spreman da se sjedini s njima u osvajanju svemira. Životinju su doneli drugi, koji su mislili da je koriste za izvesne gnusne svrhe, a da se to ne dozna. Ovo ti napominjem zato što, kad odeš u Kuću apsoluta, lako možeš sresti njih, te druge, koje običan narod naziva imenima 'degenerici' ili 'kakogeni', a kulturni ljudi imenima 'ekstrasolarijanci' ili 'Hijeroduli'. Moraš dobro paziti da nikako ne privučeš njihovu pažnju na sebe, jer ako te oni budu pažljivo posmatrali, po izvesnim znacima će uočiti da si koristio alzabo."
<BR>&nbsp;&nbsp;&nbsp;&nbsp;&nbsp;"U Kuću apsoluta?" Ta misao je, doduše samo na tren, raspršila maglu droge.
<BR>&nbsp;&nbsp;&nbsp;&nbsp;&nbsp;"I te kako. Tamo imam jednog drugara kome moram preneti izvesna uputstva, a saznao sam da će jedna glumačka družina, kojoj si svojevremeno pripadao, biti kroz nekoliko dana puštena u Kuću apsoluta i da će tamo ostati jedan tiasus. Opet ćeš se toj družini pridružiti, pa ćeš tu priliku iskoristiti da uručiš ovo što ću ti sad dati" - on poče da traži nešto unutar svoje tunike - "osobi koja će ti kazati: 'Pelagijska argosija ugleda kopno'. A ako ti on da ikakvu uzvratnu poruku, možeš je poveriti osobi, pa ma ko to bio, koja ti kaže: 'Ja sam iz kvercinske penetralije'."
<BR>&nbsp;&nbsp;&nbsp;&nbsp;&nbsp;"Vladaoče", rekoh, "sve mi pliva u glavi." (Onda, lažući.) "Te reči ne mogu da zapamtim - evo, već sam ih sasvim zaboravio. Da li ste vi to rekli da će Dorkas i ona druga biti u Kući apsoluta?"
<BR>&nbsp;&nbsp;&nbsp;&nbsp;&nbsp;Vodalus mi je utisnuo u šaku neki sitan predmet povijenog oblika koji nije bio nož, iako je imao neke sličnosti sa nožem. Zagledao sam ga: bilo je to ocilo, kojim se udara o kremen da se ukreše vatra. "Pamtićeš ti", reče on. "A svoju zakletvu meni nećeš nikada zaboraviti. Mnogi od ovih koje vidiš došli su, svojevremeno, verujući da će im to biti jedini dolazak."
<BR>&nbsp;&nbsp;&nbsp;&nbsp;&nbsp;"Ali, gospodine, Kuća apsoluta..."
<BR>&nbsp;&nbsp;&nbsp;&nbsp;&nbsp;Flautaste note upange začule su se među drvećem, iza najudaljenijeg dela kruga.
<BR>&nbsp;&nbsp;&nbsp;&nbsp;&nbsp;"Moram uskoro da pođem, nevestu da pratim, ali ne boj se. Pre izvesnog vremena sreo si jednog mog jazavca..."
<BR>&nbsp;&nbsp;&nbsp;&nbsp;&nbsp;"Hildegrina! Gospodine, ne razumem ništa."
<BR>&nbsp;&nbsp;&nbsp;&nbsp;&nbsp;"Da, on koristi i to ime, kao i druga. Kad je video mučitelja tako daleko od Citadele i još čuo da on govori o meni - zaključio je da je to tako neuobičajeno, da se isplati poslati ljude da te prate i posmatraju, iako pojma nije imao da si ti mene spasao one noći. Na nesreću, posmatrači su te izgubili kod Zida. Posle toga su pratili kretanje tvoje putujuće glumačke grupe, u nadi da ćeš joj se ti vratiti. Pretpostavio sam da bi jedan izgnanik mogao odlučiti da pređe na našu stranu i radi toga poštedeti mog jadnog Barnoha dovoljno dugo da ga mi oslobodimo. Prošle noći odjahao sam ja lično u Saltus, da razgovaram s tobom, ali šta sam postigao - ukradoše mi ata, a ishoda nikakvih. Prema tome, bilo je potrebno, danas, da te uhvatimo ma kojim sredstvima da bismo te sprečili da svoju veštinu primeniš na mom sluzi. Ali još sam se nadao da bi ti mogao postati pristalica naše stvari, pa sam zato dao uputstva mojim ljudima, koje sam po tebe poslao, da te dovedu živog preda me. To me je koštalo trojice, a dobio sam dvojicu. Sad je pitanje da li će ta dvojica vredeti više nego ona trojica."
<BR>&nbsp;&nbsp;&nbsp;&nbsp;&nbsp;Vodalus je tada ustao, pomalo nesigurno; zahvalio sam svetoj Katarini što nisam morao i ja da ustajem, jer bio sam siguran da me noge ne bi držale. Između stabala je, uz cvrkut upange, plovilo nešto mutno, belo, dvaput više od čoveka. Svi izviše vratove da tamo pogledaju, a Vodalus polako zaplovi toj stvari u susret. Preko njegove prazne stolice nagnula se Tea da mi nešto kaže: "Divna je, zar ne? Postigli su čuda."
<BR>&nbsp;&nbsp;&nbsp;&nbsp;&nbsp;Bila je to neka žena, nameštena da sedi na srebrnoj nosiljci koju su na plećima nosila šestorica ljudi. Na tren sam pomislio da je to Tekla - toliko je ličila na nju, pri narandžastoj svetlosti. Onda sam shvati da će to, ipak, pre biti lutka Tekle, načinjena možda od voska.
<BR>&nbsp;&nbsp;&nbsp;&nbsp;&nbsp;"Priča se da je opasno", gugutala je Tea, "ako je čovek deljenu osobu poznavao još za života; spajanje zajedničkih uspomena može rastrojiti um. Ipak ću ja, koja sam je volela, rizikovati tu pometnju, a pošto sam, po tvom izgledu dok si o njoj govorio, znala da ćeš i ti isto želeti, Vodalusu ništa nisam rekla."
<BR>&nbsp;&nbsp;&nbsp;&nbsp;&nbsp;Vodalus je, dotle, posegnuo uvis da dodirne ruku te prilike, koju su već nosili kroz krug; sa njom je ušao i jedan slatki, nepogrešivi miris. Setio sam se onih zamorčića "agutija" koji su servirani na našim banketima povodom maskiranja: njihovog krzna od začinjenog kokosa i njihovih očiju od ušećerenog voća; odmah mi je bilo jasno da se preda mnom nalazi upravo takva kopija ljudskog bića, napravljena od pečenog mesa.
<BR>&nbsp;&nbsp;&nbsp;&nbsp;&nbsp;Uveren sam da bih u tom času poludeo da nije bilo alzaboa. Jer alzabo je stajao između mog opažanja i stvarnosti, kao div od izmaglice, div kroz koga je bilo moguće sve videti, a ništa ne usvojiti. Imao sam još jednog saveznika, takođe: svest koja je u meni rasla, izvesnost da će, ako se sad podvrgnem i progutam neki deo Tekline supstance, tragovi njenog uma, koji bi inače morali uskoro nestati raspadanjem, ući u mene i tako trajati, makar i u veoma razređenom stanju, dok mene ima.
<BR>&nbsp;&nbsp;&nbsp;&nbsp;&nbsp;Podvrgavanje je nastupilo. Ono što sam se pripremao da učinim nije mi više izgledalo ni gadno, ni zastrašujuće. Umesto toga, otvorih sve delove sebe Tekli, zaogrnuh suštinu svog bića dobrodošlicom. Dođe i želja, iz droge rođena, dođe ta glad koja se nikakvom drugom hranom ne može zadovoljiti; pogledah po krugu i videh tu istu glad na svakom licu.
<BR>&nbsp;&nbsp;&nbsp;&nbsp;&nbsp;Livrejisani sluga, koji je, verujem, pripadao još onom prvobitnom Vodalusovom domaćinstvu i zatim krenuo sa Vodalusom u izgnanstvo, sad se pridružio toj šestorici koji su Teklu uneli u krug, te im je pomogao da nosiljku spuste na zemlju. Tokom nekoliko dahova vremena njihova leđa su mi zaklonila vidik. Kad su se razmakli, nje više nije bilo; ništa nije ostalo, samo komadi mesa koji su se pušili od vreline, raspoređeni po nečemu što je ličilo na beli stolnjak.
<BR>&nbsp;&nbsp;&nbsp;&nbsp;&nbsp;Jeo sam i čekao, preklinjući za oproštaj. Ona je zaslužila najveličanstveniju grobnicu, neprocenjivo skupi mermer u izvrsnom skladu. Umesto toga, moraće biti sahranjena u mojoj mučiteljskoj radnoj sobi, u kojoj će pod biti oriban, a sprave napola sakrivene ispod venaca cveća. Noćni vazduh bio je prohladan, ali ja sam se znojio. Čekao sam da ona dođe, osećao sam kapljice kako se kotrljaju niz moja gola prsa, zurio u zemlju jer sam se plašio da ću je ugledati na licima drugih pre nego što osetim njeno prisustvo u sebi.
<BR>&nbsp;&nbsp;&nbsp;&nbsp;&nbsp;I upravo kad me je obuzelo očajanje - ona je bila tu, ispunjavajući me kao što melodija ispunjava kućicu. S njom sam bio, trčali smo pored Acisa kad smo bili deca. Znao sam onu drevnu vilu oko koje se, umesto odbrambenog jarka sa vodom, nalazi tamno jezero, znao sam šta se vidi kroz prašnjave prozore kulice-vidikovca na vrhu vile i ono tajno mesto u čudnovatom uglu između dve sobe, gde smo ostajali da čitamo u podne, uz sveću. Znao sam kako se živi na autarhovom dvoru, gde u dijamantnom peharu čeka otrov. Saznao sao kako je onome koji nikad nije video zatvorsku ćeliju niti osetio bič - kad dospe u ćeliju kod mučitelja; i šta je umiranje dokučio sam, i šta smrt.
<BR>&nbsp;&nbsp;&nbsp;&nbsp;&nbsp;Otkrih da sam joj značio više nego što sam ikada i naslutio, te najzad zaspah, a snovi su bili svi u njoj. I to ne samo uspomene - ne, ja sam uspomena u izobilju imao i ranije. Sad sam uzimao njene jadne, hladne šake u svoje, ali više nisam bio u dronjcima šegrta ili u fuliginu kalfe. Bili smo jedno, goli, srećni, čisti, i znali smo da nje više nema, a da ja još živim, ali se nismo borili ni protiv jedne od tih dveju činjenica, nego smo, uplićući svoje kose u jedno, čitali iz iste knjige, razgovarali i pevali o drugim stvarima.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
