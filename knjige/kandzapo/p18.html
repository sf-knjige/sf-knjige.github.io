<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. OGLEDALA
<P>&nbsp;&nbsp;&nbsp;&nbsp;&nbsp;Dok sam ovu dokonu priču čitao, bacao sam povremeno poglede ka Jonasu, ali na njegovom licu nikad ni najmanji treptaj nekog izraza nisam ugledao, iako nije spavao. Kad je priči došao kraj, rekao sam: "Pa nisam siguran da razumem zašto je student, videći crna jedra, zaključio da mu je sin mrtav. Crna su jedra bila i na onom brodu koji je div ljudožder njima slao, ali taj brod je stizao samo jednom godišnje, a te godine je već bio."
<BR>&nbsp;&nbsp;&nbsp;&nbsp;&nbsp;"A, znam", reče Jonas. U tonu njegovog glasa postojala je neka uravnjenost koju nisam ranije čuo.
<BR>&nbsp;&nbsp;&nbsp;&nbsp;&nbsp;"Hoćeš li kazati da znaš odgovore na ova pitanja?"
<BR>&nbsp;&nbsp;&nbsp;&nbsp;&nbsp;Ništa nije uzvratio, pa smo neko vreme sedeli ćuteći, ja sa knjižicom smeđe boje (koja mi je tako uporno prizivala uspomenu na Teklu i na večeri koje sam s njom podelio) zadržanom i sad kažiprstom u otvorenom položaju, a on leđima oslonjen na hladni zid zatvorske dvorane, dok su mu šake, jedna metalna, a druga od mesa, ležale levo i desno od tela kao dva zaboravljena predmeta.
<BR>&nbsp;&nbsp;&nbsp;&nbsp;&nbsp;Najzad se jedan glasić odvažio da kaže: "Ta priča je zacelo mnogo stara." Bila je to ona devojčica koja je za mene digla plafonsku ploču.
<BR>&nbsp;&nbsp;&nbsp;&nbsp;&nbsp;Toliko sam se brinuo za Jonasa, da sam na trenutak bio ljut na devojčicu što nas prekida, kad Jonas progunđa: "Jeste, priča je vrlo stara, a junak je bio kazao kralju, svom ocu, da će mornari, ako se budu u Atinu bez njega vraćali, doći sa crnim jedrima." Nisam siguran šta bi ta opaska mogla značiti, možda je to bio delirijum; ali pošto je to maltene poslednje što sam od Jonasa u životu čuo, smatram da je ispravno da te reči ovde zabeležim, kao što sam zabeležio i celu čudesnu priču koja je do tih reči dovela.
<BR>&nbsp;&nbsp;&nbsp;&nbsp;&nbsp;Neko vreme smo se i devojčica i ja trudili da ga ubedimo da opet progovori. Nije hteo, pa smo konačno digli ruke od toga. Ostatak dana sam proveo sedeći uz njega, a posle otprilike jedne smene vremena, Hetor (čija je malena zaliha pameti - tako sam tad pretpostavio - bila već istrošena u razgovoru sa zatvorenicima) došao je da nam se pridruži. Popričao sam sa Lomerom i Nikaretom, pa su oni sredili da Hetorovo spavalište bude na sasvim suprotnom kraju dvorane.
<BR>&nbsp;&nbsp;&nbsp;&nbsp;&nbsp;Nek priča ko šta hoće - istina je da svako od nas ponekad pati od nemirnih snova. Neki, ako ćemo pošteno, jedva nešto malo i odspavaju, mada ima i onih koji spavaju dugo, a posle tvrde da su bdeli. Neke ljude uznemiravaju neprestani snovi, a postoje i malobrojni srećnici kojima često nailaze snovi predivnih sadržina. Neki će ljudi reći i to da su svojevremeno imali nemirne snove, ali da su se od toga "izlečili", kao da je svest nekakva bolest - a možda i jeste.
<BR>&nbsp;&nbsp;&nbsp;&nbsp;&nbsp;Moj primer je sledeći: obično spavam bez snova vrednih pamćenja (mada sam i takve snove pokatkad imao, što će biti poznato čitaocu koji je sa mnom ovoliko daleko hodio) i ne budim se praktično nikad pre jutra. Ali te noći moji su se snovi toliko razlikovali od svoje uobičajene prirode, da se pitam da li je to uopšte bilo spavanje. Možda je posredi bilo neko drugo stanje koje se prikazivalo kao da je san, baš kao što se alzaboi, kad su pojeli izvesnu količinu ljudskog mesa, počnu držati kao da su ljudi.
<BR>&nbsp;&nbsp;&nbsp;&nbsp;&nbsp;Ako je to stanje nastupilo kao posledica prirodnih uzroka, onda ga pripisujemo spletu nesrećnih okolnosti. Ja, koji sam bio čitavog života sviknut na naporan rad i žestoko vežbanje, sad sam ceo dan proveo u zatvorenom prostoru bez ta dva elementa. Pričica iz smeđe knjige uticala je na moju maštu - koja je bila još više podstaknuta samom knjigom kao predmetom i njenom vezom sa Teklom i saznanjem da se nalazim između zidova Kuće apsoluta o kojoj sam tako mnogo slušao. Najzad, možda od svega najvažnije, moje su misli bile pritisnute brigom za Jonasa i osećanjem (koje je u meni tokom celog dana jačalo) da je to mesto kraj mojih putovanja; da do Traksa nikad stići neću; da se više nikad neću naći u društvu jadne Dorkas; da Kandžu ne samo što nikad neću vratiti vlasnicama nego nikad neću moći ni da je se otarasim; da je uistinu Inkreator, kome je vlasnik Kandže svojedobno služio, doneo odluku da ja, koji sam se nagledao tolikih zatvoreničkih smrti, sad moram da skončam kao zatvorenik.
<BR>&nbsp;&nbsp;&nbsp;&nbsp;&nbsp;Spavao sam, ako se to može snom nazvati, samo trenutak. Zahvatilo me je osećanje padanja; onaj grč, ono nagonsko krućenje žrtve bačene sa visokog prozora, poče da trese sve moje udove. Kada sam se digao u sedeći položaj, nisam ništa mogao videti osim tame. Čuo sam Jonasovo disanje, a prsti moji mi rekoše da on i dalje sedi kako sam ga ostavio, uprt o zid. Ispružio sam se i zaspao opet.
<BR>&nbsp;&nbsp;&nbsp;&nbsp;&nbsp;Tačnije, pokušao zaspati i prešao u ono neodređeno stanje kad nisi zaspao, ali nisi ni budan. To mi je u nekim drugim prilikama prijalo, ali sada nije - bio sam svestan da mi je san potreban, ali da mi izmiče. A ipak, nisam bio "svestan" u uobičajenom značenju te reči. Čuo sam slabe glasove u unutrašnjem dvorištu i osetio, po nečemu, da će uskoro zalupati zvona u zvonari, pa će dan biti. I opet trzaj udova, i opet sedoh.
<BR>&nbsp;&nbsp;&nbsp;&nbsp;&nbsp;Jedan trenutak sam zamišljao da sam ugledao sev zelenog ognja, ali tamo ničeg nije bilo. Bio sam se svojim ogrtačem pokrio; zabacih ga tad i u trenu dok sam to činio postadoh svestan da se nalazim u predsoblju Kuće apsoluta, da je krčma u Saltusu ostala daleko iza mene, mada Jonas, evo, i sad mirno leži pored mene, na leđima, sa svojom zdravom rukom ispod glave. Video sam jednu bledu mrljicu, a to je bila beonjača njegovog desnog oka, mada je disao na način spavača. Ja sam bio još i sad previše obuzet snom da bih imao želju za razgovorom, a, osim toga, imao sam predosećanje da mi on ni u kom slučaju neće odgovoriti.
<BR>&nbsp;&nbsp;&nbsp;&nbsp;&nbsp;Opet ležući, predao sam se nerviranju što ne mogu zaspati. Razmislio sam o onom krdu koje je kroz Saltus bilo proterano i po pamćenju prebrojao životinje: sto trideset sedam. Onda o vojnicima koji su s pesmom marširali uzbrdo od Đola. Onaj krčmar me je bio pitao koliko ih je, a ja sam tad nešto otprilike rekao, ali brojao ih nisam, ne do sad. On je mogao biti, ili ne biti, uhoda.
<BR>&nbsp;&nbsp;&nbsp;&nbsp;&nbsp;Majstor Palaemon nas je tolikim stvarima učio, ali nikad kako zaspati _ ta veština nije nikad zatrebala nijednom šegrtu posle celog dana odlazaka da se izvrše razna naređenja, posle ribanja i kuhinjskog rada. Pravili smo džumbus svako veče pola smene vremena u našoj spavaonici, a onda spavali kao građani nekropole dok se ne bi majstor Palaemom pojavio da nas probudi i otera da glačamo podove i prosipamo pomije.
<BR>&nbsp;&nbsp;&nbsp;&nbsp;&nbsp;Ima jedna vešalica za noževe iznad stola gde brat Ajbert seče meso. Jedan, dva, tri, četiri, pet, šest, sedam noževa, svi sa sečivima jednostavnijim nego kod noža majstora Gerlousa. Jednome nožu nedostaje jedna nitna u dršci. Jednome je drška na jednom mestu nagorela jer ga je brat Ajbert jednom ostavio na pećnici...
<BR>&nbsp;&nbsp;&nbsp;&nbsp;&nbsp;Opet sasvim budan. Tako mi se bar činilo i nisam znao zbog čega sam budan. Drote je pored mene spavao mirno. Sklopio sam oči još jednom i pokušao da zaspim kao on.
<BR>&nbsp;&nbsp;&nbsp;&nbsp;&nbsp;Tri stotine devedeset stepenika od tla do naše spavaonice. A još koliko do artiljernice, gde topovi pulsiraju snagom na vrhu kule? Jedan, dva, tri, četiri, pet, šest topova. Jedan, dva, tri podzemna nivoa ćelija u upotrebi u ublijeti. Jedno, dva, tri, četiri, pet, šest, sedam, osam krila na svakom od tih nivoa. Jedna, dve, tri, četiri, pet, šest, sedam, osam, devet, deset, jedanaest, dvanaest, trinaest, četrnaest, petnaest, šesnaest, sedamnaest ćelija u svakom krilu. Jedna, dve, tri rešetke na prozorčiću na vratima moje ćelije.
<BR>&nbsp;&nbsp;&nbsp;&nbsp;&nbsp;Dobro sam se cimnula budeći se i odmah mi je bilo hladno, a taj zvuk što me je trgao, pa to su samo tresnula ta njihova brodska zaokrugljena vrata daleko u hodniku. Pokraj mene je ležao taj dečak, moj ljubavnik Severijan, savladan lakim snom mladosti. Digla sam se u sedeći položaj i nešto pomislila, šta ako pripalim sveću i bacim pogled na svežu boju tog isklesanog lica. Kad god mi se vrati, on donese neku trunku slobode koja mu na licu sja. Ja svaki put duvam u nju, prigrlim je uz prsa, al' ona malo tuguje, pa umre. Al' ne baš svaki put; onda kad ojača, ja umesto da utonem još dublje pod ovim tovarom zemljetine i metala, uzdignem se kroz zemlju i metal do vetra i neba. To sam možda samo ja sebi tako govorila, ali i ako nije baš istina, ipak, koju drugu radost imam sem te trunčice slobode? Ma nijednu.
<BR>&nbsp;&nbsp;&nbsp;&nbsp;&nbsp;Nego, pipam ja i tražim sveću, a sveće nema, a ovamo, oči i uši i sama koža lica mi javljaju da nije nestala smo sveća nego i cela ćelija. Ima ovde i malčice svetlosti, baš jadne, al' ne od sveće onog mučitelja u hodniku, nije to ona svetlost koja prođe kroz tri rešetke na vratima moje ćelije. Slabi odjeci su mi odmah rekli da sam u prostoru većem od sto takvih ćelija; to su potvrdili i moji obrazi i moje čelo, dakle mesta koja su se već ogulila ukazujući na blizinu zidova.
<BR>&nbsp;&nbsp;&nbsp;&nbsp;&nbsp;Ustala sam, zagladila haljinu i počela da hodam k'o, maltene, mesečarka... Jedan, dva, tri, četiri, pet, šest, sedam koraka, onda mi je taj smrdljak zatvorenih tela i zatvorenog vazduha rek'o gde sam. Ma, predsoblje! Drmnuo me je trzaj premeštenosti. Da li je autarh naredio da me prenesu ovamo dok spavam? Hoće li se društvo uzdržati od bičevanja kad vidi da sam to ja? Vrata! Vra-ta!
<BR>&nbsp;&nbsp;&nbsp;&nbsp;&nbsp;Tako sam se, eto, spetljala, da je malo nedostajalo da tresnem dole, da me obori čist haos u glavi i ništa više.
<BR>&nbsp;&nbsp;&nbsp;&nbsp;&nbsp;Protrljam ja šake, ali ne moje. Desna mi oseća da je naišla na neku šaketinu - preveliku, prejaku; leva javlja to isto.
<BR>&nbsp;&nbsp;&nbsp;&nbsp;&nbsp;Tekla je otpala sa mene kao san. Ili bi bolje bilo da kažem - sakupljala se i smanjivala do ničega i na taj način iščezla iz mene, ostavljajući me da opet budem ja i opet maltene sam.
<BR>&nbsp;&nbsp;&nbsp;&nbsp;&nbsp;Ali, pronašao sam! Mesto gde su vrata, položaj tajnog ulaza kroz koji noću dolaze omladinci visoke klase, mladi uzvišeni, sa svojim energizovanim korbačima od upletene žice. Ostalo mi je u sećanju. Kao i sve drugo što sam ikad video i pomislio. Mogao bih da kidnem sutra. Il' sad odmah.
<BR>&nbsp;&nbsp;&nbsp;&nbsp;&nbsp;"Molim vas", reče glasić pokraj mene, "gde je otišla ta dama?"
<BR>&nbsp;&nbsp;&nbsp;&nbsp;&nbsp;Opet ono dete, sitna devojčica sa tamnom kosom i zurećim očima. Zapitah je da li je videla neku ženu.
<BR>&nbsp;&nbsp;&nbsp;&nbsp;&nbsp;Dohvatila me je svojom ručicom za šaku. "Da, jednu visoku gospođu, pa sam se uplašila. Ima jedna strašna stvar ovde u mraku. Da li je ta stvar nju pronašla?"
<BR>&nbsp;&nbsp;&nbsp;&nbsp;&nbsp;"Ti se strašnih stvari ne bojiš, je l' to pametno? Ti si se onom zelenom licu smejala."
<BR>&nbsp;&nbsp;&nbsp;&nbsp;&nbsp;"Ovo je drugačije, jedna crna stvar koja njuška u mraku." U glasiću se osećao pravi užas, ručica se tresla u dodiru sa mojom rukom.
<BR>&nbsp;&nbsp;&nbsp;&nbsp;&nbsp;"A kako je dama izgledala?"
<BR>&nbsp;&nbsp;&nbsp;&nbsp;&nbsp;"Ne znam. Videla sam je samo zato što je bila crnja od senki, ali kako je išla, znala sam da je dama. Kad sam došla da vidim ko je, nije bilo nikog, samo ti."
<BR>&nbsp;&nbsp;&nbsp;&nbsp;&nbsp;"Pa, razumem", rekoh joj, "mada sumnjam da ćeš ti ikad razumeti. A sad se moraš vratiti kod mame da spavaš."
<BR>&nbsp;&nbsp;&nbsp;&nbsp;&nbsp;"To pored zida ide", reče ona. Onda, pustivši moju ruku, nestade, ali siguran sam da nije učinila kako sam joj rekao. Svi su izgledi da je posle pratila Jonasa i mene, jer već dvaput sam je posle mog povratka u Kuću apsoluta na trenutak spazio. Sigurno živi od kradene hrane. (Moguće je da se vraćala u to predsoblje da jede, ali ja sam u međuvremenu dao naredbu da svi koji su tamo zatočeni moraju biti oslobođeni, pa makar bilo potrebno _ a verujem da će biti - većinu njih isterivati uperenim kopljem napolje. Naredio sam i da mi dovedu Nikaretu i evo, dok sam maločas pisao o našem bekstvu, ušao je ovaj moj sobar i javio da Nikareta napolju čeka da je izvolim pozvati.)
<BR>&nbsp;&nbsp;&nbsp;&nbsp;&nbsp;Jonas je ležao kako sam ga i ostavio i ja opet ugledah njegove beonjače u tami. "Ti reče da moraš izići da bi ostao mentalno normalan", rekao sam mu. "Hajdemo. Pošiljalac notula, ko je - da je, dočepao se još jednog oružja. Našao sam izlaz, krećemo odmah."
<BR>&nbsp;&nbsp;&nbsp;&nbsp;&nbsp;Ni pomakao se nije, pa sam konačno morao da ga uhvatim za mišicu i dignem. Mnogi od njegovih metalnih delova sigurno su bili iskovani od onih belih legura koje svojom lakoćom prevare ruku, jer bilo je kao da nekog dečkića podižem, ali i metalni delovi Jonasovi i njegova koža bejahu prekriveni nekim tankim vlažnim slojem sluzi. Istu gadnu ljigavost sam osetio pod stopalima na podu u blizini i pod rukama na zidu. Devojčica me je upozorila da to stvorenje, ma šta ono bilo, postoji, a ono je i došlo i otišlo dok sam ja s njom razgovarao; nije tragalo za Jonasom.
<BR>&nbsp;&nbsp;&nbsp;&nbsp;&nbsp;Vrata kroz koja su tvoritelji bola ulazili nalazila su se u blizini našeg spavališta, u samom središtu stražnjeg zida predsoblja. Otključavala su se pomoću jedne moćne reči, što je kod tih prastarih mehanizama redovno. Šapnuo sam je, šmugnuli smo kroz taj skriveni portal i ostavili ga otvorenog; jadni Jonas je kraj mene koračao, ali - kao da je ceo od metala.
<BR>&nbsp;&nbsp;&nbsp;&nbsp;&nbsp;Uzano stepenište, izvešeno paučinama na kojima gazduju bledi pauci, a podastrto prašinom - vodilo je, nizom krivina, dole. Toliko pamtim, ali se ne sećam ničeg osim stepeništa samog. Nisam znao šta će se dogoditi, ali je taj ustajali vazduh imao ukus slobode, pa je i samo disanje bilo uživanje. Iako zabrinut, mogao sam se smejati glasno.
<BR>&nbsp;&nbsp;&nbsp;&nbsp;&nbsp;Na mnogim odmorištima nalazila su se i druga tajna vrata, ali se činilo da postoji mogućnost, pa i više nego mogućnost, da otvarajući ma koja od njih naletimo smesta na nekog, dok je stepenište odavalo utisak napuštenosti. Želeo sam, pre nego što me ijedan stanovnik Kuće apsoluta vidi, da dospem što je moguće dalje od onog predsoblja.
<BR>&nbsp;&nbsp;&nbsp;&nbsp;&nbsp;Spustili smo se možda sto koraka i naišli na vrata sa nekim grimiznim nakaznim znakom koji mi je izgledao kao hijeroglif nekog jezika koji se govorio s one strane obala Urta. U tom času začuh korak na nekom stepeniku. Nije tu bilo nikakve kvake, ni jabuke ni kuke, ali ja sam se bacio na vrata i ona su se pod mojim naletom, posle izvesnog početnog otpora, naglo i širom otvorila. Jonas je ušao za mnom, a vrata su se za nama zatvorila tako naglo da se moglo očekivati da silno tresnu, međutim nikakav zvuk nisu proizvela.
<BR>&nbsp;&nbsp;&nbsp;&nbsp;&nbsp;Odaja iza tih vrata bila je do tada mutno osvetljena, ali po našem ulasku svetlost je ojačala. Pošto sam se uverio da tu nema nikog osim nas, iskoristio sam tu svetlost da osmotrim Jonasa. Lice mu je bilo i sad ukrućeno, kao u vreme dok je sedeo naslonjen leđima na zid predsoblja, ali, ipak, nije bilo onako beživotno kao što sam se plašio. Bilo je to, maltene, lice čoveka koji će se za koji tren probuditi, a po obrazima su mu ostali duboki mokri tragovi suza.
<BR>&nbsp;&nbsp;&nbsp;&nbsp;&nbsp;"Znaš li ko sam?" zapitah, a on, bez glaska, samo klimnu glavom. "Jonase, moram spasti Terminus Est, ako mogu. Pobegao sam kao obična kukavica, ali sad, kad sam dobio priliku da malo razmislim, vidim da se po tu palošinu vratiti moram. U džepu njene kanije je moje pismo za arhona Traksa, a i da nije, ja rastanak s njom ne bih mogao podneti. Ali, ako ti želiš da pokušaš bekstvo odavde, imaću razumevanja. Ti za mene nisi vezan."
<BR>&nbsp;&nbsp;&nbsp;&nbsp;&nbsp;Kao da me nije ni čuo. "Znam gde smo", reče i kruto dižući jednu ruku pokaza ka nečemu što je meni maločas izgledalo kao rasklopljeni paravan.
<BR>&nbsp;&nbsp;&nbsp;&nbsp;&nbsp;Oduševilo me je što čujem njegov glas i zato pretežno podstaknut nadom da će on opet nešto reći upitah: "Pa dobro, gde smo?"
<BR>&nbsp;&nbsp;&nbsp;&nbsp;&nbsp;"Na Urtu", odgovori on i ode jakim koracima preko prostorije do tih preklopljenih panela. Poleđine tih ploča bile su prošarane grupisanim dijamantima, što sam tek sad video, i ispisane uvijenim znacima koji su nalikovali na onaj na vratima. Pa ipak, koliko god ti znaci bili čudni, ponašanje mog prijatelja Jonasa bilo je još čudnije. Dok je naglim pokretima rasklapao panele, nestala je sva ona krutost - a ipak, to nije više bio onaj raniji Jonas.
<BR>&nbsp;&nbsp;&nbsp;&nbsp;&nbsp;Tad sam razumeo. Svako je imao priliku da vidi nekog ko je (kao Jonas) izgubio jednu šaku i kao zamenu dobio nekakvu kuku ili spravu i da posmatra kako ta osoba obema rukama obavlja neki posao, i pravom i protezom, ako je to posao koji zahteva upotrebu obe šake. Tako sam ja tad posmatrao kako Jonas rasklapa ploče, ali ona šaka od mesa bila je takođe proteza. Uvidevši to, shvatio sam i nešto što je on mnogo ranije kazao: da mu je u brodolomu bilo uništeno lice.
<BR>&nbsp;&nbsp;&nbsp;&nbsp;&nbsp;Rekoh: "Oči... nisu mogli da ti zamene izgubljene oči. Je li tako? Pa su ti zato dali ovo lice. Da li je i taj čovek poginuo?"
<BR>&nbsp;&nbsp;&nbsp;&nbsp;&nbsp;Osvrnuo se ka meni i pogledao me na takav način da sam lepo video da je na moje prisustvo bio zaboravio. "To je bio čovek na tlu", reče. "Ubili smo ga nehotice dok smo padali. Bile su mi potrebne njegove oči i grlo, pa sam ih uzeo, kao i još neke delove."
<BR>&nbsp;&nbsp;&nbsp;&nbsp;&nbsp;"Zato si ti mogao da podnosiš mene, mučitelja. Ti si mašina."
<BR>&nbsp;&nbsp;&nbsp;&nbsp;&nbsp;"Nisi ništa gori od drugih pripadnika tvoje vrste. Imaj u vidu da sam ja tokom niza godina pre nego što sam tebe sreo već postao jedan od vas. A sada sam gori od vas. Ti mene ne bi napustio, ali ja napuštam tebe. Imam priliku - sad, a to je prilika koju sam godinama tražio idući uz i niz svih sedam kontinenata ovoga sveta, tragajući za Hijerodulima, petljajući sa kojekakvim trapavim mehanizmima."
<BR>&nbsp;&nbsp;&nbsp;&nbsp;&nbsp;Pomislio sam na sve ono što se dogodilo od kada sam Tekli odneo nož; pa, iako nisam razumeo sve što je kazao, rakoh: "Ako ti je ovo jedina prilika, onda idi i neka ti je sa srećom. Ako ikad budem video Jolentu, kazaću joj da si je voleo jednom, ali joj neću ništa drugo reći."
<BR>&nbsp;&nbsp;&nbsp;&nbsp;&nbsp;Jonas je odmahnuo glavom. "Kako ne razumeš? Kad budem popravljen, vraćam se po nju. Kad budem ceo i mentalno zdrav."
<BR>&nbsp;&nbsp;&nbsp;&nbsp;&nbsp;Tad je stupio u krug tih panela, a u vazduhu iznad njegove glave počelo se razgorevati brilijantno svetlo.
<BR>&nbsp;&nbsp;&nbsp;&nbsp;&nbsp;Kako je glupavo nazivati to "ogledalima". Te stvari su u odnosu na ogledala kao čitavo nebo prema jednom dečjem balonu. Da, ti predmeti, poput zrcala, odražavaju svetlost, ali ja bih rekao da to nije deo njihove prave svrhe. Ti predmeti odražavaju stvarnost, onu metafizičku tvar koja leži ispod materijalnog sveta.
<BR>&nbsp;&nbsp;&nbsp;&nbsp;&nbsp;Jonas je zaklopio krug i pomakao se ka središtu. Još kratko vreme, možda koliko je potrebno da se očita najkraća molitva, iznad vrhova panela je plesalo nešto sa žicama i bleštavom, metalastom prašinom; a onda je to sve prestalo i ja sam ostao sam.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
