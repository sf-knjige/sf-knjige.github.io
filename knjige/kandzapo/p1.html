<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. SELO SALTUS
<P>&nbsp;&nbsp;&nbsp;&nbsp;&nbsp;Morvenino lice plovilo je u usamljenom mlazu svetlosti, divno, uramljeno kosom crnom poput mog ogrtača; krv iz njenog vrata pljuskala je po kaldrmi. Usne su joj se pomicale bez govora. Umesto govora, video sam, kroz ram njenih usta (kao da sam Inkreator, koji kroz svoj procep u Večnosti viri ka svetu vremena), njenu farmu i Stahija, njenog muža, kako se u agoniji bacaka po svom krevetu, i malog Čada na jezercetu kako umiva svoje grozničavo lice.
<BR>&nbsp;&nbsp;&nbsp;&nbsp;&nbsp;Napolju je Euzebija, Morvenina optužiteljka, zaurlavala kao veštica. Pokušao sam da dohvatim šipke i kažem joj da ućuti, ali sam se odmah izgubio u tami ćelije. Kad sam najzad našao svetlost, bio je to onaj zeleni drum koji se pruža iz senke kapije Sažalnice. Iz Dorkasinog obraza liptala je krv, čije sam kapanje na tlo čuo, iako je oko nas bilo toliko vriske i dernjave. Gradski Zid je tako moćna građevina, da je njenim prisustvom svet podeljen onako jasno, kao što su dve knjige jasno odvojene najtanjom linijom između njihovih korica; pred nama se digla šuma takvog izgleda, da se činilo da je rasla još od osnivanja Urta: drveće visoko kao litice, optočeno čistim zelenim. Između stabala pružao se drum, zarastao u svežu travu, a po njemu leševi muškaraca i žena. Jedne plamteće čeze zagađivale su čisti vazduh svojim dimom.
<BR>&nbsp;&nbsp;&nbsp;&nbsp;&nbsp;Petorica jahača sedela su na atovima čiji su podvijeni kukasti zubi bili obloženi lazulitom. Jahači su imali šlemove i ogrtače indantrenske plave boje i koplja iz čijih su vrhova palacali plavi plamenovi; lica su im bila međusobno sličnija nego lica rođene braće. Plima putnika razbijala se o te jahače kao talas o stenu; neki su skretali levo, a neki desno. Dorkas mi je bila u naručju, ali rulja je otrže od mene i ja potegoh Terminus Est da posečem one koji su se isprečili između nas; no, uvideh da ću udariti majstora Malrubiusa, koji je, sa mojim psom Triskeleom, mirno stajao usred te strke. Čim sam ga tako ugledao, znao sam da sanjam, a na osnovu toga sam shvatio, čak i ne budeći se, da one moje ranije vizije Malrubiusa nisu bile snovi.
<BR>&nbsp;&nbsp;&nbsp;&nbsp;&nbsp;Odbacio sam ćebad u stranu. U ušima su mi harmonično zvonila zvona iz "Bel Kipa" - Dvorca sa zvonom; vreme je da ustanem, vreme da pojurim u kuhinju, navlačeći uz put odeću, da promešam kotao bratu kuvaru i ukradem kobasicu - kobasicu koja se već rasprskava, ukusna, pomalo i zagorela - sa roštilja. Vreme je da se umijem, da poslužim kalfe, da u sebi ponavljam lekcije pre nego što počne ispit kod majstora Palaemona.
<BR>&nbsp;&nbsp;&nbsp;&nbsp;&nbsp;Budim se u šegrtskoj spavaonici, ali ništa nije kako treba: umesto okruglog brodskog prozorčića, prazan zid, a na mestu gde bi trebalo da bude brodski pregradni zid nekakav četvrtasti prozor. Nestao je i red tvrdih, uzanih ležajeva, a tavanica je odveć niska.
<BR>&nbsp;&nbsp;&nbsp;&nbsp;&nbsp;Onda sam najzad razbudio. Seoski mirisi - veoma slični prijatnim mirisima cveća i drveća koji su svojevremeno doplovljavali preko razrušenog tvrđavskog zida iz nekropolisa, ali sada pomešani sa oštrim smradom štale - dopirali su kroz prozor. Opet poče zvonjava, sa nekog zvonika ne mnogo udaljenog: poziv malobrojnim vernicima da počnu molitvu za dolazak Novog sunca, poziv upućen u veoma rano doba, jer Staro sunce još nije sasvim zbacilo veo Urta sa svog lica, a u selu je, ako se izuzme ta zvonjava, vladala tišina.
<BR>&nbsp;&nbsp;&nbsp;&nbsp;&nbsp;Kao što je Jonas otkrio prethodne večeri, u našem krčagu za vodu nalazilo se vino. Isprao sam usta vinom, koje je, zbog svoje oporosti, bilo za tu svrhu bolje nego voda; ali mi je ipak bila potrebna i voda da ispljuskam lice i zagladim kosu. Juče sam napravio jastuk tako što sam ispresavijao svoj ogrtač, a Kandžu zavukao u sredinu. Sad sam ogrtač raširio, a Kandžu, sećajući se kako je Agija svojevremeno pokušala da zavuče ruku u jahačku torbicu na mom opasaču, gurnuo u saru svoje čizme.
<BR>&nbsp;&nbsp;&nbsp;&nbsp;&nbsp;Jonas je još spavao. Po mom iskustvu, ljudi kad spavaju najčešće izgledaju mlađi nego kad su budni, ali Jonas je izgledao stariji - ili, možda, samo vrlo star; imao je ono lice, sa pravim nosem i ravnim čelom, koje sam često primećivao na slikama iz drevnih vremena. Sahranio sam ugarke na ognjištu njihovim sopstvenim pepelom i otišao ne budeći Jonasa.
<BR>&nbsp;&nbsp;&nbsp;&nbsp;&nbsp;Zahvatio sam kofom vodu iz dvorišnog bunara i osvežio se njome; dok sam to završio, nestala je tišina na seoskoj ulici ispred krčme. Topotala su kopita, pljuskala po baricama zaostalim od noćašnje kiše, zveckali su sabljasti rogovi sudarajući se. Te životinje bile su više rastom od čoveka, crne ili šarene, prevrtale su očima napola sakrivenim iza pramenja grube kose. Morvenin otac je, setih se, bio gonič stoke; bilo je, dakle, moguće, mada ne i verovatno, da je ovo krdo njegovo. Sačekao sam da prođe i poslednja od tih glomaznih životinja i da projašu goniči. Bilo ih je trojica, bili su prašnjavi i izgledali su obično; mahali su podbadaljkama dužim od sebe, sa gvozdenim vrhovima. Oko jahača su trčali i pomno motrili njihovi psi, robusni, ali niske pasmine.
<BR>&nbsp;&nbsp;&nbsp;&nbsp;&nbsp;Ušao sam opet u krčmu, naručio doručak i dobio hleb još vruć iz peći, maslac tek izlupan iz mleka, ukiseljena pačja jaja i zabiberenu čokoladu ulupanu u penu. (Ovo poslednje bilo je siguran znak, mada ja to tada nisam znao, da se nalazim među ljudima čiji su običaji poreklom sa severa.) Ćelavi patuljak, naš gostioničar, koji me je nesumnjivo video u razgovoru sa komandantom seoske utvrde prošle večeri, stalno se nadnosio nad moj sto, brišući nos rukavom, pitao me je za svako sledeće izneto jelo da li je dobro - mada su sva bila, zaista, veoma dobra - obećavao da će za ručak biti bolje hrane i osuđivao kuvaricu, a kuvarica je bila njegova žena. Meni se obraćao sa "sire", ne zato što bi pomišljao, kao što su neki u Nesusu mislili, da sam uzvišeni koji putuje inkognito, nego zato što je mučitelj, kao delotvorna ruka zakona, u selu značajna osoba. Kao i većina seljaka, nije mogao da dočara sebi da postoji više od jedne socijalne klase iznad njegove.
<BR>&nbsp;&nbsp;&nbsp;&nbsp;&nbsp;"Krevet, da li je bio udoban? Jorgana dovoljno? Donećemo još."
<BR>&nbsp;&nbsp;&nbsp;&nbsp;&nbsp;Pošto su mi usta bila puna, klimnuo sam glavom.
<BR>&nbsp;&nbsp;&nbsp;&nbsp;&nbsp;"Znači, donećemo. Da li će biti dovoljna tri? Vi i onaj drugi sir, da li vam je udobno zajedno?"
<BR>&nbsp;&nbsp;&nbsp;&nbsp;&nbsp;Pomislio sam da zatražim zasebnu sobu (nisam smatrao Jonasa lopovom, ali sam se plašio da bi Kandža mogla biti preveliko iskušenje za svakog čoveka, a osim toga, nisam bio navikao da budem u istom krevetu sa još nekim), ali mi pade na um da Jonasu možda ne bi bilo lako da plati za posebnu sobu. "Bićete danas tamo, sire? Kad provale zid? Zidar će izbiti kamene kocke, ali čuli su da se Barnoh kreće unutra, možda mu je ostalo nešto snage. Možda je pronašao neko oružje. Pa, mogao bi da ugrize zidara za prste, ako ništa drugo!"
<BR>&nbsp;&nbsp;&nbsp;&nbsp;&nbsp;"Neću biti po službenoj dužnosti prisutan. Ali možda ću gledati, ako budem mogao."
<BR>&nbsp;&nbsp;&nbsp;&nbsp;&nbsp;"Dolaze svi." Ćelavko protrlja šake koje su klizile jedna uz drugu kao da su namazane uljem. "Biće vašar, znate. To je objavio komandant. On ima dobro osećanje za posao, takav je naš komandant. Eto, neki običan čovek - video bi vas u mojoj gostionici i ništa ne bi pomislio. Ili, bar, ništa više sem da vi možete smaknuti Morvenu. Ali naš alkalde! On vidi stvari. On vidi mogućnosti u stvarima. Možete reći da je, dok trepneš, iz njegove glave iskočio ceo vašar, sa šatorima u boji i trakama, pečenim mesom, motanim šećerom, sve skupa. Danas? Pa, danas ćemo otvoriti zapečaćenu kuću i izvući Barnoha kao jazavca. To će ih zagrejati, to će privući narod da dođe sa mnogo kilometara unaokolo. Onda ćemo gledati vas kako skidate glave Morveni i onom seljaku. Sutra je na redu Barnoh - obično počinjete usijanim gvožđem, zar ne? I svi će hteti da budu prisutni. Dan kasnije smaknuće i Barnoha i saviće šatore. Kad narod potroši sve pare, nije dobro pustiti ga da se još dugo vrzma na istom mestu, počnu ljudi da prose, da se tuku i tako to. Sve dobro isplanirano, sve dobro smišljeno! Takav treba da bude komandant mesta!"
<BR>&nbsp;&nbsp;&nbsp;&nbsp;&nbsp;Posle doručka opet sam izišao da gledam kako se te čarobne alkaldeove misli ostvaruju. Pristizao je narod iz okoline, tegleći voće i životinje i namotaje platna tkanog kod kuće, sve za prodaju; došlo je i nekoliko autohtona sa krznima i nanizanim crnim i zelenim pticama poubijanim cerbotanom. Sad sam poželeo da uz sebe još imam ogrtač kupljen od Agijinog brata, jer je moj fuliginski ogrtač privukao izvestan broj vrlo čudnih pogleda. Već sam se rešavao da uđem opet u krčmu, kad začuh bat paradnih koraka, koji mi je bio dobro znan jer sam slušao vežbanje garnizona u Citadeli; još od odlaska iz Citadele, međutim, ja taj zvuk nisam nijednom čuo.
<BR>&nbsp;&nbsp;&nbsp;&nbsp;&nbsp;Ona stoka koju sam ranije gledao prolazila je nizbrdo, ka reci, da tamo bude uterana u šlepove kojima će okončati svoj put do klanica u Nesusu. Ovi vojnici su, sada, dolazili suprotnim smerom, uzbrdo, od reke. Da li su izvedeni na kopno zato što su njihovi oficiri smatrali da će ih marš očvrsnuti, ili zato što su brodovi bili potrebniji na nekom drugom mestu, ili zato što je vojska morala stići na neko odredište udaljeno od Đola, nisam mogao saznati. Čim su ušli u gomilu, koja se zgušnjavala, čuo sam uzviknuto naređenje da pevaju i skoro istovremeno fijuk štapova njihovih dvadesetara i dreku nesrećnika koji su tim udarcima pogođeni.
<BR>&nbsp;&nbsp;&nbsp;&nbsp;&nbsp;Ti vojnici bejahu kelajci, vatreni praćkaši. Svaki je bio naoružan praćkom sa dva pedlja dugačkom drškom i svaki je nosio obojenu kožnu torbu sa zapaljivim mecima. Malo koji je delovao stariji od mene, a većina je izgledala mlađe od mene, ali njihove pozlatom ukrašene pancir-košulje i raskošni opasači i kanije njihovih jatagana pokazivahu da je to elitni odred erentarijske pešadije. Njihova pesma se nije odnosila na bitku niti na žene, kao većina vojničkih pesama, nego je to bila prava praćkaška pesma. Onaj njen deo koji sam tog dana čuo glasio je ovako:
<BR>
<BR>&nbsp;&nbsp;&nbsp;&nbsp;&nbsp;Kad sam bio mali šeret
<BR>&nbsp;&nbsp;&nbsp;&nbsp;&nbsp;reče mi majka: "Marš u krevet.
<BR>&nbsp;&nbsp;&nbsp;&nbsp;&nbsp;Ne plači ništa, obriši lice,
<BR>&nbsp;&nbsp;&nbsp;&nbsp;&nbsp;rođen si ispod zvezde padalice."
<BR>
<BR>&nbsp;&nbsp;&nbsp;&nbsp;&nbsp;Kad sam bio dečko pravi,
<BR>&nbsp;&nbsp;&nbsp;&nbsp;&nbsp;tada me otac lupao po glavi.
<BR>&nbsp;&nbsp;&nbsp;&nbsp;&nbsp;"Ne plači", reče, "to je iz vica,
<BR>&nbsp;&nbsp;&nbsp;&nbsp;&nbsp;tešiće tebe zvezda padalica."
<BR>
<BR>&nbsp;&nbsp;&nbsp;&nbsp;&nbsp;Čarobnjaka kad sam sreo
<BR>&nbsp;&nbsp;&nbsp;&nbsp;&nbsp;reče mi: "Dečko, tvoj put je vreo.
<BR>&nbsp;&nbsp;&nbsp;&nbsp;&nbsp;Imaćeš BITKU! Požar i RAT!
<BR>&nbsp;&nbsp;&nbsp;&nbsp;&nbsp;Zvezda padalica tvoj je znak."
<BR>
<BR>&nbsp;&nbsp;&nbsp;&nbsp;&nbsp;Sretoh pastira, reče mi on:
<BR>&nbsp;&nbsp;&nbsp;&nbsp;&nbsp;"Mi ovce idemo kud nas vodi zvon.
<BR>&nbsp;&nbsp;&nbsp;&nbsp;&nbsp;Na Kapiju zore, kod anđela u raj,
<BR>&nbsp;&nbsp;&nbsp;&nbsp;&nbsp;tamo nas dovede padalicin kraj."
<BR>
<BR>&nbsp;&nbsp;&nbsp;&nbsp;&nbsp;I tako dalje, strofa za strofom. Neke su strofe bile kriptične (činilo se tada meni), neke samo komične, neke primetno sklepane samo da bi se dobila rima; stalno su se pojavljivale iste ili slične rime.
<BR>&nbsp;&nbsp;&nbsp;&nbsp;&nbsp;"Lepi su da se gledaju, a?" To je rekao gostioničar, čija je ćelava glava bila blizu mog ramena. "Južnjaci - primećujete koliko njih ima žutu kosu i pege na koži? Oni su, tamo dole, navikli na hladnoću, a to će im i trebati, jer idu u planine. Ipak, ovako kad pevaju, čovek bi maltene poželeo da im se pridruži. Šta mislite, koliko ih ima?"
<BR>&nbsp;&nbsp;&nbsp;&nbsp;&nbsp;Na vidiku su se upravo pojavljivale komorske mule, natovarene zalihama i vrhovima mačeva podsticane da idu napred. "Dve hiljade. Možda dve hiljade pet stotina."
<BR>&nbsp;&nbsp;&nbsp;&nbsp;&nbsp;"Hvala vam, sire. Volim da pamtim koliko ih prođe. Ne biste mi verovali koliko njih sam gledao kako se penju ovim našim drumom. Ali vrlo malo broj njih se vrati. No, takav je rat, rekao bih ja. Svaki put pokušam da ubedim sebe da su mnogi još tamo - mislim, na tom, nekom, mestu gde su odvedeni - ali vi znate, i ja znam, da su mnogi otišli zauvek. Ipak, kad tako pevaju, čovek bi da im se pridruži."
<BR>&nbsp;&nbsp;&nbsp;&nbsp;&nbsp;Zapitah ga da li ima kakvih vesti o ratu.
<BR>&nbsp;&nbsp;&nbsp;&nbsp;&nbsp;"A, ima, gospodine. Pratim ga ja već godinama i godinama, mada te njihove bitke izgleda da mnogo ne utiču, ako me razumete. Rat nikako da nam bude mnogo bliže, niti mnogo dalje. Uvek sam pretpostavljao da se njihov autarh i naš dogovore na kom mestu će se boriti, a kad se borbe završe, obojica idu kući. Moja žena, glupača, ne veruje da se uopšte vodi pravi rat."
<BR>&nbsp;&nbsp;&nbsp;&nbsp;&nbsp;Rulja se sklopila iza poslednjeg goniča mazgi; postajala je sve gušća sa svakom reči koju smo razmenjivali. Ljudi su žurno nameštali štandove i šatore, sužavajući time ulicu, tako da je pritisak mase postajao još veći; bodljikave maske na visokim motkama izgledale su kao da su same, poput drveća, izrasle iz tla.
<BR>&nbsp;&nbsp;&nbsp;&nbsp;&nbsp;"A šta, onda, tvoja žena misli, kuda idu vojnici?" upitah krčmara.
<BR>&nbsp;&nbsp;&nbsp;&nbsp;&nbsp;"Da traže Vodalusa, ona misli. Kao da bi autarh - čije ruke se presipaju zlatom i čiji neprijatelji mu ljube petu - slao celu svoju armiju da hvata jednoga bandita!"
<BR>&nbsp;&nbsp;&nbsp;&nbsp;&nbsp;Jedva da sam čuo išta posle reči Vodalus.
<BR>&nbsp;&nbsp;&nbsp;&nbsp;&nbsp;Sve što imam dao bih da postanem jedan od vas koji se svakodnevno žalite da vam stvari koje ste zapamtili blede iz pamćenja. Meni iz pamćenja ne izbledi nikad ništa. Sve ostane zauvek i sve uvek onako živopisno kao pri prvom doživljaju, tako da me uspomene, kad ih jednom prizovem, uhvate i drže kao začaranog.
<BR>&nbsp;&nbsp;&nbsp;&nbsp;&nbsp;Mislim da sam tada okrenuo gostioničaru leđa i odlutao u gomilu razbrbljanih prodavaca i seljaka koji su se gurali, ali nisam video ni njega ni njih. Osećao sam, umesto toga, kostima posute staze nekropolisa ispod svojih nogu i video, kroz ploveću rečnu maglu, vitku priliku Vodalusa koji svojoj dragani daje pištolj, a sam poteže mač. Ovom prilikom mi je (žalosna je stvar odrasti) upala u oči ekstravagantnost tog njegovog gesta. On, koji se na stotinu ilegalnih plakata zaklinjao da će se boriti za povratak drevnim vremenima, prastaroj visokoj civilizaciji koju je Urt izgubio, odbacuje delotvorno oružje iz te civilizacije.
<BR>&nbsp;&nbsp;&nbsp;&nbsp;&nbsp;U mom sećanju prošlost ostaje nedirnuta; to je možda samo zato što prošlost nigde drugde i ne postoji osim u sećanju. Vodalus je, kao i ja, želeo da opet dozove prošlost, ali je ipak ostajao biće sadašnjosti. To što smo jedino sposobni da budemo ono što jesmo ostaje naš neoprostivi greh.
<BR>&nbsp;&nbsp;&nbsp;&nbsp;&nbsp;Da sam tog jutra, dok sam se tiskao kroz gomilu, bio jedan od vas, ljudi čije uspomene postepeno nestaju, nesumnjivo bih odbacio Vodalusa, pa bih zahvaljujući tome izbegao, na neki način, ovu živu smrt koja me drži i sad dok pišem ove reči. Ili je, možda, ipak ne bih izbegao. Da, verovatnije je da ne bih. U svakom slučaju, stara osećanja, kojih sam se tada prisetio, bila su prejaka. Bio sam zarobljen divljenjem prema nečemu čemu sam se u prošlosti divio, kao što muva u ćilibaru ostaje zarobljenica nekog davno iščezlog četinara.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
