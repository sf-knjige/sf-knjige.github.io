<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. SAVEZ LIŠĆA
<P>&nbsp;&nbsp;&nbsp;&nbsp;&nbsp;Prinudili su nas da stanemo licem ka zidu, vezali su nam ruke iza leđa, onda nam nabacili naše ogrtače preko pleća da se kožni kaiševi ne vide. Na taj način, izgledalo je da se šetkamo sa šakama sastavljenim iza leđa; tako nas izvedoše u dvorište krčme, gde je, premeštajući se s noge na nogu, stajao ogromni baluhiter na čija leđa je bila privezana skromna kabina od gvožđa i roga. Čovek koji me je držao za levu ruku pružio je šipku za podbadanje i njome popreko udario baluhitera po udubini iza kolena, da ga natera da klekne; zatim nas prisiliše da se popnemo u kabinu.
<BR>&nbsp;&nbsp;&nbsp;&nbsp;&nbsp;Kad smo Jonas i ja dolazili u Saltus, išli smo stazom koja je krivudala između čitavih brda otpada iz rudnika, otpada koji se sastojao pretežno od krhotina kamena i cigala. Kad sam galopirao upućen Agijinim pismom na lažni zadatak, projurio sam pored još nekoliko takvih brda, mada je moj put vodio pretežno kroz šumu u koju sam zašao na mestu gde je ona najbliža selu. A sad smo išli preko takvih gomila otpada gde nikakvih staza nije bilo. Tu su rudari bacali ne samo iskopani građevinski materijal nego i sve ono što su izvukli iz sahranjene prošlosti, a što je moglo doneti nevolje njihovom selu i njihovom zanimanju. Raznorazne gadarije su tu ležale u ispreturanim gomilama višim desetostruko, i više od desetostruko, od visokih leđa baluhitera: pornografske statue, nakrivljene i u raspadanju; ljudske kosti uz koje su još prianjale trake sasušenog mesa i čuperci dlaka. Uz to, desetine hiljada ljudi i žena, onih koji su, u potrazi za privatnim vaskrsenjem, uredili da njihovi leševi budu učinjeni zauvek neuništivi. Sad su tu ležali kao pijanci posle bančenja, ali su njihovi kristalni sarkofazi bili porazbijani, udovi opušteni u grotesknom neredu, odeća više ili manje razorena truljenjem, a oči slepo uperene u nebo.
<BR>&nbsp;&nbsp;&nbsp;&nbsp;&nbsp;U početku smo Jonas i ja pokušavali da postavljamo pitanja našim zarobljivačima, ali oni su nas ućutkali udarcima. Sada, dok je baluhiter krivudao kroz tu pustoš, oni su izgledali smirenje, te ja opet zapitah kuda nas vode. Onaj sa ožiljcima na licu odgovori: "U divljinu, koja je dom slobodnih ljudi i divnih žena."
<BR>&nbsp;&nbsp;&nbsp;&nbsp;&nbsp;Pomislio sam na Agiju i upitao ga da li njoj služi; on se nasmeja i odmahnu glavom. "Moj gospodar je Vodalus Šumac."
<BR>&nbsp;&nbsp;&nbsp;&nbsp;&nbsp;"Vodalus!"
<BR>&nbsp;&nbsp;&nbsp;&nbsp;&nbsp;"A-ha", reče on. "Dakle, znaš ga." On malo ćušnu onog crnobradog, koji je sedeo u kabini sa nama. "Vrlo fino će Vodalus postupiti sa vama, nema sumnje, pošto ste se tako veselo ponudili da rastrgnete jednog od njegovih slugu."
<BR>&nbsp;&nbsp;&nbsp;&nbsp;&nbsp;"Znam ga, zaista", rekoh i htedoh da ispričam izbrazdanome o svojoj vezi sa Vodalusom, kome sam spasao život u poslednjoj godini pre nego što sam postao kapetan šegrta. Onda mi se javi sumnja da li će se Vodalus toga setiti, pa samo rekoh da nikako ne bih pristao da mučim i ubijem Barnoha da sam znao da je Vodalusov sluga. Lagao sam, naravno; jer znao sam da je Vodalusov sluga, a samom sebi sam opravdao primanje tog novca pomišlju da ću bar moći da umanjim Barnohu patnje. Laganje mi nije nimalo uspelo; obojica se prezrivo, frktavo nasmejaše, a isto tako se nasmeja i ukrotitelj koji je jahao na baluhiterovom vratu.
<BR>&nbsp;&nbsp;&nbsp;&nbsp;&nbsp;Kad se njihova razveseljenost utišala, rekoh: "Prošle noći sam izjahao iz Saltusa i otišao ka severoistoku. Idemo li i sad tamo?"
<BR>&nbsp;&nbsp;&nbsp;&nbsp;&nbsp;"A, dakle, tamo si bio. Naš gospodar je bio došao po tebe, ali se vratio praznih ruku." Izbrazdani se nasmešio i ja videh da mu nije neprijatna pomisao da se vraća obavljenog zadatka tamo gde je lično Vodalus podbacio.
<BR>&nbsp;&nbsp;&nbsp;&nbsp;&nbsp;Jonas šapnu: "Idemo na sever, što možeš videti po suncu."
<BR>&nbsp;&nbsp;&nbsp;&nbsp;&nbsp;"Tako je", reče izbrazdani, čiji je sluh nesumnjivo bio oštar. "Na sever, ali ne zadugo." Onda mi, čisto da bi utrošio vreme, poče opisivati šta njegov gospodar radi onima koje uhvati; većinom su to bila krajnje primitivna sredstva, podobnija za stvaranje pozorišnih efekata nego za izazivanje istinskog bola.
<BR>&nbsp;&nbsp;&nbsp;&nbsp;&nbsp;Kao da je neka nevidljiva ruka raširila zavesu iznad nas, senke drveća padoše na kabinu. Ostavismo iza sebe blistanje milijardi krhotina stakla i zurenje mrtvih očiju, te uđosmo u prohladnost i zelenu senovitost visoke šume. Među tim moćnim deblima čak je i baluhiter, iako tri puta viši od čoveka, izgledao kao skromna zverčica koja grebuca pri tlu; a mi, koji smo jahali na njegovim leđima, mogli smo isto tako biti i patuljci iz neke dečje priče koji su krenuli ka mravinjaku gde neki minijaturni monarh drži vlast.
<BR>&nbsp;&nbsp;&nbsp;&nbsp;&nbsp;Pade mi na um da je to drveće bilo jedva nešto malčice manje u vreme kad ja još nisam bio nerođen i da je jednako ovako stajalo kad sam se, kao dete, igrao među čempresima i spokojnim grobovima našeg nekropolisa i da će jednako stajati, upijajući poslednju svetlost umirućeg sunca, kao što to i sad čini, kad ja budem mrtav isto onoliko dugo kao oni u nekropolisu. Uvideh kako malo težine na tasovima svetske vage ima moje preživljavanje ili moje umiranje, bez obzira na to što je meni moj život dragocen. Od te dve misli iskovao sam, onda, takvo raspoloženje, da sam bio spreman da iskoristim svaku, pa i najmanju priliku da preživim, a ipak nisam mnogo mario hoću li se spasti ili ne. Mislim da sam, zahvaljujući tom raspoloženju, ostao živ; i to raspoloženje mi je bilo tako dobar prijatelj, da sam od tada neprestano nastojao da ga nosim i uspevao često, mada ne uvek.
<BR>&nbsp;&nbsp;&nbsp;&nbsp;&nbsp;"Severijane, da ti nije pozlilo?"
<BR>&nbsp;&nbsp;&nbsp;&nbsp;&nbsp;To je progovorio Jonas. Pogledah ga, i to, rekao bih, prilično začuđeno. "Ne. Zar je izgledalo tako?"
<BR>&nbsp;&nbsp;&nbsp;&nbsp;&nbsp;"Na trenutak jeste."
<BR>&nbsp;&nbsp;&nbsp;&nbsp;&nbsp;"Samo sam razmišljao zašto mi ova šuma izgleda tako poznata i nastojao da u to proniknem. Mislim da me je podsetila na one mnogobrojne letnje dane u našoj Citadeli. Ovo drveće je gotovo iste veličine kao tamošnje kule, a mnoge kule su obrasle bršljenom, tako da po mirnom letnjem vremenu svetlost između njih ima ovo smaragdno svojstvo. Sem toga, tiho je ovde, kao i tamo..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Mora biti da si se mnogo puta vozio čamcem, Jonase."
<BR>&nbsp;&nbsp;&nbsp;&nbsp;&nbsp;"Pokatkad."
<BR>&nbsp;&nbsp;&nbsp;&nbsp;&nbsp;"To je meni odavno bila želja, ali prvi put sam se vozio tek kad smo Agija i ja otišli do ostrva na kome stoji Botanička bašta i kasnije, u njoj, prošli Ptičje jezero. Kretanje čamca veoma nalikuje kretanju ove životinje i podjednako je tiho, osim što veslo ponekad pljusne ulazeći u vodu. Sad se osećam kao da prolazim čamcem kroz Citadelu, u vreme neke poplave, a veslači svečano veslaju."
<BR>&nbsp;&nbsp;&nbsp;&nbsp;&nbsp;Čuvši to, Jonas se toliko uozbiljio, da ja, videći njegovo lice, prsnuh u smeh i ustadoh, vođen (pretpostavljam) namerom da pogledam preko ivice kabine i onda kažem nešto o šumskom tlu, da bi bilo jasno da je ono o poplavi bilo čista maštarija.
<BR>&nbsp;&nbsp;&nbsp;&nbsp;&nbsp;Ali čim sam ustao, ustade i izbrazdani i reče mi, držeći vrh bodeža na palac udaljenosti od mog grla, da sednem. Iz inata prema njemu, odmahnuh glavom.
<BR>&nbsp;&nbsp;&nbsp;&nbsp;&nbsp;On mahnu svojim oružjem. "Sedaj ili ću te rasporiti!"
<BR>&nbsp;&nbsp;&nbsp;&nbsp;&nbsp;"Pa da izgubiš slavu čoveka koji me je doveo? Ne verujem. Čekaj samo dok ostali kažu Vodalusu da si me imao, a onda ubo nožem dok su mi bile vezane ruke."
<BR>&nbsp;&nbsp;&nbsp;&nbsp;&nbsp;Tada nastupi preokret sudbine. Bradonja koji je držao Terminus Est pokuša da potegne taj mač iz korica, ali ne znajući kako treba ogoliti toliko dugačak mač - a pravi način jeste da jednom rukom uhvatiš čvrsto rukoštitnike, drugom grlo kanije i zatim, šireći ruke udesno i ulevo, da izvučeš sečivo - on pokuša da potegne pravo nagore, kao da trzajem čupa korov iz njive. Dok je radio taj nezgodan posao, uhvatio ga je, neočekivano, jedan od baluhiterovih valjajućih koraka, tako da se on zatetura i nalete na izbrazdanoga. Oštrice, sposobne da raseku dlaku, zasekoše obojicu; onaj sa ožiljcima na licu tad žestoko odskoči unatrag, a Jonas uspe da ga potplete - iza jedne njegove noge zašao je svojim stopalom posuvraćenim unatrag, a drugim stopalom je tu nogu potisnuo - tako da ovaj pade preko ograde kabine napolje.
<BR>&nbsp;&nbsp;&nbsp;&nbsp;&nbsp;U međuvremenu je bradati ispustio Terminus Est i ukočeno se zagledao u ranu koja je bila veoma dugačka, mada nesumnjivo plitka. Pošto sam to oružje poznavao kao sopstveni dlan, bio mi je dovoljan jedan tren da se okrenem, čučnem, dohvatim dršku, uglavim je između peta i presečem kaiševe kojima su mi ruke bile sputane. Crnobradi je dotle potegao nož i mogao me je ubiti da ga Jonas nije ritnuo između nogu.
<BR>&nbsp;&nbsp;&nbsp;&nbsp;&nbsp;Ovaj se presamitio, a ja sam, znatno pre nego što se on mogao uspraviti, već bio na nogama, sa spremnim Terminus Estom.
<BR>&nbsp;&nbsp;&nbsp;&nbsp;&nbsp;Zbog kontrakcije mišića, on se naglo sasvim uspravio, što se često dešava kad klijenta ne nateraš da prethodno klekne; mislim da je obilato rasprskavanje krvi bilo ukrotitelju prvi znak (jer se sve tako brzo odigralo) da nešto nije u redu. On okrete glavu da nas pogleda; uspeo sam da ga sredim veoma čisto, držeći mač samo jednom rukom, naginjući se napred iz kabine: jedan zamah, tačan.
<BR>&nbsp;&nbsp;&nbsp;&nbsp;&nbsp;I tek što je njegova glava tupnula na zemlju, baluhiter zakorači između dva div-stabla koja su rasla tako blizu jedno drugome da je izgledao kao miš koji se provlači kroz pukotinu u zidu. S one strane tih stabala ležao je proplanak otvoreniji od svih koje sam u toj šumi video. Tu je rasla ne samo trava nego i paprat, a mrlje sunčeve svetlosti, neizmešane sa zelenom bojom i bogate kao auripigment, poigravale su po livadi. Tu je Vodalus dao da postave njegov presto, ispod svoda od upletenih loza; i tu je, kao što je sreća htela, sedeo sa šatlenom Teom, sudeći svojim sledbenicima i nagrađujući ih, baš kad smo mi ušli.
<BR>&nbsp;&nbsp;&nbsp;&nbsp;&nbsp;Jonas ništa od toga nije video, jer je još ležao na podu kabine, trudeći se da bodežom preseče veze na rukama. Ali ja sam i te kako video sve, stojeći uspravno, održavajući ravnotežu naspram ljuljanja baluhiterovih leđa i držeći uzdignut mač, sada crven do balčaka. Stotinu lica se okrete prema nama, pa i lice aristokrate na prestolu i srcoliko lice njegove pratilje; u njihovim očima videh šta oni tog časa gledaju: veliku životinju koju jaše čovek bez glave, životinju čiji je čitav prednji deo tela ispolivan krvlju; i mene kako stojim uspravno na leđima te životinje, sa svojim mačem, ogrnut fuliginom.
<BR>&nbsp;&nbsp;&nbsp;&nbsp;&nbsp;Da sam tad skliznuo sa baluhitera i pokušao da pobegnem, ili da sam životinju podstakao da krene brže napred, bio bih ubijen. Umesto toga, ja sam, u duhu onog raspoloženja koje me je obuzelo kad sam video davno mrtva tela među otpadom iz rudnika i među večnim drvećem, ostao na istom mestu, ne čineći ništa; a baluhiter je, nemajući nikakvog vođu, produžio napred postojanim hodom (pri čemu su se Vodalusovi sledbenici sklanjali ulevo i udesno da otvore stazu za njega) sve dok nije dospeo pred samu platformu sa prestolom i svodom. Tu je stao, a mrtvac se sručio napred i pao na platformu, Vodalusu pred noge; ja sam se nagnuo daleko napred iz kabine i pljoštimice mačem lupio životinju iza jednog i iza drugog kolena. Baluhiter je kleknuo.
<BR>&nbsp;&nbsp;&nbsp;&nbsp;&nbsp;U tankom osmehu koji se pojavio na Vodalusovom licu bilo je mnogo čega, uključujući i razonođenost, koja je možda i preovladavala. "Poslao sam svoje ljude da mi dovedu glavoseču", reče on. "Primećujem da su uspeli."
<BR>&nbsp;&nbsp;&nbsp;&nbsp;&nbsp;Salutirao sam mu mačem, postavljajući dršku ispred očiju, kao što su nas učili da činimo kad neko od uzvišenih dođe da posmatra pogubljenje u Velikom dvoru. "Gospodine, doveli su vam antiglavoseču - u prošlosti je postojao trenutak kada se vaša glava mogla zakotrljati po sveže raskopanom zemljištu da nije bilo mene."
<BR>&nbsp;&nbsp;&nbsp;&nbsp;&nbsp;Tad mi je pogledao pažljivije lice, a ne ogrtač i mač, i trenutak potom rekao: "Da, ti si bio taj mladić. Zar je toliko vremena prošlo?"
<BR>&nbsp;&nbsp;&nbsp;&nbsp;&nbsp;"Taman dovoljno vremena, gospodine."
<BR>&nbsp;&nbsp;&nbsp;&nbsp;&nbsp;"O ovome ćemo razgovarati privatno, ali sad imam da obavim neke javne poslove. Stani ovde." Prstom je pokazao ka jednom mestu na tlu, levo od platforme.
<BR>&nbsp;&nbsp;&nbsp;&nbsp;&nbsp;Sišao sam sa baluhitera, a Jonas odmah za mnom; dva konjušara odvedoše životinju. Tu smo čekali i slušali Vodalusa kako izdaje naređenja i saopštava svoje planove, nagrađuje i kažnjava, i to je potrajalo možda jednu smenu. Celokupna raznovrsnost ljudskih stubova i građevinskih lukova, kojom se mnogo ponosimo, samo je oponašanje u jalovom kamenu, stabala i zasvođujućih grana šume, a meni se u toj šumi činilo da se razlika sastoji samo u tome što su jedni stubovi i lukovi sivi ili beli, a drugi smeđi ili bledozeleni. Tad sam poverovao da razumem zbog čega ni sva autarhova vojska, ni onolike gomile plaćenika u službi uzvišenih ne mogu da slome Vodalusa - on vlada najmoćnijom tvrđavom Urta, daleko većom od naše Citadele, sa kojom sam odmah načinio poređenje.
<BR>&nbsp;&nbsp;&nbsp;&nbsp;&nbsp;Najzad je Vodalus raspustio gomilu, šaljući svakog muškarca i svaku ženu na ovo ili ono mesto, u skladu sa potrebama; pa je sišao sa platforme da razgovara sa mnom. Razgovarajući, naginjao se nada mnom, kao što bih se ja mogao nadnositi nad neko dete.
<BR>&nbsp;&nbsp;&nbsp;&nbsp;&nbsp;"Služio si mi jednom", reče on. "Zbog toga ću ti poštedeti život bez obzira na sve ostale okolnosti, iako će možda biti potrebno da neko vreme ostaneš moj gost. Znajući da ti život više nije u opasnosti, da li želiš da mi služiš opet?"
<BR>&nbsp;&nbsp;&nbsp;&nbsp;&nbsp;Ona zakletva autarhu koju sam položio prilikom unapređenja u kalfu nije imala snagu da se odupre uspomeni na magleno veče kojim sam počeo ovu pripovest o svome životu. Sa stanovišta časti, zakletve su jadne i nejake u poređenju sa dobročinstvima, jer ona su stvar duha; ako spasemo jedno ljudsko biće, njegovi smo zauvek. Često sam čuo tvrdnju da čovek ne može naći zahvalnost. To nije istina - oni koji tako govore, tražili su uvek na pogrešnom mestu. Onaj koji učini istinsko dobročinstvo, dospeva, za trenutak, na nivo Pankreatora, te će, zahvalan što se tako uzdigao, doživotno služiti spasenome; tako i rekoh Vodalusu.
<BR>&nbsp;&nbsp;&nbsp;&nbsp;&nbsp;"Dobro!" uzvratio je on i potapšao me po ramenu. "Hodi. Nedaleko odavde spremamo obrok. Ako ćete ti i tvoj prijatelj sesti da jedete sa mnom, reći ću vam šta se mora učiniti."
<BR>&nbsp;&nbsp;&nbsp;&nbsp;&nbsp;"Gospodine, osramotio sam svoju gildu jednom. Tražim jedino da ne budem prisiljavan da je obrukam ponovo."
<BR>&nbsp;&nbsp;&nbsp;&nbsp;&nbsp;"Ništa od onog što učiniš neće se saznati", reče Vodalus. Mene je to zadovoljilo.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
