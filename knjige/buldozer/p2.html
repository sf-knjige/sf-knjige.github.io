<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;I Bejahu to vremena čudnih događanja: vazduh se kretao grubo, toplote na nebu manje bejaše, u neka jutra barice postajahu odozgo tvrde i hladne.
<BR>&nbsp;&nbsp;&nbsp;&nbsp;&nbsp;II Govorahu noumi jedni drugima: 'Šta je ovo?'
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Kamenolom 1, I-II
<BR>
<BR>&nbsp;&nbsp;&nbsp;&nbsp;&nbsp;"Zima", reče Masklin čvrsto. "To se zove zima."
<BR>&nbsp;&nbsp;&nbsp;&nbsp;&nbsp;Iguman Gurder gledao ga je namršteno.
<BR>&nbsp;&nbsp;&nbsp;&nbsp;&nbsp;"Nisi rekao da će biti baš ovako", reče on. "Vidi kako je hladno."
<BR>&nbsp;&nbsp;&nbsp;&nbsp;&nbsp;"Ti ovo nazivaš hladnoćom?" upita Bakica Morki. "Ovo? Ovo hladno nije. Misliš ti da je ovo hladno? Čekni malo, dok bude stvarno hladno!" Uživala je u ovome, primeti Masklin; uvek je uživala u nagoveštajima strašne sudbine, to joj je davalo energiju da ide dalje. "Stvarno će hladno biti tada, kad zahladi. Onda imaš prave mrazeve, a voda pada s neba u zamrznutim parčićima!" Nagnula se unazad, likujući. "Šta sad kažeš, a?"
<BR>&nbsp;&nbsp;&nbsp;&nbsp;&nbsp;"Ne moraš da razgovaraš s nama kao sa bebama", uzdahnu Gurder. "Umemo mi i da čitamo, znaš. Znamo šta je sneg."
<BR>&nbsp;&nbsp;&nbsp;&nbsp;&nbsp;"Dabome", reče Dorkas. "Bile su dopisnice sa slikama snega s jedne strane, u Radnji. Prilikom svakog Božićnog vašara. Znamo mi o snegu. Svetlucav je."
<BR>&nbsp;&nbsp;&nbsp;&nbsp;&nbsp;"I budu crvendaći", reče Gurder tonom saglašavanja.
<BR>&nbsp;&nbsp;&nbsp;&nbsp;&nbsp;"Ima tu, hm, ima tu još štošta", poče Masklin.
<BR>&nbsp;&nbsp;&nbsp;&nbsp;&nbsp;Dorkas mu mahnu da zaćuti. "Mislim da nema razloga za brigu", reče on. "Dobro smo ukopani, zalihe hrane izgledaju valjane, znamo gde naći još, ako zatreba. Ako niko drugi nema ništa da pita, zašto ne bismo zaključili ovaj sastanak?"
<BR>
<BR>&nbsp;&nbsp;&nbsp;&nbsp;&nbsp;Sve je išlo dobro. Ili, bar, ne mnogo loše.
<BR>&nbsp;&nbsp;&nbsp;&nbsp;&nbsp;Doduše, zađevica i sukoba među raznim porodicama bilo je u izobilju, ali takva je bila noumska priroda. Zato su uspostavili Savet, koji je nekako radio.
<BR>&nbsp;&nbsp;&nbsp;&nbsp;&nbsp;Noumi vole da se raspravljaju. Savet Vozača postade forum gde su se, bar, mogli raspravljati, a da se pri tome nikad, ili gotovo nikad, ne udaraju.
<BR>&nbsp;&nbsp;&nbsp;&nbsp;&nbsp;Ali, gle čuda. U Radnji su velike odeljenske porodice upravljale svim poslovima. Ovde su se noumi iz svih porodica izmešali; u kamenolomu, inače, ne postoje Odeljenja. Ali noumi, maltene nagonski, traže hijerarhiju. Svet je oduvek bio uredno podeljen na one koji kažu noumima šta treba raditi i one koji to rade. Zato je, na čudan način, izranjala jedna nova grupa vođa.
<BR>&nbsp;&nbsp;&nbsp;&nbsp;&nbsp;Vozači.
<BR>&nbsp;&nbsp;&nbsp;&nbsp;&nbsp;Bitno je bilo gde si se nalazio tokom Velike vožnje. Ako si bio u kabini, time si postao vozač. Svi ostali su bili samo putnici. O ovome niko nije mnogo govorio. Nije bilo službeno, niti nalik tome. Ali većina noumstva imala je osećanje da onaj ko je umeo da dovede kamion sve dovde, verovatno zna šta radi.
<BR>&nbsp;&nbsp;&nbsp;&nbsp;&nbsp;Biti vozač, to nije uvek bilo mnogo zabavno.
<BR>&nbsp;&nbsp;&nbsp;&nbsp;&nbsp;Prošle godine, pre nego što je njegovo pleme otkrilo Radnju, Masklin je morao da lovi po ceo dan. Sad je lovio samo kad mu se tako htelo; mnogi mlađi noumi 'radnjaši' voleli su lov, a osim toga, kao da nije dolikovalo da vozač lovi. Radili su i u rudnicima krompira, a ostvarili su i veliku žetvu kukuruza sa obližnje njive, iako su pre njih to obavile mašine. Masklin bi više voleo da noumi sami uzgajaju hranu, ali nekako nisu uspevali da navedu semenje da raste u zemlji tvrdoj kao kamen oko kamenoloma. Svejedno, narod je imao da jede, to je bilo glavno.
<BR>&nbsp;&nbsp;&nbsp;&nbsp;&nbsp;Osećao je oko sebe hiljade nouma koji su živeli svojim životima. Podizali decu. Ustaljivali se.
<BR>&nbsp;&nbsp;&nbsp;&nbsp;&nbsp;Odlutao je nazad do svoje jazbine, koju je iskopao ispod jedne opustošene kamenolomske barake. Posle nekog vremena doneo je odluku i izvukao Stvar iz pukotine u zidu.
<BR>&nbsp;&nbsp;&nbsp;&nbsp;&nbsp;Nijedno svetlo na Stvari nije bilo upaljeno. Znao je da prvo mora primaći Stvar električnim žicama; tad će se svetle tačkice upaliti, tad će Stvar moći da govori. Bilo je takvih žica u rudniku; Dorkas ih je već prvih dana popravio. Ali Masklin nije odneo Stvar do njih, zato što je ona umela da govori na jedan poseban način, koji ga je nervirao.
<BR>&nbsp;&nbsp;&nbsp;&nbsp;&nbsp;Bio je, međutim, prilično siguran da ga Stvar čuje.
<BR>&nbsp;&nbsp;&nbsp;&nbsp;&nbsp;"Stari Torit umro je prošle nedelje", reče Masklin posle nekog vremena. "Bili smo malčice tužni, ali, šta se može, bio je vrlo star, pa je naprosto umro. Mislim, nije ga nešto pre toga pojelo, niti pregazilo, znaš."
<BR>&nbsp;&nbsp;&nbsp;&nbsp;&nbsp;Masklinovo malobrojno pleme svojevremeno je živelo u nasipu pored auto-puta, nadomak brežuljkastih predela koji su vrveli gladnim bićima raspoloženim da gricnu svežu nouminu. I sama pomisao da neko može umreti naprosto od 'neživljenja dalje' bila je njima nova.
<BR>&nbsp;&nbsp;&nbsp;&nbsp;&nbsp;"Zato smo ga sahranili na ivici krompirišta, dublje nego što plug dohvata. Mislim da ovi radnjaši još nisu ukapirali sahranjivanje. Očekuju da će Stari Torit sad da proklija ili tako nešto. Mislim da su pomešali sahranu i ono što se radi sa semenjem. Naravno, oni ne umeju da gaje biljke. To je zato što su živeli u onoj robnoj kući, vidiš. Sad im je sve ovo novo. Stalno se bune što moraju jesti hranu koja je poreklom iz zemlje; smatraju da to nije prirodno. Za kišu veruju da je ipak neki sistem protivpožarnih prskalica. Mislim da misle da je ceo svet samo još jedna, ali veća, Radnja. Hm."
<BR>&nbsp;&nbsp;&nbsp;&nbsp;&nbsp;Zurio je neko vreme u kocku koja nije ni na koji način reagovala. Trudio se da po dnu svoje pameti prikupi još malo nečeg što bi se moglo kazati.
<BR>&nbsp;&nbsp;&nbsp;&nbsp;&nbsp;"U svakom slučaju, to znači da je Bakica Morki najstariji noum", reče on najzad. "A to znači da ima pravo da bude u Savetu, iako je žensko. Iguman Gurder se protivio, ali mi smo mu rekli, dobro, kaži joj to ti, što on nije hteo, pa je ona uključena. Hm."
<BR>&nbsp;&nbsp;&nbsp;&nbsp;&nbsp;On pogleda nokte na rukama. Stvar je umela slušati na veoma odbojan način.
<BR>&nbsp;&nbsp;&nbsp;&nbsp;&nbsp;"Svi se brinu zbog zime. Hm. Ali imamo gomile krompira na zalihama, a ovde dole, u zemlji, baš je toplo. Međutim, radnjašima svašta pada na pamet. Kažu da je u Radnji u doba Božića bio svaki put neki debeli deda. Nožić Bata. Nadam se da nas nije pratio dovde. Hm."
<BR>&nbsp;&nbsp;&nbsp;&nbsp;&nbsp;On se počeša po uhu.
<BR>&nbsp;&nbsp;&nbsp;&nbsp;&nbsp;"Sve u svemu, stvari idu dobro. Hm."
<BR>&nbsp;&nbsp;&nbsp;&nbsp;&nbsp;Nagnuo se bliže kocki.
<BR>&nbsp;&nbsp;&nbsp;&nbsp;&nbsp;"A znaš šta to znači? Ako noum misli da sve ide dobro, onda sigurno nešto ide ka zlu, ali ti to još nisi čuo. Tako ja mislim. Hm."
<BR>&nbsp;&nbsp;&nbsp;&nbsp;&nbsp;Crna kocka uspela je da izgleda kao da ima razumevanja za njega.
<BR>&nbsp;&nbsp;&nbsp;&nbsp;&nbsp;"Svi kažu da se ja suviše brinem. Ali ne verujem da je moguće brinuti se suviše. Hm."
<BR>&nbsp;&nbsp;&nbsp;&nbsp;&nbsp;Mislio je još neko vreme.
<BR>&nbsp;&nbsp;&nbsp;&nbsp;&nbsp;"Hm. Eto, mislim da su to sve novosti, za sad." On podiže Stvar i vrati je u pukotinu u zidu.
<BR>&nbsp;&nbsp;&nbsp;&nbsp;&nbsp;Pitao se da li da joj ispriča i o svojoj nesuglasici sa Grimom, ali to je bila, ipak, lična stvar.
<BR>&nbsp;&nbsp;&nbsp;&nbsp;&nbsp;Nevolje te vrste nastaju kad žene čitaju knjige, naravno. Nije joj trebalo dozvoliti da nauči da čita i da puni glavu znanjima koja joj nisu potrebna. Gurder je istinu govorio - mozak žene se stvarno pregreje. Grimin je u poslednje vreme bio do ključanja vreo, po svemu sudeći.
<BR>&nbsp;&nbsp;&nbsp;&nbsp;&nbsp;Masklin je, pre nekoliko dana, otišao kod nje i rekao: eto, sve se ustalilo i smestilo, vreme je da se njih dvoje venčaju kao što ovi noumi radnjaši čine, a to znači da Iguman mrmlja neke reči i već kako ono ide.
<BR>&nbsp;&nbsp;&nbsp;&nbsp;&nbsp;Kad, ona odgovori: nije sigurna.
<BR>&nbsp;&nbsp;&nbsp;&nbsp;&nbsp;Požalio se Bakici Morki. Noum bi pomislio da s te strane može očekivati neku pomoć, pomisli Masklin. Bakica je uzdanica tradicije. Rekao joj je: Bakice, Grima ne radi ono što joj kažem.
<BR>&nbsp;&nbsp;&nbsp;&nbsp;&nbsp;Kad, Bakica odgovori: želim joj dobru sreću. Kamo sreće da ni ja nisam radila ono što su trabunjali kad sam bila devojka.
<BR>&nbsp;&nbsp;&nbsp;&nbsp;&nbsp;Posle se požalio i Gurderu koji je rekao: da, to je veoma pogrešno, devojke treba da rade ono što im se kaže. Masklin mu je rekao: dabome, tako je, dakle - kaži joj. Kad, Gurder odgovori: pa, ona je baš neka prgava ženska, možda je bolje malo pričekati, uostalom i vremena se menjaju...
<BR>&nbsp;&nbsp;&nbsp;&nbsp;&nbsp;Vremena se menjaju. Dobro, to je istina. Glavne promene podstakao je sam Masklin. Morao je da navede noume da razmišljaju na nove načine i da pođu napolje, iz Radnje. Promene su potrebne. Menjanje je dobro. Masklin je pobornik promena.
<BR>&nbsp;&nbsp;&nbsp;&nbsp;&nbsp;Samo je potpuno protiv toga da stvari ne ostanu iste.
<BR>&nbsp;&nbsp;&nbsp;&nbsp;&nbsp;Njegovo koplje miruje u uglu. Kako je jadno... sad. Komadić kremena vezan plastičnim užetom za motku. Iz Radnje su doneli i testere i druge stvari. Noumi sad umeju da koriste metal.
<BR>&nbsp;&nbsp;&nbsp;&nbsp;&nbsp;Neko vreme zurio je u koplje. Onda ga je dohvatio i izišao na dugo, ozbiljno razmišljanje o stvarima i o svom odnosu prema njima. Ili, kako bi neki drugi noumi rekli, otišao je da bude zle volje do mile volje.
<BR>
<BR>&nbsp;&nbsp;&nbsp;&nbsp;&nbsp;Taj stari kamenolom bio je približno na pola puta uz brdo. Iznad kamenoloma pružala se jedna strma, travnata kosina, koja se bliže vrhu pretvarala u trnjak i gustiš. Sa druge strane brda bile su njive.
<BR>&nbsp;&nbsp;&nbsp;&nbsp;&nbsp;Ispod kamenoloma krivudao je seoski put, između neravnih, živih ograda; nešto dalje odatle priključivao se auto-putu. Iza auto-puta bila je 'pruga', a to je drugo ime za dve dugačke metalne grede pritegnute uz velike drvene blokove. Tu su ponekad prolazile stvari nalik na veoma dugačke kamione spojene u niz.
<BR>&nbsp;&nbsp;&nbsp;&nbsp;&nbsp;Noumima železnica još nije bila sasvim jasna. Ali bila je očigledno opasna: videli su mesto gde se seoski put ukrštao sa njom, a tu su bile dve kapije koje su se spuštale kad god je ono železničko pokretljivo nailazilo. Znali su čemu služi kapija. Na njivama je bilo kapija, koje su tu bile nameštene zato da nešto ne bi moglo da iziđe. Zaključak se sam nametao: kapije se spuštaju oko 'pruge' zato da ono pokretljivo ne bi pobeglo sa pruge i odjurilo drumovima.
<BR>&nbsp;&nbsp;&nbsp;&nbsp;&nbsp;Iza pruge bilo je još njiva i nekoliko jama Šljunkare - dobrih za pecanje, za one noume koji su želeli ribu - a iza toga nalazio se aerodrom.
<BR>&nbsp;&nbsp;&nbsp;&nbsp;&nbsp;Masklin je, tokom leta, proveo sate i sate gledajući avione. Primetio je da se avion prvo vozi po zemlji, a onda se digne oštro, kao ptica; zatim postaje sve manji i manji i najzad ga nema.
<BR>&nbsp;&nbsp;&nbsp;&nbsp;&nbsp;To je bila velika briga. Masklin sad, dok je kišica počinjala, sede na svoj omiljeni kamen i poče da se brine. Toliko raznih stvari ga je brinulo u poslednje vreme da ih je morao naslagati jednu na drugu; na sam vrh došla je ova velika.
<BR>&nbsp;&nbsp;&nbsp;&nbsp;&nbsp;Trebalo bi da i noumi odu tamo kuda avioni idu. Tako mu je Stvar rekla, u ona vremena kad je još htela da razgovara sa njim. Noumi su došli sa neba. Zapravo, sa nekog mesta koje je iznad neba, što je bilo malo teže razumeti, jer, očigledno, iznad neba imaš samo još više neba. Trebalo bi da se vrate tamo. Takva je njihova... kako ono beše. Neka reč koja se završava na 'ina'. Dubina? Ne. Gustina. Oni su nebeski usmeren narod, takva je njihova gustina. Nekad su imali svoje svetove. Dogodilo se, nekako, da su se zaglavili ovde. Ali - eto briga - njihov 'brod', njihov avion koji leti kroz ono zaista visoko nebo, između zvezda, nalazi se i sad negde tamo, gore, daleko. Prvi noumi ostavili su ga kad su sišli pomoćnim, manjim brodom, a on se srušio, zato nisu mogli da se vrate.
<BR>&nbsp;&nbsp;&nbsp;&nbsp;&nbsp;A to zna jedino on, Masklin.
<BR>&nbsp;&nbsp;&nbsp;&nbsp;&nbsp;Znao je i stari Iguman, onaj pre Gurdera. Poneki delić znaju i Grima, Dorkas i Gurder, ali njihovi umovi zauzeti su drugim stvarima; to su praktični noumi, a ovih dana ima toliko da se organizuje.
<BR>&nbsp;&nbsp;&nbsp;&nbsp;&nbsp;Svi se temeljito odomaćuju ovde. Pretvorićemo ovo mesto u naš mali svet, koji će nam biti isto što i Radnja ranije, uvide Masklin. Radnjaši su mislili da je tavanica nebo, a mi ćemo misliti da je nebo tavanica.
<BR>&nbsp;&nbsp;&nbsp;&nbsp;&nbsp;Jednostavno ćemo ostati i...
<BR>&nbsp;&nbsp;&nbsp;&nbsp;&nbsp;Kamion je dolazio seoskim putem. Bližio se kamenolomu. To je bio tako neobičan prizor da Masklin sad uvide da ga je već neko vreme gledao, ali ne i stvarno video.
<BR>
<BR>&nbsp;&nbsp;&nbsp;&nbsp;&nbsp;"Nikog nije bilo na straži! Zašto nikog nije bilo na straži? Rekao sam da uvek mora biti neko na straži!"
<BR>&nbsp;&nbsp;&nbsp;&nbsp;&nbsp;Pet-šest nouma trčkaralo je kroz umiruću paprat, prema kapiji kamenoloma.
<BR>&nbsp;&nbsp;&nbsp;&nbsp;&nbsp;"Red je bio na Sakoa", gunđao je Angalo.
<BR>&nbsp;&nbsp;&nbsp;&nbsp;&nbsp;"Nije, nije!" zašišta Sako. "Sećaš se da si juče tražio da se zamenimo zato što..."
<BR>&nbsp;&nbsp;&nbsp;&nbsp;&nbsp;"Baš me briga ko je bio na redu!" povika Masklin. "Gore se nije našao niko! A trebalo je da bude neko! Je l' tako?"
<BR>&nbsp;&nbsp;&nbsp;&nbsp;&nbsp;"Izvini, Maskline."
<BR>&nbsp;&nbsp;&nbsp;&nbsp;&nbsp;"Da. Izvini, Maskline."
<BR>&nbsp;&nbsp;&nbsp;&nbsp;&nbsp;Pojurili su uz nasip i prostrli se po tlu iza jednog suvog busena.
<BR>&nbsp;&nbsp;&nbsp;&nbsp;&nbsp;Bio je to mali kamion, mali u odnosu na druge kamione. Jedno ljudsko biće već se iskrcalo iz njega. Sad je nešto petljalo oko kapije kamenoloma.
<BR>&nbsp;&nbsp;&nbsp;&nbsp;&nbsp;"To je lendrover", reče Angalo ponosito. U Radnji je, pre Velike vožnje, proveo mnogo vremena čitajući sve što je mogao naći o vozilima. Voleo je vozila. "To nije stvarno kamion, služi više za prevoz ljudi..."
<BR>&nbsp;&nbsp;&nbsp;&nbsp;&nbsp;"Onaj ljud lepi nešto na kapiju", reče Masklin.
<BR>&nbsp;&nbsp;&nbsp;&nbsp;&nbsp;"Na našu kapiju", reče Sako sa neodobravanjem.
<BR>&nbsp;&nbsp;&nbsp;&nbsp;&nbsp;"Malčice čudno", reče Angalo. Čovek se kretao kao mesečar, onim sporim i teškim ljudskim načinom. Vratio se u vozilo, koje posle nekog vremena pođe unazad, a onda, uz silnu riku, odjuri putem.
<BR>&nbsp;&nbsp;&nbsp;&nbsp;&nbsp;"Vozao se čak dovde, samo da bi nakačio list hartije na kapiju", reče Angalo, dok su noumi ustajali. "Eto, takvi su vam ljudi."
<BR>&nbsp;&nbsp;&nbsp;&nbsp;&nbsp;Masklin se namršti. Ljudi jesu veliki i glupi, ali imaju neku nezadrživost, a osim toga, kao da su pod vlašću parčića hartije. U Radnji je na jednom papiru stajalo da će biti srušena i to se itekako ostvarilo. Ne možeš imati poverenja u ljude kad počnu nešto da petljaju sa listovima hartije.
<BR>&nbsp;&nbsp;&nbsp;&nbsp;&nbsp;Pokazao je prstom ka zarđaloj žičanoj mreži, po kojoj se svaki vispren noum mogao lako popeti.
<BR>&nbsp;&nbsp;&nbsp;&nbsp;&nbsp;"Sako", reče, "dobro bi bilo da to doneseš."
<BR>&nbsp;&nbsp;&nbsp;&nbsp;&nbsp;Miljama daleko, drugi papir lepršao je na živici. Mrljice kiše tapkale su po rečima izbledelim od sunca, natapale su ga tako da je bio sve teži i mokriji, tako da se najzad...
<BR>&nbsp;&nbsp;&nbsp;&nbsp;&nbsp;...pocepao.
<BR>&nbsp;&nbsp;&nbsp;&nbsp;&nbsp;Pao je na travu, slobodan i zalepršao poduhvaćen vetrom.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
