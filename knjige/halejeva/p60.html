<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>58.
<P>&nbsp;&nbsp;&nbsp;&nbsp;&nbsp;Istog trenutka kada se probudio Isak Njutn je postao svestan da je veoma dugo spavao. Njegov ručni časovnik pokazivao je skoro tri sata po podne. Toliko, što se tiče priče o njegovom jutarnjem letu za London. Neko vreme je, dok su mu se događaji prethodnog dana odmotavali u sećanju, naprosto zurio u tavanicu. A onda je, u trenu, shvatio da s ovom prostorijom nešto nije bilo u redu. Bila je veća i viša nego što je trebalo da bude, a kroz guste zavese prodirala je difuzna dnevna svetlost. Apartman na aerodromu, u kojem su ga sinoć ostavili, bio je zatvoren, bez ijednog spoljašnjeg prozora.
<BR>&nbsp;&nbsp;&nbsp;&nbsp;&nbsp;U par brzih koraka stigao je do zavese. Povukavši je sasvim malo, ugledao je valovita polja. Nije bilo ni traga od aerodroma. Pogled u stranu otkrio mu je veliku kuću sazidanu od žutog kamena koji je delovao čvrsto. Pa ipak, krevet u ovoj prostoriji izgledao je isti kao onaj sinoć, a na sebi je i dalje, imao onaj besmisleno kratki donji deo pidžame.
<BR>&nbsp;&nbsp;&nbsp;&nbsp;&nbsp;Soba je bila prostrana i Isaku Njutnu bilo je potrebno nekoliko trenutaka da je pažljivo razgleda i zapazi različite ormane i kredence. Pronašao je veliku toplu kućnu haljinu ali od njegove odeće nije bilo ni traga. Donji deo pidžame i kućna haljina teško da su bili zdrava osnova za pokušaj bekstva iz ove žute kuće. U tom trenutku opomenuo je sebe da nikad više ne poveruje devojkama milog izgleda kada donose poklone. Ona druga količina pilula, ona "koju nije morao da uzme ukoliko sumnja", mora da je sadržavala neku moćnu stvar.
<BR>&nbsp;&nbsp;&nbsp;&nbsp;&nbsp;Bilo je lako shvatiti šta se dogodilo. Kada je potpuno pao pod uticaj opojnog sredstva, naprosto su ga izneli s krevetom iz apartmana na aerodromu - na kom aerodromu, to je ostalo znak pitanja.
<BR>&nbsp;&nbsp;&nbsp;&nbsp;&nbsp;Začulo se kucanje na vratima a odmah zatim pojavila se jedna tamnokosa devojka s poslužavnikom. Na poslužavniku su se nalazili veliki čajnik, servis za čaj i tanjir s kolačima.
<BR>&nbsp;&nbsp;&nbsp;&nbsp;&nbsp;"Ah, budni ste", reče ona, dodavši, "to je dobro."
<BR>&nbsp;&nbsp;&nbsp;&nbsp;&nbsp;Pošto je položila poslužavnik na nizak sto pored prozora, devojka je prišla zavesi i vešto je razmakla.
<BR>&nbsp;&nbsp;&nbsp;&nbsp;&nbsp;"Izgledalo je kao da ste rešili da prespavate vek. Poput Amerikanca Van Vinkla."
<BR>&nbsp;&nbsp;&nbsp;&nbsp;&nbsp;"Gde je moja odeća?" upita Isak Njutn.
<BR>&nbsp;&nbsp;&nbsp;&nbsp;&nbsp;"Na čišćenju."
<BR>&nbsp;&nbsp;&nbsp;&nbsp;&nbsp;"Gde smo? Hoću da kažem, gde se nalazi ova kuća?" ponovo upita Isak Njutn.
<BR>&nbsp;&nbsp;&nbsp;&nbsp;&nbsp;"Bojim se, gospodine, da mi nije dozvoljeno da Vam to kažem."
<BR>&nbsp;&nbsp;&nbsp;&nbsp;&nbsp;"Ali smo u Švedskoj?"
<BR>&nbsp;&nbsp;&nbsp;&nbsp;&nbsp;"Naravno, no više od toga ne mogu da Vam kažem. Čeka Vas jedan gospodin koji će vam odgovoriti na pitanja."
<BR>&nbsp;&nbsp;&nbsp;&nbsp;&nbsp;Isak Njutn je zapazio da su na poslužavniku bile dve šolje i poveći čajnik.
<BR>&nbsp;&nbsp;&nbsp;&nbsp;&nbsp;"Da li taj gospodin dugo čeka?"
<BR>&nbsp;&nbsp;&nbsp;&nbsp;&nbsp;"Nekoliko sati."
<BR>&nbsp;&nbsp;&nbsp;&nbsp;&nbsp;"Onda to ne može biti neko veoma značajan."
<BR>&nbsp;&nbsp;&nbsp;&nbsp;&nbsp;"Mislim da je veoma značajan. Reći ću mu da ste se probudili."
<BR>&nbsp;&nbsp;&nbsp;&nbsp;&nbsp;Kada je devojka otišla, Isak Njutn je brzo prokrstario sobom tražeći neki prisluškivač ali ga nije našao iako je bio siguran da se tu negde nalazi, inače ne bi mogli tako brzo da utvrde da se probudio i odmah donesu ćaj.
<BR>&nbsp;&nbsp;&nbsp;&nbsp;&nbsp;Isak Njutn je seo i sipao čaj ne čekajući dolazak svog posetioca, jer su mu usta bila suva. Kako nije ništa jeo još od ručka prethodnog dana, bio je gladan te je pojeo jedan kolač.
<BR>&nbsp;&nbsp;&nbsp;&nbsp;&nbsp;Još jednom se začulo kucanje na vratima, a onda uđe jedan čovek visok koliko i Isak Njutn, plave, kratko podšišane kose.
<BR>&nbsp;&nbsp;&nbsp;&nbsp;&nbsp;"Erikson. Gustav Erikson", reče on živahno, pružajući ruku.
<BR>&nbsp;&nbsp;&nbsp;&nbsp;&nbsp;"Rukovaću se s Vama, gospodin Erikson, ukoliko je stvarno obavljen telefonski razgovor koji sam zahtevao prošle večeri", uzvrati Isak Njutn.
<BR>&nbsp;&nbsp;&nbsp;&nbsp;&nbsp;"Da budem iskren, nije", odgovori Erikson povlačeći ruku.
<BR>&nbsp;&nbsp;&nbsp;&nbsp;&nbsp;"Nije li to prilično čudno?"
<BR>&nbsp;&nbsp;&nbsp;&nbsp;&nbsp;"Da, čudno je. Kao i mnoge druge stvari u ovom slučaju. Da li će Vam smetati ako sipam sebi malo čaja?"
<BR>&nbsp;&nbsp;&nbsp;&nbsp;&nbsp;"Nipošto. Posebno ne imajući u vidu da je to Vaš čaj. Kome treba da izrazim svoju zahvalnost za ovako toplo gostoljublje, gospodine Erikson?"
<BR>&nbsp;&nbsp;&nbsp;&nbsp;&nbsp;"Švedskoj armiji."
<BR>&nbsp;&nbsp;&nbsp;&nbsp;&nbsp;"Zar ne bi trebalo da u tom slučaju znam Vaš čin?"
<BR>&nbsp;&nbsp;&nbsp;&nbsp;&nbsp;"Pukovnik. Pukovnk Erikson, ukoliko želite da budete zvanični u tom pogledu."
<BR>&nbsp;&nbsp;&nbsp;&nbsp;&nbsp;"Čini mi se, pukovmiče Erikson, da ima mnogo čega što biste morali da mi objasnite."
<BR>&nbsp;&nbsp;&nbsp;&nbsp;&nbsp;Erikson se na ovo glasno nasmejao sedajući na stolicu s druge strane stola, preko puta Isaka Njutna, tako da je sada poslužavnik sa čajnikom bio između njih kao da simbolično predstavlja bojno polje.
<BR>&nbsp;&nbsp;&nbsp;&nbsp;&nbsp;"Da, moram da Vam mnogo šta objasnim! Vi ste očigledno pravi šeret, profesore Njutn. Ipak, reći ću Vam da je Vaš prelazak iz ruku aerodromske policije u ruke armije pružio lepu priliku da se zaboravi na svako telefoniranje. No, naravno, obavestio sam britansku ambasadu u Stokholmu. Učinio sam to jutros u pet i trideset. Kao što vidite, od ranih sati sam prionuo na posao."
<BR>&nbsp;&nbsp;&nbsp;&nbsp;&nbsp;"Bilo bi jednostavnije da ste pozvali London."
<BR>&nbsp;&nbsp;&nbsp;&nbsp;&nbsp;"Bilo bi to glupavo", odgovori Erikson vrteći glavom. "Utvrdio sam da je broj koji ste dali telefon kancelarije Vašeg predsednika vlade. Poziv upućen tamo pokrenuo bi hitru akciju verovatno neposredno od strane samog predsednika. U tom slučaju, moja prilika bila bi izgubljena."
<BR>&nbsp;&nbsp;&nbsp;&nbsp;&nbsp;"Prilika za šta?"
<BR>&nbsp;&nbsp;&nbsp;&nbsp;&nbsp;"Da utvrdim šta se dogodilo u avionu kojim ste došli ovamo, naravno."
<BR>&nbsp;&nbsp;&nbsp;&nbsp;&nbsp;"Ali izvestili ste ambasadu da sam ovde?"
<BR>&nbsp;&nbsp;&nbsp;&nbsp;&nbsp;"Da, vrlo rano, kao što sam rekao. Ako stignete vrlo rano na aerodrom i odmah predate prtljag, šta se događa, profesore Njutn?"
<BR>&nbsp;&nbsp;&nbsp;&nbsp;&nbsp;"Šta se događa?"
<BR>&nbsp;&nbsp;&nbsp;&nbsp;&nbsp;"Kada konačno prispete na svoje odredište, zahvaljujući nekoj tajanstvenoj osobenosti postupka utovarivanja, Vaš prtljag uvek izlazi poslednji. Ili možda to niste zapazili?" reče Erikson pijuckajući čaj.
<BR>&nbsp;&nbsp;&nbsp;&nbsp;&nbsp;"Shvatam. Proračunali ste da će, u vreme kada na posao pristignu važniji službenici, informacija već satima ležati tamo."
<BR>&nbsp;&nbsp;&nbsp;&nbsp;&nbsp;"A vrlo verovatno da će ostati da leži još malo. Pored toga, profesore Njutn, Vaše Ministarstvo spoljnih poslova bije glas da je sporo u prenošenju važnih informacija ostalim sektorima svoje vlade. Stoga mogu da računam na još jedno odlaganje. Priznajem, međutim, da sam se pobojao da ćete prespavati sve vreme koje sam tako brižljivo obezbedio."
<BR>&nbsp;&nbsp;&nbsp;&nbsp;&nbsp;"Obezbedili za šta, pukovniče Erikson?"
<BR>&nbsp;&nbsp;&nbsp;&nbsp;&nbsp;"Znate li gde je avion u kome ste leteli trebalo da stigne? Mislim, gde se nalazio avion?"
<BR>&nbsp;&nbsp;&nbsp;&nbsp;&nbsp;"Rečeno mi je da se nalazi daleko na severu, u blizini pola. Što mora da je bila istina", odgovori Isak Njutn. "Znate, pukovniče Erikson, postoji nešto o čemu smesta treba da Vas izvestim. Za vreme leta ubijen je jedan čovek. Bio je moj kolega u Kembridžu."
<BR>&nbsp;&nbsp;&nbsp;&nbsp;&nbsp;"Uopšte nisam iznenađen. Kako se to dogodilo?"
<BR>&nbsp;&nbsp;&nbsp;&nbsp;&nbsp;"Izbacili su ga iz aviona."
<BR>&nbsp;&nbsp;&nbsp;&nbsp;&nbsp;"Neki nezgodni ljudi, ako smem da kažem. Nezgodna situacija. Otkrili smo šta je ležalo iza zavese. Nadam se da Vas nisu vodili tamo?"
<BR>&nbsp;&nbsp;&nbsp;&nbsp;&nbsp;Isak Njutn je za trenutak ćutao, a onda klimnu glavom i reče odsečno:
<BR>&nbsp;&nbsp;&nbsp;&nbsp;&nbsp;"Bolje da ne govorimo o tome. Otkrićete da su imali video projektor. Zabeležili su na traci padanje čoveka kroz vazduh. Ime tog čoveka je Bolton. Bio je profesor geostrofike, šef Meteorološkog odseka u Kembridžu. Ono što sad želim da Vam kažem to je da ćete na traci otkriti slike terena ispod aviona. Bio je arktički i planinski."
<BR>&nbsp;&nbsp;&nbsp;&nbsp;&nbsp;"Avion je ušao u švedski vazdušni prostor sa severa, profesore Njutn."
<BR>&nbsp;&nbsp;&nbsp;&nbsp;&nbsp;"Što potvrđuje moj utisak."
<BR>&nbsp;&nbsp;&nbsp;&nbsp;&nbsp;"Ono što ga uopšte ne potvrđuje jeste radarski odjek na našim ekranima."
<BR>&nbsp;&nbsp;&nbsp;&nbsp;&nbsp;"Šta je s tim?"
<BR>&nbsp;&nbsp;&nbsp;&nbsp;&nbsp;"Bio je neizmerno jak. Vidite, to je zapravo moj posao. Veoma dobro poznajem odgovarajuće jačine radarskih odjeka koje proizvode avioni različitih veličina. Odjek vašeg aviona bio je više nego prejak. Deset puta jači, čini mi se. Šta Vi mislite, kako je moglo doći do toga?"
<BR>&nbsp;&nbsp;&nbsp;&nbsp;&nbsp;"Rekli ste da su radari vaša specijalnost."
<BR>&nbsp;&nbsp;&nbsp;&nbsp;&nbsp;"Manite se šale, profesore Njutn, Vi ste fizičar s međunarodnim ugledom. Na koji način je bilo moguće proizvesti jedan tako snažan odjek?"
<BR>&nbsp;&nbsp;&nbsp;&nbsp;&nbsp;"Pretpostavljam uz pomoć pojačanja posebnosti odbijanja zraka."
<BR>&nbsp;&nbsp;&nbsp;&nbsp;&nbsp;"Nekom vrstom proširene korone oko aviona", klimnuo je glavom Erikson.
<BR>&nbsp;&nbsp;&nbsp;&nbsp;&nbsp;"Jonizovanim gasom, možda", klimnu Isak Njutn u znak saglasnosti, sipajući sebi još jednu šolju čaja.
<BR>&nbsp;&nbsp;&nbsp;&nbsp;&nbsp;"Upravo suprotno onom kod tajnih američkih bombardera - gde je sposobnost odbijanja smanjena. Znate, profesore Njutn, činilo se kao da avion namerno pokušava da skrene pažnju na sebe - za razliku od tajnih bombardera."
<BR>&nbsp;&nbsp;&nbsp;&nbsp;&nbsp;"Što Vas dovodi do kakvog pitanja?"
<BR>&nbsp;&nbsp;&nbsp;&nbsp;&nbsp;"Sletanje aviona."
<BR>&nbsp;&nbsp;&nbsp;&nbsp;&nbsp;"Posedujete li sredstva za slepo prizemljivanje", upita Isak Njutn.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"U čemu je, onda, problem?"
<BR>&nbsp;&nbsp;&nbsp;&nbsp;&nbsp;"Problem je u tome", progunđa Erikson, "što je avion nesumnjivo koristio naša sredstva za slepo prizemljivanje a da pri tom sam nije posedovao bilo kakvu opremu za slepo prizemljivanje."
<BR>&nbsp;&nbsp;&nbsp;&nbsp;&nbsp;"To zvuči prilično protivrečno."
<BR>&nbsp;&nbsp;&nbsp;&nbsp;&nbsp;"Isto tako je protivrečno da je osam ljudi u avionu pretvoreno u pepeo..."
<BR>&nbsp;&nbsp;&nbsp;&nbsp;&nbsp;"Poput izgorelog papira."
<BR>&nbsp;&nbsp;&nbsp;&nbsp;&nbsp;"Dok je deveti prošao bez ijedne ogrebotine", nastavi Erikson ne dozvoljavajući da izgoreli papir skrene tok njegovih misli.
<BR>&nbsp;&nbsp;&nbsp;&nbsp;&nbsp;"Munje čine neobične stvari."
<BR>&nbsp;&nbsp;&nbsp;&nbsp;&nbsp;"Munja bi prošla kroz spoljašnji metalni omotač aviona. Imam izvesna iskustva s tim stvarima. Pa čak i da je došlo do pražnjenja elektriciteta unutar aviona, on bi istopio mrtve predmete, kao što je kauterizovao osmoricu putnika. Svedoci smo, međutim, da nijedan predmet nije ni taknut. Sve je to veoma čudno, profesore Njutn. Nadao sam se da ćete mi pomoći da to razumem."
<BR>&nbsp;&nbsp;&nbsp;&nbsp;&nbsp;"Nije li i to previše čudno?"
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Da ja treba da Vam pomognem da razumete."
<BR>&nbsp;&nbsp;&nbsp;&nbsp;&nbsp;"Vi znate više o kometama od mene, posebno o Halejevoj kometi."
<BR>&nbsp;&nbsp;&nbsp;&nbsp;&nbsp;"Vaši astronomi..."
<BR>&nbsp;&nbsp;&nbsp;&nbsp;&nbsp;"Naši astronomi ne znaju ništa o šifri za Halejevu kometu", profesore Njutn. "Ona osmorica su tražila šifru, zar ne?" bio je uporan Erikson.
<BR>&nbsp;&nbsp;&nbsp;&nbsp;&nbsp;Nešto što je golicalo pozadinu svesti Isaka Njutna sada je izbilo napred. Šifra! Dabome, ispisivao je šifru i bacao list po list Kaufmanu Sv. Džonu. Da li su i ti listovi izgoreli zajedno s onim ljudima? Iz onoga što je Erikson upravo rekao o tome da su mrtvi predmeti ostali netaknuti, moguće je da su i svi listovi ostali čitavi i da ih je pronašla aerodromska policija.
<BR>&nbsp;&nbsp;&nbsp;&nbsp;&nbsp;"Mora da ste pronašli blok, onaj na kome sam pisao kada je munja pogodila avion", reče Isak Njutn, odajući se što je manje mogao. Erikson je počeo da jede jedan od kolača.
<BR>&nbsp;&nbsp;&nbsp;&nbsp;&nbsp;"Da", klimnuo je glavom posle kraćeg vremena. "Mislim da nosi Vaš rukopis, profesore Njutn."
<BR>&nbsp;&nbsp;&nbsp;&nbsp;&nbsp;"Nema sumnje da Vam se to čini zanimljivim."
<BR>&nbsp;&nbsp;&nbsp;&nbsp;&nbsp;"Do izvesne mere. Biće, svakako, neophodno bolje proučiti celu stvar."
<BR>&nbsp;&nbsp;&nbsp;&nbsp;&nbsp;"Šta ćete uraditi sa šifrom, pukovniče Erikson? Ukoliko uspete da je dešifrujete. Predaćete je Amerikancima?"
<BR>&nbsp;&nbsp;&nbsp;&nbsp;&nbsp;"Tako mi boga, ne! Švedska je neutralna zemlja."
<BR>&nbsp;&nbsp;&nbsp;&nbsp;&nbsp;"Ili Rusima?"
<BR>&nbsp;&nbsp;&nbsp;&nbsp;&nbsp;"Vaša nagađanja su smešna, profesore Njutn."
<BR>&nbsp;&nbsp;&nbsp;&nbsp;&nbsp;"Kakvu korist onda vidite od nje?"
<BR>&nbsp;&nbsp;&nbsp;&nbsp;&nbsp;"Slavu, profesore Njutn. Biće to naš pasoš za slavu."
<BR>&nbsp;&nbsp;&nbsp;&nbsp;&nbsp;"Prilično neobična ideja, pukovniče Erikson."
<BR>&nbsp;&nbsp;&nbsp;&nbsp;&nbsp;"A zašto, profesore Njutn? Ne znam šta bi moglo biti važnije od toga. Možda zato što i sami pripadate meleckoj rasi ne možete da shvatite nas Šveđane."
<BR>&nbsp;&nbsp;&nbsp;&nbsp;&nbsp;"Izgleda da ne mogu."
<BR>&nbsp;&nbsp;&nbsp;&nbsp;&nbsp;Erikson je odložio svoju šolju, a onda je s izrazom nadahnuća u plavim očima otišao do prozora gde se okrenuo i rekao:
<BR>&nbsp;&nbsp;&nbsp;&nbsp;&nbsp;"Ja sam pomalo i proučavalac istorije i praistorije. Pre deset hiljada godina ono što danas zovemo germanskom rasom izvesno je bila prilično mala grupa ljudi koja je govorila osoben jezik i živela teškim životom na granici opstanka, blizu ruba severnih glečera za vreme poslednjeg ledenog doba. Kada se ledeno doba okončalo, glečeri su se povukli i grupa se u povoljnijim uslovima uvećala, zahvatajući vremenom sve šire prostranstvo. Da li sam dovoljno jasan, profesore Njutn?"
<BR>&nbsp;&nbsp;&nbsp;&nbsp;&nbsp;"Savršeno."
<BR>&nbsp;&nbsp;&nbsp;&nbsp;&nbsp;"Recite mi kada postanem dosadan, molim Vas. Elem, germanska plemena su se širila isto kao i ostala plemena iz ledenog doba. Broj se uvećavao a jezik delio. Oni slabiji, oni bez čvrstih niša, bili su potisnuti najdalje prema spolja - na sever, u norveške planine, i prema jugu ka onome što danas zovemo germanskom ravnicom. Stoga je ispalo da su najjači ostali u središtu ili na severu, s tim što je središte bilo njihov zavičaj tokom mnogo hiljada godina. To je bio slučaj sa Šveđanima. Ova mala istorija, profesore Njutn, objašnjava zbog čega mi Šveđani i dalje smatramo sebe aristokratima germanskog naroda - uprkos neobičnom obrtu. Do obrta je došlo zbog toga što su se oni koji su se preselili na jug imali sreću da naiđu na prostranije i plodnije oblasti, i stoga se razmnožili daleko više nego mi koji smo ostali u zavičaju. Tako je to bilo i s Vama, Englezima, kao i s američkim kolonijama koje ste osnovali. U početku su to bili slabiji, oni bez niša, otuđeni, koji su emigrirali. Ali kako se ispostavilo da je Severna Amerika prirodno prostran i bogat kontinent, broj emigranata se znatno uvećao tako da danas imamo slučaj da manje uspešni vuku za nos uspešnije."
<BR>&nbsp;&nbsp;&nbsp;&nbsp;&nbsp;"Bojim se da ovo nisu naučno priznati stavovi, pukovniče Erikson. Iznenađen sam što niste ni najmanje zabrinuti zbog prisluškivača u ovoj sobi", uspeo je da ga prekine Isak Njutn.
<BR>&nbsp;&nbsp;&nbsp;&nbsp;&nbsp;"Ah, prisluškivač. Otkrili ste ga?"
<BR>&nbsp;&nbsp;&nbsp;&nbsp;&nbsp;"Ne, nisam."
<BR>&nbsp;&nbsp;&nbsp;&nbsp;&nbsp;Erikson je otišao do kreveta, rekavši:
<BR>&nbsp;&nbsp;&nbsp;&nbsp;&nbsp;"Izvinite."
<BR>&nbsp;&nbsp;&nbsp;&nbsp;&nbsp;Pošto je par trenutaka čeprkao oko osnova kreveta vratio se do Isaka Njutna noseći mali ručni mikrofon i predajnik s baterijom.
<BR>&nbsp;&nbsp;&nbsp;&nbsp;&nbsp;"Tražili ste po sobi jer soba je, naravno, stalna, a krevet je privremen. No to je bila elementarna greška", reče Erikson prekornim glasom. Potom je otišao do vrata i pozvao na švedskom. Nekoliko trenutaka kasnije pojavila se ista ona tamnokosa devojka sa bocom šnapsa i dve čašice. Erikson je nasuo ljutu tečnost u čaše, ali je Isak Njutn podigao ruku i rekao čvrstim glasom:
<BR>&nbsp;&nbsp;&nbsp;&nbsp;&nbsp;"Ne za mene. Nisam ništa jeo još od juče. Pored toga, nisam Vaše švedske aristokratske konstitucije."
<BR>&nbsp;&nbsp;&nbsp;&nbsp;&nbsp;"Ah, naravno", klimnu Erikson uputivši se ponovo prema vratima. Ubrzo se vratio i podigao svoju čašu.
<BR>&nbsp;&nbsp;&nbsp;&nbsp;&nbsp;"Bilo je to nepromišljeno s moje strane. Odmah će Vam doneti neku valjanu hranu. Čaj", dodao je uz grimasu a onda rekao "Skol!" i iskapio čašu u karakterističnom švedskom stilu.
<BR>&nbsp;&nbsp;&nbsp;&nbsp;&nbsp;Erikson je zatim utonuo u ćutanje dok ga je osvajala toplota šnapsa, a onda je još jednom ušla ona tamnokosa devojka noseći poslužavnik na kome se nalazio tanjir pun nečega što je mirisalo na kašu. Isaku Njutnu je prošlo kroz svest da onome ko je gladan ništa ne miriše ukusnije od kaše, ali je Erikson ustuknuo s izrazom odvratnosti.
<BR>&nbsp;&nbsp;&nbsp;&nbsp;&nbsp;"Grozno. Izvinjavam se zbog naše kuhinje, profesore Njutn. Vi ćete, prirodno, zaključiti da je moj stav malo čudan. Za jednog Engleza, mešanca kakav ste Vi, mora da je gotovo nemoguće da shvati moj stav."
<BR>&nbsp;&nbsp;&nbsp;&nbsp;&nbsp;Erikson je sačekao da devojka ode pre no što je nasuo još šnapsa, rekavši:
<BR>&nbsp;&nbsp;&nbsp;&nbsp;&nbsp;"Ova devojka je kalvinistkinja, shvatate, pa moram malo da budem obazriv. Nadam se da ćete mi oprostiti, ali ću sada preći na pitanja u koja ne bih mogao da ulazim da nisam nešto popio."
<BR>&nbsp;&nbsp;&nbsp;&nbsp;&nbsp;"Kao na primer?" upita Isak Njutn, uzimajući zalogaj kaše s neizmenjenim mišljenjem o njenom izvrsnom ukusu.
<BR>&nbsp;&nbsp;&nbsp;&nbsp;&nbsp;Umesto da ispije šnaps, Erikson je pogledao Isaka Njutna pravo u lice preko niskog stola. U njegovim plavim očima ponovo se nazirao onaj napet izraz.
<BR>&nbsp;&nbsp;&nbsp;&nbsp;&nbsp;"Nema načina da se spali osmorica ljudi a da deveti ostane neozleđen osim ako to nije hotimičan izbor, profesore Njutn. Nema nikakvog načina. Ne postoji način da se avion bez posade bezbedno spusti bez namerne i inteligentne delatnosti. Uopšte ne postoji način. Ne protivrečite mi, profesore Njutn, jer sam sklon nasilju kada mi neko protivreči. U stvari, poznat sam po tome što pribegavam nasilju kada mi se protivreči. Zbog toga me ova devojka i ne podnosi. Ona ne želi da joj se pravi lom po kući, baš kao i svi kalvinisti."
<BR>&nbsp;&nbsp;&nbsp;&nbsp;&nbsp;"Nisam Vam protivrečio, pukovniče Erikson," reče Isak Njutn ljubaznim glasom, uzevši još jedan zalogaj kaše. Erikson je klimnuo glavom u znak potvrde, ali je i dalje izbegavao da popije šnaps, zapazio je Isak Njutn.
<BR>&nbsp;&nbsp;&nbsp;&nbsp;&nbsp;"Iz čega zaključujem", izjavio je potom podigavši ruku dramskim stilom nekog glumca, "da više ne živimo u svetu suprotstavljenosti dve supersile. Zaključujem da živimo u svetu tri supersile."
<BR>&nbsp;&nbsp;&nbsp;&nbsp;&nbsp;"Da bih ovu kuću sačuvao od demoliranja, i dalje Vam ne protivrečim, pukovniče Erikson", ponovo reče Isak Njutn uzevši još jedan zalogaj kaše.
<BR>&nbsp;&nbsp;&nbsp;&nbsp;&nbsp;Erikson je netremice zurio u kašu i posle dužeg ćutanja rekao:
<BR>&nbsp;&nbsp;&nbsp;&nbsp;&nbsp;"Zar ne nalazite da je ukus odvratan?"
<BR>&nbsp;&nbsp;&nbsp;&nbsp;&nbsp;"Nipošto. Ukus je izvanredan. Počeli ste da mi govorite o Vašim zaključcima."
<BR>&nbsp;&nbsp;&nbsp;&nbsp;&nbsp;"Došao sam do zaključka da je možda kucnuo čas da Švedska napusti svoju neutralnost."
<BR>&nbsp;&nbsp;&nbsp;&nbsp;&nbsp;"Zbog čega bi to uradila?"
<BR>&nbsp;&nbsp;&nbsp;&nbsp;&nbsp;"Jer mi se čini, profesore Njutn, da je ogromna verovatnoća da će ostale dve supersile lako da pobede, kako bi rekli Amerikanci, ili će se naći u ćorsokaku što bi rekli Rusi."
<BR>&nbsp;&nbsp;&nbsp;&nbsp;&nbsp;"Ne mogu da osporim Vašu logiku, pukovniče", reče Isak Njutn punim ustima.
<BR>&nbsp;&nbsp;&nbsp;&nbsp;&nbsp;"Naravno da ne možete, profesore Njutn, zato što govorim istinu. Reći ću Vam nešto više od te istine." Erikson je zastao za trenutak a onda nastavio zavereničkim glasom: "Mora da ste Vi neka veoma značajna ličnost."
<BR>&nbsp;&nbsp;&nbsp;&nbsp;&nbsp;"Otkud sad to?"
<BR>&nbsp;&nbsp;&nbsp;&nbsp;&nbsp;"Zbog toga što je ta treća supersila morala znati da ste i Vi u tom avionu. Na koji način je ta treća sila saznala da ste u avionu?"
<BR>&nbsp;&nbsp;&nbsp;&nbsp;&nbsp;"Želeo bih da znam odgovor na to pitanje isto koliko i Vi."
<BR>&nbsp;&nbsp;&nbsp;&nbsp;&nbsp;"Zbog toga što emitujete neku vrstu signala. Neku vrstu odraza cilja. Nema drugog načina. Kakav je to signal, profesore Njutn?"
<BR>&nbsp;&nbsp;&nbsp;&nbsp;&nbsp;"Želite li sami da ga upotrebite?"
<BR>&nbsp;&nbsp;&nbsp;&nbsp;&nbsp;"Niste odgovorili na moje pitanje."
<BR>&nbsp;&nbsp;&nbsp;&nbsp;&nbsp;"Iskreno govoreći, voleo bih kad bih mogao, ali ne mogu."
<BR>&nbsp;&nbsp;&nbsp;&nbsp;&nbsp;"Ne? Onda da Vam dam nekoliko saveta. Tri saveta. Moj prvi savet je stvar forme. Nikada više ne smete dozvoliti da budete oteti usred prometnog aerodroma. To je bila vrlo rđava forma. Uopšte ne priliči pripadniku poštene društvene klase. Drugo, kada tragate za prislušnim aparatom uvek pretražite krevet. Treće, ne ostavljajte životno važne papire iza sebe u avionu."
<BR>&nbsp;&nbsp;&nbsp;&nbsp;&nbsp;Erikson je izvadio jednu kovertu iz unutrašnjeg džepa svog odela i gurnuo je preko niskog stola. Letimičan pogled na sadržaj pokazao je da su to listovi na kojima je Isak Njutn ispisao uputstva za upotrebu šifre za Halejevu kometu. Uzdržavši se od glasne pretpostavke da je Erikson verovatno fotokopirao listove, Isak Njutn je upitao:
<BR>&nbsp;&nbsp;&nbsp;&nbsp;&nbsp;"Znači, pridružujete se trećoj supersili?"
<BR>&nbsp;&nbsp;&nbsp;&nbsp;&nbsp;"Čini se da je tako", složio se Erikson, odmičući neispijenu čašicu šnapsa. U tom trenutku ponovo se začulo kucanje na vratima.
<BR>&nbsp;&nbsp;&nbsp;&nbsp;&nbsp;"Ta prokleta devojka umislila je da je evangelistički reformator", objasni on Isaku Njutnu.
<BR>&nbsp;&nbsp;&nbsp;&nbsp;&nbsp;Ali devojka koja je banula u sobu bila je Frensis Margaret. Jurnula je napred i zagrlila Isaka Njutna, dok je Erikson stajao posmatrajući ih zaprepašćeno. Kada se Isak Njutn konačno okrenuo da predstavi Frensis Margaret, Erikson je zavrteo glavom rekavši:
<BR>&nbsp;&nbsp;&nbsp;&nbsp;&nbsp;"Teško je poverovati u to. Mogao bih da Vas povedem u neko selo i da Vam pokažem dvadeset devojaka istih kao što je ova. Toliko istih da ih ne biste mogli razlikovati na deset metara razdaljine. Šta to, pitam se, znači? To znači da je pre hiljadu godina jedan brod pun mladih ljudi otplovio s obala Švedske - da se više nikad ne vrate, ali da ipak ostanu isti ljudi. Beskrajno je tužno", rekao je on Frensis Margaret, "da ste se vratili posle hiljadu godina, a da ne poznajete svoj zavičaj."
<BR>&nbsp;&nbsp;&nbsp;&nbsp;&nbsp;Vrteći glavom zbog ove tobožnje tragedije, Erikson je sporim korakom izašao iz sobe.
<BR>&nbsp;&nbsp;&nbsp;&nbsp;&nbsp;"Pijan?" upita Frensis Margaret primetivši bocu šnapsa.
<BR>&nbsp;&nbsp;&nbsp;&nbsp;&nbsp;"Da, ali od sopstvenih ideja a ne od alkohola. On je potencijalno veliki čovek."
<BR>&nbsp;&nbsp;&nbsp;&nbsp;&nbsp;"Potencijalno?"
<BR>&nbsp;&nbsp;&nbsp;&nbsp;&nbsp;"Kada bi mogao da pronađe uzrok. Možda je ipak uspeo da pronađe jedan", reče Isak Njutn uzimajući kovertu i stavljajući je u džep.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
