<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>69.
<P>&nbsp;&nbsp;&nbsp;&nbsp;&nbsp;Pošto je jutarnja sednica okončana na tako neceremonijalan način, učesnici su izašli iz pozorišta u prostrani vrt palate gde je - pošto je dan bio topao i lep - osveženje služeno na otvorenom.
<BR>&nbsp;&nbsp;&nbsp;&nbsp;&nbsp;"Pitam se gde su ih pronašli u ovo doba godine", reče Frensis Margaret, uzimajući zdelu jagoda sa šlagom od konobara koji je prolazio mimo nje.
<BR>&nbsp;&nbsp;&nbsp;&nbsp;&nbsp;"U Škotskoj, pretpostavljam. Sada shvataš šta sam juče hteo da kažem?" odgovori Isak Njutn uzimajući i sam zdelu sa jagodama.
<BR>&nbsp;&nbsp;&nbsp;&nbsp;&nbsp;"Mislim da je prošlo onako kako se moglo očekivati."
<BR>&nbsp;&nbsp;&nbsp;&nbsp;&nbsp;"U tome i jeste stvar, zar ne - onako kako se moglo očekivati."
<BR>&nbsp;&nbsp;&nbsp;&nbsp;&nbsp;"Onda je sazrelo vreme za procenu", reče Frensis Margaret gutajući jednu posebno veliku i crvenu jagodu.
<BR>&nbsp;&nbsp;&nbsp;&nbsp;&nbsp;"Procena je jasna. Uz malo prepirke na kraju ćemo se dogovoriti o započinjanju neke vrste međunarodnog projekta, otprilike istog onakvog obima kakav već imamo kod kuće. Samo s mnogo više birokratije i papirologije", zaključi Isak Njutn nezadovoljno.
<BR>&nbsp;&nbsp;&nbsp;&nbsp;&nbsp;"Nisam mogao da izbegnem, a da Vas ne čujem kako to kažete", rače jedan poznat glas. Bio je to Alan Bristou, urednik Nejčera. "Ako ništa drugo međunarodni projekti su stabilniji. Kad jednom započnu više se ne mogu zaustaviti. Ne barem smenom pojedine vlade, hoću da kažem", nastavi on.
<BR>&nbsp;&nbsp;&nbsp;&nbsp;&nbsp;"To je, svakako, istina", priznade Isak Njutn osećajući se i dalje nelagodno.
<BR>&nbsp;&nbsp;&nbsp;&nbsp;&nbsp;"Ali zbog čega želite da stvari jure u takvom galopu? To je ono što ne razumem u Vašem gledištu, Njutne. Volite da kažete kako je ustava koja je trajala milijarde godina sada probijena. Zbog čega bi, ako imate posla sa milijardama, nekoliko godina manje ili više uopšte nešto značilo? Zašto ne pustite da događaji idu svojim tokom?"
<BR>&nbsp;&nbsp;&nbsp;&nbsp;&nbsp;"Zbog toga što odista donosimo odluku o alternativama."
<BR>&nbsp;&nbsp;&nbsp;&nbsp;&nbsp;"Koje su?"
<BR>&nbsp;&nbsp;&nbsp;&nbsp;&nbsp;"Jedna mogućnost su vojni budžeti; druga veliki program one vrste o kome sam jutros govorio."
<BR>&nbsp;&nbsp;&nbsp;&nbsp;&nbsp;"Zašto bi se one međusobno isključivale?"
<BR>&nbsp;&nbsp;&nbsp;&nbsp;&nbsp;"Zato što ćemo, ako se nastavi s porastom vojnih budžeta, sasvim verovatno biti uništeni pre kraja ovog veka. Iskreno govoreći, želeo bih da druga mogućnost stupi na scenu tako brzo i silovito da ljudima ne ostane ništa s čime bi mogli da raznesu sebe u paramparčad. Izbor je zaista vrlo jasan i ne postoji nikakav povoljan srednji put."
<BR>&nbsp;&nbsp;&nbsp;&nbsp;&nbsp;"A smatrate da svi ovde, mislim na vlade, tragaju za jednim povoljnim srednjim putem?"
<BR>&nbsp;&nbsp;&nbsp;&nbsp;&nbsp;"Svakako. Zar Vi ne smatrate to? A onda ponovo natrag na posao, kao i obično."
<BR>&nbsp;&nbsp;&nbsp;&nbsp;&nbsp;"Pa, želim Vam sreću. Biće Vam potrebna", reče Bristou, upravo u trenutku kada im je prišao predsednik vlade upozoravajući:
<BR>&nbsp;&nbsp;&nbsp;&nbsp;&nbsp;"Hajde, prekini s tim. Ovde smo da bismo razgovarali s ljudima. Dođi da te predstavim američkom predsedniku."
<BR>&nbsp;&nbsp;&nbsp;&nbsp;&nbsp;Frensis Margaret se udaljila po svojoj želji smatrajući da bi njena poruka u vezi sa stršljenima mogla da unese shvatljivu dozu nesklada u razgovor s američkim predsednikom. U trenutku kada je videla da je Isak Njutn iščezao doživela je šok, šok tako očit i osetan da se nekoliko časaka pitala da li bi to mogao biti srčani napad. A onda, pošto je s olakšanjem shvatila da nije bilo to posredi, upitala se da li je iznenadna senka, senka koja je poput sunca u trenu prošla iza oblaka, bila posledica otrova u jagodama. Ma šta da je bilo u pitanju ostavilo ju je u jakom uverenju da je posredi nešto izuzetno neobično, u uverenju koje je promenilo njenu prethodnu veselost u nekakvo sanjivo raspoloženje, kao da je čitava scena oko nje postala sasvim nestvarna.
<BR>&nbsp;&nbsp;&nbsp;&nbsp;&nbsp;Sada se ispred nje nalazila ona američka žena tamne kose, žena opasnog izgleda s jamicama, koja reče:
<BR>&nbsp;&nbsp;&nbsp;&nbsp;&nbsp;"Tražim Ruse. Sve je veoma čudno."
<BR>&nbsp;&nbsp;&nbsp;&nbsp;&nbsp;"Zato što su oni nalik na špil karata iz Alise u zemlji čuda", odgovori Frensis Margaret.
<BR>&nbsp;&nbsp;&nbsp;&nbsp;&nbsp;"Smešno je to što ste rekli", klimnu američka sekretarica za trgovinu.
<BR>&nbsp;&nbsp;&nbsp;&nbsp;&nbsp;"Šta je tu smešno?"
<BR>&nbsp;&nbsp;&nbsp;&nbsp;&nbsp;"Pa, pogledajte ruske fudbalere, klizače na ledu i muzičare. Šta vidite? Vidite normalne ljude s normalnim licima i normalnim telima. Ali ovi političari i generali su sasvim drukčiji. Svi su debeli, zdepasti, teški i s tupim izrazima lica. Otkud to, pitam se."
<BR>&nbsp;&nbsp;&nbsp;&nbsp;&nbsp;"To je zato što su špil karata", odgovori Frensis Margaret, misleći kako ovo jasno učvršćuje njenu malopređašnju opasku.
<BR>&nbsp;&nbsp;&nbsp;&nbsp;&nbsp;"Stalno se pitam da li su oni neka vrsta likova iz crtanih filmova. Znate, oni likovi s tri prsta umesto pet."
<BR>&nbsp;&nbsp;&nbsp;&nbsp;&nbsp;"Jeste li ih to pitali?"
<BR>&nbsp;&nbsp;&nbsp;&nbsp;&nbsp;"Ne, naravno", nasmeja se sekretarica za trgovinu.
<BR>&nbsp;&nbsp;&nbsp;&nbsp;&nbsp;"Hajdemo onda da ih upitamo", reče Frensis Margaret odlučno, krenuvši prva prema grupi Rusa. Žena sa jamicama je vraški u pravu, zaključi ona. Čitava grupa, do poslednjeg čoveka, bila je debela i teška. Iako nisu svi imali tupa lica, neki sigurno jesu.
<BR>&nbsp;&nbsp;&nbsp;&nbsp;&nbsp;Zbog načina na koji se približavala Frensis Margaret, praćena američkom sekretaricom za trgovinu, bilo je neizbežno da odmah skrene pažnju ruskih prevodilaca.
<BR>&nbsp;&nbsp;&nbsp;&nbsp;&nbsp;"Nećete, valjda, stvarno?" kikotala se sekretarica za trgovinu.
<BR>&nbsp;&nbsp;&nbsp;&nbsp;&nbsp;"Stvarno hoću", odgovori Frensis Margaret bez osmeha, dodavši: "Ne dam da me slomi špil karata."
<BR>&nbsp;&nbsp;&nbsp;&nbsp;&nbsp;Ruski prevodioci krenuše im u susret uz udvorne osmehe, a grupa funkcionera iza njih, svesna sada približavanja dve veoma zgodne žene, takođe načini korak-dva napred. Glas Frensis Margaret bio je glasan i jasan, kakav je umeo da bude kada je situacija to nalagala.
<BR>&nbsp;&nbsp;&nbsp;&nbsp;&nbsp;"Želele bismo da znamo", upita ona, "da li imate po tri prsta, kao likovi iz crtanih filmova, ili po pet, kao normalni ljudi."
<BR>&nbsp;&nbsp;&nbsp;&nbsp;&nbsp;Bilo bi neophodno proučiti filmski zapis situacije onako brižljivo kako navijači nekog fudbalskog tima prate filmske zabeleške o taktici suparničkog tima da bi se precizno reklo na koji se način grupa oko Frensis Margaret raspršila. Bio je to fenomen koji je iskusila mnogo puta ranije u svom životu, to jest da se ljudi jednostavno rasprše zbog nečega što bi ona rekla. Sada je, u stvari, bilo pomalo drugačije, budući da je žena s jamicama i dalje stajala tu, dok su joj se ramena tresla od neobuzdanog smeha.
<BR>&nbsp;&nbsp;&nbsp;&nbsp;&nbsp;"Nikada nisam pomislila da ćete to učiniti", kikotala se sekretarica za trgovinu. "Ja jednostavno ne bih mogla iako sam prilično žilava."
<BR>&nbsp;&nbsp;&nbsp;&nbsp;&nbsp;"Nije bilo baš ničega u tome. Zar Vam nisam rekla da su oni samo špil karata."
<BR>&nbsp;&nbsp;&nbsp;&nbsp;&nbsp;Od ovoga se sekretarica za trgovinu ponovo zacenila. "Prestanite, ubićete me", rekla je hvatajući dah. "Kako se zovete, ako smem da pitam?"
<BR>&nbsp;&nbsp;&nbsp;&nbsp;&nbsp;"Frensis Margaret."
<BR>&nbsp;&nbsp;&nbsp;&nbsp;&nbsp;"Nema ničeg lošeg u tome. Čini se da je nevolja u glavi. Jeste li Vi ona koja je poslala poruku o stršljenovima?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Kako ste znali za njih?"
<BR>&nbsp;&nbsp;&nbsp;&nbsp;&nbsp;"Zar Vi ponekad ne znate šta će se dogoditi u snu?" odgovori Frensis Margaret, čestitajući sebi na tananosti odgovora.
<BR>&nbsp;&nbsp;&nbsp;&nbsp;&nbsp;U tome je, dabome, bila stvar. Nije bila reč o kartama već o snu, snu od samog početka, od trenutka kada je Isak Njutn stigao u kevendišku Laboratoriju, jer, naravno, nije bilo nikakvog Isaka Njutna. Kako je mogao da postoji neko s takvim imenom? Kada se probudi biće odevena u džins i staru košulju, a ne u sadašnju dvorsku haljinu i cipele. Neće biti pepeljuga na balu, već pepeljuga koja potpaljuje vatru jednog hladnog zimskog jutra, dok Majk Hauart u ćošku mumla o svojim ludim idejama. Frensis Margaret je ponovo čestitala sebi na izuzetnoj tananosti izraženoj u sposobnosti da ispravno razmišlja, čak i u jednom ovako divljem snu.
<BR>&nbsp;&nbsp;&nbsp;&nbsp;&nbsp;Još jedna stvar joj je pala na um: u snu su ličnosti uvek tajanstveno dolazile i odlazile. Odmaglile bi govoreći kako će se ubrzo vratiti. Ali se nisu vraćale. Onda si počinjao da ih tražiš, ali bez obzira na to koliko se trudio, nikad nisi mogao ponovo da ih nađeš. Tako će biti i s Isakom Njutnom. Frensis Margaret je imala dobro oko i u daljini je mogla jasno da vidi američkog predsednika, ali od Isaka Njutna - ni traga. Potom je pažljivije pogledom istražila čitav skup: od Isaka Njutna i dalje - ni traga. Frensis Margaret se borila da pobedi osećanje očajanja, govoreći sebi da uvek može da stane na kraj svemu ovom tako što će jednostavno da se vrati svom džinsu, i staroj košulji, i mumlanju Majka Hauarta o njegovim kometama.
<BR>&nbsp;&nbsp;&nbsp;&nbsp;&nbsp;"Šta je razlog svoj ovoj uzrujanosti? Mora da ste u šaljivom raspoloženju", reče žena sa jamicama.
<BR>&nbsp;&nbsp;&nbsp;&nbsp;&nbsp;"A Vama izvesno mora biti smešno što ste jedini lik u mom snu", odgovori Frensis Margaret izazivajući kod ove žene još neodoljiviji smeh. "Zapanjujuće je", nastavi Frensis Margaret, "kako sam uspela da Vas zamislim."
<BR>&nbsp;&nbsp;&nbsp;&nbsp;&nbsp;Žena se sada tako gadno zateturala da je Frensis Margaret morala da je ščepa za ruku.
<BR>&nbsp;&nbsp;&nbsp;&nbsp;&nbsp;"Hej, jaki ste! Ne tako snažno", uzviknu sekretarica za trgovinu.
<BR>&nbsp;&nbsp;&nbsp;&nbsp;&nbsp;"Ne mislite da ćete me prevariti i raspršiti se", odgovori Frensis Margaret i time kod ove žene izazva ono što je ličilo na pravi napad.
<BR>&nbsp;&nbsp;&nbsp;&nbsp;&nbsp;"Ah, nismo li se već sreli, mlada damo?" upita američki predsednik kada je nesigurna putanja kojom su se kretale Frensis Margaret i sekretarica za trgovinu konačno skrenula u njegovom pravcu.
<BR>&nbsp;&nbsp;&nbsp;&nbsp;&nbsp;"Varena", smesta odgovori Frensis Margaret, još jednom zadovoljna što je mogla da se seti i najsitnijih podrobnosti iz svog sna.
<BR>&nbsp;&nbsp;&nbsp;&nbsp;&nbsp;"Tako je. Varena! Moram Vam reći, mlada damo, da ste me doveli u nedoumicu s onim Vašim stršljenovima."
<BR>&nbsp;&nbsp;&nbsp;&nbsp;&nbsp;"To je prošlost, gospodine predsedniče. A prošlost je prolog."
<BR>&nbsp;&nbsp;&nbsp;&nbsp;&nbsp;"A zašto bi to tako bilo?"
<BR>&nbsp;&nbsp;&nbsp;&nbsp;&nbsp;"Često sebi postavljam isto pitanje, gospodine predsedniče", odgovori Frensis Margaret, primetivši da je žena s jamicama iščezla. Baš kao što se uvek događa, pomisli ona. Zakuneš se da ti se neko neće raspršiti, ali to se uvek desi, često na najdovitljiviji način. Sada se zaklela da neće dozvoliti da joj se predsednik rasprši, pa šta bude.
<BR>&nbsp;&nbsp;&nbsp;&nbsp;&nbsp;"Jeste li primetili, gospodine predsedniče, kako svi ljudi iščezavaju?"
<BR>&nbsp;&nbsp;&nbsp;&nbsp;&nbsp;"Zapravo jesam, mlada damo. Izgleda da je neka vrsta nužde u pitanju."
<BR>&nbsp;&nbsp;&nbsp;&nbsp;&nbsp;"Kladim se da jeste. To se uvek događa na taj način", klimnu Frensis Margaret, pitajući se zbog čega se trudi da zabavlja likove u svom snu. "Zapamtite sledeće, gospodine predsedniče", nastavi ona, "ako se budete držali mene, preživećete."
<BR>&nbsp;&nbsp;&nbsp;&nbsp;&nbsp;"Drago mi je da je tako", odgovori predsednik. "Trebalo bi da se vratimo u pozorište. Ljudi zaista iščezavaju."
<BR>&nbsp;&nbsp;&nbsp;&nbsp;&nbsp;"U ništavilo", složila se Frensis Margaret.
<BR>&nbsp;&nbsp;&nbsp;&nbsp;&nbsp;Na posletku su stigli do tačke gde su se staze račvale. Frensis Margaret je savršeno dobro znala put kojim je došla, te kada je predsednik krenuo drugim putem, rekla je:
<BR>&nbsp;&nbsp;&nbsp;&nbsp;&nbsp;"Da sam na Vašem mestu, ne bih krenula tim putem."
<BR>&nbsp;&nbsp;&nbsp;&nbsp;&nbsp;"Zašto da ne, pa tuda sam došao", reče predsednik iznenađeno. U stvarnoj situaciji, dabome, moglo je biti više staza koje su vodile natrag u pozorište, ali u ovoj situaciji Frensis Haroldsen je znala da je ma kakvo skretanje s jednog pravca moglo da odvede bezmalo nigde, u centar Londona, ili Kembridža, ili Njujorka, ili bilo gde. Odlučna da ne dozvoli da još jednom bude prevarena, držala se staze kojom je hodala s izmišljenim Isakom Njutnom, dobacivši predsedniku:
<BR>&nbsp;&nbsp;&nbsp;&nbsp;&nbsp;"Idite svojim putem, gospodine predsedniče, na svaki način. Ali kad jednom skrenete za ugao izgubljeni ste."
<BR>&nbsp;&nbsp;&nbsp;&nbsp;&nbsp;Sada sasvim odlučna, Frensis Margaret se držala zapamćene staze očekujući da će je ona najverovatnije odvesti u Timbuktu - ali ne zbog njene neopreznosti. U ovom trenutku nikog nije bilo unaokolo. Od čitave malopređašnje gomile - niko, baš kao što se uvek događalo u snu. Njene dvorske cipele odzvanjale su po kamenim pločama i barem je to bilo dosledno i logično. Pokušavala je da pogodi gde je krenula, da predvidi sledeće veliko iznenađenje, samo da bi, kada je zaokrenula iza ugla, na svoje razočarenje otkrila da je ono što je ležalo ispred nje, naizgled, Versajska palata.
<BR>&nbsp;&nbsp;&nbsp;&nbsp;&nbsp;A onda ju je kao grom pogodilo jedno očigledno saznanje. Nije stupala u neko drugo mesto kao što je Timbuktu ili vrh Mont Everest. Stupala je u jedno drugo vreme, verovatno u sedamnaesti vek, kada su se hiljade ljudi tiskale u ovoj palati. Masovne scene, prepune spavaće sobe, prepune kuhinje. Nametalo se pitanje zbog čega bi sadašnji trenutak bio imalo stvarniji od sedamnaestog veka? Nije bilo razloga da se misli drugačije ako se poštuju zakoni fizike. Ovo, dakle, mora biti sedamnaesti vek, zaključila je. Pitala se kako je bilo moguće da se toliko toga nezakonitog zbiva u Versaju, budući da je izgledalo da raspored palate nije pogodovao tajnim radnjama. Možda u sedamnaestom veku oni jednostavno nisu marili za tajnost. Možda su naprosto stajali unaokolo i sve posmatrali.
<BR>&nbsp;&nbsp;&nbsp;&nbsp;&nbsp;Pred njom je iskrslo pozorište palate. Odmah je shvatila da se san još jednom poigrao s njom ali je, hvala bogu, bila odviše pametna za to. San je odlagao svoj veliki trenutak, veliki trenutak užasa. Kad uđe u pozorište palate na šta će naići? Na paučinu. Sve će biti prazno osim paučine.
<BR>&nbsp;&nbsp;&nbsp;&nbsp;&nbsp;Na vratima pozorišta palate stajali su čuvari - bez sumnje da bi proveravali karte posetilaca. Uvažili su bedž na njenoj jakni bez pogovora i u sledećem trenutku već se našla u pozorištu. Odmah je doživela čudan stres koji je iskusila i jedan sat ranije. S njim je iščezlo i ono neobično stanje svesti i ona je mogla da vidi kako je pozorište stvarno ispunjeno ljudima, a ne paučinom. Mogla je, takođe, da vidi Isaka Njutna među delegatima u Britanskoj loži. Bio je to trenutan trzaj unatrag, u stvarnost. Očigledno tako. Pa ipak, njen ulazak u pozorište tačno se podudario, kao pri okretanju prekidača, s iznenadnim prekidom sednice.
<BR>&nbsp;&nbsp;&nbsp;&nbsp;&nbsp;Prekid je izazvao predsednik francuske vlade čije se lice u krupnom planu neočekivano pojavilo na ekranima zamenjujući govornikovo na podijumu i čiji je glas iznenada zagrmeo preko ćudljivog sistema zvučnika:
<BR>&nbsp;&nbsp;&nbsp;&nbsp;&nbsp;"Izvinite zbog ovog prekida, molim Vas, ali sam prinuđen da dam jedno neprijatno obaveštenje. Vest je stigla iz opservatorije u Medonu koja je obavestila francusku vladu da će jedan predmet veličine od gotovo dva kilometra u prečniku pogoditi Zemlju sutra ujutro između dva i četiri sata, po griničkom vremenu. Šteta će, na žalost, biti ogromna. Saopšteno je da je tačka udara predmeta neodređena, tako da se ne zna koja će mesta biti bezbedna a koja ne. Sasvim je razumljivo da će mnogi ljudi želeti odmah da se vrate u svoje zemlje i ja želim da izjavim da će francuska vlada preduzeti sve korake da obezbedi nesmetan povratak."
</P></TD></TR></TABLE>
<P class="next">
<A HREF=p72.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
