<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35.
<P>&nbsp;&nbsp;&nbsp;&nbsp;&nbsp;Dok je trajao ručak u Trinitiju proverena je elektronika, a proteklo je gotovo pet časova pre no što se Isak Njutn vratio u kevendišku Laboratoriju. Odugovlačio je s prvim emitovanjem ka Halejevoj kometi u nadi, u uzaludnoj nadi kako će se pokazati, da će se smanjiti broj ljudi koji su vrveli oko Laboratorije. I zaista, publika je počela da pristiže tek kad je pao mrak, a broj prisutnih rastao je svakog sata, kao da su svi na neki tajanstven način predvideli predstojeće događaje. Konačno se okupila tolika gomila da je u pomoć pozvana i policija, delimično zato da bi upravljala saobraćajem i parkiranjem, a delom da bi čuvala - ne Laboratoriju uopšte, već jednu naročitu malu prostoriju iz koje je trebalo da bude upućena poruka ka Halejevoj kometi.
<BR>&nbsp;&nbsp;&nbsp;&nbsp;&nbsp;U skladu s najboljom tradicijom eksperimentalne fizike, Isak Njutn je mlađim članovima projekta prepustio tekuće pojedinosti samog emitovanja. Na taj način su mlađi članovi sticali iskustvo i odgovornost, upravo onako kako je to činio i sam Isak Njutn pre deset godina. U stražnjem delu prostorije iz koje je rukovođeno operacijom sakupili su se svi članovi Odbora, osim predsednika vlade koji je te večeri držao govor u Londonu na banketu načelnika.
<BR>&nbsp;&nbsp;&nbsp;&nbsp;&nbsp;Isak Njutn je sedeo napred, među mlađima, a članovi Odbora pozadi. Paradoksalno, brinuo je zbog toga što se nije brinuo. Na licima ostalih mogao je da primeti zabrinutost: na licu ministra finansija koji je celog dana ostao u Kembridžu; Frensis Haroldsen, koja je bila među mlađima, pritiskala prekidače i očitavala televizijske ekrane; lice Kurta Valdhajma ju je iskazivalo, mada njegov ugled teško da je bio ugrožen; ućutao se čak i master Trinitija, kao da mu je odjednom sinulo kakve bi mogle biti posledice ako ne uspeju. Ako se ikada neko telo zgodno namestilo da postane meta javnog mišljenja, onda je to bio odbor Halejevog projekta. Predsednik CERC-a, koji se nedavno pridružio Odboru, i na taj način sproveo u delo svoj neslužbeni dogovor s Isakom Njutnom, sada je osećao da je napravio užasnu grešku. Nije bio u pitanju potrošeni novac, jer svota potrošena na Halejev projekat bila je manja od one koju je CERC trošio na druge stvari sa gotovo nikakvim rezultatom; u pitanju je bila neprihvatljiva priroda samog projekta.
<BR>&nbsp;&nbsp;&nbsp;&nbsp;&nbsp;"Počećemo tačno u devet sati", reče Isak Njutn grupi ispred sebe. "Tada će se kometa nalaziti otprilike u najboljem položaju."
<BR>&nbsp;&nbsp;&nbsp;&nbsp;&nbsp;Mada nije bilo u pitanju nikakvo lansiranje i mada nije bilo baš važno u koje će se vreme izvršiti emitovanje, svima je izgledalo prirodno da treba primeniti proceduru odbrojavanja. Odbrojavanje je prenošeno preko zvučnika u Laboratoriji i u velikoj slušaonici gde se takođe nalazio televizor koji je prikazivao situaciju u upravnoj sali. Samo emitovanje je, osim toga, pretvoreno u zvučni šou - upečatljivu paljbu niza tačaka i crtica koja se čula u slušaonici gde su se okupili predstavnici štampe zajedno s publikom. Kako bi još više uvećala dramatičnost emitovanja, na jednom ekranu je emitovana slika Halejeve komete, slika koja je upravo primana preko elektronskih uređaja pričvršćenih za jedan od teleskopa u opservatoriji na severnoj strani Medinglej-rouda.
<BR>&nbsp;&nbsp;&nbsp;&nbsp;&nbsp;U upravnoj sali sada je na redu bilo proveravanje predajnika za duge talase na satelitu i prošlo je nekoliko trenutaka pre no što su svi bili zadovoljni što je i to u redu. Zazvonio je telefon. Mladić svežeg lica, po imenu Mek Kleland, koji je tog jutra bio u kancelariji Isaka Njutna podiže slušalicu. Okrenuvši se zatim prema Isaku Njutnu, on reče:
<BR>&nbsp;&nbsp;&nbsp;&nbsp;&nbsp;"Opservatorija. Traže Vas, profesore."
<BR>&nbsp;&nbsp;&nbsp;&nbsp;&nbsp;Sve oči okrenuše se prema telefonu dok je Isak Njutn podizao slušalicu. Jedan trenutak je slušao, a zatim samo reče:
<BR>&nbsp;&nbsp;&nbsp;&nbsp;&nbsp;"Moj bože!"
<BR>&nbsp;&nbsp;&nbsp;&nbsp;&nbsp;Dok je spuštao slušalicu sve oči su još bile uprte u Isaka Njutna.
<BR>&nbsp;&nbsp;&nbsp;&nbsp;&nbsp;"Otkrili su iznenadno isijavanje iz središta Halejeve komete. Zadivljujuće je to što je počelo čim je naša poruka stigla do komete."
<BR>&nbsp;&nbsp;&nbsp;&nbsp;&nbsp;"Primećujem sada nešto na monitoru!" povika Frensis Haroldsen.
<BR>&nbsp;&nbsp;&nbsp;&nbsp;&nbsp;"Prigušite svetla!" viknu neki drugi glas.
<BR>&nbsp;&nbsp;&nbsp;&nbsp;&nbsp;Nije bilo sumnje, jedna svetla tačka mogla se primetiti unutar nejasne kometne glave. Dok su posmatrali, tačka svetlosti postala je znatno sjajnija.
<BR>&nbsp;&nbsp;&nbsp;&nbsp;&nbsp;"U opservatoriji kažu da je stalno sve sjajnija", dodade Isak Njutn.
<BR>&nbsp;&nbsp;&nbsp;&nbsp;&nbsp;"Bolje sada pođi da se suočiš sa svojom publikom", posavetovao ga je master.
<BR>&nbsp;&nbsp;&nbsp;&nbsp;&nbsp;Tako su Isak Njutn, master i Kurt Valdhajm ostavili ostale u upravnoj sali i stali da se probijaju ka pretrpanoj slušaonici. Graja koju su mogli da čuju dok su se približavali ukazala im je na to da je svetla tačka već bila primećena.
<BR>&nbsp;&nbsp;&nbsp;&nbsp;&nbsp;Master se obratio publici.
<BR>&nbsp;&nbsp;&nbsp;&nbsp;&nbsp;"Dozvolite da Vam jednostavnim rečima objasnim šta se upravo dogodilo. Tačno u devet časova upućena je poruka ka Halejevoj kometi. Ako uzmemo vreme potrebno da naš signal stigne do komete, možemo reći da je Halejeva kometa odmah uputila odgovor koji možete videti na ovom ekranu. Svi koji smo u ovom trenutku prisutni u ovoj prostoriji prisustvujemo prizoru koju će vrlo verovatno postati velika prekretnica u ljudskoj istoriji. Šta to znači, objasniće Vam dva mudraca koja stoje pored mene."
<BR>&nbsp;&nbsp;&nbsp;&nbsp;&nbsp;Dok je master govorio Kurt Valdhajm je otišao do velike table i uzevši parče krede počeo nešto da računa dok je Isak Njutn iza klupe koja ga je razdvajala od publike zauzeo položaj poput Raderforda.
<BR>&nbsp;&nbsp;&nbsp;&nbsp;&nbsp;"Ima li pitanja?" upita on što je mirnije mogao kada je master završio.
<BR>&nbsp;&nbsp;&nbsp;&nbsp;&nbsp;Smesta se javiše mnogi glasovi što je mastera nagnalo da podigne ruku i zagrmi svojim reskim glasom:
<BR>&nbsp;&nbsp;&nbsp;&nbsp;&nbsp;"Red! Red! Postavljajte pitanja jedno po jedno, molim Vas!"
<BR>&nbsp;&nbsp;&nbsp;&nbsp;&nbsp;"Da li je kometa eksplodirala?"
<BR>&nbsp;&nbsp;&nbsp;&nbsp;&nbsp;"Sumnjam", odgovori Isak Njutn uglađenim glasom dežurnog naučnika.
<BR>&nbsp;&nbsp;&nbsp;&nbsp;&nbsp;"Ovo pre liči na odašiljanje mnogih malih čestica koje na svom putu skupljaju Sunčevu svetlost", dodade Kurt Valdhajm, koji se okrenuo od table kako bi se suočio sa publikom.
<BR>&nbsp;&nbsp;&nbsp;&nbsp;&nbsp;"Koliko će svetla postati?"
<BR>&nbsp;&nbsp;&nbsp;&nbsp;&nbsp;"To će zavisiti od količine čestica. Pokušao sam da to izračunam na tabli", nastavi Kurt Valdhajm. "Prema onome što smo do sada videli, mislim da količina mora iznositi bar hiljadu tona", dadade on.
<BR>&nbsp;&nbsp;&nbsp;&nbsp;&nbsp;"Malih čestica?"
<BR>&nbsp;&nbsp;&nbsp;&nbsp;&nbsp;"Ja, a to je mnogo malih čestica."
<BR>&nbsp;&nbsp;&nbsp;&nbsp;&nbsp;"Da li te čestice svetlucaju poput prašine osvetljene Sunčevim zrakom?" upita neko drugi.
<BR>&nbsp;&nbsp;&nbsp;&nbsp;&nbsp;"Tako je. A oblak čestica pastaje sve svetliji jer se širi prema spolja od same komete", odgovori Isak Njutn.
<BR>&nbsp;&nbsp;&nbsp;&nbsp;&nbsp;"Ja, i dok se oblak širi on postaje sjajniji jer njegova spoljašnjost ne štiti unutrašnjost u dovoljnoj meri."
<BR>&nbsp;&nbsp;&nbsp;&nbsp;&nbsp;"Kada će prestati da postaje svetlije?" upita master.
<BR>&nbsp;&nbsp;&nbsp;&nbsp;&nbsp;"Prestaće da postaje svetlije kada čestice postanu u toj meri raštrkane da oblak postane, kako se to kaže, optički tanak - što jednostavno znači da čestice više ne štite jedna drugu od Sunčeve svetlosti", odgovori Isak Njutn.
<BR>&nbsp;&nbsp;&nbsp;&nbsp;&nbsp;U tom trenutku došlo je da takoreći neobjašnjivog napuštanja slušaonice.
<BR>&nbsp;&nbsp;&nbsp;&nbsp;&nbsp;"Ne brinite", grmnu master kada je ugledao zbunjeni izraz na licu Isaka Njutna. "U pitanju je štampin rok. Čak i da nebo padne, što se izgleda i dešava, za štampu je najvažniji rok."
<BR>&nbsp;&nbsp;&nbsp;&nbsp;&nbsp;Jedan uzbuđen plavokosi čovek stigao je iz opservatorije s obaveštenjem da je tačka svetlosti sada bila sjajna kao zvezda prvog reda veličine, da je sve vreme bivala sve sjajnija, i da se sada lako može videti golim okom. Kada su to čuli, i ostali su pohrlili iz slušaonice i požurili prema opservatoriji gde su mogli da upotrebe teleskop.
<BR>
<BR>&nbsp;&nbsp;&nbsp;&nbsp;&nbsp;Kada je i sam izišao dz Laboratorije, Isak Njutn je primetio Federstouna, profesora veterine, opremljenog dogledom. Tada mu je prišla Frensis Haroldsen, zajedno s masterom i ministrom finansija, rekavši:
<BR>&nbsp;&nbsp;&nbsp;&nbsp;&nbsp;"Razmišljali smo o tome da se odvezemo negde južno od Goga, podalje od gradskag osvetljenja."
<BR>&nbsp;&nbsp;&nbsp;&nbsp;&nbsp;"Ne znam da li bi trebalo da napustim Laboratoriju", odgovori sumnjičavo Isak Njutn.
<BR>&nbsp;&nbsp;&nbsp;&nbsp;&nbsp;"Ne vidim zašto da ne sada kada se većina ljudi razišla i kada je policija svuda unaokolo", ubedljivo mu se suprotstavio master. "A tu je još i ta aždaja od vaše sekretarice, puštena s uzde...", dodade on.
<BR>&nbsp;&nbsp;&nbsp;&nbsp;&nbsp;Potrpaše se u velika kola Isaka Njutna, ministar finansija, Federstoun i Frensis Margaret pozadi, a master se smestio na sedište do vozača.
<BR>&nbsp;&nbsp;&nbsp;&nbsp;&nbsp;"Gde je Kurt Valdhajm?" upita neko.
<BR>&nbsp;&nbsp;&nbsp;&nbsp;&nbsp;"Ovde sam", odgovori Valdhajm provirivši glavom kroz prozor do vozača. "Pratiću Vas svojim kolima."
<BR>&nbsp;&nbsp;&nbsp;&nbsp;&nbsp;"Poći ću s tobom", reče smesta Frensis Margaret; izlazeći iz kola Isaka Njutna, a zatim dodade:
<BR>&nbsp;&nbsp;&nbsp;&nbsp;&nbsp;"Sastaćemo se na starom rimskom putu, na mestu gde se on ukršta s putem od Hilderšama do Balšama."
<BR>&nbsp;&nbsp;&nbsp;&nbsp;&nbsp;Isak Njutn napusti Kembridž i krenu put Hils-Rouda i Goga, istim putem kojim su išli on i Frensis Margaret one noći kada su upali u kolibu preminulog Majka Hauarta. Pre no što su stigli do Lintana, siđoše sa glavnog puta u selo Hilderšam i popeše se uz brdo iza njega.
<BR>&nbsp;&nbsp;&nbsp;&nbsp;&nbsp;Dok su se vozili kometa je postala sjajnija i od Venere. Čestice koje je izbacila sada su oblikovale jedan golim okom lako vidljiv disk, velik i svetao kao pun Mesec viđen pomoću Federstounovog dogleda.
<BR>&nbsp;&nbsp;&nbsp;&nbsp;&nbsp;"Jeeea! Kakva zastrašujuća stvar", objavi master. "Nikakav kritičar više neće moći ovo da poriče."
<BR>&nbsp;&nbsp;&nbsp;&nbsp;&nbsp;Ministar finansija je dugo zurio u nebo, a Isak Njutn mu reče iz tame:
<BR>&nbsp;&nbsp;&nbsp;&nbsp;&nbsp;"Putokaz koji nas izvodi iz dvadesetog veka?"
<BR>&nbsp;&nbsp;&nbsp;&nbsp;&nbsp;"Počinje da mi liči na to, ali gde nas vodi?"
<BR>&nbsp;&nbsp;&nbsp;&nbsp;&nbsp;"Na dug put, kao što ste i sami predvideli da bi mogao biti."
<BR>&nbsp;&nbsp;&nbsp;&nbsp;&nbsp;"Da li imate bilo kakvu ideju šta bi to maglo da znači?"
<BR>&nbsp;&nbsp;&nbsp;&nbsp;&nbsp;"Mogu samo da nagađam", odvrati Isak Njutn.
<BR>&nbsp;&nbsp;&nbsp;&nbsp;&nbsp;"Onda nagađajte, do đavola!" zatraži i master iz tame.
<BR>&nbsp;&nbsp;&nbsp;&nbsp;&nbsp;"Zamislite sebe", poče Isak Njutn, "kako se bespomoćno okrećete u prostoru, dezorjentisani, samo s maglovitim utiscima o svetu izvan Vas samih. Zamislite da Vas ima onoliko koliko ima nas ljudi i da ste u istoj situaciji kao ljudi - jedna velika populacija jedinki, od kojih svaka poseduje ogromne mogućnosti da uspe, ali nijedna nije u stanju da uspe.
<BR>&nbsp;&nbsp;&nbsp;&nbsp;&nbsp;Niste svesni ničega van sebe sem svetlog razmaza svetlosti, Sunca koje donosi strašnu smrt ako mu se suviše približite, strašnu smrt, sigurnu i bolnu kao što su bile i smrti ljudi spaljenih na lomači. Ipak, nekoliko Vaših populacija beskonačno mora da bude žrtvovano tako što će se približiti Suncu, kao što moljci nasrću na sveću. Moraju to da čine jer postoji mogućnost, makar i najsićušnija mogućnost, da su neka sićušna bića, kao što smo mi, evoluirala na jednom od unutrašnjih tela Sunčevog sistema. Bića mala, ali s inteligencijom koja bi bila u stanju da Vas snabde očima i ušima koji Vam nedostaju, kako biste mogli da se orijentišete, i prvi put otkrijete značenje svoga života i svoga mesta u vaseljeni.
<BR>&nbsp;&nbsp;&nbsp;&nbsp;&nbsp;Strašne smrti su se nastavljale i nastavljale, po nekoliko svake godine, i to ne samo tokom vekova ili milenijuma, već milijardama godina. Ere su proticale, a kontakt nikada nije bio uspostavljen. Sve do večeras. Nešto posle devet časova. Bio je to kraj dugačkog puta, starog više od četira stotine miliona godina za Vas i Vaše sadruge", reče Isak Njutn, obraćajući se nebu, "i zato sada proslavljate, jer se ostvarilo ono što je izgledalo nemoguće. Halejeva kometa proslavlja što je stigla do kraja dugačkog puta."
<BR>&nbsp;&nbsp;&nbsp;&nbsp;&nbsp;"Ali to je početak jednog dugačkog puta za nas", dodade ministar finansija.
<BR>&nbsp;&nbsp;&nbsp;&nbsp;&nbsp;"Na šta ja kažem, amin", zaključi master.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
