<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;Pošto se smestio u veliku crnu naslonjaču u kancelariji Isaka Njutna, Džoslin Skabi reče:
<BR>&nbsp;&nbsp;&nbsp;&nbsp;&nbsp;"Ja sam zabrinut, profesore Njutn."
<BR>&nbsp;&nbsp;&nbsp;&nbsp;&nbsp;"Mislio sam da ćete zbog našeg novog napretka biti veoma srećan čovek", odgovori Isak Njutn.
<BR>&nbsp;&nbsp;&nbsp;&nbsp;&nbsp;"Ne, ne. U teškim vremenima čovek ima razloga za brigu. U dobrim vremenima čovek ima razloga da bude veoma zabrinut."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što u dobrim vremenima rastu očekivanja. Iskustvo mi kaže da što su veća očekivanja tim su veća i kasnija razočarenja."
<BR>&nbsp;&nbsp;&nbsp;&nbsp;&nbsp;"Znači, muči Vas ono što ćemo dobiti od vlade povrh plaćenih troškova, zar ne, gospodine Skabi?"
<BR>&nbsp;&nbsp;&nbsp;&nbsp;&nbsp;"Sami troškovi ne. Troškovi su jasni i nadam se da Generalni odbor tu neće videti nikakve probleme. Mada nikada ne znate kakva pitanja može da potegne neki član Odbora, što sam naučio, na nesreću, tokom godina. Ne, problem leži u dodatku."
<BR>&nbsp;&nbsp;&nbsp;&nbsp;&nbsp;"Ja još nisam uočio nikakav problem."
<BR>&nbsp;&nbsp;&nbsp;&nbsp;&nbsp;"Pitanje je kako predlažete da raspolažemo sredstvima."
<BR>&nbsp;&nbsp;&nbsp;&nbsp;&nbsp;"Za obnovu opreme i osnivanje fonda za nepredviđene slučajeve. Iskreno govoreći, nisam mnogo o tome razmišljao."
<BR>&nbsp;&nbsp;&nbsp;&nbsp;&nbsp;"Nadam se da Vam neće pasti na pamet da povećate broj članova osoblja."
<BR>&nbsp;&nbsp;&nbsp;&nbsp;&nbsp;"To mi je već palo na pamet, gospodine Skabi. Ali to ne treba finansirati onim što bi se moglo nazvati neočekivanim dobitkom. S mog skromnog stanovišta, neočekivane dobitke ne bi trebalo koristiti za preuzimanje obaveza iz budućnosti", primeti Isak Njutn.
<BR>&nbsp;&nbsp;&nbsp;&nbsp;&nbsp;Nagoveštaji osmeha pojaviše se na licu Džoslina Skabija.
<BR>&nbsp;&nbsp;&nbsp;&nbsp;&nbsp;"Ah! Znači, u ovome se slažemo. Bili biste iznenađeni da znate koliko je problema iskrslo na Univerzitetu zato što se zapošljavalo na osnovu kratkoročnih subvencija."
<BR>&nbsp;&nbsp;&nbsp;&nbsp;&nbsp;"Nešto nalik na davanje dugoročnog, a uzimanje, kratkoročnog zajma?"
<BR>&nbsp;&nbsp;&nbsp;&nbsp;&nbsp;"Tačno", klimnu Skabi, "ali iznenadilo bi Vas koliko je ljudi upalo u tu zamku."
<BR>&nbsp;&nbsp;&nbsp;&nbsp;&nbsp;"Imate još nešto na umu?"
<BR>&nbsp;&nbsp;&nbsp;&nbsp;&nbsp;"To je prilično delikatno."
<BR>&nbsp;&nbsp;&nbsp;&nbsp;&nbsp;"Nadam se da neće vređati moje uši."
<BR>&nbsp;&nbsp;&nbsp;&nbsp;&nbsp;"Pa, još me nešto muči u vezi s dodatnim sredstvima koja ćete dobiti od vlade."
<BR>&nbsp;&nbsp;&nbsp;&nbsp;&nbsp;"I?" kratko upita Isak Njutn upitno ga pogledavši.
<BR>&nbsp;&nbsp;&nbsp;&nbsp;&nbsp;Skabi se snebivajući premesti s leve na desnu stranu velike naslonjače, a zatim nastavi:
<BR>&nbsp;&nbsp;&nbsp;&nbsp;&nbsp;"Izgleda da će se pokrenuti pitanje oko toga da li treba izvestan deo Vašeg profita prebaciti na Univerzitet. Vidite, dobili smo mnogo poziva iz drugih odeljenja koja nisu niti toliko velika niti toliko jaka kao Vaše. Nadam se da nemate ništa protiv što sam pokrenuo ovo pitanje?"
<BR>&nbsp;&nbsp;&nbsp;&nbsp;&nbsp;Isak Njutn je trenutak razmišljao, a zatim reče:
<BR>&nbsp;&nbsp;&nbsp;&nbsp;&nbsp;"Ne, sasvim je osnovano što ste ga pokrenuli gospodine Skabi. Laboratorija ne može opstati sama za sebe. Ona postoji u sprezi s Univerzitetom kao celinom. Zar mi niste Vi jednom rekli da su režijski troškovi Univerziteta u proseku, otprilike, sto procenata?"
<BR>&nbsp;&nbsp;&nbsp;&nbsp;&nbsp;"Da, verujem da jesam."
<BR>&nbsp;&nbsp;&nbsp;&nbsp;&nbsp;"Pa, onda da se nagodimo da delimo pola-pola?"
<BR>&nbsp;&nbsp;&nbsp;&nbsp;&nbsp;Izraz zaprepaštenja pređe preko lica Džoslina Skabija. Podigavši šaku, on uzviknu:
<BR>&nbsp;&nbsp;&nbsp;&nbsp;&nbsp;"Ali ja sam mislio na sedamdeset pet - dvadeset pet."
<BR>&nbsp;&nbsp;&nbsp;&nbsp;&nbsp;"Sedamdeset pet procenata da ide Univerzitetu?"
<BR>&nbsp;&nbsp;&nbsp;&nbsp;&nbsp;"Ne, ne, dvadeset pet procenata."
<BR>&nbsp;&nbsp;&nbsp;&nbsp;&nbsp;"Ne vidim zašto", reče Isak Njutn, lupkajući po stolu olovkom kao što je često činio kada je želeo da nešto istakne. "Ako se režijski troškovi dele jedan prema jedan, onda bi i profit trebalo deliti jedan prema jedan. Mislim da je princip važniji od novca."
<BR>&nbsp;&nbsp;&nbsp;&nbsp;&nbsp;Skabijevo Lice se razvuče u osmeh iako se trudio da ga potisne. Kao da ima vrtoglavicu izvukao se iz naslonjače rekavši:
<BR>&nbsp;&nbsp;&nbsp;&nbsp;&nbsp;"Da li bar približno možete da pretpostavite koliko dugo bi to moglo da traje?"
<BR>&nbsp;&nbsp;&nbsp;&nbsp;&nbsp;"Teško je to reći na dugi rok. Ali drago mi je što mogu da kažem da su poslednje vesti iz Sjedinjenih Država veoma povoljne."
<BR>&nbsp;&nbsp;&nbsp;&nbsp;&nbsp;"Pa, odoh ja", klimnu Skabi, "i hvala Vam na Vašem stanovištu."
<BR>
<BR>&nbsp;&nbsp;&nbsp;&nbsp;&nbsp;Jedan čas kasnije Isak Njutn je podigao pogled s pojedinosti nacrta odašiljača koje je proveravao, poslednji put - nadao se.
<BR>&nbsp;&nbsp;&nbsp;&nbsp;&nbsp;"Blagi bože, pa Vi ste se vratili!" uzviknu on kada je Boltan, profesor geastrofizike, hrupio u prostoriju, kao i uvek izbegavši da uđe uobičajenim putem kroz kancelariju gospođe Ganter.
<BR>&nbsp;&nbsp;&nbsp;&nbsp;&nbsp;"Ah, drago mi je što sam Vas uhvatio", poče Bolton. "Pitao sam se šta je s kućom?"
<BR>&nbsp;&nbsp;&nbsp;&nbsp;&nbsp;"Još stoji."
<BR>&nbsp;&nbsp;&nbsp;&nbsp;&nbsp;"Pitao sam se koliko će Vam još biti potrebna. Mnogo toga se dagađa u ovom trenutku - taj Vaš skandal, pa bušenje u Keltskom moru. Bio sam na tamošnjoj platformi. Hoćete li da kupite akcije? Ja moje prodajem."
<BR>&nbsp;&nbsp;&nbsp;&nbsp;&nbsp;"Kako je bilo u Kaliforniji?" upita Isak Njutn.
<BR>&nbsp;&nbsp;&nbsp;&nbsp;&nbsp;"Tamo se mnogo govori o kometama. Izgleda da NASA nije utvrdila da su baš mnogo komunikativne."
<BR>&nbsp;&nbsp;&nbsp;&nbsp;&nbsp;"Kada ste to čuli?"
<BR>&nbsp;&nbsp;&nbsp;&nbsp;&nbsp;"Neposredno pred odlazak. Održan je veliki seminar o tome, bio je strašno posećen. Ljudi su visili na lusterima. Uzgred, kako je mačka?"
<BR>&nbsp;&nbsp;&nbsp;&nbsp;&nbsp;"Dolazi i odlazi."
<BR>&nbsp;&nbsp;&nbsp;&nbsp;&nbsp;"Zar ne smatrate da bi trebalo da platite dadatnu zakupninu za kuću?"
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Zbog ozloglašenosti. Pretpostavljam da su se ljudi u Adams-Roudu poprilično uzmuvali - zbog svih tih članaka u novinama. Biće mi pomalo čudno. A kada mislite da je napustite?"
<BR>&nbsp;&nbsp;&nbsp;&nbsp;&nbsp;"Kada istekne zakup."
<BR>&nbsp;&nbsp;&nbsp;&nbsp;&nbsp;"Prilično sam se uplašio da biste mogli želeti da ga produžite. Zar Vam temelji nisu zadavali muke?"
<BR>&nbsp;&nbsp;&nbsp;&nbsp;&nbsp;"Jesu u početku, ali sada jedva čekam ponoćne posete."
<BR>&nbsp;&nbsp;&nbsp;&nbsp;&nbsp;"Razmislićete o dodatnoj zakupnini, zar ne? Hoću da kažem, biće potrebno izvesno vreme da se stvari vrate na kolosek, na normalu."
<BR>&nbsp;&nbsp;&nbsp;&nbsp;&nbsp;"Da, biću srećan da razmotrim ideju o dodatnoj zakupnini."
<BR>&nbsp;&nbsp;&nbsp;&nbsp;&nbsp;"Da sam na Vašem mestu, pripazio bih na te ljude iz NASA-e. Oni su već dugo u poslu. Mogli biste sebi da iskopate popriličnu rupu. Ja ne bih voleo da se nađem u takvom položaju, da zavisim od prijatelja koji se okreću onako kako vetar duva. Šta mislite, koliko bi iznosila razumna dodatna zakupnina? Ne bih želeo da budem drzak."
<BR>&nbsp;&nbsp;&nbsp;&nbsp;&nbsp;"Dvadeset funti bi bilo pošteno. To je suma koju ste pozajmili iz naše kase i niste je vratili", reče Isak Njutn. "I još samo nešto", dodade on, "potrudio sam se da pregledam Vaše temelje. Da sam na Vašem mestu, odmah bih ih učvrstio. Inače, stanje može samo da se pogorša."
<BR>&nbsp;&nbsp;&nbsp;&nbsp;&nbsp;Kada je Bolton otišao ušla je gospođa Ganter.
<BR>&nbsp;&nbsp;&nbsp;&nbsp;&nbsp;"Šta se to od jutros događa, profesore? Gospodin Skabi je izišao kao u transu, a profesor Bolton je izgledao kao da ste mu upravo digli novčanik iz džepa."
<BR>&nbsp;&nbsp;&nbsp;&nbsp;&nbsp;"Nadam se da nisam Skabiju naneo neku trajniju povredu time što sam mu ponudio više novca nego što je očekivao; i što sam povećao njegove nade u budućnost. A što se tiče profesora Boltona, on mora da malteriše. I to hitno."
<BR>&nbsp;&nbsp;&nbsp;&nbsp;&nbsp;"Šta da radi, profesore?"
<BR>&nbsp;&nbsp;&nbsp;&nbsp;&nbsp;"Da betonom pojača temelje svoje kuće."
<BR>&nbsp;&nbsp;&nbsp;&nbsp;&nbsp;"Ako mene pitate, on bi trebalo da pajača betonom svoje vlastite temelje", zaključi gaspođa Ganter.
<BR>
<BR>&nbsp;&nbsp;&nbsp;&nbsp;&nbsp;"Ahooj!" povika master Trinitija. "Taj prokleti lonac za kafu? Uvek se opečem na njega", objašnjavao je ministru finansija dok se tapkajući vraćao od bara na kome je pačivao grejač, u velikom gornjem salonu u masterovoj loži na severoistočnom uglu Velikog trga, noseći dve šolje kasne jutarnje kafe.
<BR>&nbsp;&nbsp;&nbsp;&nbsp;&nbsp;"To me je podsetilo da imam nešto konspirativno da Vam predložim", dodade master. "Zaključio sam da smo nas dvojica pravi ljudi koji bi trebalo da sateraju u ćošak svetsko snabdevanje srebrom."
<BR>&nbsp;&nbsp;&nbsp;&nbsp;&nbsp;Na vratima se zaćulo kucanje i master je ponovo skočio na noge. "Ah!" zatutnja on svojim zvučnim glasom. "Evo nam Loše-vesti Njutna. Smem li da upitam šta danas nije u redu?"
<BR>&nbsp;&nbsp;&nbsp;&nbsp;&nbsp;"Koliko mi je poznato, sve je u redu, masteru. Ah, dobro jutro, ministre", pozdravi ga Isak Njutn.
<BR>&nbsp;&nbsp;&nbsp;&nbsp;&nbsp;"Mislio sam da nikog više ne treba zvati na ručak", objasni master, "jer ministar finansija želi da popriča o nekim brigama koje ga muče. Da pređemo s kafe na šeri?"
<BR>&nbsp;&nbsp;&nbsp;&nbsp;&nbsp;"Za mene suv, masteru", zamoli Isak Njutn. "O kakvim je brigama reč, ako smem da pitam?"
<BR>&nbsp;&nbsp;&nbsp;&nbsp;&nbsp;"Smatram da je ovaj krešendo poricanja iz SAD uznemirujući", reče ministar finansija.
<BR>&nbsp;&nbsp;&nbsp;&nbsp;&nbsp;"O čemu je reč?" upita master istog časa.
<BR>&nbsp;&nbsp;&nbsp;&nbsp;&nbsp;"Reč je o nečem nalik na dirigovanu kampanju u kojoj se tvrdi da NASA nije otkrila nikakve signale s komete. Objavljena je mala vest o tome i u ovonedeljnom Nejčeru - u rubrici 'Vesti i gledišta' - razume se, člančić nije potpisan. A očigledno ima ljudi koji drže seminare po SAD", objasni Isak Njutn.
<BR>&nbsp;&nbsp;&nbsp;&nbsp;&nbsp;"Ali mislio sam da ste mi rekli...", poče master.
<BR>&nbsp;&nbsp;&nbsp;&nbsp;&nbsp;"...da je NASA otkrila signale s Halejeve komete pre otprilike mesec dana? I jesam. Posedujemo talasnu dužinu Halejeve komete, koju su oni otkrili, i sistem pulsiranja. Oboje se pomalo razlikuje od naših rezultata dobijenih za kometu Bosvel. Bilo nam je drago što smo dobili nove informacije."
<BR>&nbsp;&nbsp;&nbsp;&nbsp;&nbsp;"Da niste zavedeni?" oprezno upita ministar finansija.
<BR>&nbsp;&nbsp;&nbsp;&nbsp;&nbsp;"Ne, nipošto. Koliko sam shvatio Kurta Valdhajma, postoji nedvosmislen dokaz da signali odista potiču s Halejeve komete; pored toga, informaciju smo dobili pravo iz središta NASA-e", odgovori Isak Njutn odlučno.
<BR>&nbsp;&nbsp;&nbsp;&nbsp;&nbsp;"Ali zašto se, onda, sada pretvaraju da nije tako?" pitao se master.
<BR>&nbsp;&nbsp;&nbsp;&nbsp;&nbsp;"Zato što je nedavno vojska preuzela taj program od NASA-e. Kao prvo, mora da im je palo na pamet da stvar zamrznu i moram reći da nisu gubili vreme."
<BR>&nbsp;&nbsp;&nbsp;&nbsp;&nbsp;"Možete li da objasnite kako su mogli istovremeno da vuku toliko poteza?" upita ministar finansija.
<BR>&nbsp;&nbsp;&nbsp;&nbsp;&nbsp;"Da prekinemo razgovor za trenutak", umeša se master. "Javili su mi da je ručak gotov. Pređimo u trpezariju kako bismo otkrili šta su kuvari uspeli da smućkaju."
<BR>&nbsp;&nbsp;&nbsp;&nbsp;&nbsp;Dugački sto u trpezariji bio je postavljen za tri osobe na jednom kraju, bio je postavljen s mnogo pribora za jelo i tri vrste čaša za vino, što je potvrđivalo masterov ugled bon viveur-a. Kelner je servirao prvu vrstu vina kada su počeli s prvom turom jela, ribljim specijalitetom.
<BR>&nbsp;&nbsp;&nbsp;&nbsp;&nbsp;"Zamolio sam svoju sekretaricu da sastavi dosje o ovom poslu", reče Isak Njutn odgovorivši na malopre postavljeno ministarovo pitanje. "Prva stvar koju sam uočio jeste da NASA nije izdala nikakvo zvanično saopštenje. Sve se uglavnom završava na aluzijama, većina ih je ili nepotpisana ili su to upozorenja novinarima. Uopšteno govoreći, svaka organizacija s velikim prihodima u stanju je da vuče mnogobrojne poteze."
<BR>&nbsp;&nbsp;&nbsp;&nbsp;&nbsp;"Zašto bi se naučnici upuštali u takve stvari?" upita master, spustivši čašu i klimnuvši kelneru da mu ponovo napuni tanjir.
<BR>&nbsp;&nbsp;&nbsp;&nbsp;&nbsp;"Jer postaju prenapeti. Univerziteti podstiču svoje ljude da osiguraju svoje subvencije za istraživanja i kontakte. Istraživačke grupe dobijaju pomoćno osoblje, sekretarice i tehničare, mnogi od njih imaju žene i porodice. Kada pritisak poraste, vođa jedne takve grupe nije više u prilici da se odupre."
<BR>&nbsp;&nbsp;&nbsp;&nbsp;&nbsp;"Gde je rešenje?" želeo je da zna master.
<BR>&nbsp;&nbsp;&nbsp;&nbsp;&nbsp;"Ostati siromašan, ali pošten. Nevolja s eksperimentalnom naukom sastoji se u tome što siromašni obično ostaju nepriznati."
<BR>&nbsp;&nbsp;&nbsp;&nbsp;&nbsp;"Znao sam da imate zdrave poglede na finansiranje nauke", klimnu ministar finansija, "a sada počinjem da shvatam i zašto. Tamo gde cipela žulja... Ako se od Vas zatraži da opovrgnete sve te izveštaje, da li biste mogli to da uradite?"
<BR>&nbsp;&nbsp;&nbsp;&nbsp;&nbsp;"Da, lako. Vidite, ne samo da posedujemo obaveštenje iz NASA-e, već imamo i njihove sadašnje signalne zapise ili, bar, jedan njihov deo."
<BR>&nbsp;&nbsp;&nbsp;&nbsp;&nbsp;"Kako...", poče master.
<BR>&nbsp;&nbsp;&nbsp;&nbsp;&nbsp;"Ne pitajte me kako, masteru", odgovori Isak Njutn vrteći glavom.
<BR>&nbsp;&nbsp;&nbsp;&nbsp;&nbsp;"Kroz tri nedelje počinje samit. Siguran sam da bi predsedniku vlade koristilo da od Vas dobije izveštaj u kome biste to opovrgli. Ne da bi ga nužno upotrebio, već da bi ga imao", nastavi ministar finansija.
<BR>&nbsp;&nbsp;&nbsp;&nbsp;&nbsp;"Da, a naše lansiranje je predviđeno kroz šest nedelja, računajući od današnjeg dana."
<BR>&nbsp;&nbsp;&nbsp;&nbsp;&nbsp;"Čak i tada, isplatilo bi se", klimnu ministar finansija.
<BR>&nbsp;&nbsp;&nbsp;&nbsp;&nbsp;"Pomalo sam uznemiren što je Nejčer objavio to đubre ali, kao što reče Alan Bristou, pola njihovih pretplatnika je iz Amerike. Ironija je u tome što je govorio o pogubnom uticaju glasina. 'Snažne glasine', nazvao ih je", primeti Isak Njutn.
<BR>&nbsp;&nbsp;&nbsp;&nbsp;&nbsp;"'Otvorite uši'", zatutnja master, "'jer koji od vas će zapušiti otvore ušne kada se začuju snažne glasine?' Ali zašto bi snažne glasine trebalo da se čuju na ovaj način? Sigurno mora da postoji izvesna napetost između NASA-e i vojnih krugova SAD, ali kakve veze ima ovaj posao s vojskom?"
<BR>&nbsp;&nbsp;&nbsp;&nbsp;&nbsp;Isak Njutn je trenutak razmišljao a zatim je odgovorio, izražavajući se sporije nego obično:
<BR>&nbsp;&nbsp;&nbsp;&nbsp;&nbsp;"Pa, pretpostavljam da u svakoj profesiji dolaze do izražaja instinktivne reakcije. Vaš instinkt, masteru, jeste da citirate Šekspira. Moj je da tragam za eksperimentalnim činjenicama. Ministar finansija brine o tome kakav će šta utisak ostaviti na narod. Instinkt vojske jeste da razmišlja o razaračkim moćima. A razaračka moć, čak i jednog delića komete, ako ona udari o Zemlju, nadmašila bi vodoničnu bombu od milion megatona. Pod tim uslovima, za američku vojsku bilo bi od velike važnosti da do udara dođe u SSSR-u, a za sovjetsku vojsku da se dogodi u SAD."
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
