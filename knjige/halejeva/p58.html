<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>56.
<P>&nbsp;&nbsp;&nbsp;&nbsp;&nbsp;Isak Njutn je došao svesti s jakom glavoboljom, užasno pojačanom osećanjem zagušljive sputanosti: ruke su odbijale da se pokrenu, a davila ga je gusta pomrčina. Pomisao na Boltona, profesora geostrofike, proletela je za trenutak kroz njegovu svest. Mora da su mu ruke vezane, probi mu se misao kroz glavobolju koja je postajala još nepodnošljivija zbog neprekidnih vibracija obavijenih beskrajnom tutnjavom, kao da je bio spakovan u sanduk što se kovitlao u brzoj reci, na putu prema nekom ogromnom vodopadu.
<BR>&nbsp;&nbsp;&nbsp;&nbsp;&nbsp;Trebalo je da ga pojava Boltona upozori. Taj čovek mu je prišao. Gde se to dogodilo? Da li je to bilo nedavno ili pre mnogo vremena? Isak Njutn se upinjao da odgonetne ova pitanja. Nedavno, konačno je zaključio. Da, sada je stvar došla u žižu. Na jednom aerodromu. Činilo se da mu se u glavi razbistrava, ako se izuzmu povremena propadanja kada je ponovo tonuo u maglu. Koji aerodrom? Da li je to bilo u Ženevi? Ne, s obzirom na Boltonovo prisustvo, pre će biti da je to bio London. Video je kako mu se Bolton približava dajući mu znak, za koji je odmah shvatao da predstavlja upozorenje. Ali na šta? Pre no što je mogao da odgovori na ovo pitanje začula se buka cepanja, kao da je onaj sanduk u kome je on bio sahranjen udario o stenu na dnu brze reke, s tim što je sada vodopad bio užasno blizu.
<BR>&nbsp;&nbsp;&nbsp;&nbsp;&nbsp;Cepanje se produžavalo, zvuk kidanja drveta. Za Isaka Njutna bila je tajna zbog čega voda iz reke još nije prodirala u sanduk i zbog čega, kada je vodopad bio tako blizu, nije već preleteo njegovu ivicu i sada se obrtao i izvijao u vazduhu da bi se žestako razbio o stene, dole, ili se već davio zevajući za vaduhom u vrtlogu vode što huči ispod vodopada.
<BR>&nbsp;&nbsp;&nbsp;&nbsp;&nbsp;A onda su se dogodile tri stvari: neka vučna sila poduhvatila je gornji deo njegovog tela izvlačeći ga napolje, tako da je Isak Njutn pomislio da je isisan iz sanduka; postao je svestan mutne svetlosti što se uklapalo u njegovu pretpostavku da je potopljen u dubokoj vodi; osetio je uz to, iznenadnu, hladnu studen šta se, takođe, uklapalo u njegovu predstavu o tome šta se događa. Ta studen, shvatio je sumorno, ubrzo će mu doći glave.
<BR>&nbsp;&nbsp;&nbsp;&nbsp;&nbsp;Dogodile su se još tri stvari: ponovo ga je zahvatila ona vučna sila pa je Isak Njutn osetio kao da ga vuče po dnu bazena s ledenom vodom. A onda, kao što ga je prethodno iznenada obuzela studen, došlo je do trenutnog skoka temperature do stepena zagušljive toplote; u istom trenutku začuo je glasove i konačno jasno video okolinu u kojoj se nalazio.
<BR>&nbsp;&nbsp;&nbsp;&nbsp;&nbsp;Oči Isaka Njutna bile su prekrivene čvrstim povezom. Bio je u pravu u pogledu drvenog sanduka u kome je bio zatočen. Sada je video da je sanduk bio smešten u nezagrejanom prostoru za teret nekog aviona, inače valjano zaštićenom od hladnoće. Bila je to debela izolacija koja je u isti mah ublažavala tutnjavu avionskih motora stvarajući u njegovoj uobrazilji utisak hučanja vodopada. Vučna sila je poticala od nekog čoveka, ogromnog kao planina, koji je bio u društvu još jedne osobe, patuljaste u odnosu na njega. Taj mali čovek otvorio je vazdušnu pregradu između nezagrevanog teretnog odeljka i toplog putničkog odeljka i Isak Njutn, je bio uvučen kroz nju snagom velikog čoveka, što je objašnjavalo nagli skok temperature. Vodio se razgovor na jeziku koji on nije razumeo, s još tri glasa koja su se u međuvremenu pridružila, a zatim je Isak Njutn osetio da su remeni, kojima je bio vezan i povlačen naviše poput kineske lutke, iznenada popustili. Lagano i drhtavo podigao se na noge da bi ugledao još jednog čoveka moćnog izgleda. On je stajao ispred Njutna, bio je ćelav, imao je oko pedeset godina, veoma plave oči i lobanju koja se čudno rascvetavala iznad slepoočnica.
<BR>&nbsp;&nbsp;&nbsp;&nbsp;&nbsp;"Nadam se da Bolton nije grubo postupao s Vama, profesore Njutn", reče čovek na egleskom, široko se osmehujući i otkrivajući niz ravnih, veoma krupnih zuba. "Dozvolite mi da se predstavim. Moje ime je Kaufman Sv. Džon. Ako budete dobri i pođete ovim putem, ubrzo ćete se uveriti da ste među prijateljima."
<BR>&nbsp;&nbsp;&nbsp;&nbsp;&nbsp;Kaufman Sv. Džon je krenuo prema prednjem delu aviona koji je bio namešten foteljama kao prva klasa komercijalne letelice. U jednoj od fotelja, pretvarajući se da čita neki magazin, sedeo je profesor geastrofike iz Kembridža.
<BR>&nbsp;&nbsp;&nbsp;&nbsp;&nbsp;"Oh, konačno su Vas izvukli odande! Milo mi je zbog toga. Da sam na Vašem mestu, rekao bih im ono što žele da čuju. Nema nikakvog smisla da dižete galamu zbog toga. Najposle, Vi lično ništa ne gubite", reče Bolton nateravši Kaufmana Sv. Džona da se ponovo široko osmehne i progovori:
<BR>&nbsp;&nbsp;&nbsp;&nbsp;&nbsp;"Bez sumnje ćete se pitati, profesore Njutn, kako je došlo do poznanstva između mene i profesora Boltona. Sreli smo se pre par godina pri pokušaju da stvorimo monopol nad svetskim tržištem bibera u čemu nas je, moram sa žaljenjem da priznam, osujetila CIA. Ali ne pre no što je siroti Bolton potpuno izgubio svoju košulju."
<BR>&nbsp;&nbsp;&nbsp;&nbsp;&nbsp;"To sam mogao i da pretpostavim."
<BR>&nbsp;&nbsp;&nbsp;&nbsp;&nbsp;"Vaša poslovna sposobnost zavređuje priznanje, profesore Njutn. Pretrpljeni su gubici. Gubici koje ćemo sada naplatiti, srećan sam što mogu da kažem. Naplatiti sa znatnom kamatom, još sam srećniji što mogu da kažem."
<BR>&nbsp;&nbsp;&nbsp;&nbsp;&nbsp;"Od koga?"
<BR>&nbsp;&nbsp;&nbsp;&nbsp;&nbsp;"Od Amerikanaca. Uvek su to Amerikanci, nije li tako?"
<BR>&nbsp;&nbsp;&nbsp;&nbsp;&nbsp;"Ne znam, je li tako?"
<BR>&nbsp;&nbsp;&nbsp;&nbsp;&nbsp;"Oni hoće šifru za Halejevu kometu, shvatate?" umeša se Bolton. "Sve što je potrebno to je da je napišete i date objašnjenje koje bi Amerikancima omogućilo da sami uspostave vezu s Halejevom kometom."
<BR>&nbsp;&nbsp;&nbsp;&nbsp;&nbsp;"Za šta će oni platiti?" upita Isak Njutn.
<BR>&nbsp;&nbsp;&nbsp;&nbsp;&nbsp;"Svakako", odgovori Kaufman Sv. Džon kratko, "platiće."
<BR>&nbsp;&nbsp;&nbsp;&nbsp;&nbsp;"Puno?"
<BR>&nbsp;&nbsp;&nbsp;&nbsp;&nbsp;"Puno."
<BR>&nbsp;&nbsp;&nbsp;&nbsp;&nbsp;"Dovoljno da uspostavite monopol na svetskom tržištu bibera. Bila je reč o tržištu bibera, zar ne?"
<BR>&nbsp;&nbsp;&nbsp;&nbsp;&nbsp;"Nemojmo ulaziti u ono što je u ovom trenutku nebitno, profesore Njutn."
<BR>&nbsp;&nbsp;&nbsp;&nbsp;&nbsp;"Radoznao sam gospodine Sv. Džone. Voleo bih da znam kako je dogovorena ta isplata? U kojoj valuti? I gde? Ili će se to sve izvesti u nekoj budućnosti za koju je, čini se, profesor Bolton, toliko vezan."
<BR>&nbsp;&nbsp;&nbsp;&nbsp;&nbsp;"Rekao sam da je bolje da izbegavate nebitna pitanja, profesore Njutn."
<BR>&nbsp;&nbsp;&nbsp;&nbsp;&nbsp;"Da li je nebitno ako upitam šta će se dogoditi sa mnom pošto vam dam šifru?"
<BR>&nbsp;&nbsp;&nbsp;&nbsp;&nbsp;"Bićete spušteni na stokholmski aerodrom."
<BR>&nbsp;&nbsp;&nbsp;&nbsp;&nbsp;"Pomalo sam zabrinut zbog dobrih izgleda da preletimo Stokholm", nastavio je Isak Njutn, "u kom slučaju bismo se našli na mnogo manje prijateljskoj toritoriji, bar s moje tačke gledanja. Odista, sklon sam da pomislim kako smo već skoro stigli do Stokholma."
<BR>&nbsp;&nbsp;&nbsp;&nbsp;&nbsp;"Sve se to graniči s nebitnim, profesore Njutn. Kao da iz nekog beskorisnog razloga nastojite da uštedite na vremenu. Ali, da bih zadovoljio vašu radoznalost, reći ću Vam da smo sada blizu Severnog pola, dobrano udaljeni od uobičajenih vazduhoplovnih puteva. Planirano je da kružimo oko pola sve dok posao ne bude završen."
<BR>&nbsp;&nbsp;&nbsp;&nbsp;&nbsp;"A šta ako odbijem da sarađujem?"
<BR>&nbsp;&nbsp;&nbsp;&nbsp;&nbsp;"Ali ne možete odbiti, Njutne! Ne možete odbiti. Zar ne shvatate da je ovaj avion leteće mučilište", rekao je Bolton nervozno svojim unjkavim glasom.
<BR>&nbsp;&nbsp;&nbsp;&nbsp;&nbsp;Isak Njutn je posle ovoga postao svesniji da je zadnji deo aviona bio skriven jednom zavesom. Baš u trenutku kada je podigao oči prema njoj, zavesa se razmače a u razdelu se pojavi jedna prilika; čovek je imao voštano lice, neurednu ravnu belu kosu koja je dosezala do ramena, a bio je odeven u belo kao lekar.
<BR>&nbsp;&nbsp;&nbsp;&nbsp;&nbsp;"To je stvar aritmetike", reče Kaufman Sw. Džon. "Niko ne odbija posle sedme injekcije. Već s petom dolazi do određenog moždanog rastrojstva. Sa desetom stiže smrt. Izbor je Vaš, profesore Njutn."
<BR>&nbsp;&nbsp;&nbsp;&nbsp;&nbsp;Isak Njutn je znao da mora da odbije, ali još nije znao zbog čega mora tako da se ponaša. Zašto bi to moralo da se uradi na grub način kada, na kraju krajeva, njegovo ispisivanje šifre više neće imati nikakvog značaja? Ako je to bio slučaj, zašto da je odmah ne da ovim kreaturama? Pa ipak, u svesti mu je kristalno jasno blistalo da još nije kucnuo čas za to. Pre nego što dođe taj trenutak moralo se krenuti trnovitim putek kojim su mnogi drugi kroz duge milenijume istorije bili primorani da krenu - među njima i Skrudži, verni skladištar njegove Laboratorije.
<BR>&nbsp;&nbsp;&nbsp;&nbsp;&nbsp;Bolbočan ga je lako podigao iz stolice kao da je reč o detetu, izneo ga iz prijatne udobnosti prednjeg dela aviona i uneo u jedan veoma različit svet koji je ležao iza zavese - svet bleštave svetlosti; opremljen instrumentima dostojnim prave operacione sale. Kaufman Sv. Džon doviknuo je otpozadi:
<BR>&nbsp;&nbsp;&nbsp;&nbsp;&nbsp;"Samo jednu inekciju, za sada."
<BR>&nbsp;&nbsp;&nbsp;&nbsp;&nbsp;Brzinom koja je svedočila o rutini, Isak Njutn je bio privezan za uzan krevet, pošto mu je skinut kaput, a košulja posuvraćena do ramena. Osetio je neki ledeno-hladan dodir na ruci. "Da bismo sprečili da osetite iglu", reče čovek voštanog lica i u belom mantilu blagim, prigušenin glasom. Onda je usledio ubod igle propraćen istim onim blagim glasom čoveka s voštanim licem.
<BR>&nbsp;&nbsp;&nbsp;&nbsp;&nbsp;"Samo malo pritiska, malo pritiska."
<BR>&nbsp;&nbsp;&nbsp;&nbsp;&nbsp;Mora da su se remenovi kojim su bile vezane ruke i noge Isaka Njutna na neki način sami razrešili, jer je osetio kako su popustili upravo u trenutku kada se jedan čelični kavez visok oko pola metra spustio odozgo na krevet.
<BR>&nbsp;&nbsp;&nbsp;&nbsp;&nbsp;Grčevi su naišli posle otprilike trideset sekundi. Mišići su se po celom telu žestoko grčili - mišići nogu, stomaka, leđa, grudi i vrata - nagoneći ga da vrišti, da grakće, da jeca bez predaha. Kada bi nepodnošljivi bol popustio na jednom mestu, započeo bi na nekom drugom. Gušenje je presecalo put vazduhu do njegovih pluća. Bol je proizvodio učestale spazme nesvesti iz kojih je bio žestoko mamuzan natrag istim crvenim, treštećim, vrištećim bolom. Na kraju je usledilo konačno razdoblje nesvesti. Kada se naposletku povratio iz njega, otkrio je da se nalazi u stolici u prednjem delu aviona. Dok je otvarao oči čuo je neki glas koji je rakao:
<BR>&nbsp;&nbsp;&nbsp;&nbsp;&nbsp;"Daćemo mu par trenutaka da se oporavi. Pusti mu magnetofonski snimak."
<BR>&nbsp;&nbsp;&nbsp;&nbsp;&nbsp;Bilo je trenutaka kada je Isak Njutn mogao da prepozna kao svoj vrišteći glas s magnetofonskog snimka, što je dopirao iz zvučnika postavljenih s obe strane aviona, ali su zvuci koji su izlazili iz njih najvećim delom predstavljali neko neprepoznatljivo buncanje i dahtanje stvorenja in extremis; tim je zvucima nedostajala bilo kakva raspoznatljiva ljudska karakteristika. Kada se Isak Njutn dovoljno oporavio da bi postao svestan kako mu je košulja na leđima u goloj vodi, opazio je čoveka voštanog lica kako stoji malo iza polurazmaknute zavese i polako češlja svoju dugu pravu kosu. U suprotnom pravcu, na prednjem kraju glavne kabine, nalazila su se čvrsto zatvorena vrata koja su verovatno vodila do pilotsike kabine gde je izvesno sedela nekakva vazduhoplovna posada. Da li je ta posada bila sastavljena od manje-više normalnih pilota koji su sprovodili naloženi plan leta ne interesujući se mnogo za ono što se odvijalo u glavnoj kabini iza njih? Ma kakav bio odgovor na ovo pitanje, Isak Njnutn je namah postao uveren da će mu spas na neki način doći od tih vrata za pilotsku kabinu. Dok su mu oči bludele u tom pravcu setio se onog psalmiste čije su oči bile podignute prema brdima. Ali na pitanje otkuda i zbog čega mu je došlo to uverenje nije mogao da pruži razuman odgovor.
<BR>&nbsp;&nbsp;&nbsp;&nbsp;&nbsp;Boltonovo lice bilo je belo poput avetinjski voštanog lica one kreature iza zavese.
<BR>&nbsp;&nbsp;&nbsp;&nbsp;&nbsp;"Trebalo je da im kažete ono što žele da saznaju. Nema smisla da se ovako mučite!" zavapio je Bolton gotovo histerično.
<BR>&nbsp;&nbsp;&nbsp;&nbsp;&nbsp;"Profesor je u pravu", klimnuo je Kaufman Sv. Džon. "Profesor geostrofike je u pravu. Geostrofika! Vetar! Dosta mi je ovog vetrogonje od čoveka. Dozvolite mi da Vam pokažem, profesore Njutn, šta se događa kada me izda strpljenje. Bolbočane! Nešto ranije ćemo ostvariti naš plan s ovim profesrom vetrogonjom."
<BR>&nbsp;&nbsp;&nbsp;&nbsp;&nbsp;Idući palagano na petama, Balbočan se korak po korak približavao stolici na kojoj je sedeo Bolton. Onaj Bolbočanov patuljasti drugar pratio je s izrazom divljenja na licu svaki njegov pokret.
<BR>&nbsp;&nbsp;&nbsp;&nbsp;&nbsp;"Oh ne, ne mene!" zavapio je Bolton, a onda stao da vrišti iz sveg glasa. "Ništa rđavo nisam učinio!"
<BR>&nbsp;&nbsp;&nbsp;&nbsp;&nbsp;"Osim što si ono što jesi", odgovori Kaufman Sv. Džon prezrivo.
<BR>&nbsp;&nbsp;&nbsp;&nbsp;&nbsp;"Oh, ne!" ponovo vrisnu Bolton kad je Balbočan stigao na samo dva do tri koraka od njega. "Platiću sve što dugujem", viknu Bolton, "do poslednje kopjejke."
<BR>&nbsp;&nbsp;&nbsp;&nbsp;&nbsp;"I hoćeš", uzvrati Kaufman Sv. Džon svojim najuglađenijim glasom. "Tvoj dug biće namiren vrednim doprinosom mojoj arhivi. Napolje s njim!"
<BR>&nbsp;&nbsp;&nbsp;&nbsp;&nbsp;Bolbočan je zgrabio profesora geostrofike onako kako odrastao čovek hvata jogunasto dete. Isak Njutn je bezmalo očekivao da vidi kako Bolbočan jednim surovim udarcem namah lomi Boltonov vrat. Ali ne, oni su odveli jadnog čoveka iz prednjeg dela kabine, ostavivši Isaka Njutna u trenutnoj nadi da mu se pružila prilika da izravna račune sa onom kreaturom voštanog lica iza zavese. Nevolja je, međutim, bila u tome što u njegovom telu nije ostalo ni trunke snage. To je shvatio s osećanjem očajanja kada je pokušao naglo da ustane iz stolice u kojoj je sedeo.
<BR>&nbsp;&nbsp;&nbsp;&nbsp;&nbsp;No Isak Njutn nije zadugo ostao da sedi. Posle dva do tri minuta Bolbočan se vratio. Ščepao je Isaka Njutna i, delimično ga gurajući a delimično ga noseći, odveo ga do najniže platforme aviona gde su Kaufman Sv. Džon i Bolbočanov patuljasti drugar zurili kroz gornju providnu polovinu vrata palube. S druge strane vrata nalazio se Bolton, profesor geostrofike ili vetrova kako je to Kaufman Sv. Džon ispravno primetio. Bolbočan je pritisnuo nos Isaka Njutna na providni materijal tako da se njegovo lice našlo na svega nekoliko centimetara od Boltonovog. Isak Njutn je s užasom posmatrao kako Bolton, čije je lice bilo iskrivljeno od panike i straha, očajnički doziva u pomoć; no ni rečca od onoga što je vikao nije se mogla čuti kroz vrata.
<BR>&nbsp;&nbsp;&nbsp;&nbsp;&nbsp;Bolton je bio smešten u nekakav mali odeljak koji su tvorili široka vrata s unutrašnje i trup aviona sa spoljašnje strane. Na svoj još veći užas Isak Njutn je shvatio da je Bolton smešten u jedan središnji odeljak vazdušne komore. Još dok ga je ovo saznanje obuzimalo, onaj patuljasti čovek propeo se na prste da bi dosegao jedno veliko dugme koje je počeo da pritisika uz nekakve svečane i razmetljive gestove kao da je bio pomoćnik prizivača duhova na svojevrsnoj mefistofelovskoj ravni. S naizgled beskonačnom sporošću, klizeća vrata na spoljašnjem delu odeljka malko se rastvoriše. Isak Njutn je mogao da vidi kako Bolton pokušava da zarije nokte u tvrdi prozirni materijal. Delić sekunde kasnije profesor vetrova je iščezao usisan snagom bočnih struja aviona.
<BR>&nbsp;&nbsp;&nbsp;&nbsp;&nbsp;Patuljasti čovek ponovio je svoju predstavu propinjući se na prste i pritiskajući jedno drugo dugme, a Isak Njutn je s nevericom posmatrao kako spoljašnja vrata vazdušne komore klize natrag zatvarajući komoru. Potom je opazio kako Kaufman Sv. Džon nešto govori u mikrofon interkomunikacionog sistema. Iako mu je jezik koji je korišćen bio nepoznat, bilo je očigledno da Kaufman Sv. Džon daje uputstva letačkoj posadi s obzirom da se avion odmah zatim oštro strmoglavio, izvijajući se i obrćući, kao da je sam đavo navodio pilota da ih slupa o tlo ispod njih. Konačno se poniranje prekinulo da bi avion najpre leteo u vodoravnom pravcu a onda stao da se postojano penje. Posle ovih teških trenutaka, koje je proveo pokušavajući da održi ravnotežu pri žestokim, brzo promenjivim ubrzanjima, Isak Njutn je bio najuren natrag do svoje stolice u prednjem delu glavne kabine.
<BR>&nbsp;&nbsp;&nbsp;&nbsp;&nbsp;Narednih nekoliko trenutaka ništa se nije dogodilo. Čovek voštanog lica i dalje je stajao, čekajući odmah iza zavese. I uvek prisutni Bolbočan stajao je blizu stolice Isaka Njutna. Koliko je toga bilo potrebno ukloniti sa fasade Bolbočanovog lica pa da se ovaj ne razlikuje od majmuna? Ne mnogo, zaključio je Isak Njutn. Patuljasti čovek držao je oči prikovane za zatvorona vrata koja su ih razdvajala od pilotske kabine. U međuvremenu, Kaufmam Sv. Džon je nešto nadahnuto upisivao u svesku s kožnim povezom koju je najzad sklopio sa smeškom, rekavši uz svoj najblaži osmeh:
<BR>&nbsp;&nbsp;&nbsp;&nbsp;&nbsp;"Moja arhiva!"
<BR>&nbsp;&nbsp;&nbsp;&nbsp;&nbsp;Pojavilo se crveno svetlo iznad vrata pilotske kabine, na šta je patuljasti čovek izveo podnošljivu imitaciju piruete, prišao vratima i ušao kroz njih pokazujući na taj način da nisu bila zaključana. To bi Isaku Njutnu pružilo priliku da zadovolji radoznalost u pogledu letačke posade da se ova gromada od Bolbočana nije slučajno nalazila baš između njega i vrata. Shvatio je da bi iz svake druge stolice bio u boljem položaju da virne kroz vrata; ali iz nekog razloga, koji nije umeo da izrazi rečima, činilo mu se značajnim da se nalazi upravo na mestu na kome je bio.
<BR>&nbsp;&nbsp;&nbsp;&nbsp;&nbsp;Onaj patuljasti čovek ponovo se pojavio noseći nešto što je Isaku Njutnu izgledalo kao prenosna video-kamera. Još jednom su se vrata letačke kabine zalupila pre no što je uspeo ma šta da vidi kroz njih. Ali prizor video-kamere odagnao je i ono malo nade koju je Isak Njutn polagao u moguću pomoć letačke posade. Očito je, pomislio je Isak Njutn, da to nisu nedužni profesionalci kao što se isprva ponadao. Njegova poslednja pomisao ubrzo je bila dramatično potvrđena. Pa ipak, Isak Njutn nije mogao da isključi ta vrata iz svesti; ali zbog čega je to tako bilo, i dalje je ostajalo neizvesno kao i pre.
<BR>&nbsp;&nbsp;&nbsp;&nbsp;&nbsp;Patuljasti čovek postavio je kameru koju je doneo iz pilotske kabine u nešto što je očigledno bio projektor smešten iza jedne pregrade. Pošto je okrenuo veći broj prekidača, iz instrumenta je potekao zrak svetlost i prošao kroz rupu u pregradi na visini od oko 160 santimetara od poda kabine. Patuljasti čovek se ponovo pojavio kada je konačno postavio kameru, izveo još jednu piruetu, a zatim je spustio platno, jedno od onih koja se često koriste za prikazivanje filmova u avionima.
<BR>&nbsp;&nbsp;&nbsp;&nbsp;&nbsp;"Pravi stručnjak za elektroniku, nema šta", reče Isak Njutn na šta je Kaufman Sv. Džon smesta uzvratio:
<BR>&nbsp;&nbsp;&nbsp;&nbsp;&nbsp;"Nije mudro zbijati šale s Margolisom, u šta su mnogi, na svoju štetu, mogli da se uvere, uključujući i našeg zajedničkog prijatelja - profesora vetrova."
<BR>&nbsp;&nbsp;&nbsp;&nbsp;&nbsp;Isak Njutn se uverio da nije u pitanju bio nekakav igrani film, već traka upotreblena da se zabeleži Boltonovo padanje kroz vazduh. Sirotan je leteo široko razmaknutih ruku i nogu, obrćući se prilično polako, poput jedara vetrenjače. Pilot aviona vešto je zabeležio padanje na traci, dovodeći u određenim trenucima avion ispod nesrećnog čoveka tako da se činilo kao da Bolton pada prema sočivu kamere. Ruke i noge su mu bile tako ukrućene da se Isak Njutn pitao da li se Bolton skroz smrzao u tom stavu ili se led zgusnuo i čvrsto ga okovao. Traka je sadržala prizore naizgled beskrajnih arktičkih planina prema kojima je avion ponirao. U početku su te planine izgledale niske i nematerijalne ali, kako se visina aviona smanjavala, one su brzo rasle sve dok nisu počele da sevaju pojedinosti grebena i glečera u brzo izmenljivom kaleidoskopu srebrnaste i bele boje. Bolton je uvek bio u kadru, dok je padao prema snegom pokrivenim padinama planina koje su bile napola obasjane Sunčevom svetlošću a ostalo je ležalo u senkama. Tek kada je figura profesora geostrofike, naprestano se obrčući, prešla iz predela svetlosti u senku, konačno je nestala s vidika izgubivši se u mračnom ambisu tamo dole.
<BR>&nbsp;&nbsp;&nbsp;&nbsp;&nbsp;Film je trajao otprilike dva minuta, ali se Isaku Njutnu učinio mnogo dužim. Uhvatio je sebe u pokušaju da se priseti kolika je početna brzina padanja ljudskog tela kroz vazduh. Da li je iznosila 160 kilometara na sat? Ne, mora da je bila veća! To znači da je Bolton padao s visine od bezmalo 10.000 metara, s visine gde je temperatura vazduha verovatno ispod -30 stepeni Celzijusovih. Setio se ljute hladnoće koju je osetio kada su ga izvukli iz sanduka u teretnom odeljku ovog aviona.
<BR>&nbsp;&nbsp;&nbsp;&nbsp;&nbsp;Puštali su film nanovo i nanovo, i svaki put ga je Isak Njutn gledao kao opčinjen uočavajući pri ponovljenim prikazivanjima sve više novih detalja. Posebno ga je privukao način na koji se osa rotacije čoveka koji je padao menjala - poput lista opalog sa grane u neko popodne bez vetra. Pri tom je opomenuo sebe da je takva radoznalost krajnje neumesna - no njegov pokušaj da dosegne moralistički stav ostao je bez uspeha. Kad god bi pokušao da oseti sažaljenje prema Boltonu, setio bi se Skrudžijevog mrtvog tela kada su ga iznosili iz Laboratorije. Ovo sećanje izazvalo je kod Isaka Njutna strašnu mržnju prema ovim stvorovima oko njega, a s tom mržnjom naišlo je i čudno uverenje da je gotovo kucnuo čas... ali za šta je kucnuo čas, to još nije uspevao sebi da razjasni.
<BR>&nbsp;&nbsp;&nbsp;&nbsp;&nbsp;"Za moju arhivu", zakliktao je Kaufman Sv. Džon u bezmernom zadovoljstvu.
<BR>&nbsp;&nbsp;&nbsp;&nbsp;&nbsp;"Ne, ne za Vašu arhivu, već za nešto daleko strašnije od toga", rekao je Isak Njutn odsutno, jedva primećujući ljude oko sebe. Šta god da je bilo to što se ticalo vrata pilotske kabine, sada je bio siguram da to nešto nije imalo nikakve veze s letačkom posadom. Bila su to vrata za nešto potpuno različito.
<BR>&nbsp;&nbsp;&nbsp;&nbsp;&nbsp;"Rekao sam za moju arhivu", zagrme ponovo Kaufman Sv. Džon. "A sada da pređemo na Vaš slučaj, profesore."
<BR>&nbsp;&nbsp;&nbsp;&nbsp;&nbsp;"Mislim da ste, isto tako, rekli da Vas zanima šifra. Šifra za Halejevu kometu, zar ne?" upita Isak Njutn nekim dalekim glasom koji je teško mogao da prepozna kao svoj.
<BR>&nbsp;&nbsp;&nbsp;&nbsp;&nbsp;"Pokazali ste veštinu u odugovlačenju, profesore. Beznačajnom odugovlačenju. Ali više nema odlaganja. Šifru!"
<BR>&nbsp;&nbsp;&nbsp;&nbsp;&nbsp;"Šifra nije jednostavna. Inače bi je oni koji je žele već odavno dešifrovali. Dajte mi jedam blok i napisaću Vam je. Biće tu puno stranica."
<BR>&nbsp;&nbsp;&nbsp;&nbsp;&nbsp;Patuljasti Margolis doneo je pribor za pisanje i Isak Njutn je stao da ispisuje šifru drhtavom rukom. Posle izvesnog vremena postao je svestan da se čovek voštanog lica primakao i sada je stajao iza njegove stolice posmatrajući i neprekidno češljajući svoju kosu koja je dopirala do ramena.
<BR>&nbsp;&nbsp;&nbsp;&nbsp;&nbsp;"Ako hoćete tu šifru", zareža Isak Njutn obraćajući se Kaufmanu Sv. Džonu glasom kojim je najzad izrazio žestinu svoje srdžbe, "recite ovoj gnusnoj spodobi da se udalji."
<BR>&nbsp;&nbsp;&nbsp;&nbsp;&nbsp;Da nije bilo neprekidaog brujanja avionskih motora poslednje reči Isaka Njutna izazvale bi poduži muk propraćen izrazima zaprepašćenja na licima Bolbočana i patuljastog Margolisa.
<BR>&nbsp;&nbsp;&nbsp;&nbsp;&nbsp;"Profesore, zar Vam nije palo na pamet da će možda ubrzo doći čas kada ćete u agoniji svojih vrištećih nerava pomisliti da je negdašnji profesor geostrofike bio veoma srećan zbog načina na koji je umro? Impetronius je uvređen, profesore", odgovori Kaufman Sv. Džon tonom koji je pokazivao da mu je iznenada zastala knedla u grlu.
<BR>&nbsp;&nbsp;&nbsp;&nbsp;&nbsp;"Zašto bih onda mario da Vam dam tu šifru? Zar nije dogovoreno da me spustite na stokholmski aerodrom?"
<BR>&nbsp;&nbsp;&nbsp;&nbsp;&nbsp;"Daćete Vi meni šifru, profesore. Daćete mi je da biste uštedeli na vremenu. Naprosto: da biste uštedeli na vremenu. Ali ako Vas pustimo da pišete po volji, kako ću ja da znam da ne pišete nekakve besmislice da biste uštedeli na vremenu?"
<BR>&nbsp;&nbsp;&nbsp;&nbsp;&nbsp;"Možete da uzimate list po list i da proveravate", odgovori Isak Njutn istrgavši prvi list iz bloka i bacivši ga sa prezirom prema Kaufmanu Sv. Džonu. Patuljasti Margolis ga je pokupio uz još jednu baletsku piruetu.
<BR>&nbsp;&nbsp;&nbsp;&nbsp;&nbsp;"U tam slučaju Impetronius će se zakratko povući", odobrio je Kaufman Sv. Džon preuzimajući list od Margolisa.
<BR>&nbsp;&nbsp;&nbsp;&nbsp;&nbsp;Voštanoliki Impetronius se odmakao do napola raskriljene zavese stavši, međutim, više ispred nego iza nje i ne prestajući da češlja svoju dugačku, bezobličnu, belu kosu.
<BR>&nbsp;&nbsp;&nbsp;&nbsp;&nbsp;Buka motora oštro je nadraživala čula Isaka Njutna što je bilo neobično s obzirom na to da je tokom prethodnih časova uspevao da je isključi iz svesti. Ruka mu je podrhtavala dok je pisao. Sve više je podrhtavala što su minuti proticali. Prisilo je sebe da se koncentriše inače ne bi uspeo ništa da napiše, jer je sad strah zamenio srdžbu - strah koji je bio oštar i dijagnostički, strah koji je već jednom osetio one olujne noći u kolibi na obali Norfolka. Kao što je i tada nešto bezimeno ušlo u kolibu, tako se i sada to nalazilo u ovom avionu. Isaka Njutna je opsedala sumanuta pomisao da je ta stvar nekako ušla u avion u trenutku kada je Bolton bio zbačen iz njega, onda kada su spoljašnja vrata na trupu aviona bila otvorena.
<BR>&nbsp;&nbsp;&nbsp;&nbsp;&nbsp;Dok je pisao, Isak Njutn se pomerao centimetar po centimetar menjajući položaj stolice u kojoj je sedeo. Bilo je značajno što stolica nije bila pričvršćena za pod već se mogla pomerati po šinama kao sedište u automobilu. To pomeranje stolice mic po mic, ali tako da to ostali ne primete, sada mu se činilo važnijim od šifre koju je nastavio da ispisuje drhtavim i iskrivljenim rukopisom, ispuštajući listove na pod kabine svakih nekoliko sekundi. Bio je svestan Margolisa koji je skupljao listove i dodavao ih Kaufmanu Sv. Džonu. Ovo je, takođe, izgledalo neobično važno i to ga je, uprkos njegovom neprekidnom drhtanju, dovodilo u nedoumicu.
<BR>&nbsp;&nbsp;&nbsp;&nbsp;&nbsp;Bučno tutnjanje motora iznenada je zamrlo prešavši u nekakvo predenje, a onda je čak i to predenje utihnulo. Isak Njutn se zapitao da li je pomerio pameću. Tada je primetio da i ostali napeto zure u vrata koja su ih odvajala od pilotske kabine. Vrata. Vrata od čega? To više nisu bila metalna vrata. Vrata su bila drvena, a preko tih drvenih vrata bila je pričvršćena prečaga. Isak Njutn je mogao da vidi da su to stvarno bila vrata kolibe a ne aviona, a istog trenutka kada su se motori potpuno ugasili, njegova svest se ispunila zvucima zavijajućeg vetra i razgoropađenog mora.
<BR>&nbsp;&nbsp;&nbsp;&nbsp;&nbsp;Bila je to koliba na obali u Norfolku one noći velike oluje, i baš kao i te noći, i sada je blesnula nekakva prikaza i to tako sjajno da se Isak Njutn istog trena otkotrljao sa stolice. No pre no što je to učinio uspeo je da vidi kako se ta avetinjska stvar udvaja, a zatim i učetvorostručuje da bi se konačno četiri veoma visoke blistave prilike uputile od vrata ka kabini. Pomamnoj uobrazilji Isaka Njutna učinilo se da je za njima razbesnelo more provalilo unutra.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
