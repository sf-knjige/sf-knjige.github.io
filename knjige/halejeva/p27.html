<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Bilo je uznemirujuće tiho kada su se narednog jutra Isak Njutn i Frensis Margaret iskobeljali iz kreveta u sedam sati izjutra. Cele protekle noći na smenu su stražarili pored kratkotalasnog odašiljača na baterije i prijemnika podešenog na talasnu dužinu policije, tako da su čuli uputstva i odgovore što su ih razmenjivali različiti centri i široko raširena mreža policijskih kola koja je bila najgušća u pravcu Norviča. Tešili su se mišlju da bi im bio potreban svega trenutak da se uključe u tu mrežu i iz kolibe pošalju poziv za pomoć.
<BR>&nbsp;&nbsp;&nbsp;&nbsp;&nbsp;Znatan deo bezbednosnih mera koje su preduzeli nužno se smanjio zbog potrebe da se preduzme bilo kakva akcija. Isak Njutn se oprezno dao na posao tako što je počeo da otvara, jedan za drugim, kapke na prozorima gornjeg sprata. Čim se uverio da se niko ne krije u neposrednoj blizini same kolibe, odmandalio je vrata i izišao napolje. Pošto je znao da će Frensis Margaret istog časa ponovo postaviti oblicu na vrata iza njega, kako bi imala dovoljno vremena da nesmetano uputi poziv za pomoć putem predajnika ako se ukaže potreba, Isak Njutn konačno postade svestan neugodne mirnoće jutra. Sve je unaokolo bilo obavijeno koprenom od vode. Kada je spustio nekoliko kapi na jezik osetio je da su slane. Znači, noćni vetar je odista podizao vrhove morskih talasa i nosio ih nekoliko stotina jardi ili, čak, više.
<BR>&nbsp;&nbsp;&nbsp;&nbsp;&nbsp;Mercedes je izgledao kao da je stajao ispod vodopada. Mada nikoga nije video na oko pedeset jardi brisanog prostora koji je delio kolibu od gustog žbunja borovnica, pola armije moglo je da se krije izvan njegovog vidnog polja. Ali kritičan objekat bio je Mercedes, jer bi ga neprijateljske snage ili onesposobile ili učinile s njim još nešto gore. Isak Njutn je prvo zavirio ispod njega. Zatim je, pošto je oslobodio sigurnosnu bravu na haubi, ispitao unutrašnjost, obrativši posebnu pažnju na električnu instalaciju. Konačno, zadovoljan što ništa nije dodato vozilu, on zalupi haubu, smesti se na vozačevo sedište, uvuče ključ i okrenu ga. Kola se istog časa upališe što ga pogodi kao žestok antiklimaks. On ih brzo doveze do vrata kolibe i zatrubi. Frensis Margaret se pojavila noseći kutiju u kojoj su bili spakovani dosjei s kritičnim podacima, papirima i rezultatima kompjuterske obrade, te uskoči na sedište do vozača. Pošto je Isak Njutn smesta krenuo, devojka reče:
<BR>&nbsp;&nbsp;&nbsp;&nbsp;&nbsp;"To je bio brz izlazak. Opremu možemo pokupiti kasnije."
<BR>&nbsp;&nbsp;&nbsp;&nbsp;&nbsp;Uzak put koji je prolazio između žbunova borovnica naterao je Isaka Njutna da se ponovo zabrine. Put se konačno sjedinio sa malom asfaltiranom cestom koja je vodila na veću cestu.
<BR>&nbsp;&nbsp;&nbsp;&nbsp;&nbsp;"Naši jučerašnji prijatelji izgleda da su iščezli. Pitam se zašto?" promrmlja zbunjeno Isak Njutn.
<BR>&nbsp;&nbsp;&nbsp;&nbsp;&nbsp;Frensis Margaret nije imala prilike da odgovori jer, čim su ušli u selo Blekeni, pred sobom su ugledali policijska kola. Jedan policajac stajao je pored kola; bio je to onaj isti koji ih je zaustavio pre dva dana. Isak Njutn mu mahnu u znak pozdrava, a policajac mu mahanjem uzvrati na pozdrav i dade znak da se Mercedes zaustavi. Zatim im priđe i položi šaku na otvoreni prozor pored Isaka Njutna, upravo onako kako je i prethodni put učinio, pa reče:
<BR>&nbsp;&nbsp;&nbsp;&nbsp;&nbsp;"Nadam se da mi ne zamerate što sam Vas zaustavio, profesore Njutn?"
<BR>&nbsp;&nbsp;&nbsp;&nbsp;&nbsp;"Da li to svakome kažete? Novi odnosi s javnošću?" odvrati Isak Njutn. Policajac nije shvatio blagi humor koji se krio iza ove replike, ili se pravio da nije primetio, već je nastavio:
<BR>&nbsp;&nbsp;&nbsp;&nbsp;&nbsp;"Stvar je u tame što ste Vi naučnik."
<BR>&nbsp;&nbsp;&nbsp;&nbsp;&nbsp;Sada se prvom policajcu pridružio onaj isti praktični kolega od prethodne večeri i smesta se umešao u razgovor:
<BR>&nbsp;&nbsp;&nbsp;&nbsp;&nbsp;"Jednog čoveka je, gospodine, pogodila munja."
<BR>&nbsp;&nbsp;&nbsp;&nbsp;&nbsp;"Baš nezgodno", odgovori Isak Njutn.
<BR>&nbsp;&nbsp;&nbsp;&nbsp;&nbsp;"I čudno", dodade drugi policajac.
<BR>&nbsp;&nbsp;&nbsp;&nbsp;&nbsp;"Kako mislite čudno?"
<BR>&nbsp;&nbsp;&nbsp;&nbsp;&nbsp;"Stajao je u telefonskoj govornici kada ga je pogodila", upade prvi palicajac.
<BR>&nbsp;&nbsp;&nbsp;&nbsp;&nbsp;"A ništa drugo nije pogođeno", dodade drugi. "Govornica je nedirnuta. Zar ne bi trebalo da je udar prošao kroz zidove? Kao što bi to bio slučaj s onima koji se nađu u kolima."
<BR>&nbsp;&nbsp;&nbsp;&nbsp;&nbsp;"Ili u avionu", poče da uvećava stvar prvi policajac.
<BR>&nbsp;&nbsp;&nbsp;&nbsp;&nbsp;Isak Njutn je trenutak razmišljao, a zatim odgovori:
<BR>&nbsp;&nbsp;&nbsp;&nbsp;&nbsp;"Da je udar pogodio govornicu sigurno bi prošao kroz metalne zidove. A ne kroz nekoga ko stoji unutra. Ali šta ćemo ako je došao kroz jednu od telefonskih žica?"
<BR>&nbsp;&nbsp;&nbsp;&nbsp;&nbsp;"Zar se od toga žica ne bi rastopila?" sugestivno upita policajac.
<BR>&nbsp;&nbsp;&nbsp;&nbsp;&nbsp;"Da, udar pune jačine rastopio bi žicu. Ali, pretpostavljam da se i bez toga može dobiti dovoljno indukovane struje da se pogubi čovek."
<BR>&nbsp;&nbsp;&nbsp;&nbsp;&nbsp;"Žao mi je što moram ovo da pomenem pred damom", reče tada prvi policajac, konačno stigavši do onoga što mu je, u stvari, zadavalo glavobolju, "ali, vidite, profesore Njutne, ovde nije reč o nečem što bi se moglo uporediti sa slučajevima kada osoba nastrada od struje u kući. Momak je ugljenisan. A ipak ništa drugo nije oštećeno. Čak ni njegova odeća."
<BR>&nbsp;&nbsp;&nbsp;&nbsp;&nbsp;"Čak mu je i kapica na glavi ostala čitava", primeti drugi policajac zbunjeno.
<BR>&nbsp;&nbsp;&nbsp;&nbsp;&nbsp;"Kakva kapica?" upita smesta Frensis Margaret, nagnuvši se preko Isaka Njutna kako bi pogledala dva policajca.
<BR>&nbsp;&nbsp;&nbsp;&nbsp;&nbsp;"Vunena kapica."
<BR>&nbsp;&nbsp;&nbsp;&nbsp;&nbsp;"Plava", klimnu prvi policajac, "s velikom kićankom."
<BR>&nbsp;&nbsp;&nbsp;&nbsp;&nbsp;"Pa, sada nam je jasno, zar ne?" primeti Frensis Margaret, kada su policajce ostavili nekolako milja za sobom.
<BR>&nbsp;&nbsp;&nbsp;&nbsp;&nbsp;"Šta nam je to jasno, Frensis Margaret?"
<BR>&nbsp;&nbsp;&nbsp;&nbsp;&nbsp;"Zašto nije bilo predstave."
<BR>&nbsp;&nbsp;&nbsp;&nbsp;&nbsp;"Udar munje?"
<BR>&nbsp;&nbsp;&nbsp;&nbsp;&nbsp;"To je stvarno da se čovek zamisli, zar ne?" reče devojka tihim glasom. "Nevolja je u tome što nisam u stanju da sve pretočim u reči. Ne tako da ima smisla."
<BR>&nbsp;&nbsp;&nbsp;&nbsp;&nbsp;"Uhvatio sam sebe kako razmišljam o tome. Ponešto mogu da izrazim rečima, a ponešto ne mogu."
<BR>&nbsp;&nbsp;&nbsp;&nbsp;&nbsp;"Šta možeš da izraziš rečima?"
<BR>&nbsp;&nbsp;&nbsp;&nbsp;&nbsp;"Pa, pitam se kako je Hauard Bejker uspeo da napiše dobar deo svoje knjige o naricaljkama u toj kolibi."
<BR>&nbsp;&nbsp;&nbsp;&nbsp;&nbsp;Pošto je razmislila o ovoj zagonetnoj primedbi i kako nije uspela da bogzna šta izvuče iz nje, Frensis Margaret potisnu želju da zatraži objašnjenje, te jednostavno reče:
<BR>&nbsp;&nbsp;&nbsp;&nbsp;&nbsp;"Kuda smo se uputili?"
<BR>&nbsp;&nbsp;&nbsp;&nbsp;&nbsp;"U princezu Reizborou."
<BR>&nbsp;&nbsp;&nbsp;&nbsp;&nbsp;Pošto je izvesno vreme proučavala atlas puteva, Frensis Margaret konačno reče, na način koji je već prilično podsećao na njen uobičajeni stil razgovora:
<BR>&nbsp;&nbsp;&nbsp;&nbsp;&nbsp;"Znaš, da je neko želeo da projektuje sistem puteva s namerom da oteža prilazak princezi Reizborou, ne bi uspeo da napravi ništa gore od ovoga. Pretpostavljam da predsednici vlade zbog toga i žive tamo."
<BR>
<BR>&nbsp;&nbsp;&nbsp;&nbsp;&nbsp;"Izgleda da ste začuđujuće mnogo i uzbudljivo napredovali od našeg poslednjeg susreta", reče predsednik vlade, kada su Isak Njutn i Frensis Haroldsen podneli kratak izveštaj o svojim nedavnim otkrićima, "video sam članak o Vama u Obzerveru. Sve je u njemu krajnje iskrivljeno prikazano, kao i obično", dodade on.
<BR>&nbsp;&nbsp;&nbsp;&nbsp;&nbsp;Sem što je sada Frensis Margaret hvatala beleške, i mesto i društvo bili su isti kao i prethodnog puta: biblioteka sa barom u uglu u poljskoj rezidenciji predsednika vlade.
<BR>&nbsp;&nbsp;&nbsp;&nbsp;&nbsp;"Ne vidim šta bi kao sledeće trebalo da preduzmemo", umeša se ministar finansija. "Pretpostavljam da mora postojati sledeće. Čini se da u nauci uvek postoji sledeće."
<BR>&nbsp;&nbsp;&nbsp;&nbsp;&nbsp;"Ako nema sledećeg, stvar ubrzo atrofira", klimnu Isak Njutn.
<BR>&nbsp;&nbsp;&nbsp;&nbsp;&nbsp;"Pa šta, onda, predlažete?" upita predsednik vlade.
<BR>&nbsp;&nbsp;&nbsp;&nbsp;&nbsp;"Moramo uzvratiti emitovanjem. Koristeći istu talasnu dužinu, isti pulsirajući sistem i sličnu poruku. Parove šifrovanih brojeva koji će predstavljati vreme i najnoviju udaljenost komete od Sunca - razume se u našim merama."
<BR>&nbsp;&nbsp;&nbsp;&nbsp;&nbsp;"Što će predstavljati očigledan dokaz da smo primili i razumeli kometine vlastite signale", klimnu ministar finansija. "U čemu je caka, ako smem da pitam?"
<BR>&nbsp;&nbsp;&nbsp;&nbsp;&nbsp;"Kometa Bosvel se sve više udaljava. Do vremena koje nam je potrebno da postavimo neki satelit, tako da može da emituje, udaljenost bi mogla da postane prevelika. Tada bismo morali da usmerimo emitovanje prema Halejevoj kometi koja nam se upravo približava."
<BR>&nbsp;&nbsp;&nbsp;&nbsp;&nbsp;"Posmatrano sa stanovišta odnosa s javnošću, Halejeva kometa će biti mnogo bolja", reče oduševljeno predsednik vlade. "U stvari, sa stanovišta odnosa s javnošću Halejeva kometa bila bi fantastična - mada pretpostavljam da nam odnosi s javnošću ne smeju biti glavna preokupacija."
<BR>&nbsp;&nbsp;&nbsp;&nbsp;&nbsp;"Ali jesu", reče ministar finansija, "uvek su. A Vi se nadate nekoj vrsti odgovora?" upita on Isaka Njutna.
<BR>&nbsp;&nbsp;&nbsp;&nbsp;&nbsp;"Da, ali ovo moramo shvatiti kao partiju šaha, potez po potez. Ako pretpostavimo da su prvi signali imali neki cilj, možemo očekivati neku vrstu odgovora. Kada vidimo u čemu se on sastoji..."
<BR>&nbsp;&nbsp;&nbsp;&nbsp;&nbsp;"...sami vučemo naredni potez", klimnu ministar finansija.
<BR>&nbsp;&nbsp;&nbsp;&nbsp;&nbsp;"Znate, Godfri, ako uspemo da izazovemo Halejevu kometu da na neki način reaguje...", poče predsednik vlade.
<BR>&nbsp;&nbsp;&nbsp;&nbsp;&nbsp;"Već vidite sebe ovenčanog oreolom slave?" nasmeši se ministar finansija.
<BR>&nbsp;&nbsp;&nbsp;&nbsp;&nbsp;"Otprilike", priznade predsednik vlade.
<BR>&nbsp;&nbsp;&nbsp;&nbsp;&nbsp;"Ako uspemo da na vreme postavimo satelit - to je problem pozadinske službe", upade im u reč Isak Njutn.
<BR>&nbsp;&nbsp;&nbsp;&nbsp;&nbsp;"Zapravo, ceo britanski satelitski program drži CERC. Da li i to predstavlja problem?"
<BR>&nbsp;&nbsp;&nbsp;&nbsp;&nbsp;"Ako ovo treba da potpadne pod nadležnast CERC-a, predsedniče vlade, taj problem će biti nemoguće prevazići."
<BR>&nbsp;&nbsp;&nbsp;&nbsp;&nbsp;"Pored činjenice što se, izgleda, ne slažete baš najbolje s Istraživačkim većem, možete li mi pružiti još neki razlog?"
<BR>&nbsp;&nbsp;&nbsp;&nbsp;&nbsp;"CERC je stavio do znanja da Veće ne veruje u signale s kometa."
<BR>&nbsp;&nbsp;&nbsp;&nbsp;&nbsp;"Neosporno je da će morati da poveuruju pošto vide Vaše poslednje rezultate."
<BR>&nbsp;&nbsp;&nbsp;&nbsp;&nbsp;"Možda, ali preko volje. Ali ne smatram da će Istraživačko veće išta preduzeti kada doživi poraz, a kako će vremenski rok biti kratak to će im poslužiti kao izgovor da stvari krajnje zapetljaju. Pored toga, predsedniče vlade, ne baš tako davno tražili ste od mene da se vratim iz Ženeve, kao što se verovatno sećate - kako bih pomogao univerzitetima. Ali, ako svaki put kada neki univerzitet postigne nešto važno vlada to njemu oduzme, onda zadatak koji mi je poveren postaje bezvredan, zar ne? Ovaj projekat počeo je u Kembridžu i trebalo bi u Kembridžu i da ostane."
<BR>&nbsp;&nbsp;&nbsp;&nbsp;&nbsp;"Koliko će to koštati? Deset miliona - ili više?"
<BR>&nbsp;&nbsp;&nbsp;&nbsp;&nbsp;"Otprilike. Ali moraćemo da kupujemo unaokolo veoma oprezno pre no što budemo u stanju da napravimo odgovarajući troškovnik."
<BR>&nbsp;&nbsp;&nbsp;&nbsp;&nbsp;"Godfri, kako možemo Kembridžu staviti na raspolaganje deset miliona?"
<BR>&nbsp;&nbsp;&nbsp;&nbsp;&nbsp;"Neka naročita istraživačka subvencija može se, u principu, dodeliti i preko Univerzitetskog komiteta za subvencije", odvrati ministar finansija. "Ali jedna ovako velika subvencija postala bi predmet mnogobrojnih rasprava i sumnjam da bi se stvar mogla izvesti u neophodnom vremenskom okviru."
<BR>&nbsp;&nbsp;&nbsp;&nbsp;&nbsp;"I ne bi", složi se Isak Njutn. "Kembridž bi proveo mesece raspravljajući o koječemu pre no što bi uopšte prihvatio jednu ovako veliku subvenciju. Iskustvo mi govori da bi bilo pogrešno ići preko tela kakvo je Univerzitetski komitet za subvencije, koji mora da baca svoju mrežu mnogo šire nego što je ovaj pojedinačni projekat. Nama je potrebna organizacija koja će biti povezana samo s ovim projektom i ni sa čim drugim."
<BR>&nbsp;&nbsp;&nbsp;&nbsp;&nbsp;"Ne vidim načina", reče nerado ministar finansija, "da Ministarstvo finansija uputi subvenciju direktno kevendiškoj Laboratoriji. Novac mora preći put od Ministarstva finansija do nekog računovođe koga je naimenovala vlada. Univerzitetski komitet za subvencije ima status naimenovanog računovođe, ali ne i pojedinačni univerziteti, a još manje pojedina odeljenja u okviru univerziteta."
<BR>&nbsp;&nbsp;&nbsp;&nbsp;&nbsp;"I zbog toga, razume se, imamo sistem Istraživačkog veća čija, pak, mnogobrojna veća delaju u svojstvu naimenovanih funkcionera", objasni predsednik vlade.
<BR>&nbsp;&nbsp;&nbsp;&nbsp;&nbsp;Frensis Haroldsen iznenada diže pogled sa svojih beležaka. "Smem li, molim Vas, da postavim jedno pitanje? Ko je bio naimenovani funkcioner za novac kojim je raspolagao institut za intelektualne usluge predsedniku vlade? Hoću da kažem, onda kada je postojao institut za intelektualne usluge..."
<BR>&nbsp;&nbsp;&nbsp;&nbsp;&nbsp;"Ministarstvo finansija stavilo je na raspolaganje jednu malu subvenciju kancelariji predsednika vlade."
<BR>&nbsp;&nbsp;&nbsp;&nbsp;&nbsp;"Zašto Ministarstvo finansija ne bi moglo da stavi na raspolaganje kancelariji predsednika vlade neku veću subvenciju?"
<BR>&nbsp;&nbsp;&nbsp;&nbsp;&nbsp;"Bilo bi suviše upadljivo", ponovo odvrati ministar finansija.
<BR>&nbsp;&nbsp;&nbsp;&nbsp;&nbsp;"Ovaj projekat biće doista veoma upadljiv, bez obzira na to kako će biti ostvaren. Ako uopšte bude ostvaren. Stoga, ako bude ostvaren, onda mu malo više upadljivosti neće smetati. Bolje je postići upadljivo uspeh preko kancelarije predsednika vlade, nego neuspeh preko Istraživačkog veća", nepokolebljivo zaključi Frensis Margaret.
<BR>&nbsp;&nbsp;&nbsp;&nbsp;&nbsp;"Mogli biste da mi kažete šta biste za osveženje, dok razmišljamo o ovom predlogu", reče predsednik vlade, uputivši se od stola prema baru. "Godfri?"
<BR>&nbsp;&nbsp;&nbsp;&nbsp;&nbsp;"Džin i tonik, molim te."
<BR>&nbsp;&nbsp;&nbsp;&nbsp;&nbsp;"Profesore Njutn?"
<BR>&nbsp;&nbsp;&nbsp;&nbsp;&nbsp;"Suvi šeri, molim Vas."
<BR>&nbsp;&nbsp;&nbsp;&nbsp;&nbsp;"Gospođice sekretarice?"
<BR>&nbsp;&nbsp;&nbsp;&nbsp;&nbsp;"Veliki sok od paradajza sa vorčester-sosom, molim Vas. Ali dozvolite da se ja pobrinem za to, predsedniče vlade."
<BR>&nbsp;&nbsp;&nbsp;&nbsp;&nbsp;Kada su se ponovo okupili, Isak Njutn srknu šeri i poče:
<BR>&nbsp;&nbsp;&nbsp;&nbsp;&nbsp;"Voleo bih malo da razradim tu ideju. Pretpostavimo da kancelarija predsednika vlade naimenuje jedan upravni komitet, neku vrstu Veća izvršitelja projekata, u kome bi, recimo, bila tri člana iz Vaših redova i tri iz redova naučnika. Komitet tada naimenuje kevendišku Laboratoriju za svog koordinatora projekta."
<BR>&nbsp;&nbsp;&nbsp;&nbsp;&nbsp;"Šta ćemo s ugovorima? Mislim, kako da ih sklopimo?" istog časa upita ministar finansija.
<BR>&nbsp;&nbsp;&nbsp;&nbsp;&nbsp;"Laboratorija bi dala tehničke preporuke Veću, ali Veće bi bilo, u stvari, odgovorno za sklapanje ugovora."
<BR>&nbsp;&nbsp;&nbsp;&nbsp;&nbsp;"A kako bi se finansirala sama Laboratorija?"
<BR>&nbsp;&nbsp;&nbsp;&nbsp;&nbsp;"Na bazi dodatnih troškova."
<BR>&nbsp;&nbsp;&nbsp;&nbsp;&nbsp;"Koje bi nadziralo Veće?"
<BR>&nbsp;&nbsp;&nbsp;&nbsp;&nbsp;"Da, razume se."
<BR>&nbsp;&nbsp;&nbsp;&nbsp;&nbsp;"Kako da naimenujemo to Veće?" zapita sada već zainteresovano predsednik vlade.
<BR>&nbsp;&nbsp;&nbsp;&nbsp;&nbsp;"Napravimo probu", odgovori Isak Njutn. "Naimenujmo privremeno veće koje će kasnije biti ozvaničeno. Predsedavajući nam je, razumljivo, predsednik vlade. Predsednik vlade takođe imenuje još jednog člana Veća, kao i ministar finansija. Kako ministar finansija nikada ne bi naimenovao sam sebe, onda predsednik vlade imenuje ministra finansija, a ministar finansija imenuje nekog službenika iz Ministarstva finansija, nekog službenika koji će besprekorno voditi brigu o računima Veća, do najmanjih sitnica."
<BR>&nbsp;&nbsp;&nbsp;&nbsp;&nbsp;"Hvala Vam na svim ovim odlukama, profesore Njutn. Dok ne izaberete predstavnike nauke u Veću, imaćete svih šest članova već u džepu. Ko će, osim Vas, predstavljati nauku?" upita predsednik vlade.
<BR>&nbsp;&nbsp;&nbsp;&nbsp;&nbsp;"Neko s kim sam mnoge godine radio u EVNI-ju. On je Nemac, ali ne vidim razlog da ne bude član, naročito stoga što ćemo u određenom trenutku morati da iznajmimo satelit, te ćemo morati da sarađujemo s Evropljanima a, možda, upravo s Nemcima. Za šestog člana, izabrao bih nekoga ko će predstavljati Univerzitet. Verujem da će master mog Koledža postati sledeće godine zamenik ministra finansija. Zamoliću ga da se pridruži veću."
<BR>&nbsp;&nbsp;&nbsp;&nbsp;&nbsp;Nastupila je duga tišina koju je prekinuo predsednik vlade okrenuvši se ministru finansija:
<BR>&nbsp;&nbsp;&nbsp;&nbsp;&nbsp;"Pa, Godfri, rekao si mi da predviđaš kako će ovaj posao postati iznenađujuće važan. Šta sada imaš da kažeš?"
<BR>&nbsp;&nbsp;&nbsp;&nbsp;&nbsp;"Mislim da ovaj predlog u vezi sa kontrolnim Većem pruža ovakvom jednom projektu najbolje izglede za uspeh, mada nisam siguran da sam mogu mnogo doprineti."
<BR>&nbsp;&nbsp;&nbsp;&nbsp;&nbsp;"Suviše ste skromni", reče odlučno Isak Njutn.
<BR>&nbsp;&nbsp;&nbsp;&nbsp;&nbsp;"Ta stvar će biti krajnje upadljiva", nastavi ministar finansija, "delom zbog spektakularne prirode samog projekta, a delom zato što ćemo u velikoj meri odstupiti od uobičajenih procedura. Tako bi mogao da zadobije veoma značajne političke implikacije. Pošto je ovo izrečeno, ako budemo smatrali da je vredno truda, treba i da prionemo na posao. To bi bilo moje mišljenje, predsedniče vlade."
<BR>&nbsp;&nbsp;&nbsp;&nbsp;&nbsp;"Da, dobro", klimnu predsednik vlade, "to će se, u svakom slučaju, razlikovati od okretanja mlinskog točka, zar ne?"
<BR>&nbsp;&nbsp;&nbsp;&nbsp;&nbsp;Ponovo je nastupila duga tišina koju je, kao i prošli put, prvi narušio Isak Njutn rekavši:
<BR>&nbsp;&nbsp;&nbsp;&nbsp;&nbsp;"Nisam siguran da nas ima dovoljno za kvorum, ali neke odluke moramo odmah doneti. Da li treba da objavimo ono što smo do sada postigli? Ili bi trebalo da odgodimo objavljivanje?"
<BR>&nbsp;&nbsp;&nbsp;&nbsp;&nbsp;"Zašto da čekamo?"
<BR>&nbsp;&nbsp;&nbsp;&nbsp;&nbsp;"Neki naučnici vole da već na početku projekta imaju neki rezultat u šaci kako bi mogli bar nešto da ponude ako se projekat izjalovi."
<BR>&nbsp;&nbsp;&nbsp;&nbsp;&nbsp;"Hoće li se ovaj projekat izjaloviti?"
<BR>&nbsp;&nbsp;&nbsp;&nbsp;&nbsp;"Ne možemo isključiti i tu mogućnost."
<BR>&nbsp;&nbsp;&nbsp;&nbsp;&nbsp;"Mislim da ne treba kretati u posao misleći na neuspeh. Stoga sam ja za objavljivanje. Godfri?"
<BR>&nbsp;&nbsp;&nbsp;&nbsp;&nbsp;"Slažem se. Pored toga, Vaši dosadašnji rezultati omogućiće ljudima da lakše shvate ono što radimo. Ne možemo u potpunosti zanemariti ni odnose s javnošću."
<BR>&nbsp;&nbsp;&nbsp;&nbsp;&nbsp;"Kada se očekuje rasplet?" upita predsednik vlade.
<BR>&nbsp;&nbsp;&nbsp;&nbsp;&nbsp;"Za oko petnaest meseci."
<BR>&nbsp;&nbsp;&nbsp;&nbsp;&nbsp;"U politici se nikada ne vodi briga o stvarima koje će se dogoditi tek za petnaest meseci", zaključi predsednik vlade.
<BR>&nbsp;&nbsp;&nbsp;&nbsp;&nbsp;Kada su se ona i Isak Njutn uputili nazad u Kembridž, Frensis Haroldsen reče:
<BR>&nbsp;&nbsp;&nbsp;&nbsp;&nbsp;"Mislim da smo to odlično izveli."
<BR>&nbsp;&nbsp;&nbsp;&nbsp;&nbsp;A u rezidenciji predsednika vlade, dotični je rekao ministru finansija:
<BR>&nbsp;&nbsp;&nbsp;&nbsp;&nbsp;"Mislim, Godfri, da smo upravo napravili dobar pazar. Ali ako stvar zakaže... ko zna kakve bi mogle da budu posledice?"
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
