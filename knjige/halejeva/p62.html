<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>60.
<P>&nbsp;&nbsp;&nbsp;&nbsp;&nbsp;Čudnom igrom slučaja Društvo koje se okupilo u predsedničkom kabinetu dobro poznatog ovalnog oblika bilo je istog sastava kao i nekoliko nedelja ranije. Jednom drugom čudnom igrom slučaja sada je državni sekretar imao šmrkavu prehladu, a ne sekretarica za trgovinu koja je ovom prilikom pucala od zdravlja. Njena tamna kosa, posebno doterana za ovu prigodu, i jamice u obrazima - jamice koje su izuzetno dobro izgledale na televijskim ekranima, onemogućavale su predsednika da je otpusti bez obzira na to šta je mogla da kaže. A moglo se očekivati da će reći nešto jezivo generalu s pet zvezdica, koji je sedeo duvajući oblake dima u pravcu očito veoma neraspoloženog državnog sekretara.
<BR>&nbsp;&nbsp;&nbsp;&nbsp;&nbsp;Sedokosi direktor CIA-e prevrtao je po glavi koliko je od onoga što je znao, a što je predstavljalo tajnu, mogao nesmetano da saopšti ovom skupu, u kojoj je meri bilo razumno izvestiti predsednika o tim stvarima. Svi oko stola bili su, naravno, svesni zlosrećne mobilizacije Crvene armije, ali niko nije znao - rekao je direktor CIA-e sebi s određenom merom zadovoljstva - za neobičnu boljku koja je nedavno napala, uz samo jedan jedini izuzetak, čitav sovjetski vrhovni ešalon političkog rukovodstva. Bila je to poslastica koju nije valjalo tek tako podeliti za ovim stolom, zaključio je direktor CIA-e, iako je državnom sekretaru očigledno bila potrebna neka vrsta pomoći.
<BR>&nbsp;&nbsp;&nbsp;&nbsp;&nbsp;Sastanak je započeo tačno u 9 sati ujutro po istočnom standardnom vremenu, ili u 2 sata po podne po londonskom, odnosno u 4 sata po podne po moskovskom vremenu. Bilo je zaista čudno, imajući u vidu ogroman broj ludaka raširenih po čitavom svetu, da niko nikada nije istupio s idejom da su zapravo razlike između vremenskih zona potpirivale suprotstavljanje supersila. To što su Amerikanci i Sovjeti jeli, spavali i radili u tako različito vreme dana bio je dovoljan razlog da obe strane osećaju kako onaj drugi pripada drugačijoj podvrsti ljudskog roda. Nekog prosečnog dana jedva da je postojao i jedan trenutak kada je američki predsednik mogao da komunicira sa sovjetskim predsednikom a da jedan od njih ne bude polupospan ili obojica u potpuno različitim fazama svog dvadesetčetvoročasovnog ciklusa telesnog procesa i procesa varenja: jedan s punim, drugi s praznim stomakom. Na primer, u vreme o kome je reč, američki je predsednik, s obzirom na to da je u pitanju bila izborna godina, vario doručak sačinjen od mršave zdele keksa i obranog mleka, dok bi, da nije bilo ludog svrabeža, sovjetski predsednik tada ručao!
<BR>&nbsp;&nbsp;&nbsp;&nbsp;&nbsp;Ali sastanak u predsedničkoj kancelariji nije bio sazvan povodom takvih pitanja. Bio je posvećen problemu nazirućeg budžetskog deficita, pitanju koje je imalo više nego prolazne posledice u izbornoj godini. General s pet zvezdica bio je spreman kao napeta puška da brani brojne krupne stavke koje su smislili Pentagon i njegovi dovitljivi savetnici. Istini za volju, umesto državnog sekretara trebalo je da bude prisutan sekretar Ministarstva finansija, no sekretar Ministarstva finansija bio je pokošen prolećnom groznicom te je zamolio državnog sekretara da ga zameni, s obzirom na to da je državni sekretar bio jedini čovek u Vašingtonu kome je sekretar Ministarstva finansija donekle verovao. Obojica su vršili dužnosti u tradicionalnim odeljenjima vlade koja je verno služila Republiku preko četvrt milenijuma njenog postojanja, a u svom službovanju obojica su bila pod stalnim udarom najnovijih komiteta, predsednikovih pomoćnika i praktično svakog novajlije koga je plodni sistem uspeo da izbaci na površinu, zbog čega je bilo prirodno da njih dvojica stanu rame uz rame kao čuvari nekadašnje Amerike. Direktor CIA bio je prisutan zbog toga što je voleo da bude prisutan kad god se nešto događalo.
<BR>&nbsp;&nbsp;&nbsp;&nbsp;&nbsp;"Bićete očarani da saznate, gospodine predsedniče, da je škripac - ne škripavi keks - ako ništa više ono za jedan mandat dalje od nas", reče unjkavim glasom državni sekretar.
<BR>&nbsp;&nbsp;&nbsp;&nbsp;&nbsp;"Što bi trebalo da znači šta?" grmnu general s pet zvezdica lansiravši kolut dima promera tridesetak centimetara prema svodu kancelarije.
<BR>&nbsp;&nbsp;&nbsp;&nbsp;&nbsp;"Što znači bankrotstvo", odgovori državni sekretar tmurno posmatrajući uzdizanje koluta dima. Pitao se da li bi mu predsednik zamerio ako bi u nekoj budućoj prilici pokušao da se odbrani veštačkom mašinom za proizvodnju dima: takva bi mašina mogla da se napuni kilogramima duvana, a izduvavala bi odvratne oblake dima u pravcu koji on izabere uz pomoć neke vrste izduvne cevi.
<BR>&nbsp;&nbsp;&nbsp;&nbsp;&nbsp;"Sada smo gore za dvadeset procenata", primetila je sekretarica za trgovinu uz blistav oprezan osmeh. Pri tom su joj se, kada je raširila usta, pokazale jamice što joj je i bio cilj.
<BR>&nbsp;&nbsp;&nbsp;&nbsp;&nbsp;"Dvadeset procenata čega?" upita predsednik.
<BR>&nbsp;&nbsp;&nbsp;&nbsp;&nbsp;"Dvadeset procenata budžeta, naravno. Sve su to odnele kamate na nacionalni dug koji sada iznosi 1,4 milijarde dolara, ako se sećate, gospodine predsedniče. Imajući u vidu povećanje kamata i uračunavajući naredne dve stotine milijardi prebačaja troškova, samo da bi se podmirile generalove apsolutno neophodne krupne stavke, ovaj skup će otkriti da će interes na nacionalni dug rasti sve dok ne proguta čitav budžet u roku od oko sedam godina - sem ako direktor CIA-e na neki način ne izmajstoriše da se suspenduje imovina predstavničkih funkcija", nastavi sekretarica trgovine još blistavije.
<BR>&nbsp;&nbsp;&nbsp;&nbsp;&nbsp;"Pod pretpostavkom da ne bude nikakvih povećanja poreza", reče državni sekretar kijajući. Predsednik je žustro zavrteo glavom na pomen povećanja poreza i rekao:
<BR>&nbsp;&nbsp;&nbsp;&nbsp;&nbsp;"Sedam godina je dugo vreme."
<BR>&nbsp;&nbsp;&nbsp;&nbsp;&nbsp;"U tom slučaju, generale", pokaza jamice sekretarica za trgovinu, "savetujem Vam da zgrabite što više dolara koje dobijate unapred i odmah ih pretvorite u švajcarske franke."
<BR>&nbsp;&nbsp;&nbsp;&nbsp;&nbsp;Upravo u tom času alarmni zvučni signali zazvonili su kroz celu Belu kuću. Zvučni signali bili su zujavi, kakve sekretarica za trgovinu nikada ranije nije čula. Pitala se šta bi oni mogli da znače, kada je general s pet zvezdica povikao: "U bunker! To je velika opasnost", na šta je predsednik izvukao mali šifrovani prijemnik iz unutrašnjeg džepa. Naravno, njegova svetiljka je sijala crvenom bojom.
<BR>&nbsp;&nbsp;&nbsp;&nbsp;&nbsp;"U pravu ste, generale", oglasio se on. "Zar ne bi bilo bolje da izvedemo ljude napolje?"
<BR>&nbsp;&nbsp;&nbsp;&nbsp;&nbsp;"Nema vremena, gospodine prcdsedniče. Sada su u pitanju sekunde. U bunker!"
<BR>&nbsp;&nbsp;&nbsp;&nbsp;&nbsp;General i predsednik krenuli su u velikoj žurbi iz kancelarije vodeći ostale za sobom. Direktor CIA bio im je za petama dok su se državni sekretar i sekretarica za trgovinu vukli na začelju kolone. Poslednja dva člana društva izvesno bi se zagubila da je predsednik mogao da pronađe ključ od specijalnog lifta koji je trebalo da ima kod sebe. General je, međutim, znao za mali orman u zidu; kad ga je otvorio pokazalo se da ključ visi pričvršćen za zadnju ploču jedne staklene kasete. Obmotavši ruku vojničkom bluzom koju je skinuo za ovu priliku, general je povikao: "Odstupite!" i silovito grunuo pesnicom u staklenu kasetu. Uzeo je zatim ključ i otvorio vrata specijalnog lifta posle čega se cela grupa nabila u njegovu malu kabinu. Predsednik je upitao da li su vrata lifta zatvorena.
<BR>&nbsp;&nbsp;&nbsp;&nbsp;&nbsp;"Zar sve ovo nije moglo da bude kompjuterizovano?"
<BR>&nbsp;&nbsp;&nbsp;&nbsp;&nbsp;Lift je padao poput kamena, kao da nije imao zatezni kabl. S obzirom na to da je proteklo punih četrdeset sekundi pre no što je usporio i stao da oscilira, državni sekretar je procenio da su se, bez ikakve sumnje, spustili veoma duboko. Pošto se lift konačno umirio, general ponovo viknu:
<BR>&nbsp;&nbsp;&nbsp;&nbsp;&nbsp;"U cev!"
<BR>&nbsp;&nbsp;&nbsp;&nbsp;&nbsp;Ta cev je zapravo bila nekakav otvor prekrivem čvrstim materijalom, prorezanim po prečniku, kroz koji su se najpre provukli general i predsednik, zatim direktor CIA, iznenađujuće spretno, i na kraju državni sekretar i usporena sekretarica za trgovinu.
<BR>&nbsp;&nbsp;&nbsp;&nbsp;&nbsp;Prošavši kroz otvor, sekretarica je utvrdila da je počela glatko da klizi niz neku vrstu tobogana koji se brzo sužavao do promera od oko jednog metra. Tobogan se protezao naniže, blago nagnut, i tako da se kretalo više vodoravno nego uspravno, te je bilo očigledno da vodi daleko izvan okvira Bele kuće, pa čak i izvan okvira dvorišta Bele kuće. Cev se na kraju završavala u prostranoj, blistavo osvetljenoj, podzemnoj pećini. Sekretarica za trgovinu je ustala iz sedećeg stava za spuštanje, mahinalno proveravajući da li je izgubila svoje naušnice s plavim safirima, koje je toliko volela, tokom ovog tociljanja koje je očigledno predstavljalo neku vrstu vežbe za školarce u režiji Pentagona. Dok je išla prema središtu pećine ili bunkera, kako su to školarci voleli da nazivaju, pitala se da li je došlo vreme da pronađe nekog novog momka kako bi kod 'Tajma' opravdala reputaciju najaktivnijeg člana administracije.
<BR>&nbsp;&nbsp;&nbsp;&nbsp;&nbsp;Alarmni odbrambeni sistem Sjedinjenih Država bio je po svojoj složenosti u skladu sa značajem jedne supersile. Najranije upozorenje došlo je od satelitskog sistema opremljenog kako radarskim tako i infracrvenim signalnim uređajima. Sledeće upozorenje došlo je od detektora tragova neprijateljskih projektila, postavljenog u jonosferi, a treće i poslednje od uobičajenih iznadhorizontskih radara. Svaki od ova tri stepena, svakog dana, svake sekunde neprekidno je hranio podacima kompjutere koji su ih potom analizirali tragajući za mogućim projektilima, uz posebnu obradu pravaca i brzina kretanja sumnjivih predmeta; nadalje je čitav ovaj proces bio u celini proveravan u štabu Vazdušnih snaga blizu Omahe, Nebraska, odakle su identične informacije istog časa odašiljane u predsednički bunker u Vašington D. C.
<BR>&nbsp;&nbsp;&nbsp;&nbsp;&nbsp;Uprkos tome što je predsednik sa svojim društvom stigao u najkraćom mogućem roku, već je bilo izgubljeno mnogo vremena. Pa ipak, da je kojim slučajem predsednik bio na konferenciji za štampu ili u televizijskom studiju da bi učestvovao u izbornom verbalnom dvoboju koji se održava pod pokroviteljstvom Lige ženskih glasača, teško da bi uopšte uspeo da stigne u roku dovoljnom da projektili iz Sovjetskog Saveza stignu ovamo. Ili, pak, da je predsednik, odnosno njegov sovjetski pandan u obrnutoj situaciji, bio zaokupljen elementarnim nužnostima života o kojima se obično ne govori, ishod bi bio isti.
<BR>&nbsp;&nbsp;&nbsp;&nbsp;&nbsp;Imajući u vidu nužnost hitnog predsednikovog odgovora, a s obzirom na to da je za kontrolu nuklearnog oružja korišćen dvostruki ključni sistem, logično je da su takve proste domaće stvari bile predmet ozbiljnog proučavanja. Naravno, kao što je to svako značajan vrlo dobro znao, predsednik je svoj nuklearni ključ nosio sa sobom u specijalno zapečaćenom džepu i mogao ga je aktivirati na telefonski poziv, a da pri tom ne mrdne ni centimetar od stola u svojoj kancelariji. No, u tom slučaju predsednik bi dobijao uputstva o možda najvažnijem vidu svojih zaduženja od osobe na drugom kraju telefonske žice. Samo uz neposredan lični uvid predsednik je magao da donese nezavisnu procenu ozbiljnosti situacije i odluke za koju je bio odgovoran. A kako se to moglo obezbediti bez silaženja u bunker? Sve ovo pokazivalo je koliko je čitav sastem postao nestabilan, bez obzira na to gleda li sa Zapada ili s Istoka, što je značilo da će ranije ili kasnije balon otići gore, i to neminovno.
<BR>&nbsp;&nbsp;&nbsp;&nbsp;&nbsp;Sekretarica za trgovinu posmatrala je kao očarana kako dva vojna oficira razrezuju džep predsednikovog sakoa i odatle vade jednu malu kasetu, razmišljajući pri tom kako je ova vežba za školarce otišla predaleko. Oficiri su pohitali do jedne konzole značajnag izgleda i ubacili kasetu u prazno mesto, a onda nastavili da tupkaju svojim brzim prstima po velikoj tastaturi sve dok general s pet zvezdica nije uzviknuo:
<BR>&nbsp;&nbsp;&nbsp;&nbsp;&nbsp;"A sada možno da krenemo! Sovjeti, evo nas, stižemo!"
<BR>&nbsp;&nbsp;&nbsp;&nbsp;&nbsp;Kada je čula ovaj poklič, sekretarici za trgovinu je konačno sinulo da bi čitav ovaj džumbus mogao da bude odistinski. S ovom mučnom pomišlju odmah je stala da proučava ogroman zidni ekran prepun najraznovrsnijih boja. Bila je to zapravo velika karta sveta koja je pokazivala kako pruge crvene boje skreću prema glavnim gradovima Sjedinjenih Država. Okeani preko kojih su se pruge kretale bili su prikazni svetlo plavom bojom. Iz žamora razgovora oko konzole, shvatila je da te crvene pruge predstavljaju putanje projektila.
<BR>&nbsp;&nbsp;&nbsp;&nbsp;&nbsp;A onda je, pošto je kraće vreme pasmatrala veliki zidni ekran sa osećanjem straha koje je raslo u njoj, shvatila da to ne može biti ono pravo.
<BR>&nbsp;&nbsp;&nbsp;&nbsp;&nbsp;"Eno traga rakete koja dolazi s Antarktika", obrati se ona predsedniku i generalu s pet zvezdica koji su sada stajali blizu nje takođe posmatrajući zidni ekran.
<BR>&nbsp;&nbsp;&nbsp;&nbsp;&nbsp;"Uvek sam govorio da su sovjetski naučnici tamo na Antarktiku gomila sumnjive kopiladi", odgovori general.
<BR>&nbsp;&nbsp;&nbsp;&nbsp;&nbsp;Uistinu, ukazao se veliki bokor tragova koji se širio u pravcu severne Kanade, a činilo se kao da je stvarno mogao da potiče iz Sibira. No, bilo je i nekoliko drugih, a oni su sekretarici za trgovinu, koja je do sada izoštrila oko za šare od crvenih pruga, delovali čudno.
<BR>&nbsp;&nbsp;&nbsp;&nbsp;&nbsp;"Pogledajte", reče ona, "eno jednog iz Sahare."
<BR>&nbsp;&nbsp;&nbsp;&nbsp;&nbsp;"To su ona libijska kopilad u Čadu."
<BR>&nbsp;&nbsp;&nbsp;&nbsp;&nbsp;"I još jednog iz zapadne Afrike."
<BR>&nbsp;&nbsp;&nbsp;&nbsp;&nbsp;"Kubanci", zaurla general. "Bože moj, kako smo se nasukali", dodade on sa gađenjem.
<BR>&nbsp;&nbsp;&nbsp;&nbsp;&nbsp;"I još jednog iz Indijskog okeana."
<BR>&nbsp;&nbsp;&nbsp;&nbsp;&nbsp;"Podmornice!" uzvrati namah general. "Ovo je svesvetska urota. Želeo bih da znam, ser, kako to da nismo imali bilo kakvih upozorenja?" upita on direktora CIA-e tonom svirepe ratobornosti.
<BR>&nbsp;&nbsp;&nbsp;&nbsp;&nbsp;Bio je to trenutak kada je predsednik telefonirao predsedniku britanske vlade da mu kaže da su krstareće rakete lansirane iz britanskih baza, da bi posle četrdeset sekundi usledio poziv nemačkom kancelaru radi saopštenja da su rakete peršing II lansirane iz baza u Nemačkoj. Nakon toga, predsednik je smogao snage da ponosito ukaže na činjenicu kako je u stanju krajnje napetosti, gde se svaki sekund računao, utrošio svega minut i po obaveštavajući svoje saveznike o beznadežnosti situacije.
<BR>&nbsp;&nbsp;&nbsp;&nbsp;&nbsp;"Eno jednog koji dolazi pravo s Himalaja", reče sekretarica za trgovinu piskavim glasom.
<BR>&nbsp;&nbsp;&nbsp;&nbsp;&nbsp;"Sada znamo zbog čega su Sovjeti okupirali Avganistan. Prokletstvo!" zagrme general s pet zvezdica umesto odgovora.
<BR>&nbsp;&nbsp;&nbsp;&nbsp;&nbsp;"I još jednog iz Australije", ponovi sekretarica za trgovinu pskutavo.
<BR>&nbsp;&nbsp;&nbsp;&nbsp;&nbsp;"Taj nije iz Australije. Taj je s podmornice u australijskim vodama", primeti jedan od oficira preuzimajući breme odgovora od generala s pet zvezdica.
<BR>&nbsp;&nbsp;&nbsp;&nbsp;&nbsp;"To si dobro rekao", klimnu general.
<BR>&nbsp;&nbsp;&nbsp;&nbsp;&nbsp;"Zar za Sovjete ne bi bilo razumnije da imaju podmornice u vodama Kalifornije?" dosađivala je sekretarica za trgovinu.
<BR>&nbsp;&nbsp;&nbsp;&nbsp;&nbsp;"Bilo bi razumnije kada biste ćutali, gospođice", umeša se jedan drugi oficir oštrim glasom.
<BR>&nbsp;&nbsp;&nbsp;&nbsp;&nbsp;"To si prokleto dobro rekao", složi se general. Sve oči iznenada se okrenuše ka jednom drugom, velikom zidnom ekranu koji je upravo u tom času zasvetleo. Taj drugi ekran pokazivao je Sjedinjene Države napadnute mnoštvom širokih crvenih pruga. Bio je isti kao i prvi ekran, ali dat u mnogo većoj razmeri tako da se iz sekunda u sekund moglo pratiti napredovanje širokih pruga prema američkim gradovima. Moglo se opaziti da je pruga koja je stremila ka Vašington D.C. bila ispred ostalih.
<BR>&nbsp;&nbsp;&nbsp;&nbsp;&nbsp;"Moj bože, pogodiće nas", reče predsednik dok se razdaljina između vrha pruge i grada brzo smanjivala da bi konačno prestala da postoji.
<BR>&nbsp;&nbsp;&nbsp;&nbsp;&nbsp;Svako je u bunkeru nevoljno pognuo glavu kada je pruga stigla do njih. Sekretarica za trgovinu bila je isprva iznenađena što nije došlo do čujne eksplozije, ali je potom shvatila da nikakva eksplozivna svojstva rakete ne mogu da se osete tako duboko ispod zemlje, zbog čega je, dabome, bunker i bio planiran na ovakav način. Pa ipak, izgledalo je pomalo čudno da baš ništa u bunkeru nije bilo poremećeno.
<BR>&nbsp;&nbsp;&nbsp;&nbsp;&nbsp;"Napajanje električnom strujom i dalje je u redu", reče ona direktoru CIA-e.
<BR>&nbsp;&nbsp;&nbsp;&nbsp;&nbsp;"Priključeni smo na zasebno strujno kolo, stvaramo vlastitu električnu energiju. Inače, sve ovo ne bi imalo smisla", odgovori direktor CIA-e.
<BR>&nbsp;&nbsp;&nbsp;&nbsp;&nbsp;"Koji je smisao svega ovoga?"
<BR>&nbsp;&nbsp;&nbsp;&nbsp;&nbsp;"Smisao je u tome, gospodična", general s pet zvezdica, koji je sada stajao u neposrednoj blizini direktora CIA-e, reče povišenim glasom, tako da je odjekivalo širom bunkera, "da od ovog trenutka moramo da počnemo da se pripremamo za četvrti svetski rat - čim osposobimo naše silose za rad. Sreća da smo ih zaštitili u punoj meri", dodade general obraćajući se predsedniku.
<BR>&nbsp;&nbsp;&nbsp;&nbsp;&nbsp;"Da, ali kako se stvari razvijaju, generale?" upita predsednik, prelazeći pogledom s jednog na drugi ekran.
<BR>&nbsp;&nbsp;&nbsp;&nbsp;&nbsp;"Ode Njujork", zavapi neko dajući odgovor na predsednikovo pitanje; i stvarno je jedna od mnogih širokih pruga koja se kretala neumoljivo prema Njujorku stigla do njega upravo u tom trenutku.
<BR>&nbsp;&nbsp;&nbsp;&nbsp;&nbsp;Otprilike tuce tačaka boje ćilibara, uglavnom lociranih u planinskim državama duž lanca Stenovitih planina, sada je žmirkalo na zidnom ekranu velike razrmere.
<BR>&nbsp;&nbsp;&nbsp;&nbsp;&nbsp;"Silosi koji su operativni", objasni general.
<BR>&nbsp;&nbsp;&nbsp;&nbsp;&nbsp;"Mislio sam da ih imamo mnogo više", reče predsednik glasom u kome se osećala zbunjenost.
<BR>&nbsp;&nbsp;&nbsp;&nbsp;&nbsp;"Ostali imaju problema, gospodine predsedniče", objasni jedan od oficira.
<BR>&nbsp;&nbsp;&nbsp;&nbsp;&nbsp;"Nadam se da nema problema s peršinzima i krstarećim raketama?" upita predsednik zabrinuto.
<BR>&nbsp;&nbsp;&nbsp;&nbsp;&nbsp;"Neki su već na putu, gospodine predsedniče", obavesti drugi oficir kod konzole.
<BR>&nbsp;&nbsp;&nbsp;&nbsp;&nbsp;"Ode Los Anđeles", jeknu jedan glas.
<BR>&nbsp;&nbsp;&nbsp;&nbsp;&nbsp;"Bojim se da to znači kraj Getijevog muzeja", reče u sebi državni sekretar žestoko kinuvši i ne mareći više za maramicu koja je do tog trenutka ionako bila potpuno mokra i stoga neprikladna za upotrebu.
<BR>&nbsp;&nbsp;&nbsp;&nbsp;&nbsp;"Eno jednog koji se približava Bostonu iz središta grenlandske ledene kape", primeti sekretarica za trgovinu visokim sopranom.
<BR>&nbsp;&nbsp;&nbsp;&nbsp;&nbsp;"Izvedite ovu ženu odavde", naredi general nemajući više živaca da se bakće sa sakretaricom za trgovinu. Zadugo neće biti mnogo trgovine, pomisli on u sobi sa zadovoljstvom, dok su dvojica posilnih terali ženu napolje. Sekretarica za trgovinu bila je izgurana iz prostora bunkera s njegovom konzolom i zidnim ekranima. Poterali su je zatim duž hodnika, pa kroz trostruka vrata, i to takvim korakom da nije mogla da dođe k sebi sve dok nije ugledala onaj poznati lift. Tada je začula sopstveni glas kako pita:
<BR>&nbsp;&nbsp;&nbsp;&nbsp;&nbsp;"Šta je ovo?"
<BR>&nbsp;&nbsp;&nbsp;&nbsp;&nbsp;"Lift, gospođice", glasio je štur odgovor.
<BR>&nbsp;&nbsp;&nbsp;&nbsp;&nbsp;"Htela sam da znam kuda vodi?"
<BR>&nbsp;&nbsp;&nbsp;&nbsp;&nbsp;"Na površinu, gospođice."
<BR>&nbsp;&nbsp;&nbsp;&nbsp;&nbsp;"Zašto se onda ljudi ne spuštaju njim?"
<BR>&nbsp;&nbsp;&nbsp;&nbsp;&nbsp;"Ima tri stepena, gospođice", reče drugi posilni.
<BR>&nbsp;&nbsp;&nbsp;&nbsp;&nbsp;"A na vrhu neće biti struje", dodade onaj prvi.
<BR>&nbsp;&nbsp;&nbsp;&nbsp;&nbsp;"Mislim da ću, bez obzira na to, krenuti gore", reče sekretarica za trgovinu raširivši usta da bi pokazala jamice u obrazima, a zatim dodade:
<BR>&nbsp;&nbsp;&nbsp;&nbsp;&nbsp;"Da li biste se i vi, momci, provozali sa mnom?"
<BR>&nbsp;&nbsp;&nbsp;&nbsp;&nbsp;"Zar ne shvatate, gospođice? Gore je grad u jezivom stanju", reče jedan od momaka.
<BR>&nbsp;&nbsp;&nbsp;&nbsp;&nbsp;"Potpuno je iščezao", reče drugi.
<BR>&nbsp;&nbsp;&nbsp;&nbsp;&nbsp;"Kako onda možete da očekujete da ćete preživeti ovde dole?"
<BR>&nbsp;&nbsp;&nbsp;&nbsp;&nbsp;"Imamo hrane i goriva za nekoliko meseci. Preživećemo dok se ne organizuje Četvrta armija."
<BR>&nbsp;&nbsp;&nbsp;&nbsp;&nbsp;"Shvatam", klimnu sekretarica za trgovinu. "No, ipak mislim da neću ostati na toj zabavi."
<BR>&nbsp;&nbsp;&nbsp;&nbsp;&nbsp;Kada je zakoračila prema liftu posilni su pokušali da je spreče, na šta im je sekretarica za trgovinu pokazala svoje službene papire vladinog ranga, te ovim mladićima nije ostalo ništa drugo do da odstupe i puste je da krene u svoj ludački poduhvat.
<BR>&nbsp;&nbsp;&nbsp;&nbsp;&nbsp;"Ubrzo će se vratiti", reče jedan od posilnih svom drugu kada su se vrata lifta zatvorila.
<BR>&nbsp;&nbsp;&nbsp;&nbsp;&nbsp;"Nije loše parče ženske", reče drugi posilni. "Šteta što će biti zatrovana."
<BR>&nbsp;&nbsp;&nbsp;&nbsp;&nbsp;Lift se dugo peo pre no što je stao. Vrata se klizajući otvoriše i sekretarica za trgovinu izađe u prostrano predvorje koje je predstavljalo jedan od stepena, prema rečima onog posilnog. Vrata se ponovo zatvoriše, a svetlo na zidu pokaza da je kabina lifta krenula dole. Obuzeta za trenutak strahom da je ostavljena na cedilu, sekretarica za trgovinu pritisnu dugme drugog lifta koji je očito vodio nagore, prema površini. Posle nekoliko mučnih trenutaka čakanja i više ponovljenih pritisaka na dugme začuo se slab zvuk unutar vertikalnog otvora za dizalicu. Ovo joj je dalo do znanja da su, srećom, kablovi u ispravnom stanju za drugu etapu njenog putovanja.
<BR>&nbsp;&nbsp;&nbsp;&nbsp;&nbsp;Drugi lift ju je spustio na sledeće odmorište i sada je sve iznenada postalo kritičnije: pritiskanje dugmeta trećeg lifta, onog koji je trebalo da je odvede na pavršinu, nije dalo odgovora, baš kao što ju je posilni upozorio da će se dogoditi. Mora, ipak, da su negde postojale nekakve stepenice, zaključila je. Konačno je iza nekih metalnih vrata pronašla stepenice koje su se veoma strmo pele kao da su pripadale brodu ratne mornarice. Na vrhu su se nalazila još jedna metalna vrata: ona su je dovela do gornjeg otvora za lift - a zatim su se sama zatvorila, zahvaljujući moćnoj opruzi, uz glasno klik i sada su, kako je otkrila, bila zaključana sa druge strane. I tako je u tom času bila tu gde je bila, u blizini površine, s tim što joj je povratak dole, u bunker, bio potpuno blokiran. Postojalo je, dabome, dugme za lift i ovde, na vrhu trećeg stepena, te ga ona pritisnu. No, kao i malopre, električne struje nije bilo.
<BR>&nbsp;&nbsp;&nbsp;&nbsp;&nbsp;Mogla se primetiti svetlost s površine koja je dopirala niz dva kratka stopeništa mnogo manje strma od pređašnjih. Sekretarica za trgovinu uspinjala se njima veoma sporo, osluškujući zvuke spoljašnjeg sveta. Tamo je sve bilo tiho. Pitala se da li je trebalo da bude tiho ukoliko su očekivani požari gutali ostatke grada?
<BR>&nbsp;&nbsp;&nbsp;&nbsp;&nbsp;Na vrhu stepeništa nalazio se neobičan izlaz: on ju je podsetio na ulaz u cev kojom je grupa s predsednikom prispela u dubinu bunkera. Ona je cev bila prekrivena nekakvim krutim materijalom s prorezima u njemu, baš kao i ovaj izlaz, samo što je ovde bilo više slojeva takvog materijala. Sekretarica za trgovinu prošla je migoljeći se kroz slojeve, poput krtice koja izbija na površinu travnatog polja. I doista je sekretarica za trgovinu izbila na jednu široku travnatu površinu. Posle prvih nekoliko trenutaka velikog iznenađenja shvatila je da se nalazi blizu središta Elipse. Sada joj je postalo jasno čemu su bili posvećeni višemesečni tajanstveni građevinski radovi unutar Elipse, odvojeni od očiju javnosti visokim zidovima.
<BR>&nbsp;&nbsp;&nbsp;&nbsp;&nbsp;Prizor koji se ukazao njenim očima izazivao je zaprepašćujuću nevericu. Nigde nijednog čoveka na vidiku. Nijednog zvuka saobraćaja. Pa ipak, sve zgrade su stajale netaknute, iste onakve kakve su i bile. Sve više uverena da je njeno instinktivno osećanje da se dogodilo nešto krajnje neobično bilo potpuno ispravno, sekretarica za trgovinu otisnula se preko travnjaka prema jugoistočnom uglu Elipse. Ne znajući šta bi pametnije učinila, odlučila je da krene duž avenije Ustava do zgrade Ministarstva trgovine i saobraćaja sa skromnom pomisli da kada stigne u svoju kancelariju, ako ništa drugo, pripremi lonče kafe.
<BR>&nbsp;&nbsp;&nbsp;&nbsp;&nbsp;Dospela je do raskrsnice avenije Ustava i 14. ulice kada se otpozadi začuo prigušen povik. Okrenuvši se, sekretarica za trgovinu ispustila je krik, jer su se prema njoj teturale dve prilike siledžijskog izgleda koje su mahale rukama. Imale su velike metalne šlemove, opervažene gazom, s ogromnim cevastim gas-maskama. Hodali su slično ljudima u pancericama, jer su im na nogama bile teško okovane zaštitne čizme protiv kontaminacije. Sekretarica za trgovinu zapazila je, takođe, da su nosili bojlerska odela načičkana najrazličitijim sredstvima i instrumentima. A iz nekog razloga koji je jedino njoj bio poznat, prilika-predvodnik mahala je nečim što je izgledalo kao batina francuskih policajaca. Kako njena radoznalost nije bila tolika da bi podrobno ispitala situaciju za koju je držala da verovatno ima više veze sa civilnom zaštitom no sa prizemljenjem letećih tanjira, sekretarica za trgovinu je podbrusila pete, u trku prešla aveniju Ustava i jurnula prema Malu koji preko brisanog prostora vodi do Kapitola.
<BR>&nbsp;&nbsp;&nbsp;&nbsp;&nbsp;Bila je potpuno bez daha kada je stigla do drvene klupe u blizini Smitsonovog instituta. S klupe je mogla da osmotri i južnu i severnu stranu Mala. Sve je izgledalo u redu. Šta god da su crvene pruge koje su pogodile Vašington učinile, bilo je izvesno da nisu oštetile zgrade. Sekretarica za trgovinu pokušavala je da pronađe smisao u ovoj nesumnjivoj činjenici kada je jedan hrapav glas uzviknuo:
<BR>&nbsp;&nbsp;&nbsp;&nbsp;&nbsp;"Pokajte se! Kraj sveta je na pomolu."
<BR>&nbsp;&nbsp;&nbsp;&nbsp;&nbsp;Taj hrapavi glas pripadao je nekakvoj dronjavoj spodobi koja je sela pored nje.
<BR>&nbsp;&nbsp;&nbsp;&nbsp;&nbsp;"Je li ovde bilo velike eksplozije?" upita ona.
<BR>&nbsp;&nbsp;&nbsp;&nbsp;&nbsp;"Mi smo jedini ljudi koji su ostali na čitavom svetu. Bog je udario moćnom rukom po Sodomi i Gomori", glasio je neumoljiv odgovor.
<BR>&nbsp;&nbsp;&nbsp;&nbsp;&nbsp;"Jeste li videli šta se dogodilo?"
<BR>&nbsp;&nbsp;&nbsp;&nbsp;&nbsp;"Svet je kratkotrajna varka. Pripremite se za Kraljevstvo nebesko."
<BR>&nbsp;&nbsp;&nbsp;&nbsp;&nbsp;"Koje je na pomolu?"
<BR>&nbsp;&nbsp;&nbsp;&nbsp;&nbsp;Izgleda da je ovo pitanje izbacilo dronjavu spodobu, nalik na skitnicu, iz sedla jer je sada rekao pomalo zbunjeno:
<BR>&nbsp;&nbsp;&nbsp;&nbsp;&nbsp;"Bezbožnici su uvenuli kao drvo lovora."
<BR>&nbsp;&nbsp;&nbsp;&nbsp;&nbsp;"Zašto su bezbožnici uvenuli?"
<BR>&nbsp;&nbsp;&nbsp;&nbsp;&nbsp;"Zato što se bog pojavio da očisti svet od onih koji su se ogrešili o Njega."
<BR>&nbsp;&nbsp;&nbsp;&nbsp;&nbsp;Videći da ovaj razgovor ne vodi nikuda, sekretarica za trgovinu izvadila je novčanicu od deset dolara iz novčanika koji je uvek nosila sa sobom. Priživši novčanicu odrpancu, ustala je s klupe. Dok se udaljavala, hrapavi glas je ponavljao:
<BR>&nbsp;&nbsp;&nbsp;&nbsp;&nbsp;"Pokajte se! Kraj sveta je na pomolu."
<BR>&nbsp;&nbsp;&nbsp;&nbsp;&nbsp;Sekretarica za trgovinu najednom se setila žmirkavih svetala utvrđenih silosa, krstarećih raketa i peršinga koji su stvarno bili lansirani. Ova zastrašujuća misao dovela ju je do zaključka da je odrpanac vrlo verovatno bio proročki u pravu.
</P></TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
