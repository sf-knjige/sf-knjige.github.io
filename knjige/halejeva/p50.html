<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48.
<P>&nbsp;&nbsp;&nbsp;&nbsp;&nbsp;General s pet zvezdica uvek je imao teškoća prilikom sastanaka s predsednikom, posebno kada su se ti sastanci održavali u Ovalnom kabinetu. Za generala je bilo pitanje principa da rasipa pepeo svoje cigare bez obzira gde se nalazio. Podređeni oficiri ponekad su in camera umeli da kažu kako je general zbilja temeljio čitavu svoju karijeru na ovoj maloj osobenosti. U Ovalnom kabinetu, međutim, general je obično iskazivao svoje poštovanje prema predsedniku napadnom upotrebom jedne pepeljare. Ali ne i u ovoj prilici, tako mu boga, posebno ne u ovoj prilici kada nije imao nijedan adut u ruci; kao i zbog toga što je, u ovoj prilici, morao da sluša limunadu u vidu izlaganja državnog sekretara, koje je, kao i obično, bilo jalovo.
<BR>&nbsp;&nbsp;&nbsp;&nbsp;&nbsp;"Problem je, gospodine predsedniče", rekao je državni sekretar podešavajući svoje naočare s metalnim okvirom, "u tome što ne znamo koliko još možemo da potiskujemo funtu u odnosu na sadašnje stanje. Budžetski deficit i naše visoke interesne kamate već su srozale funtu, a i pored toga, Britanci imaju kreditno-trgovinsku ravnotežu, tako da su osnovni činioci na njihovoj strani. Iskustvo pokazuje da nikad nije mudro zanemariti osnovne činioce. Mali, blagi pritisak, možda, ali bojim se, ne i glavni udar u ovom trenutku", završio je državni sekretar neubedljivo, baš u trenutku kada se teret sa generalove cigare prizemio na sto i pepeo raspršio u njegovom pravcu.
<BR>&nbsp;&nbsp;&nbsp;&nbsp;&nbsp;"Do đavola, čoveče zar ne možeš da ih ušrafiš za svaki dolar koji su dobili? Britancima su potrebni dolari kao što su potrebni i svima drugima", prasnuo je general.
<BR>&nbsp;&nbsp;&nbsp;&nbsp;&nbsp;"Nisu", uzvratio je državni sekretar što je osornije umeo, energično duvajući da bi uklonio pepeo cigare sa svojih papira.
<BR>&nbsp;&nbsp;&nbsp;&nbsp;&nbsp;"Upravo je tako", nadovezala se sekretarica za trgovinu unjkavim glasom. "Vidite, generale, Britanci slučajno imaju naftu. Zbog toga im, nasuprot većini ostalih ljudi, nisu potrebni dolari da bi je kupovali. Prodajući naftu, oni zapravo ubiru čist prihod u dolarima. Nisu im potrebni dolari ni za hranu, jer je Evropa prenatrpana planinama govedine i putera, kao i poplavom mora žitarica, jezerima viskija, piva i vina. Britancima su možda potrebni dolari za određene vrste oružja, ali se čini da je Pentagon do sada bio veoma zadovoljan da besplatno izvozi svoja najnovija i najsmrtonosnija oružja u Britaniju. Uzgred, podsećam Vas da čak i mi plaćamo Britance dolarima da bismo držali naše vojne snage u Britaniji gde one, opet besplatno, održavaju sve ono oružje koje Pentagon neprestano, hitno i žudno otprema tamo - britanskim brodovima, dakako, za šta Britanci, takođe, dobijaju dolare. Na taj način Pentagon sebi rasprema postelju, generale. Jedino što Vama i Vašim izvrsnim cigarama preostaje jeste da legnete u nju."
<BR>&nbsp;&nbsp;&nbsp;&nbsp;&nbsp;"Dobro, de, hajde da hladno razmotrimo tu stvar", predložio je predsednik umirujućim tonom.
<BR>&nbsp;&nbsp;&nbsp;&nbsp;&nbsp;"To se ne može hladno razmatrati, gospodine predsedniče", uzviknu general zgranuto. "U pitanju je bezbednost Sjedinjenih Američkih Država."
<BR>&nbsp;&nbsp;&nbsp;&nbsp;&nbsp;"Ne vidim da postoji bilo kakav dokaz koji bi ukazivao da to britansko razgovaranje i ćaskanje s kometom može da nam i najmanje naudi", iznela je kroz nos svoje mišljenje sekretarica za trgovinu.
<BR>&nbsp;&nbsp;&nbsp;&nbsp;&nbsp;"Zbog čega bi, onda, oni sve to izvodili pod neprobojnom šifrom?" upita general tutnjećim, vulkanskim glasom, izduvavši izuzetno veliki oblak dima, očito s nadom da će pomesti sekretaricu za trgovinu izazvavši kod nje napade kašlja.
<BR>&nbsp;&nbsp;&nbsp;&nbsp;&nbsp;"Da li ste rekli neprobojnom, generale?" upita državni sekretar retorički, ponovo se usredsredivši na razgovor sada kada je očistio pepeo sa svojih papira. "Mislio sam da Pentagon može sve da probije."
<BR>&nbsp;&nbsp;&nbsp;&nbsp;&nbsp;"Svako zna da postoje neprobojne šifre, a ovo je jedna od takvih, što tačno pokazuje šta se događa!" odgovori general, uveren da je zadao težak udarac.
<BR>&nbsp;&nbsp;&nbsp;&nbsp;&nbsp;"Odista deluje čudno, vrlo čudno", složio se predsednik. "Teško je zamisliti zbog čega bi neko upotrebljavao neprobojnu šifru ukoliko nije posredi nešto značajno, zar ne?"
<BR>&nbsp;&nbsp;&nbsp;&nbsp;&nbsp;"Tačno, gospodine predsedniče", produži general, "a teško je verovati da oni izmenjuju poljupce, mislim na Britance i kometu, nije li tako?"
<BR>&nbsp;&nbsp;&nbsp;&nbsp;&nbsp;"Ta pomisao uzbuđuje moju maštu", reče sekretarica za trgovinu i bučno izduva nos u papirnatu maramicu.
<BR>&nbsp;&nbsp;&nbsp;&nbsp;&nbsp;General je ponovo proizveo obilne erupcije dima, nateravši državnog sekretara da se ukruti u stolici i zapita da li su generalova paklena cigara i sveobuhvatni oblaci dima mogli uspešno da se suprotstave većoj istančanosti borbenih sredstava sekretarice za trgovinu koja je izbacivala mnogo miliona virusnih čestica u vazduh. Razmišljajući o tome srknuo je gutljaj vode, sumorno zapažajući da su fine čestice dima plutale u njegovoj čaši. Bilo je spasonosno, sinulo mu je, sprati virusne čestice iz grla u stomak gde nisu mogle da mu nanesu naročitu štetu, pošto su bili samo virusi prehlade. Iz unutrašnjeg džepa izvadio je mali podsetnik i pribeležio da treba da zakaže posetu svom lekaru. Jedna mala provera neće biti na odmet, osećao je; sekretarica za trgovinu ponovo je izduvaIa nos u papirnatu maramicu, no ovog puta diskretnije nego pre.
<BR>&nbsp;&nbsp;&nbsp;&nbsp;&nbsp;"Kako bi bilo da za trenutak skrenemo pažnju s otvaranja karata i usredsredimo je na druge moguće načine ostvarivanja naših ciljeva", uzeo je reč predsednik. "Kako bi bilo da se i Vi uključite u igru i izložite svoj plan", nastavi predsednik, uputivši pogled direktoru CIA-e.
<BR>&nbsp;&nbsp;&nbsp;&nbsp;&nbsp;Direktor CIA-e imao je veliku čubu sede kose na glavi i živahne plave oči. Uživao je veliko poštovanje širom Vašingtona, od predsednika pa naniže, zbog veštine s kojom je, pre nekoliko godina priterao u ćošak svetsko tržište bibera, žestoko pritisnuvši konkurentski sindikat organizovan u Cirihu, pod rukovodstvom čoveka koji je nosio neobičan pseudonim - Kaufman Sv. Džon.
<BR>&nbsp;&nbsp;&nbsp;&nbsp;&nbsp;"Britanska pozicija je i jaka i slaba u isti mah", započe direktor CIA-e upečatljivim glasom.
<BR>&nbsp;&nbsp;&nbsp;&nbsp;&nbsp;"Kako može biti i jaka i slaba? Da li biste Vi mogli sebe da opišete kao visokog i niskog istovremeno?" upita sekretarica za trgovinu jetko, s onim neobično visokim rezonancama u glasu koje su poticale od prehlade.
<BR>&nbsp;&nbsp;&nbsp;&nbsp;&nbsp;S mentalnim stavom koji je bespogovorno kazivao da su poreske obaveze sekretarice za trgovinu temeljno proverene, direktor CIA-e je nastavio:
<BR>&nbsp;&nbsp;&nbsp;&nbsp;&nbsp;"Pozicija im je jaka zbog činjenice da je sistem šifriranja koji se koristi za komunikaciju s Halejevom kometom ograničen samo na jedno mesto i poznat samo nekolicini pojedinaca."
<BR>&nbsp;&nbsp;&nbsp;&nbsp;&nbsp;"Gde je to?" upita predsednik.
<BR>&nbsp;&nbsp;&nbsp;&nbsp;&nbsp;"Kevendiška Laboratorija u Kembridžu, u Engleskoj."
<BR>&nbsp;&nbsp;&nbsp;&nbsp;&nbsp;"A pojedinci?"
<BR>&nbsp;&nbsp;&nbsp;&nbsp;&nbsp;"Tamošnji profesor i nekoliko ljudi iz njegovog osoblja, kao i jedan Nemac koji radi u Ženevi, Švajcarska. Imam fotografije svih njih", odgovori glavešina CIA-e, dodajući jedan paket predsedniku koji je namerno pregledao sadržaj sve dok nije naišao na sliku Frensis Haroldsen, pri čemu je uzviknuo:
<BR>&nbsp;&nbsp;&nbsp;&nbsp;&nbsp;"Sto mu gromova! Već sam sreo ovu ženu. Ni najmanje nije delovala kao stručnjak za šifre, već pre kao novinski komentator filmske rubrike."
<BR>&nbsp;&nbsp;&nbsp;&nbsp;&nbsp;"Nema sumnje, gospodine predsedniče", klimnuo je direktor CIA-e, "no ima nekoliko zanimljivih sitnica u vezi s ovom damom koje biste možda želeli da znate. Ona je slučajno kćerka bivšeg šefa obaveštajne službe britanske ratne mornarice. Prva klapa. Nedavno je primljena za privremenog saradnika Centra za svemirske letove u Godardu. Druga klapa. Istog časa, istog dana kada je general preuzeo kontrolu nad slučajem s ovom kometom - po Vašem naređenju, ako se dobro sećam, gospodine predsedniče - ta mlada dama je napustila Godard ne rekavši nijedne reči tamošnjoj upravi. Zainteresovali smo se za nju čim su nam ovo javili i smesta smo preduzeli korake da utvrdimo način na koji je izašla iz Sjedinjenih Država. Izvela je to veoma profesionalno. Treća klapa, gospodine predsedniče."
<BR>&nbsp;&nbsp;&nbsp;&nbsp;&nbsp;"Ko je odgovoran za to?" upita sekretarica za trgovinu svojim neobičnim, prigušenim glasom. Zanemarivši njeno pitanje general s pet zvezdica tresnu pesnicom po stolu, uzviknuvši pitanje dok je pepeo leteo oko njega na sve strane.
<BR>&nbsp;&nbsp;&nbsp;&nbsp;&nbsp;"S čim je pobegla?"
<BR>&nbsp;&nbsp;&nbsp;&nbsp;&nbsp;"Ne znamo tačno, generale. Uključili smo prisluškivač Centra u Godardu u britansku diplomatsku poštu."
<BR>&nbsp;&nbsp;&nbsp;&nbsp;&nbsp;"Onda ipak znate", navalio je general, ljutito udarajući cigarom po papirima koji su pripadali državnom sekretaru.
<BR>&nbsp;&nbsp;&nbsp;&nbsp;&nbsp;"Ne, ne znamo, generale", istrajavao je direktor CIA-e, "jer se ispostavilo da je traka prazna."
<BR>&nbsp;&nbsp;&nbsp;&nbsp;&nbsp;"Ha, ha!" zacerekala se sekretarica za trgovinu, izbacujući još virusnih čestica u blizinu državnog sekretara.
<BR>&nbsp;&nbsp;&nbsp;&nbsp;&nbsp;"To je vrlo ozbiljno, vrlo ozbiljno", reče sumorno predsednik.
<BR>&nbsp;&nbsp;&nbsp;&nbsp;&nbsp;"Zbog čega je ozbiljno, gospodine predsedniče?" šmrknu sekretarica za trgovinu. "Pre bih pomislila da uopšte nije ozbiljno, ukoliko je traka bila prazna."
<BR>&nbsp;&nbsp;&nbsp;&nbsp;&nbsp;Sve ovo bilo je žuč i pelen za državnog sekretara. Budući da je ekonomija Sjedinjenih Država gurala dobro, sekretarica za trgovinu mogla je sebi da dozvoli da bude drska, čak i prema predsedniku koji se ne bi usudio da je otpusti u izbornoj godini. Državna situacija je, međutim, bila sasvim drugačija, sa katastrofama koje su se svakog meseca, ako ne i svake nedelje, događale negde u svetu. Državni sekretar gucnuo je još malo vode, vodeći ponovo računa da tečnost kružno oblije grlo kako bi sprala virusne čestice u stomak.
<BR>&nbsp;&nbsp;&nbsp;&nbsp;&nbsp;"Zbog toga što je to bio mamac", objasnio je direktor CIA-e sekretarici za trgovinu kao da je ona dete.
<BR>&nbsp;&nbsp;&nbsp;&nbsp;&nbsp;"Barem nije bilo nikakvih spuštenih rampi te možemo da nastavimo mirne savesti. Šta predlažete?" upita predsednik.
<BR>&nbsp;&nbsp;&nbsp;&nbsp;&nbsp;"Rekao sam da im je pozicija i jaka i slaba."
<BR>&nbsp;&nbsp;&nbsp;&nbsp;&nbsp;"Zbog čega je slaba?"
<BR>&nbsp;&nbsp;&nbsp;&nbsp;&nbsp;"Zbog toga što je Laboratorija u Kembridžu neobezbeđena."
<BR>&nbsp;&nbsp;&nbsp;&nbsp;&nbsp;"Nema električne ograde?" upita general.
<BR>&nbsp;&nbsp;&nbsp;&nbsp;&nbsp;"Nikakve."
<BR>&nbsp;&nbsp;&nbsp;&nbsp;&nbsp;"U čemu je onda problem?"
<BR>&nbsp;&nbsp;&nbsp;&nbsp;&nbsp;"Problem je u tome što je pre otprilike tri nedeIje izvršen bombaški napad na Laboratoriju. Neko je pokušao da se dočepa šifre ali nije uspeo u tome. Gotovo da smo sigurni u to."
<BR>&nbsp;&nbsp;&nbsp;&nbsp;&nbsp;"Rusi?" zapitao je predsednik.
<BR>&nbsp;&nbsp;&nbsp;&nbsp;&nbsp;"Ima više mogućnosti. KGB je očito jedna od njih, ali postoje i neki drugi koji mi padaju na pamet. Posle eksplozije, postavljena je straža."
<BR>&nbsp;&nbsp;&nbsp;&nbsp;&nbsp;"Pa šta?" upita general.
<BR>&nbsp;&nbsp;&nbsp;&nbsp;&nbsp;"Straža se sastoji od pripadnika kopnenih trupa, a Vi znate šta to znači bolje nego ja."
<BR>&nbsp;&nbsp;&nbsp;&nbsp;&nbsp;"Šta to znači?" upita sekretarica za trgovinu pre no što je žestoko kihnula.
<BR>&nbsp;&nbsp;&nbsp;&nbsp;&nbsp;"To znači da su obučeni da ubijaju", reče joj državni sekretar žalostivim glasom.
<BR>&nbsp;&nbsp;&nbsp;&nbsp;&nbsp;"Gore od toga", nadoveza se direktor CIA-e, "to znači da je teško ubaciti se u njihove redove. Da su Britanci upotrebili jednu od svojih specijalnih jedinica za obezbeđivanje, situacija ne bi bila toliko teška."
<BR>&nbsp;&nbsp;&nbsp;&nbsp;&nbsp;"A šta je to tako bezbedno u vezi sa specijalnom jedinicom za obezbeđivanje?" upita sekretarica za trgovinu, na šta je direktor CIA-e uputio pogled predsedniku, nadajući se da će ovaj možda izbaciti ovu tupoglavu ženu sa sastanka. Umesto toga predsednik naprosto reče:
<BR>&nbsp;&nbsp;&nbsp;&nbsp;&nbsp;"De, de, to znači da moramo da napredujemo korak po korak. Uz malo finansijskog pritiska ovde, malo diplomatskog pritiska onde i, dabome uz ubacivanje u Kembridž."
<BR>&nbsp;&nbsp;&nbsp;&nbsp;&nbsp;"Gospodine predsedniče, ovo je ozbiljno. Do guše smo u neprilici!" iznenada je zaurlao general s pet zvezdica, bacivši cigaru u luku kroz vazduh takvom veštinom da je meko sletela ravno u korpu za upotrebljeni papir koji je ubrzo počeo da tinja, pa su predsednikovi ljudi morali da ga gase.
<BR>&nbsp;&nbsp;&nbsp;&nbsp;&nbsp;"Ne može se predskazati gde će se ovo završiti", nastavio je general s više popustljivosti no što mu je to samom izgledalo.
<BR>&nbsp;&nbsp;&nbsp;&nbsp;&nbsp;"Da, pa", rekao je predsednik umirujućim glasom koji je toliko mnogo značio u privlačenju glasača, "nadajmo se da će se sve dobro završiti."
<BR>&nbsp;&nbsp;&nbsp;&nbsp;&nbsp;"Sve je dobro što se dobro svrši", rekla je sekretarica za trgovinu glasom koji se sve više pretvarao u oštro kreštanje.
<BR>&nbsp;&nbsp;&nbsp;&nbsp;&nbsp;"Sa tom prehladom trebalo bi da legnete u krevet", reče joj državni sekretar.
<BR>&nbsp;&nbsp;&nbsp;&nbsp;&nbsp;"U krevet - o da", iscerila se sekretarica za trgovinu, nagnavši državnog sekretara da još jednom podesi svoje naočare s metalnim okvirom.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
