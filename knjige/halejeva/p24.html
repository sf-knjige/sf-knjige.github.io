<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Ništa od onoga što se do tada dogodilo nije moglo Isaka Njutna u punoj meri da pripremi za scenu koja se odigrala kada je prošao kroz carinu na ženevskom aerodramu. Kada je Frensis Haroldsen potrčala prema njemu i silovito ga zagrlila iz neposredne blizine počeli su da sevaju blicevi.
<BR>&nbsp;&nbsp;&nbsp;&nbsp;&nbsp;"Ti momci se već danima vuku za mnom", promrmlja ona uputivši se istog časa ka mestu na kome je stajala Rozi Valdhajm držeći u ruci torbu punu velikih zrelih bresaka. Zgrabivši breskvu Frensis Margaret je hitnu prema jednom od fotografa tako silno i žestoko kao da to čini igrač-hvatač koji baca loptu prema drugoj bazi. Za ovom uslediše i druge breskve. Tada se na pazornici pojavio policajac koji je počeo da viče na švajcarskom nemačkom umesto na francuskom, što je samo po sebi bilo neuobičajeno za Ženevu.
<BR>&nbsp;&nbsp;&nbsp;&nbsp;&nbsp;Kurt Valdhajm je bio čvrst muškarac, visok, širokog čela preko koga mu je padao čuperak svetle kose koji je on često vraćao na mesto, dok je njegova žena bila veoma kratko podšišana i imala gotovo crnu kosu. Konačno je Kurt Valdhajm uspeo da prevede policajčeve primedbe, izokrenuvši kao i uvek sve na šalu.
<BR>&nbsp;&nbsp;&nbsp;&nbsp;&nbsp;"Ne brine ga to što ste gađali fotografe već brljotine i otpaci od breskvi. Želi da zna ko će to počistiti?"
<BR>&nbsp;&nbsp;&nbsp;&nbsp;&nbsp;"Pa, ja ću", odvrati smesta Frensis Margaret.
<BR>&nbsp;&nbsp;&nbsp;&nbsp;&nbsp;Došlo je do ponovne prepirke na švajcarskom nemačkom i Kurt Valdhajm je ponovo preveo na svoj usporen, razborit način.
<BR>&nbsp;&nbsp;&nbsp;&nbsp;&nbsp;"Kaže kako ne veruje da ćete valjano obaviti posao. Stoga morate platiti za čišćenje. Po pet franaka za svaku bačenu breskvu. Želi da zna koliko ste breskvi bacili?"
<BR>&nbsp;&nbsp;&nbsp;&nbsp;&nbsp;"Mislim, sedam."
<BR>&nbsp;&nbsp;&nbsp;&nbsp;&nbsp;Frensis Margaret odbroja trideset pet švajcarskih franaka, rekavši dok je to činila:
<BR>&nbsp;&nbsp;&nbsp;&nbsp;&nbsp;"Ne čudi me što im je valuta vrlo čvrsta."
<BR>&nbsp;&nbsp;&nbsp;&nbsp;&nbsp;Za to vreme policajac je ozbiljno ispisivao priznanicu koju je, klimnuvši, pružio u zamenu za novac.
<BR>&nbsp;&nbsp;&nbsp;&nbsp;&nbsp;Prešli su preko foajea aerodromske zgrade kada se iza njih ponovo začuo povik policajca koji im se trčeći približavao. Posle kraćeg razgovora sa Kurtom Valdhajmom čovek je nestao, ovog puta zauvek. Pošto su se smestili u Valdhajmova kola, kojima je Rozi upravljala, Kurt Valdhajm se sa suvozačevog sedišta okrenu pozadi, ka Frensis Margaret i Isaku Njutnu, rekavši svojim blagim glasom:
<BR>&nbsp;&nbsp;&nbsp;&nbsp;&nbsp;"Policajac se vratio da pita da li je mlada dama neka filmska zvezda. Rekao sam mu da koliko mi je poznato nije, a on je udaljavajući se dodao: 'Mislim da će to uskoro postati!'"
<BR>&nbsp;&nbsp;&nbsp;&nbsp;&nbsp;Četiri časa kasnije, Isak Njutn i Kurt Valdhajm sedeli su na balkonu Valdhajmove planinske kuće iznad Vengena u dolini Lauterbrunen koja je opisana kao jedina dolina u Švajcarskoj u kojoj predeo podseća na Himalaje. Valdhajmovi su svoju planinsku kuću kupili iz jednog drugog razloga, međutim: ovo je bilo poprište Rozinih najvećih skijačkih trijumfa iz ranijih dana.
<BR>&nbsp;&nbsp;&nbsp;&nbsp;&nbsp;Dve žene su otišle u selo u nabavku, ostavivši dvojicu muškaraca da se izležavaju na verandi planinske kuće, pogleda uperenih prema visokom planinskom zidu Jungfraua, upravo onako kako su to činili i pre nekoliko meseci. Isaku Njutnu sinu da su Alpi od svih velikih planina na svetu jedine prijazne prema čoveku. Prethodnih milion godina glečeri su dolazili i odlazili, prosekavši široke doline umesto neosvojivih uskih, dubokih klanaca koje bi, u protivnom slučaju, izjedali potoci i reke. Široke ravnice zatim su prekrili sedimenti koji su omogućili da obilno rastu trava, usevi i cveće pod toplim letnjim suncem. Čak i za vreme najtoplijih leta vode je uvek bilo u izobilju, jer što je leto bilo toplije tim su se više topili sneg i led s visokih planina. Ovde je sve savršeno funkcionisalo i to u tolikoj meri da se činilo kako se ta savršenost ne može pripisati slučaju.
<BR>&nbsp;&nbsp;&nbsp;&nbsp;&nbsp;"Tvoja mlada dama poseduje i druge sposobnosti sem one da ljude gađa breskvama. Ponekad je pomalo divlja, čini mi se."
<BR>&nbsp;&nbsp;&nbsp;&nbsp;&nbsp;"Otac joj je admiral. Pretpostavljam da njeno ponašanje predstavlja pobunu protiv sredine iz koje je potekla."
<BR>&nbsp;&nbsp;&nbsp;&nbsp;&nbsp;"Ah, da, ta strašna mornarska disciplina", klimnu Kurt Valdhajm. "Kada sam bio u Kaliforniji saznao sam da će američka mornarica održati manevre u blizini Monterej Pointa. Bilo je mnogo brodova koji su se jedan iza drugog kretali izvesnim kursom. Na nesreću, brod predvodnik je pogrešio kurs i nasukao se na stene. U to vreme je pomorska disciplina bila toliko jaka da su se brodovi iza njega neumoljivo držali zadatog kursa, naletajući jedan za drugim na stenje. Do trenutka kada je konačno izdato naređenje da se kurs promeni, jedanaest brodova je već potonulo ili bilo oštećeno. Verujem da je ovaj nesrećni slučaj poslužio za poznatu izreku 'Mornarica SAD nikada ne pravi trivijalne greške'."
<BR>&nbsp;&nbsp;&nbsp;&nbsp;&nbsp;"Pa šta je to još Frensis Haroldsen uradila sem što je bacala breskve?"
<BR>&nbsp;&nbsp;&nbsp;&nbsp;&nbsp;"Kada su podaci koje je donela u EVNI malo pročišćeni, primetila je da, u stvari, postoje četiri vrste impulsa, ne samo dve. Izmerila im je dužine, otkrivši da su u izričito geometrijskim odnosima. Nazovimo najkraći tačkom; naredni je dvostruko vremenski duži od tačke; onaj posle njega je četiri puta duži od tačke; a najduži impuls je osam puta duži od tačke. Što je više proučavala zapis to je ova progresija postajala očiglednija. Tada joj je palo na pamet da obrne situaciju. Pretpostavivši da se impulsi progresivno produžavaju u odnosu jedan prema dva bilo je moguće još očistiti zapis, dok ono što je u početku izgledalo kao puka buka nije na kraju ispalo veoma razgovetno. Tada sam tek i sam počeo da se zanimam za signale s komete."
<BR>&nbsp;&nbsp;&nbsp;&nbsp;&nbsp;"Uveren si da potiču sa komete?" upita Isak Njutn pomalo iznenađeno.
<BR>&nbsp;&nbsp;&nbsp;&nbsp;&nbsp;"Da, i odmah ću ti objasniti zašto. Mada nisam nameravao s njima da počnem."
<BR>&nbsp;&nbsp;&nbsp;&nbsp;&nbsp;"Nastavi, znatiželjan sam", požurivao ga je Isak Njutn kada je Kurt Valdhajm napravio jednu podužu dramatičnu pauzu.
<BR>&nbsp;&nbsp;&nbsp;&nbsp;&nbsp;"I mislio sam da ćeš biti. Pa, Isače, razlog zašto najduži impulsi i oni treći po dužini nisu primećeni dok zapis nije bio očišćen jeste taj što su oni korišćeni veoma retko. Otprilike jedan impuls od trideset pripada najdužoj vrsti, a jedan u deset vrsti koja je treća po dužini. S druge strane, pak, najkraći i oni do njih po dužini otprilike su učestali u istoj meri, s tim što drugih po dužini ima za nekoliko procenata više od najkraćih. Shvataš li šta to mora da znači?"
<BR>&nbsp;&nbsp;&nbsp;&nbsp;&nbsp;Isak Njutn je izvesno vreme razmišljao, a zatim odgovori:
<BR>&nbsp;&nbsp;&nbsp;&nbsp;&nbsp;"Gotovo je sigurno da su u pitanju emitovani brojevi, a najuobičajeniji način za izražavanje brojeva jeste binarni oblik, upravo onako kako se brojevi izražavaju u kompjuteru. Ako ističeš mnogo brojeva u binarnom obliku, broj nula i broj jedinica bio bi otprilike jednak. Sem što bi jedinica bilo nešto više od nula, jer svaki broj izražen u binarnom obliku mora da počne s jedinicom. Stoga bih zaključio da su najkraći impulsi nule, a oni koji po dužini dolaze posle njih jedinice.
<BR>&nbsp;&nbsp;&nbsp;&nbsp;&nbsp;Tako je, a takođe možeš zaključiti i to da većina brojeva mora biti prilično dugačka, s mnogo brojeva od nula do devet, jer bi inače bilo mnogo više jedinica nego što je to ovde slučaj. Pa, pošto smo dovde stigli", nastavi Kurt Valdhajm, "pregledao sam najduže impulse, i pronašao sam da iza njih uvek sledi jedinica, a ne nula. Što mi je reklo da najduži impulsi moraju označiti početak brojeva."
<BR>&nbsp;&nbsp;&nbsp;&nbsp;&nbsp;"A šta je s impulsima koji su treći po dužini?" zapita Isak Njutn.
<BR>&nbsp;&nbsp;&nbsp;&nbsp;&nbsp;Kurt Valdhajm podiže ruku i progovori lagano, jezgrovito i, kao i uvek, napola u šali:
<BR>&nbsp;&nbsp;&nbsp;&nbsp;&nbsp;"Upravo tu, Isače, počinje domišljatost. Upitao sam se šta bih učinio da izrazim decimalni zarez u broju ili u ovom slučaju binarni zarez? Ako bih emitovao broj drugom ljudskom biću, ti bi jednostavno uneo zarez, upravo onako kako to činimo kada pišemo pisma ili kako to činimo u naučnim papirima - jer bi se oslanjao na to da onaj s kim opštiš razume njegovo značenje, i da nikakvo objašnjenje s tvoje strane nije potrebno. Ali, ako bi tvoje emitovanje bilo namenjeno nekoj nepoznatoj inteligenciji ti ne bi mogao da uneseš zarez, jer ne bi mogao da se pouzdaš u to da će tvoj pretpostavljeni sagovornik shvatiti konvencije koje smo mi usvojili za korišćenje decimalnog ili binarnog zareza."
<BR>&nbsp;&nbsp;&nbsp;&nbsp;&nbsp;Kurt Valdhajm je zastao kako bi došao do daha i kako bi se uverio da li Isak Njutn prati njegovo obrazlaganje. Pošto mu je ovaj klimnuo, on nastavi:
<BR>&nbsp;&nbsp;&nbsp;&nbsp;&nbsp;"Zatim sam se zapitao, šta mi, u stvari, podrazumevamo pod decimalnim zarezom? Na primer kada kažemo da se za dolar dobije 2,85 maraka. Mi koristimo decimalni zarez da izdvojamo razlomački deo broja. Ako uzmemo tri prve cifre u broju 3,14 ono što želimo da izrazimo jeste 3, plus 1 podeljeno sa 10, plus 4 podeljeno sa 100. Iz ovoga je jasno da mi upotrebom decimalnog zareza izbegavamo potrebu da navodimo operacije sabiranja i deljenja. Stoga ako želimo da sasvim izbacimo decimalni zarez moraćemo da unesemo simbole koji će označavati sabiranje i deljenje, simbole koje obično obeležavamo znakom plus i dvema tačkama."
<BR>&nbsp;&nbsp;&nbsp;&nbsp;&nbsp;"Uopšte mi nije teško da te pratim, Kurte", upade mu u reč Isak Njutn.
<BR>&nbsp;&nbsp;&nbsp;&nbsp;&nbsp;"Tako sam došao do zaključka da među simbolima mora da pastoje takvi simboli i, da skratim priču, pronašao sam da jedan usamljeni, treći po dužini impuls označava 'plus', a utrostručen treći po redu impuls označava deljenje, a učetvorostručen 'množenje'. U to vreme sam takođe zaključio da signali mora da potiču s komete, ne iz nekog izvora koji je čovek napravio."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što bi u signalu poteklom iz nekog izvora koji je napravio čovek sigurno bio upotrebljen decimalni zarez. Nijednom ljudskom biću ne bi palo na pamet da navodi sva sabiranja i deljenja na način na koji je to učinjeno u ovim signalima. Ali i druge stvari su ukazivale na to."
<BR>&nbsp;&nbsp;&nbsp;&nbsp;&nbsp;"Kao, na primer?"
<BR>&nbsp;&nbsp;&nbsp;&nbsp;&nbsp;"Kada pogledaš stvarne brajeve pošto prethodno pomoću kompjutera prebaciš binarne brojeve u decimalne kako bi se lakše čitali, postaje jasno da oni obrazuju veoma dug niz parova tipa (x, y). Brojevi x i y razlikuju se od para do para: ali ako se ide od jednog para do drugog, broj se glatko menja; što je takođe slučaj sa brojem y."
<BR>&nbsp;&nbsp;&nbsp;&nbsp;&nbsp;"Dok bi, naprotiv, da smo imali posla s nekim krajnje tajnim vojnim emitovanjem...", pokuša da mu upadne u reč Isak Njutn.
<BR>&nbsp;&nbsp;&nbsp;&nbsp;&nbsp;"...brojevi bi sigurno bili zgurani kako bi stvorili utisak da nasumično nastaju", završi pobedonosno Kurt Valdhajm.
<BR>&nbsp;&nbsp;&nbsp;&nbsp;&nbsp;"To zvuči veoma uverljivo, Kurte, mada nisam siguran da li će naići na trenutno razumevanje kod Istraživačkog veća ili kod novinara", primeti Isak Njutn suvo. "Znači, sada treba odgonetnuti šta znače ovi (x, y) parovi. Koliko si u tome odmakao?"
<BR>&nbsp;&nbsp;&nbsp;&nbsp;&nbsp;"Nimalo još", odvrati uz široki osmeh Kurt Valdhajm, "zato što to ne bi bilo baš pošteno, zar ne? Ti signali su tvoji podaci, Isače, ako su uopšte ičiji sada. Ne bi bilo baš lepo od mene da sam počeo da ozbiljno radim na njima - bar dok ne dobijem tvoj pristanak. Mada, razume se, nisam mogao potpuno da se isključim i ne izvršim neke proračune."
<BR>&nbsp;&nbsp;&nbsp;&nbsp;&nbsp;"I gde su te ti proračuni odveli?"
<BR>&nbsp;&nbsp;&nbsp;&nbsp;&nbsp;Umesto da odmah odgovori, Kurt Valdhajm dohvati bocu vina i dve čaše, rekavši:
<BR>&nbsp;&nbsp;&nbsp;&nbsp;&nbsp;"Vino bi trebalo da se do sada već ohladilo."
<BR>&nbsp;&nbsp;&nbsp;&nbsp;&nbsp;Pošto je do vrha napunio obe čaše, on nastavi:
<BR>&nbsp;&nbsp;&nbsp;&nbsp;&nbsp;"Pitam se koji bi to brojevi mogli biti istovetni za svaku inteligenciju, bilo gde u vaseljeni."
<BR>&nbsp;&nbsp;&nbsp;&nbsp;&nbsp;"Pi ili i", reče Isak Njutn pošto je otpio prvi gutljaj vina.
<BR>&nbsp;&nbsp;&nbsp;&nbsp;&nbsp;"Da, ali oni ne pružaju baš mnogo obaveštenja; kao ni kvadratni koren iz dva, ako ti je po volji. To su sve matematički brojevi. Razmišljao sam o fizičkim brojevima koji su na svim svetovima isti, na spojeve konstanti. Nećeš imati ništa protiv ako isprobam tu stvar? Očekujem da ćeš ti sam pokušati s nečim drugim."
<BR>&nbsp;&nbsp;&nbsp;&nbsp;&nbsp;"Možda", nasmeši se Isak Njutn. "Ne, nemam ništa protiv, ako me snabdeš kopijom tih (x, y) parova."
<BR>&nbsp;&nbsp;&nbsp;&nbsp;&nbsp;"Spremio sam ti jednu kopiju", složi se Kurt Valdhajm, donevši jedan podeblji svežanj papira odštampanih na kompjuteru i pruži ga Isaku Njutnu. "Mislim da čujem dame", dodade on.
<BR>&nbsp;&nbsp;&nbsp;&nbsp;&nbsp;Te noći u krevetu Frensis Margaret primeti:
<BR>&nbsp;&nbsp;&nbsp;&nbsp;&nbsp;"Videla sam nedeljne novine pre no što si jutros stigao - šalju ih iz Londana preko noći. Pa, to je užasno, i neistinito, gotovo u celosti."
<BR>&nbsp;&nbsp;&nbsp;&nbsp;&nbsp;"Teško da si mogla očekivati bilo šta drugo."
<BR>&nbsp;&nbsp;&nbsp;&nbsp;&nbsp;"Nadam se da se nećeš vratiti u Kembridž."
<BR>&nbsp;&nbsp;&nbsp;&nbsp;&nbsp;"Više bi volela da ostaneš ovde?"
<BR>&nbsp;&nbsp;&nbsp;&nbsp;&nbsp;"Mnogo više. Tamo, kod kuće, stalno je prisutna neka vrsta skrivene zlobe. Do sada to možda nisi primećivao, ali mene je pratila kroz celu moju karijeru. Bez prestanka", reče ona.
<BR>&nbsp;&nbsp;&nbsp;&nbsp;&nbsp;"Da je u pitanju sasvim lična stvar, složio bih se. AIi pretpostavimo da ti signali odista potiču s komete. Pretpostavimo da možemo to da dokažemo; dokažemo tako da nam svi poveruju. Ako bismo ovde ostali ništa ne bismo mogli da učinimo jer EVNI ne može da se upušta u posao oko satelita. To jednostavno nije u planu. Tako bismo bili primorani da predamo jedno veliko otkriće onima koji su u stanju da zgrnu bogatstvo od toga: - NASA u Americi, Istraživačko veće u Britaniji. Klemperdaun će uskoro početi drugačije da svira i činiće to dok se ne rasprsne - je li to ono što želiš?"
<BR>&nbsp;&nbsp;&nbsp;&nbsp;&nbsp;"Ne baš to. Više sam mislila na sav taj publicitet."
<BR>&nbsp;&nbsp;&nbsp;&nbsp;&nbsp;"Ako možemo da dokažemo da signali potiču s komete, taj publicitet će se vratiti kao bumerang onima koji su ga stvorili. Ali da te pitam nešto drugo: Kurt mi je rekao za te (x, y) parove brojeva. Šta se dešava ako ih zamisliš kao dijagram? Kakvu krivu dobijaš?"
<BR>&nbsp;&nbsp;&nbsp;&nbsp;&nbsp;Frensis Margaret je trenutak razmišljala, a zatim odgovorila:
<BR>&nbsp;&nbsp;&nbsp;&nbsp;&nbsp;"Pretpostavljam da bi to bila kriva u obliku slova U."
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
