<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>43.
<P>&nbsp;&nbsp;&nbsp;&nbsp;&nbsp;Frensis Haroldsen pojurila je napred kada je Isak Njutn ušao u sobu za primanja na spratu masterove Lože. Nežno ju je poljubio a onda joj podigao glavu. Leva ruka bila joj je u zavojima od zgloba do lakta.
<BR>&nbsp;&nbsp;&nbsp;&nbsp;&nbsp;"Stavili su par kopći. Staklo je, srećom, promašilo lice", reče ona očiju punih suza.
<BR>&nbsp;&nbsp;&nbsp;&nbsp;&nbsp;"Trebalo bi da ste u krevetu, mlada damo", zabrundao je master iz pozadine. Preko ramena je nosio debelo ćebe. Prilazeći s njim, dodao je: "No, barem možete da ovim obavijete ramena."
<BR>&nbsp;&nbsp;&nbsp;&nbsp;&nbsp;"Popila sam aspirine i čini se da su oni odagnali lupanje srca. Šta se dogodilo s ostalima?"
<BR>&nbsp;&nbsp;&nbsp;&nbsp;&nbsp;Isak Njutn je uhvatio masterov pogled i odgovorio:
<BR>&nbsp;&nbsp;&nbsp;&nbsp;&nbsp;"Prema Federstounu nije ispalo toliko loše kao što je izgledalo. Još ništa, međutim, nisam doznao o gospođici Ganter. Pitam se da li bih mogao da upotrebim telefon da se raspitam?"
<BR>&nbsp;&nbsp;&nbsp;&nbsp;&nbsp;Kada se Isak Njutn vratio od telefona u drugom kraju sobe za primanje, video je da je Frensis Margaret poslušala masterov savet, te je sada sedela na divanu s velikim ćebetom oko ramena.
<BR>&nbsp;&nbsp;&nbsp;&nbsp;&nbsp;"Nisu je pustili kući", saopšti Isak Njutn, "ali kažu da je sve u redu, iako sam bog zna šta im to znači."
<BR>&nbsp;&nbsp;&nbsp;&nbsp;&nbsp;"S obzirom na to da je starija, sasvim je verovatno da je pretrpala jači šok", dodade master kontrolisanim glasom.
<BR>&nbsp;&nbsp;&nbsp;&nbsp;&nbsp;"Bolton nije pretrpeo šok. Njega su pustili."
<BR>&nbsp;&nbsp;&nbsp;&nbsp;&nbsp;"Oh, a ja sam mislio da je ozbiljnije povređen", odgovori master.
<BR>&nbsp;&nbsp;&nbsp;&nbsp;&nbsp;"Očigledno da nije."
<BR>&nbsp;&nbsp;&nbsp;&nbsp;&nbsp;"Mislim da ću stvarno morati da legnem", iznenada se oglasila Frensis Margaret. Master je odmah skočio na noge.
<BR>&nbsp;&nbsp;&nbsp;&nbsp;&nbsp;"To je vrlo razumno."
<BR>&nbsp;&nbsp;&nbsp;&nbsp;&nbsp;Kada je Isak Njutn krenuo da isprati Frensis Margaret i mastera, devojka reče:
<BR>&nbsp;&nbsp;&nbsp;&nbsp;&nbsp;"Biće sve u redu. Dali su mi da popijem neke sedative. Ali ne idi daleko. Htela sam da kažem da bi trebalo da pokušaš da obezbediš vojnu stražu oko opreme. Osiguraj da to budu regularne trupe, a ne specijalni odred."
<BR>&nbsp;&nbsp;&nbsp;&nbsp;&nbsp;"Mislim da je najbolje da odeš do salona", obrati mu se master, dok je s Frensis Margaret napuštao sobu.
<BR>&nbsp;&nbsp;&nbsp;&nbsp;&nbsp;Isak Njutn je krenuo ka salonu baš kao što mu je i rečeno. Bio je toliko duboko zanet u misli da je jedva primetio dvojicu poslužitelja koji su doneli poslužavnike s pivom, kafom i sendvičima. Zapravo je jedino primetio da je jedan od poslužitelja ostao da zapali vatru. Ubrzo potom vratio se master, rekavši dok je ulazio u salon:
<BR>&nbsp;&nbsp;&nbsp;&nbsp;&nbsp;"Pretpostavio sam da ti nije do večere. Zato sam im naložio da donesu nekoliko sendviča."
<BR>&nbsp;&nbsp;&nbsp;&nbsp;&nbsp;"Sumnjam da mi je bilo šta potrebno, masteru."
<BR>&nbsp;&nbsp;&nbsp;&nbsp;&nbsp;"I ja se isto osećam, ali trebalo bi da nešto pojedemo. Obećao sam da ću u deset sati sačekati stražu iza Koledža. Nazvao sam jednog od naših hanorarnih članova koji radi u Vrhovnoj vojnoj komandi. Moraćeš, naravno, da potvrdiš stvari iz predsednikove kancelarije, na on je voljan da ostane dan dva dok se to zvanično ne učini."
<BR>&nbsp;&nbsp;&nbsp;&nbsp;&nbsp;Isak Njutn je praznim pogledom zurio u vatru što se nije slagalo sa masterovim govorljivim raspoloženjem, te je konačno master bio primoran da ga direktno upita:
<BR>&nbsp;&nbsp;&nbsp;&nbsp;&nbsp;"Šta je s tobom? Znam da je gadno, ali mi se čini da ima još nečeg."
<BR>&nbsp;&nbsp;&nbsp;&nbsp;&nbsp;"Ima još puno toga, masteru", odgovori na kraju Isak Njutn. "Nedavno sam premijeru ispričao kako sam kao dečak imao običaj da posmatram način na koji drozd izlazi na kraj sa jastrebom. Druge ptice pokušavaju da beže leteći i tako bivaju uhvaćene usred vazduha. Ali drozd izvodi neku vrstu igre na tlu sazdanu od nasumičnih kretnji tako da se jastreb ne usuđuje da pikira iz straha da ne promaši i tako uništi sebe. Oduvek sam mislio da je drozdov sistem dobar i pribegavao sam mu otkako smo krenuli s ovim poslom. Ali sada, kada je već pet ljudi mrtvo..."
<BR>&nbsp;&nbsp;&nbsp;&nbsp;&nbsp;Sada je master ostao bez reči skoro isto onoliko dugo koliko i Isak Njutn maločas.
<BR>&nbsp;&nbsp;&nbsp;&nbsp;&nbsp;"Rekao si pet mrtvih", oglasio se najzad dubokim tihim glasom. "Danas sam izbrojao troje. Pre godinu dana imali smo onog čoveka, Hauarta, čija smrt nikad nije potpuno razjašnjena. Ali ko je peti nesrećnik?"
<BR>&nbsp;&nbsp;&nbsp;&nbsp;&nbsp;"Jedan sedokosi čovek u jakni s jastučastim uloškom. Nosio je vunenu kapu s velikom kićankom na vrhu."
<BR>&nbsp;&nbsp;&nbsp;&nbsp;&nbsp;"Za ime boga, kakve to ima veze s ovim?"
<BR>&nbsp;&nbsp;&nbsp;&nbsp;&nbsp;"On je stradao od groma ili je barem policija tako držala."
<BR>&nbsp;&nbsp;&nbsp;&nbsp;&nbsp;"Voleo bih da čujem šta je sedokosom čoveku s vunenom kapom, koga je ubio grom, zajedničko s ovom nesrećom u Labaratariji", grmnu master pre no što je zagrizao sendvič.
<BR>&nbsp;&nbsp;&nbsp;&nbsp;&nbsp;"Ništa, bar ne neposredno."
<BR>&nbsp;&nbsp;&nbsp;&nbsp;&nbsp;"Zašto, onda, njega potežeš?"
<BR>&nbsp;&nbsp;&nbsp;&nbsp;&nbsp;"Zato što ima veze s Hauartovom smrću."
<BR>&nbsp;&nbsp;&nbsp;&nbsp;&nbsp;"Slušam te."
<BR>&nbsp;&nbsp;&nbsp;&nbsp;&nbsp;"Ne znam baš kako tačno da počnem."
<BR>&nbsp;&nbsp;&nbsp;&nbsp;&nbsp;"Nije bitno. Samo počni."
<BR>&nbsp;&nbsp;&nbsp;&nbsp;&nbsp;"Onda ću započeti pitanjem da li si u poslednje vreme čuo nešto o Hauardu Bejkeru?"
<BR>&nbsp;&nbsp;&nbsp;&nbsp;&nbsp;"Nisam u poslednje vreme. Pronašao je sebi veoma lep posao - orguljaš je u Čičesterskoj katedrali. Ali šta..."
<BR>&nbsp;&nbsp;&nbsp;&nbsp;&nbsp;"Bilo bi zanimljivo nazvati biskupa."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Samo da zapitamo kako Bejker napreduje."
<BR>&nbsp;&nbsp;&nbsp;&nbsp;&nbsp;"Blagi bože, nećeš valjda da kažeš da Bejker ima bilo šta s ovim?"
<BR>&nbsp;&nbsp;&nbsp;&nbsp;&nbsp;"Bilo bi zanimljivo saznati da li stvarno postoji Hauard Bejker u Čičesterskoj katedrali, Ako postoji, debelo se kladim da ćeš ga naći sveže obrijanog."
<BR>&nbsp;&nbsp;&nbsp;&nbsp;&nbsp;Još jednom je master bio potpuno nesposoban da razveže jezik. Isak Njutn je iskoristio priliku koju mu je pružila ova pauza i uzeo sendvič. Potom je nastavio:
<BR>&nbsp;&nbsp;&nbsp;&nbsp;&nbsp;"Upravo sam napravio još jednu grešku, masteru. Rekao sam da je pet ljudi umrlo. Pravi broj je šest. Bio je, sećaš se, i jedan, reporter koji je poginuo od struje u Hauartovoj kolibi. Ali on nije imao nikakve veze s ovim."
<BR>&nbsp;&nbsp;&nbsp;&nbsp;&nbsp;Konačno se masterov glas prolomio kao grmljavina.
<BR>&nbsp;&nbsp;&nbsp;&nbsp;&nbsp;"Mislim da đavolski uživaš u svom ovom mračnjaštvu!"
<BR>&nbsp;&nbsp;&nbsp;&nbsp;&nbsp;Zagrizavši sendvič, Isak Njutn se pravio da ne primećuje masterovo uvijanje i migoljenje u stolici boje šljive.
<BR>&nbsp;&nbsp;&nbsp;&nbsp;&nbsp;"Zbilja, masteru, toliko sam duboko zabrazdio u ovo da je možda najbolje da nastavim."
<BR>&nbsp;&nbsp;&nbsp;&nbsp;&nbsp;"I jeste najbolje!" prasnuo je master.
<BR>&nbsp;&nbsp;&nbsp;&nbsp;&nbsp;"Neposredno pre mog dolaska u Kevendiš iz Evni-a, bio sam umešan u nešto što bi se moglo nazvati osetljivom stvari."
<BR>&nbsp;&nbsp;&nbsp;&nbsp;&nbsp;"Čuo sam za to."
<BR>&nbsp;&nbsp;&nbsp;&nbsp;&nbsp;"Stoga teško da se može smatrati iznenađujućim ako je nekoliko druškana odlučilo da me drži na oku. U stvari, nedavno sam otkrio jednu takvu osobu."
<BR>&nbsp;&nbsp;&nbsp;&nbsp;&nbsp;"Bejkera?"
<BR>&nbsp;&nbsp;&nbsp;&nbsp;&nbsp;"Ne, nije Bejker. Vratiću se na njega za koji trenutak. Ali samo nesrećna okolnost što sam bio umešan u slučaj Majka Hauarta ne bi mogla da podgreva radoznalost duže vreme. Stvar koja je kresnula varnicu nevolja..."
<BR>&nbsp;&nbsp;&nbsp;&nbsp;&nbsp;"...Bili su mogući vojni aspekti Hauartovog otkrića. To si mi davno rekao."
<BR>&nbsp;&nbsp;&nbsp;&nbsp;&nbsp;"Ubrzo sam shvatio da će naš položaj postati prilično škakljiv, a tako je i bilo. Sve dok nismo dobili jasan odgovor od Halejeve komete, većina ljudi je verovala da je čitava stvar vojnog karaktera. Zamisli sebe kao čoveka iz obaveštajne službe u takvoj klimi mišljenja, masteru. Šta bi ti učinio da umočiš prst u pitu?"
<BR>&nbsp;&nbsp;&nbsp;&nbsp;&nbsp;"Malo bih uzbunio stvari, čini mi se."
<BR>&nbsp;&nbsp;&nbsp;&nbsp;&nbsp;"Kao što jastreb uzbuni male ptice, očekujući da ih pohvata u vazduhu."
<BR>&nbsp;&nbsp;&nbsp;&nbsp;&nbsp;Master je otišao do kamina i dodao drva na vatru.
<BR>&nbsp;&nbsp;&nbsp;&nbsp;&nbsp;"Mislim da hoćeš da kažeš da uklanjanje Hauarta na neki srazmerno neupadljiv način, kakav je saobraćajni udes, na primer, ne bi uzbunilo stvari, ne bar dovoljno."
<BR>&nbsp;&nbsp;&nbsp;&nbsp;&nbsp;"Ubiti Hauarta u saobraćajnom udesu bilo bi gotovo besmisleno. Zbog toga mu se ništa i nije desilo sve dok ja nisam stigao. Bitna stvar bila je dovesti mene u vezu sa čitavom rabotom, i to bučno i javno, preko medija."
<BR>&nbsp;&nbsp;&nbsp;&nbsp;&nbsp;"Zbog toga je to izvedeno u kapeli, odmah ispred nosa one statue. Hoćeš li to da kažeš?"
<BR>&nbsp;&nbsp;&nbsp;&nbsp;&nbsp;"Frensis Margaret je to govorila od samog početka."
<BR>&nbsp;&nbsp;&nbsp;&nbsp;&nbsp;"Pametna cura, nema šta", zabrunda master, sipajući pivo iz velikog krčaga u dve čaše.
<BR>&nbsp;&nbsp;&nbsp;&nbsp;&nbsp;"Znaš, masteru, nikad mi nisu vraćeni oni diskovi - oni iz Berklijeve banke. Islednik ih je preuzeo uz ovlašćenje koje sam mu dao."
<BR>&nbsp;&nbsp;&nbsp;&nbsp;&nbsp;"Da li sada sugerišeš da je i islednik umešan?"
<BR>&nbsp;&nbsp;&nbsp;&nbsp;&nbsp;"Sumnjam. Hteo sam da kažem da mislim da su ti diskovi, kada su jednom izašli iz Berklijeve banke postali predmet jagme. Neko ih se dokopao."
<BR>&nbsp;&nbsp;&nbsp;&nbsp;&nbsp;"Onaj advokat. Kako mu beše ime?"
<BR>&nbsp;&nbsp;&nbsp;&nbsp;&nbsp;"Šerburn? Ne verujem."
<BR>&nbsp;&nbsp;&nbsp;&nbsp;&nbsp;"Ljudi koje on predstavlja?"
<BR>&nbsp;&nbsp;&nbsp;&nbsp;&nbsp;"Savet za istraživanja? Sumnjam u to, takođe."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Rekli bi mi. Ako ni zbog čega drugog ono da postignu malu pobedu. Neko je obmanuo i islednika i Savet za istraživanja. Čak i onda kada su meni neke stvari postajale jasnije. Razlog zbog kogaga sam bezmalo uveren da oni nisu umešani u to leži u činjenici da je Šerburn gotovo obezbedio ključ razrešenja svega ovoga. Njegovo propitivanje zamalo nije celu rabotu iznelo na videlo."
<BR>&nbsp;&nbsp;&nbsp;&nbsp;&nbsp;"To je poslednja stvar koja bi mi pala na pamet."
<BR>&nbsp;&nbsp;&nbsp;&nbsp;&nbsp;"Ali tako je bilo. Sećaš li se kad smo se nas dvojica onog popodneva vratili iz Gildhola?"
<BR>&nbsp;&nbsp;&nbsp;&nbsp;&nbsp;"Posle tvog sukoba sa Šerburnom?"
<BR>&nbsp;&nbsp;&nbsp;&nbsp;&nbsp;"Da, posle mog sukoba sa Šerburnom. Bio san tako ljut da nisam mogao trezveno da razmišljam. Ali ti si to mogao da shvatiš, masteru, kao i Federstoun i narednik Atkinson."
<BR>&nbsp;&nbsp;&nbsp;&nbsp;&nbsp;"Šta da shvatim?"
<BR>&nbsp;&nbsp;&nbsp;&nbsp;&nbsp;"Da shvatiš da treba samo da odemo u kapelu."
<BR>&nbsp;&nbsp;&nbsp;&nbsp;&nbsp;"Ne uspevam da sledim tvoje misli", progunđao je master.
<BR>&nbsp;&nbsp;&nbsp;&nbsp;&nbsp;"Dovoljno bi bilo da smo proverili da li orgulje imaju vremenski prekidač."
<BR>&nbsp;&nbsp;&nbsp;&nbsp;&nbsp;"Sećam se da si u sudnici isticao da je morao da postoji vremenski prekidač jer niko nije spomenuo isključivanje orgulja. Pa ipak, bile su isključene."
<BR>&nbsp;&nbsp;&nbsp;&nbsp;&nbsp;"Naravno da su bile isključene. Uz sve ono muvanje oko Hauartovog tela neko od nas mora da je zakačio dirke - slučajno ako ne namerno. Pa ipak, orgulje nisu dale glasa od sebe - po prestanku onog zavijajućeg tona, kako ga je opisao gospodin Kent, ostale su neme."
<BR>&nbsp;&nbsp;&nbsp;&nbsp;&nbsp;Master je otpio dug gutljaj piva iz svoje čaše, a potom je rekao glasom koji je odavao zbunjenost.
<BR>&nbsp;&nbsp;&nbsp;&nbsp;&nbsp;"Sledim iznošenje dokaza, ali ne nazirem zaključak."
<BR>&nbsp;&nbsp;&nbsp;&nbsp;&nbsp;Isak Njutn je pogledao mastera pravo u oči.
<BR>&nbsp;&nbsp;&nbsp;&nbsp;&nbsp;"Pretpostavimo da nismo, kao što sam siguran da bi bio slučaj, pronašli vremenski prekidač. Do kakvog bi te to zaključka dovelo, masteru?"
<BR>&nbsp;&nbsp;&nbsp;&nbsp;&nbsp;Iako je masterov amour propre kao pripovedača i dramskog pisca sada bio izazvan, najbolje što je mogao da smisli bilo je:
<BR>&nbsp;&nbsp;&nbsp;&nbsp;&nbsp;"Zaključio bih da je neko ko ne pripada dekanovoj stranci ugasio orgulje. Nameravaš, bez sumnje, da mi kažeš da je to bio ubica. Vidim ti to u oku. Ali zbog čega?"
<BR>&nbsp;&nbsp;&nbsp;&nbsp;&nbsp;"Da su orgulje brujale naša pažnja bi bila skrenuta s Hauartovog tela na njih. Tada bismo otkrili klin među dirkama koji je proizveo onaj zvuk sličan zavijanju. Vidiš, masteru, ubica je morao da da vremena materijalu od koga je klin bio napravljen da ispari. Bila je hladna noć pozne jeseni, a gospodin Kent i dekan brzo su doveli policiju, brže no što je ubica verovatno očekivao."
<BR>&nbsp;&nbsp;&nbsp;&nbsp;&nbsp;"Još mi nije jasno zbog čega bi otkrivanja ili neotkrivanje klina bilo značajno", reče master prazneći čašu.
<BR>&nbsp;&nbsp;&nbsp;&nbsp;&nbsp;"Zbog toga što bi to uklonilo veo tajanstvenosti. Islednik bi teško mogao da izbegne da ne podigne optužnicu za ubistvo. Policija bi imala jasan cilj kome bi stremila, a veza sa mnom bila bi zanemarena - imao sam savršen alibi, sećaš se. I ne bi prošlo mnogo vremena pre no što bi svi počeli da se pitaju ko je ta osoba koja zna bolje da rukuje orguljama u mraku od samog orguljaša. Taj čovek mora da je čekao tamo. Nije to bila prijatna situacija, s mesečinom koja bi s vremena na vreme zatreperila kroz prozore predvorja kapele. Svi smo, pa čak i policija, imali neobično sablasno osećanje."
<BR>&nbsp;&nbsp;&nbsp;&nbsp;&nbsp;"Kada si dokonao sve to?" upita sad master grobnim glasom iz dubine svoje prostrane stolice boje šljive.
<BR>&nbsp;&nbsp;&nbsp;&nbsp;&nbsp;"Onog trenutka kada sam video sedokosog prijaška s vunenom kapom. Imala je veliku kićanku na vrhu."
<BR>&nbsp;&nbsp;&nbsp;&nbsp;&nbsp;"Pusti sad kićanku. Objasni zbog čega?"
<BR>&nbsp;&nbsp;&nbsp;&nbsp;&nbsp;"Čekao nas je, on, kićanka i sve ostalo."
<BR>&nbsp;&nbsp;&nbsp;&nbsp;&nbsp;"U Bejkerovoj kolibi?"
<BR>&nbsp;&nbsp;&nbsp;&nbsp;&nbsp;"Da, ušli smo pravo u nju. Uspeo sam da ubedim Fransis Margaret da smo slučajno otkriveni, ali..."
<BR>&nbsp;&nbsp;&nbsp;&nbsp;&nbsp;"Ali ti ne veruješ u slučajnosti..."
<BR>&nbsp;&nbsp;&nbsp;&nbsp;&nbsp;"Osim u dramama, masteru."
<BR>&nbsp;&nbsp;&nbsp;&nbsp;&nbsp;"Šta se potom dogodilo?"
<BR>&nbsp;&nbsp;&nbsp;&nbsp;&nbsp;"Srećom po nas, čoveka s vunenom kapom ubio je grom, kao što sam ti ranije rekao. Neobična stvar bila je u tome što se kićanki ništa nije dogodilo."
<BR>&nbsp;&nbsp;&nbsp;&nbsp;&nbsp;Master se duboko zavalio u stolicu šljivine boje, zapanjen. Posle dužeg vremena uspeo je da sastavi vilice uz čujan škljocaj i, glasom koji je brzo narastao do krešenda, rekao:
<BR>&nbsp;&nbsp;&nbsp;&nbsp;&nbsp;"Grom! Ne misliš valjda da sam budala!"
<BR>&nbsp;&nbsp;&nbsp;&nbsp;&nbsp;"Budala ili ne, to je ono što će ti i policija reći."
<BR>&nbsp;&nbsp;&nbsp;&nbsp;&nbsp;"A šta bi mi ti rekao?"
<BR>&nbsp;&nbsp;&nbsp;&nbsp;&nbsp;"Ništa što bi imalo nekog smisla, bojim se; osim da sam, kada sam se vratio u Kembridž, bacio pogled na orgulje."
<BR>&nbsp;&nbsp;&nbsp;&nbsp;&nbsp;"I šta si otkrio?"
<BR>&nbsp;&nbsp;&nbsp;&nbsp;&nbsp;"Kao što možeš da očakuješ, sada su imale vremenski prekidač. Prekidač je, rekao bih, bio ugrađen nedavno, tek nešto ranije. Tada sam se setio da je Bejker bio krajnje spreman da naglasi kako su se ljudi rojili oko orgulja."
<BR>&nbsp;&nbsp;&nbsp;&nbsp;&nbsp;"Ali on je izneo sumnje da je dirka bila zaklinčena."
<BR>&nbsp;&nbsp;&nbsp;&nbsp;&nbsp;"Tek kada mu je moralo postati jasno u kom pravcu idu moje sumnje. U stvari, on je to tako dobro izveo da u to vreme nisam ništa posumnjao..."
<BR>&nbsp;&nbsp;&nbsp;&nbsp;&nbsp;"Ni ja", grmnu master, "ni najmamje. Tada je pričao da je imao teškoća sa pedalama, zar ne? Rekao je da bi trebalo zameniti velike cevi. Na koji je način, prema tvom mišljenju, Hauart ubijen?"
<BR>&nbsp;&nbsp;&nbsp;&nbsp;&nbsp;"Nagađam da je nešto progutao, možda neko piće."
<BR>&nbsp;&nbsp;&nbsp;&nbsp;&nbsp;"Nešto što je proizvelo puno adrenalina", klimnuo je master, dodavši, "nije bilo proviše teško obmanuti lokalni istražni sud, pogotovu ako su sudski veštaci stajali iza toga. Jednom sam napisao dramu o tome."
<BR>&nbsp;&nbsp;&nbsp;&nbsp;&nbsp;"Nećeš da telefoniraš biskupu?"
<BR>&nbsp;&nbsp;&nbsp;&nbsp;&nbsp;"Ne sad odmah", reče master zavrtevši glavom. "Još piva?"
<BR>&nbsp;&nbsp;&nbsp;&nbsp;&nbsp;"Hvala ti."
<BR>&nbsp;&nbsp;&nbsp;&nbsp;&nbsp;"Ne vidim da bi Bejker mogao da ima bilo šta s popodnevnim događajem", produžio je master ustajući iz stolice i prilazeći stolu na kojem se nalazilo pivo u velikom krčagu.
<BR>&nbsp;&nbsp;&nbsp;&nbsp;&nbsp;"Vrlo verovatno da nema", složio se Isak Njutn, došavši do stola da uzme svoje pivo. "Nije samo jedan jastreb na ovom svetu. Moja tragična greška u ovom slučaju bila je u tome što se pakazalo da je ptica za koju sam mislio da je vrabac u stvari kobac. Ali pre no što ti kažem nešto više o tome, želim da ti saopštim gde se tačno nalazimo s projektom Halejeve komete."
<BR>&nbsp;&nbsp;&nbsp;&nbsp;&nbsp;"Nemoj mi reći da još nekog keca imaš u rukavu?"
<BR>&nbsp;&nbsp;&nbsp;&nbsp;&nbsp;"Duboko u rukavu, moram reći. Vidiš, masteru, izvodio sam svoje šare poput drozda na tlu. Mažda sam upravo u tome pogrešio", priznade Isak Njutn. "Bitna činjenica u vezi s emitovanjem prema Halejevoj kometi", nastavio je, "u tome je što niko osim nas nije očekivao da ćemo biti u stanju da uspostavimo vezu."
<BR>&nbsp;&nbsp;&nbsp;&nbsp;&nbsp;"Zašto da ne?" upita master kada se vratio u stolicu.
<BR>&nbsp;&nbsp;&nbsp;&nbsp;&nbsp;"Zato što kometa neće da odgovara, sem na naš pozivni signal."
<BR>&nbsp;&nbsp;&nbsp;&nbsp;&nbsp;"Zbog čega drugi ne upotrebe vaš pozivni signal? Upućen sam u tu vrstu stvari. Reflektor zove, reflektor zove", otpevao je master, ponovo u svom uobičajenom vedrom raspoloženju.
<BR>&nbsp;&nbsp;&nbsp;&nbsp;&nbsp;"Čini se da smo sve vreme ovih dana imali satelite iznad glave, što znači da je masa ljudi pokušavala da dešifruje naš pozivni signal. Ali to je u suštini nemoguće, jer se on sve vreme menjao."
<BR>&nbsp;&nbsp;&nbsp;&nbsp;&nbsp;"Po kojoj ste magičnoj formuli uspeli u tome?"
<BR>&nbsp;&nbsp;&nbsp;&nbsp;&nbsp;"Pa - to je izvanredan deo priče - zaista na kometin vlastiti predlog. Upinjali smo se iz sve snage, naravno, da dešifrujemo poruku koju primamo. Uglavnom nismo bili naročito uspešni. Ali smo uspeli u ovoj raboti s pozivnim signalom, verovatno zbog toga što smo i sami imali istu vrstu ideje."
<BR>&nbsp;&nbsp;&nbsp;&nbsp;&nbsp;"Dakle, stvarno imate dvosmernu vezu s njom?"
<BR>&nbsp;&nbsp;&nbsp;&nbsp;&nbsp;"U ograničenoj meri, da."
<BR>&nbsp;&nbsp;&nbsp;&nbsp;&nbsp;Master je glasno zviznuo, a onda zagrmeo:
<BR>&nbsp;&nbsp;&nbsp;&nbsp;&nbsp;"Nije čudo što su se golubarnici uzbunili malo više nego obično."
<BR>&nbsp;&nbsp;&nbsp;&nbsp;&nbsp;"Sumnjam da iko može unapred da odgonetne kako će se naš pozivni signal menjati iz dana u dan", nastavio je Isak Njutn. "To pomalo liči na jednokratnu upotrebu lozinke, s tim što je naš rad sav u brojevima koji se ne prevode u reči."
<BR>&nbsp;&nbsp;&nbsp;&nbsp;&nbsp;"Jednokratna upotreba lozinke tako mi boga! Trebalo je da pomislim da će se galubarnici uznemiriti zbog zastrašujućeg jastreba koji krstari na tamnom nebu. Pa, kometa bi mogla da vam saopštava najubitačnije informacije. Znaš, u prirodi je vlade da veruje u najgore. Može se čak reći da je razmišljanje o najgorem prvorazredan posao vlade. Bog zna šta se razmenjuje između Halejeve komete i njenog Odbora. Jaooj!" uzviknuo je master, uvlačeći vazduh što je proizvelo zviždukav zvuk.
<BR>&nbsp;&nbsp;&nbsp;&nbsp;&nbsp;"Jedini način da uzađeš na kraj s jednokratno upotrebljivom lozinkom jeste da je ukradeš", reče Isak Njutn.
<BR>&nbsp;&nbsp;&nbsp;&nbsp;&nbsp;Master je kratko razmišljao o tome. Onda je mrko pogledao prema tavanici, još jednom škljocnuo vilicama, ustao iz svoje stolice šljivine boje i neko vreme koračao tamo-amo pre nego što je rekao:
<BR>&nbsp;&nbsp;&nbsp;&nbsp;&nbsp;"Treba li da razumem da ako neko prodre u tu tvoju kontrolnu sobu, postoji mogućnost da jednokratno upotrebljiva lozinka bude ukradena?"
<BR>&nbsp;&nbsp;&nbsp;&nbsp;&nbsp;"Ispravno si razumeo, masteru. Takođe treba da razumeš da je popodnevna eksplozija bombe izazvala veliko odvraćanje pažnje da bi nekom pružila upravo takvu priliku. Odmah pošto si ti otišao u bolnicu, krenuo sam do kontrolne sobe. Nedostajala su dva kritična diska. No, srećom, strujna kola za brisanje učinila su ih beskorisnim."
<BR>&nbsp;&nbsp;&nbsp;&nbsp;&nbsp;"Strujna kola za brisanje?" upita master.
<BR>&nbsp;&nbsp;&nbsp;&nbsp;&nbsp;"Jedno sredstvo slično uputstvu za brisanje uskladištenog materijala u kompjuteru. Ukoliko bilo ko pokuša da zaključi operaciju ili da ukloni vitalnu informaciju na bilo kakav, osim na ispravan način, uputstvo za brisanje podataka u skladištu automatski stupa u dejstvo i o tome ostaje zabeleška. Pogledao sam zabeleške čim sam ušao u kontrolnu sobu", objasnio je Isak Njutn.
<BR>&nbsp;&nbsp;&nbsp;&nbsp;&nbsp;"Ti si dakle, potpuno siguran da je neko skovao zaveru?"
<BR>&nbsp;&nbsp;&nbsp;&nbsp;&nbsp;"Više nego zaveru. Kao što maločas rekoh, dva diska su nestala."
<BR>&nbsp;&nbsp;&nbsp;&nbsp;&nbsp;"Premda će biti beskorisna onom koji ih je uzeo, pa ma ko to bio", nastojao je master da stvar istera do kraja.
<BR>&nbsp;&nbsp;&nbsp;&nbsp;&nbsp;"Tako je", klimnu Isak Njutn.
<BR>&nbsp;&nbsp;&nbsp;&nbsp;&nbsp;"Ko je to mogao da učini?"
<BR>&nbsp;&nbsp;&nbsp;&nbsp;&nbsp;"Očigledno neko ko poznaje Laborafioriju. Neko sa strane ne bi znao gde da traži niti odakle da počne. No, to nije mogao biti niko ko je neposredno uključen u projekt s Halejevom kometom."
<BR>&nbsp;&nbsp;&nbsp;&nbsp;&nbsp;"Jer taj ne bi aktivirao tvoja strujna kola za brisanje", master je zamišljeno klimnuo glavom, dodavši, "no tome je, u svakom slučaju, bila potrebna moćna podrška spolja. Da bi se organizovalo postavljanje bombe, hoću da kažem."
<BR>&nbsp;&nbsp;&nbsp;&nbsp;&nbsp;"Tako je", složio se Isak Njutn. U glasu mu se osećao nemir.
<BR>&nbsp;&nbsp;&nbsp;&nbsp;&nbsp;"Vrlo gadno."
<BR>&nbsp;&nbsp;&nbsp;&nbsp;&nbsp;"Ono što stvar čini još gadnijom jeste činjenica da se onaj policajac našao na mom pragu pre no što si mogao da izgovoriš Džek Robinson."
<BR>&nbsp;&nbsp;&nbsp;&nbsp;&nbsp;"Koji policajac?"
<BR>&nbsp;&nbsp;&nbsp;&nbsp;&nbsp;"Grant, inspektor, s kojim smo i ranije imali posla."
<BR>&nbsp;&nbsp;&nbsp;&nbsp;&nbsp;"Da li je nešto posumnjao?" promrmlja master.
<BR>&nbsp;&nbsp;&nbsp;&nbsp;&nbsp;"Uvek izgleda kao da pokušava da otkrije šta to radimo. Ponaša se više kao agent obaveštajne službe nego kao policijski službenik."
<BR>&nbsp;&nbsp;&nbsp;&nbsp;&nbsp;"Što je možda i istina", zabrunda master.
<BR>&nbsp;&nbsp;&nbsp;&nbsp;&nbsp;"Zbog čega je i ideja Frensis Margaret da treba postaviti vojnu stražu oko opreme dobra ideja", primetio je Isak Njutn.
<BR>&nbsp;&nbsp;&nbsp;&nbsp;&nbsp;"Ukoliko nisam sasvim izlapeo, još ovog jutra govorio si mi kako vojska ima samo pojmovnu vrednost."
<BR>&nbsp;&nbsp;&nbsp;&nbsp;&nbsp;"Još jedna od mojih grešaka, masteru."
<BR>&nbsp;&nbsp;&nbsp;&nbsp;&nbsp;"Za kaznu, reci mi ko bi prema tvom mišljenju mogao da bude izdajnik u vašim redovima."
<BR>&nbsp;&nbsp;&nbsp;&nbsp;&nbsp;Isak Njutn je dugo razmišljao pre no što je odgovorio:
<BR>&nbsp;&nbsp;&nbsp;&nbsp;&nbsp;"Ako baš moraš da znaš, to je Bolton."
<BR>&nbsp;&nbsp;&nbsp;&nbsp;&nbsp;Master se takođe dobrano zamislio pre nego što je reagovao na ovo otkriće. A onda je uputio pitanje namerno zvaničnim tonom:
<BR>&nbsp;&nbsp;&nbsp;&nbsp;&nbsp;"Zašto Bolton? Zašto ne Federstoun? Kada smo stigli, činilo se da se već dugo smucao tamo."
<BR>&nbsp;&nbsp;&nbsp;&nbsp;&nbsp;"Federstoun nikada nije bio u samoj Laboratoriji izuzev sa mnom. U stvari, češće sam ja odlazio kod njega nego on kod mene."
<BR>&nbsp;&nbsp;&nbsp;&nbsp;&nbsp;"Ali se veoma brzo obreo tamo."
<BR>&nbsp;&nbsp;&nbsp;&nbsp;&nbsp;"Ne možeš a da ne čuješ eksploziju tih razmera iz Veterinarskog fakulteta. Mora da su je odmah čuli, a trebalo im je najviše pet minuta da stignu na lice mesta."
<BR>&nbsp;&nbsp;&nbsp;&nbsp;&nbsp;"Izgledalo je da je Bolton povređen."
<BR>&nbsp;&nbsp;&nbsp;&nbsp;&nbsp;"Aka je i bio, bolnica o tome ne zna mnogo. U izveštaju stoji da je prošao samo s ogrebotinama i šokom. Ne naročito ozbiljno za čoveka koji je onako ječao."
<BR>&nbsp;&nbsp;&nbsp;&nbsp;&nbsp;"Čemu je onda služilo sve ono ječanje i stenjanje?"
<BR>&nbsp;&nbsp;&nbsp;&nbsp;&nbsp;"Služilo je ćebetu kojim je bio pokriven. Bilo je prilično debelo. Sećaš li se?"
<BR>&nbsp;&nbsp;&nbsp;&nbsp;&nbsp;"Ti, dakle, misliš da su se nestali diskovi nalazili ispod ćebeta", promrmlja master dok je ispijao pivo.
<BR>&nbsp;&nbsp;&nbsp;&nbsp;&nbsp;"Da, no on je preterao sa stenjanjem i ječanjem. Od prvog trenutka kad sam stigao u Kembridž, Bolton je ulazio i izlazio iz Laboratorije i to uvek nenajavljen. Posedovao je izvesnu dozu genijalnosti za uvlačenje i izvlačenje."
<BR>&nbsp;&nbsp;&nbsp;&nbsp;&nbsp;"Ali ti si iznajmio kuću od njega, ako se dobro sećam?"
<BR>&nbsp;&nbsp;&nbsp;&nbsp;&nbsp;"Delimično zbog toga što mi je bio potreban nekakav smeštaj - on je to morao znati - a delom iz radoznalosti."
<BR>&nbsp;&nbsp;&nbsp;&nbsp;&nbsp;"Radoznalost ubija mačku."
<BR>&nbsp;&nbsp;&nbsp;&nbsp;&nbsp;"Nemaj tako, masteru!" Isak Njutn je gotovo povikao. "Ja sam samo previše svestan toga. Vidiš, otkrio sam u toj kući prisluškivač, a ipak čoveka nisam uzeo ozbiljno. Čak ni u poslednjih nekoliko dana kada se smucao po laboratoriji pakušavajući da okači postere."
<BR>&nbsp;&nbsp;&nbsp;&nbsp;&nbsp;"Kakve postere?"
<BR>&nbsp;&nbsp;&nbsp;&nbsp;&nbsp;"Sa smešnom reklamom za jadan kafe koji je, navodno, kupio, u mestu zvanom Ragamafin."
<BR>&nbsp;&nbsp;&nbsp;&nbsp;&nbsp;"Znam to mesto."
<BR>&nbsp;&nbsp;&nbsp;&nbsp;&nbsp;"Uz to, Bolton je uvek negde žurio, izbivajući najčešće iz Kembridža. Skabi će ti potvrditi da se nikad ne nalazi tamo gde bi trebalo da bude."
<BR>&nbsp;&nbsp;&nbsp;&nbsp;&nbsp;"Nevolja je u tome šta sve ovo liči na sticaj okolnosti."
<BR>&nbsp;&nbsp;&nbsp;&nbsp;&nbsp;"Jedna od onih smrti nije sticaj okolnosti, masteru."
<BR>&nbsp;&nbsp;&nbsp;&nbsp;&nbsp;"Koja to?"
<BR>&nbsp;&nbsp;&nbsp;&nbsp;&nbsp;"Reč je o mladom članu osoblja, po imenu Mak Kleland. On je bio na dužnosti u vreme eksplozije."
<BR>&nbsp;&nbsp;&nbsp;&nbsp;&nbsp;"Gde na dužnosti?"
<BR>&nbsp;&nbsp;&nbsp;&nbsp;&nbsp;"U kontrolnoj sobi."
<BR>&nbsp;&nbsp;&nbsp;&nbsp;&nbsp;"Ali kontrolna soba je u zadnjem delu zgrade, na najvećoj mogućoj udaljenosti od mesta eksplozije. Zbog čega bi Mak Kleland napuštao prostoriju?"
<BR>&nbsp;&nbsp;&nbsp;&nbsp;&nbsp;"Sumnjam da je to učinio", dobaci Isak Njutn.
<BR>&nbsp;&nbsp;&nbsp;&nbsp;&nbsp;Master je zastao na pola gutljaja, zatim je obrisao usta salvetom i prozborio dubokim glasom:
<BR>&nbsp;&nbsp;&nbsp;&nbsp;&nbsp;"Pokušavaš li da mi kažeš da je i taj Mak Kleland ubijen? Smišljeno, sa ciljem da se neko domogne diskova?"
<BR>&nbsp;&nbsp;&nbsp;&nbsp;&nbsp;"Očekujem da će pažljiva autopsija Mak Klelandovag tela pokazati da nije umro od posledica eksplozije."
<BR>&nbsp;&nbsp;&nbsp;&nbsp;&nbsp;"Što će reći isto."
<BR>&nbsp;&nbsp;&nbsp;&nbsp;&nbsp;"Problem je u tome što ne znam da li da zahtevam pažljivu autopsiju. Ako to učinim moraću, takođe, mnogo toga da objašnjavam, više no što mi se čini da želim da objasnim, jer od toga ne vidim neku naročitu korist. To ne može vratiti Mak Klelanda u život."
<BR>&nbsp;&nbsp;&nbsp;&nbsp;&nbsp;"Na policiji je da to odluči. Nema potrebe da im ti govoriš šta treba da rade."
<BR>&nbsp;&nbsp;&nbsp;&nbsp;&nbsp;"Tako se i meni čini."
<BR>&nbsp;&nbsp;&nbsp;&nbsp;&nbsp;"Šta misliš, koliko dugo će biti potrebni stražari?"
<BR>&nbsp;&nbsp;&nbsp;&nbsp;&nbsp;"Onoliko koliko je Odboru Halejeve kamete potrebno da se preusmeri."
<BR>&nbsp;&nbsp;&nbsp;&nbsp;&nbsp;Master se namrgodio, duboko udahnuo i vrteći glavom rekao:
<BR>&nbsp;&nbsp;&nbsp;&nbsp;&nbsp;"Srećom to ne može trajati dugo. Vidiš, manje ili više stalno prisustvo vojske na Univerzitetu izazvaće mnogobrojna pitanja: među studentima, u Ridžent-Hausu. Ljudi će početi da pričaju da za takve aktivnosti Univerzitet nije propisno mesto. Ne kažem da se slažem s takvim osećanjima ali, poznajući stvari, znam da će se baš tako govoriti."
<BR>&nbsp;&nbsp;&nbsp;&nbsp;&nbsp;"Pretpostavljam da je tako", odgovori Isak Njutn umorno.
<BR>&nbsp;&nbsp;&nbsp;&nbsp;&nbsp;Zavladao je muk i dvojica ljudi se prepustiše osluškivanju pucketanja vatre. Isak Njutn je iznenada osetio strahovitu žeđ. Taman je hteo da podigne svoju čašu kada master odjednom viknu uzrujanim glasom:
<BR>&nbsp;&nbsp;&nbsp;&nbsp;&nbsp;"Ali ako je sve obrisano, ako su tvoji diskovi nestali, šta ćemo dalje? Stvar je završena!"
<BR>&nbsp;&nbsp;&nbsp;&nbsp;&nbsp;"Ne, masteru, moje greške su bile psihološke, ali ne i tehničke prirode. Odavno sam naučio da čuvam kopije stvari tamo gde ih ljudi nikada neće tražiti. Čim se pojavi straža, moći ćemo da se vratimo poslu, u roku od par sati."
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
