<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Neki čovek pedesetih godina upade u kancelariju Isaka Njutna kao da imitira ptičji let.
<BR>&nbsp;&nbsp;&nbsp;&nbsp;&nbsp;"Bolton iz geostrofike", reče on. "Izvinite što ulazim kroz pogrešna vrata, ali od Vaše sekretarice, gospođe Granter, podilazi me jeza. Da sam na Vašem mestu, smesta bih je se oslobodio."
<BR>&nbsp;&nbsp;&nbsp;&nbsp;&nbsp;"Zar stvarno?" odvrati Isak Njutn pošto su se rukovali.
<BR>&nbsp;&nbsp;&nbsp;&nbsp;&nbsp;"Nevolja je u tome što ovo Odeljenje nije imalo odgovarajućeg glavešinu već više od godinu dana. Kada su mačke odsutne, miševi kolo vode. Prava je sreća što ste uspeli tako brzo da dođete. Pre no što smo Vama ponudili ovo mesto, dosta dugo smo birali."
<BR>&nbsp;&nbsp;&nbsp;&nbsp;&nbsp;Shvativši da je Bolton bio član izborne kamisije, Isak Njutn upita:
<BR>&nbsp;&nbsp;&nbsp;&nbsp;&nbsp;"Da li bi bilo neprikladno ako bih se Vama zahvalio na ovom poslu?"
<BR>&nbsp;&nbsp;&nbsp;&nbsp;&nbsp;"Iskreno govoreći, mislim da ste bili malo ćaknuti kada ste ga prihvatili. Ja to ne bih učinio. Razume se, upoznat sam s ovdašnjim problemima. Pored toga, mi nemamo međunarodnu organizaciju u zemaljskim naukama. Snalazim se tako što imam ugovor s Kalifornijskim univerzitetom - za letnji semestar svake godine. Za nekoliko nedelja odlazim odavde. Ovog semestra trebalo je da budem slobodan, znate, ali zadržala me je administracija. Sastanak NERC-a koji je uticao na potporu geostrofizici. To je razlog zašto sam sada došao da se vidim s Vama. Da li biste želeli moju kuću?"
<BR>&nbsp;&nbsp;&nbsp;&nbsp;&nbsp;"Nisam siguran da sam spreman na takav izdatak."
<BR>&nbsp;&nbsp;&nbsp;&nbsp;&nbsp;"Oh, nisam mislio da je kupite. Hteo sam da kažem da je koristite dok sam odsutan. To je jedna sasvim lepa kućica u Adams-roudu. Stanarina bi bila minimalna. Ja, u stvari, želim da neko bude u kući, jer će u protivnom sigurno biti opljačkana. Želeo bih da to bude neko ko neće uništiti haj-faj i ostale takve stvari. Gde ste se za sada smestili?"
<BR>&nbsp;&nbsp;&nbsp;&nbsp;&nbsp;"U koledžu."
<BR>&nbsp;&nbsp;&nbsp;&nbsp;&nbsp;"To je rešenje za nekoliko dana, ali nećete moći duže tamo da opstanete. Suviše je tesno. Uzgred budi rečeno, ako budete želeli da otpustite nekoliko članova svog osoblja, ima jedna protiv koje ne bih imao ništa da je kod mene. Fantastična je. Jeste li je već videli?"
<BR>&nbsp;&nbsp;&nbsp;&nbsp;&nbsp;"Nisam još."
<BR>&nbsp;&nbsp;&nbsp;&nbsp;&nbsp;"Pa, kada je budete videli, shvatićete zašto Vam nudim kuću. Mogu li smatrati da Vas ponuda zanima?"
<BR>&nbsp;&nbsp;&nbsp;&nbsp;&nbsp;"Da, zanima me. Kolika bi bila ta, ako smem da pitam, neznatna stanarina?"
<BR>&nbsp;&nbsp;&nbsp;&nbsp;&nbsp;"Da kažemo da bi tri stotine funti mesečno bilo veoma fer. Razmišljao sam o tome da ugovore pravim na švajcarske franke. Šta mislite da će biti s frankom? Mislim, u skoroj budućnosti?"
<BR>&nbsp;&nbsp;&nbsp;&nbsp;&nbsp;"Rekao bih da je švajcarskom franku prešlo u naviku da dobro stoji, te su svi izgledi da će u tom maniru i nastaviti."
<BR>&nbsp;&nbsp;&nbsp;&nbsp;&nbsp;"I ja tako mislim. Pretpostavljam da ste platu kod EVNI-ja dobijali u francima. Ako tamo imate imetak, zadržite ga. A posebno ako imate račun u banci."
<BR>&nbsp;&nbsp;&nbsp;&nbsp;&nbsp;"Dok ste ovde, da li biste hteli da me uputite u neke vidove procedure", reče Isak Njutn, nadajući se da će uspeti da skrene razgovor u drugom pravcu.
<BR>&nbsp;&nbsp;&nbsp;&nbsp;&nbsp;"Procedure na univerzitetu?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Sve imate u Statutima i odredbama. Svi ih se pridržavaju. Ako ih se ne pridržavate, lako ćete se uvaliti u nevolju."
<BR>&nbsp;&nbsp;&nbsp;&nbsp;&nbsp;"Da li ću tamo pronaći i Mekfarlanov odbor?"
<BR>&nbsp;&nbsp;&nbsp;&nbsp;&nbsp;"Oh, razume se da ne."
<BR>&nbsp;&nbsp;&nbsp;&nbsp;&nbsp;"Šta je to Mekfarlanov odbor?"
<BR>&nbsp;&nbsp;&nbsp;&nbsp;&nbsp;"Gubljenje vremena. Hvala bogu što nisam u njemu. Nekome je palo na pamet da ujedini Fakultet za fiziku i hemiju sa Tehničkim fakultetom. Cilj je bio da se uštedi novac koji odlazi na dupliranje, ali ovako ga samo još više rasipaju. U svakom slučaju, pronose se glasovi da je Mekfarlan, on je predsedavajući, umro pre šest meseci, a da Univerzitet to još nije primetio. Vidite, Odboru će biti potreban njegov potpis, ako razgovori ikada uđu u fazu sastavljanja izveštaja, tako da moraju imati spreman leš bez obzira na to da li im se to dopada ili ne. Ako i sastave izveštaj, neće biti nikakve šanse. Savet će ga odbiti, razume se, makar i ja sam glasao za njega. Neko bi trebalo nešto da učini u vezi s tim tehničarima. Dole u gradu imaju opremu koja bi magla da uništi pola Ulice Trampington, ako ikada podivlja."
<BR>&nbsp;&nbsp;&nbsp;&nbsp;&nbsp;"Rekli ste da biste zamenili moju sekretaricu - da je Vaša sekretarica. Kako biste to izveli?"
<BR>&nbsp;&nbsp;&nbsp;&nbsp;&nbsp;"Kako bih to izveo? Šutnuo bih je, razume se, pravo u bazu."
<BR>&nbsp;&nbsp;&nbsp;&nbsp;&nbsp;"Tada bih, pretpostavljam, mogao da objavim oglas za taj posao."
<BR>&nbsp;&nbsp;&nbsp;&nbsp;&nbsp;"Ne, morali biste da iz baze uzmete nekog drugog. Kako jedan uđe tako drugi izađe; ili: kako jedan izađe tako drugi uđe - kako više volite."
<BR>&nbsp;&nbsp;&nbsp;&nbsp;&nbsp;"Hoćete da kažete da ne mogu sam da izaberem sopstvenu sekretaricu? Da li se Vi to šalite?"
<BR>&nbsp;&nbsp;&nbsp;&nbsp;&nbsp;Nagoveštaj siktanja u glasu Isaka Njutna nije ostavio nikakav utisak na profesora geostrofike.
<BR>&nbsp;&nbsp;&nbsp;&nbsp;&nbsp;"Tako funkcioniše kembridžski sistem", Bolton reče bezbrižno. "Izaberete neku, a ako Vam ne odgovara jednostavno je šutnete nazad u bazu. Onda probate neku drugu. I tako dalje, ad. inf. U stvari, postoji način da to uradite - da je zaposlite po ugovoru za istraživanja. Ja tako radim, sem što sam ja NERC a Vi ćete biti CERC. Ali pravila su, verovatno, ista. A što se tiče kuće, možemo li smatrati da je to sređeno? Nameravao sam da Vas pozovem na proslavu u Koledžu, ali u to vreme ću biti na odmoru."
<BR>&nbsp;&nbsp;&nbsp;&nbsp;&nbsp;"Možda bih mogao da pogledam kuću?"
<BR>&nbsp;&nbsp;&nbsp;&nbsp;&nbsp;"Ima nekoliko stvari na koje treba da obratite pažnju - jedna je mačka. Oh, ako se dogodi da dugo bude sušno vreme, te začujete pucketanje, ne brinite. Uobičajeno je za taj deo Kembridža da se temelji pomeraju. Pa, hajdemo. Uz put možemo popiti kafu kod Ragamafina."
<BR>&nbsp;&nbsp;&nbsp;&nbsp;&nbsp;"Sada?"
<BR>&nbsp;&nbsp;&nbsp;&nbsp;&nbsp;"Da, sada", odvrati Bolton, energično se pokrenuvši kao da će se ponovo pretvoriti u pticu.
<BR>&nbsp;&nbsp;&nbsp;&nbsp;&nbsp;Isak Njutn pritisnu zvonce. Kada je Aždaja ušla, on reče:
<BR>&nbsp;&nbsp;&nbsp;&nbsp;&nbsp;"Ah, gospođo Ganter, biću ex officio otprilike jedan sat."
<BR>&nbsp;&nbsp;&nbsp;&nbsp;&nbsp;Zatim pruži Aždaji parče papira na kome je napisao ime i jedan telefonski broj u Ženevi.
<BR>&nbsp;&nbsp;&nbsp;&nbsp;&nbsp;"Već sam ovog gospodina zvao pre jednog sata. Hoćete li, molim Vas, ponovo da ga nazovete i kažete mu da bih želeo da potvrdim paslednji deo našeg prethodnog razgovora, a naročito svoju poslednju rečenicu."
<BR>&nbsp;&nbsp;&nbsp;&nbsp;&nbsp;"Šta da kažem, profesore, ako me upita gde Vas može naći?"
<BR>&nbsp;&nbsp;&nbsp;&nbsp;&nbsp;"Recite mu da pokuša kod Ragamafina. Razumeće, bez brige."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
