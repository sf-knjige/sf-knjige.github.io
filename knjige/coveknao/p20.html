<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. BOG JE ELEKTRONIČAN
<P>&nbsp;&nbsp;&nbsp;&nbsp;&nbsp;Odsutnost. Pero me mazi. Crveno i sivo. Lisa me štiti. Priljubljen sam uz njeno odelo od voljke. Mi smo lopta nežnosti. Ona je krhka, ali ja sam još slabiji. Nepokretan. Posle naše telepatske osmoze živim kao u unutrašnjosti nekog jajeta. Ja više ne reagujem na spoljne nadražaje. Više ne mogu da mislim, misli klize, meke larve, i razbijaju se na površini moje svesti. Jesam li još Felis Žiar? Mogućno: bio sam, biću, ali sadašnjost više ne postoji.
<BR>&nbsp;&nbsp;&nbsp;&nbsp;&nbsp;Polumrak terminala u meni stvara složeno osećanje u kom se mešaju užas i spokojstvo. Oko mene životinjsko izobilje, ljudska plesnivost. Blede boje spuštaju se duž jednog svetlosnog zraka. Ja sam u listu jednog bakroreza i mogu se kretati još samo po dvema dimenzijama. To me plaši. Moje srce kuca kao zvono i svaki od njegovih otkucaja me trza. Lisa mi miluje teme; delići kože njene ruke, glatke i suve, lepe se za moju kosu. Moj duh kasni da posmatra taj beskrajno mali incident, jedini dokaz mog postojanja.
<BR>&nbsp;&nbsp;&nbsp;&nbsp;&nbsp;Iznenadi me glas Ordinatorov; ličio je na glas neke stujardese koji je raznosio neki zvučnik, mazan, usporen. U početku čujem pesmu reči koje on izgovara, ali jedva shvatam značenje.
<BR>&nbsp;&nbsp;&nbsp;&nbsp;&nbsp;"...danas... slučaj Žiar..."
<BR>&nbsp;&nbsp;&nbsp;&nbsp;&nbsp;Moje ime me vraća u stvarnost, ordinator traži od Baltazara N'Kime da govori i da kaže savetu, u svojstvu psihijatra, kakvi su bili rezultati prethodne ekspertize koju je on izvršio na meni, pridošlici iz jednog paralelnog univerzuma, i da da izjavu o sudbini koju je trebalo da mi odrede.
<BR>&nbsp;&nbsp;&nbsp;&nbsp;&nbsp;Savetnici sede na krokodilima kojima je rep uzdignut u obliku naslona, mirno poređani ukrug oko lakog sivog gibanja terminala Bogorodičine crkve. Ja tumačim sve gomile reči koje stižu do moje svesti pretvarajući ih zvučno: Felis Žiar, srećan gusan prethodno veštačenje, očevi kažu snop algi, paraleni svetovi, zima na remenu. Besmislenost tog skupa reči čini da grubo shvatim da se postepeno smeštam u neku neurozu i da treba da se oduprem, ali još hoću da se uklopim u stvaran svet. Odjednom izronih iz predela dubokog sna u koji sam bio utonuo i univerzum postade jasan. Prisustvujem mom suđenju. Hiljade lica tiho su okupljena ispod svoda da bi učestvovala u debati koja se otvara između savetnika i ordinatora.
<BR>&nbsp;&nbsp;&nbsp;&nbsp;&nbsp;Baltazar mi izgleda ogroman, čak i kad sedi njegov stas se nameće zboru. On odbija predlog da se vodi debata isključivo o mom slučaju i tvrdi da se slučaj Žiar odnosi na mnogo opštiji značaj. Predlaže da se o njemu slobodnije diskutuje pošto pred savetom bude podneo izveštaj o poverenom mu zadatku.
<BR>&nbsp;&nbsp;&nbsp;&nbsp;&nbsp;Kao da je on sam izvodio neko muzičko delo, on pusti da prođe vremena koliko za jedan predah i nastavi sa svojim govorom sa nešto više ozbiljnosti u glasu. Ovog puta ću možda dobiti razjašnjenja o mom slučaju. Baltazar najpre objašnjava kako sam bio uhvaćen njegovim trudom i daje tačne podatke da sam ja putnik iz jednog paralelnog univerzuma koji će zvati Zemlja I, što je pogodnije za njegov izveštaj. Moj slučaj je toliko neobičan da je zahtevao vrlo dugotrajno veštačenje. Nasuprot opštem pravilu, ja nemam dvojnika u Baltazarovom univerzumu, jer Felis Žiar te planete je mrtvorođenče. Činjenica je ova važna, jer ne dolazim u opasnost da izazovem njegovu dezintegraciju.
<BR>&nbsp;&nbsp;&nbsp;&nbsp;&nbsp;Posle izvesnog broja opaski na analizu koju je izvršio na meni, savetnik N'Kima zaključi:
<BR>&nbsp;&nbsp;&nbsp;&nbsp;&nbsp;"...podvrgnuo sam ga preosetljivosti na mirise posle niza mnogih drugih testova, te mogu vam trvditi da na našu Zemlju nije poslat u osvajačkom cilju; taj čovek je brodolomnik kog treba da velikodušno prihvatimo, kako nam nalažu jednostavni zakoni čovečanstva."
<BR>&nbsp;&nbsp;&nbsp;&nbsp;&nbsp;Jedan čovek sede kose podšišane kao četka diže se da bi se suprostavio N'Kimi; zašto li mu je potrebno da ustaje da bi govorio, dok nevidljiva pojačala podižu stupanj zvučnosti? Lice mu je izgužvano, kao da neka tanka opna od providne hartije pokriva njegovu preplanulu kožu. Njegov način izražavanja je obazriv. Svoju saglasnost sa zaključcima veštačenja izražava kratkim izrazima, ali predlaže da se podvrgnem posebnom statusu za strance, jer mu se čini preterano da uživam sve prednosti koje pružaju nova prava čoveka.
<BR>&nbsp;&nbsp;&nbsp;&nbsp;&nbsp;Baltazar se odlučno protivi tom predlogu. On, naprotiv, misli da najzad treba izglasati jedan zakon kojim se ta prava daju svim strancima koji to zažele. Naravno, posle izvesnog razdoblja posvećenog psihijatrijskim istraživanjima, raznim neophodnim analizama i čak, eventualno, stažu prilagođavanja.
<BR>&nbsp;&nbsp;&nbsp;&nbsp;&nbsp;"Slučaj je već bio razmatran, viče na sav glas sedokosi savetnik, zaključci su bili odbačeni. Nema nikakvog razloga da o tome ponovo diskutujemo. Skandal je osporavati glasanje federacija."
<BR>&nbsp;&nbsp;&nbsp;&nbsp;&nbsp;Baltazar ga spokojno gleda i podržava da slučaj Felisa Žiara ponovo pokrene problem stranaca i njihovog statusa. Ako savetnik Postdamer baš prihvati da jedna pridošlica sa paralelnih univerzuma može da slobodno stanuje na Zemlji, nikakav razlog se ne protivi da vanzemaljska bića uživaju takođe istu toleranciju. Prema tome, potrebno je pristupiti diskusiji po ovom predmetu pridajući mu opštiji značaj.
<BR>&nbsp;&nbsp;&nbsp;&nbsp;&nbsp;Postdamer se priprema da bude sarkastičan, zatim se predomišlja i smešeći se ironično, potvrdi da je beskorisno o tom diskutovati, jer će mističari uvek odbiti da među ljudska prihvate i vanzemaljska bića i da bi glasanje bilo obavezno upereno u tom smislu.
<BR>&nbsp;&nbsp;&nbsp;&nbsp;&nbsp;Odjednom mi se N'Kimina koža učini tamnija, ističući svu prozračnost njegovih očiju. On malo razmisli i poče sa drugim delom svog govora.
<BR>&nbsp;&nbsp;&nbsp;&nbsp;&nbsp;Ovog puta on neposredno napada mističare i njihovo shvatanje dijaloga. Ljudska bića pogrešiva su, a i ordinator koji je njihovo zajedničko pamćenje. On podseća da je razlog debata između savetnika i ordinatora u izbegavanju da se dogodi blokirano glasanje. Tako piše u zakonima. Većina koja se vara ne služi javnom dobru, ona mora biti obaveštena. Nije, dakle, reč o tome da se suprotstavi više grupa ljudi različitih mišljenja za vreme sastanka u terminalu, već da se pojedinačno vode dijalozi da bi se ordinatoru pružila sva potrebna obaveštenja kako bi doneo odluku vodeći računa o svima.
<BR>&nbsp;&nbsp;&nbsp;&nbsp;&nbsp;Posmatram lica savetnika i ostalih članova skupštine - obamrla gomila; izgleda da ih Baltazarov napad čini ravnodušnima. Mističari, sigurni u svoju moć, na to ne obraćaju nikakvu pažnju, a besmrtnici slabo razumeju smisao udaljavanja od suštine.
<BR>&nbsp;&nbsp;&nbsp;&nbsp;&nbsp;"Ovaj postupak je jedini u duhu naših zakona; blokirajuće glasanje je nasilnički čin protiv kog ću se boriti dok sam živ, ali on ostaje čovečan. Nasuprot tome, ono što je nedopustivo i što treba snažno sankcionisati, to je kad ordinator hotimice skriva činjenice od našeg znanja i zloupotrebljava vlast koja mu ne pripada!"
<BR>&nbsp;&nbsp;&nbsp;&nbsp;&nbsp;Prema svodu diže se žagor od šaputanja i prigušenih uzvika. Neobično komešanje oživljava zoomorfnu gomilu. Koristeći diverziju koju je izazvala njegova izjava, i to što se savetnici mističara dogovaraju, Baltazar nastavlja sa svojom prednošću. Sažeto, sa malo reči govori o mom prolazu na Zemlju II, o neshvatljivom univerzumu koji sam ja stvorio, i tvrdi da je ordinator znao za ovu pojedinost još od mog dolaska, ali je nije otkrio.
<BR>&nbsp;&nbsp;&nbsp;&nbsp;&nbsp;Hladnokrvan je. Čeka nekoliko trenutaka da bi njegove reči počele da utiču, zatim zaključi privlačeći pažnju svih prisutnih na opasnosti za čovečanstvo od takvog stava. Ordinator je pronađen da bi služio čoveku, on je bio predviđen da prenosi, u svim uslovima, činjenice koje su mu stavljene na uvid. Čin koji je izvršio je u formalnoj suprotnosti sa njegova dva osnovna podatka, trebalo je dakle da ordinator sam izmeni svoje karakteristike jer nijedno ljudsko biće nema pristupa u centralno pamćenje.
<BR>&nbsp;&nbsp;&nbsp;&nbsp;&nbsp;"...Mi moramo brzo pristupiti njegovom uništenju, u pitanju je spas ljudi!"
<BR>&nbsp;&nbsp;&nbsp;&nbsp;&nbsp;Ovakvo upozorenje odjeknulo je kao bomba, tu i tamo veliko komešanje uzburkuje gomilu, plima perja, krzna, krljušti teče i otiče u polumraku terminala, rađaju se svađe, glasovi odjednom jačaju i odbijaju se o kamene zidove katedrale. Postdamer stojeći pokušava da smiri graju mlatarajući rukama, uz velike trzaje čitavog tela; njegove iskolačene oči, zacrvenele, odudaraju od njegovog modrog tena. On izvikuje rečenice koje niko ne čuje, dok na džinovskim ekranima, naglo otkrivenim, slične vizije dolaze iz svih terminala rasejanih po ostalom delu globusa. Možda je N'Kima svojim otkrićima dobio bitku.
<BR>&nbsp;&nbsp;&nbsp;&nbsp;&nbsp;Lisa se tiska uz mene, nežna, gledam je, njene krupne tamne oči svetlucaju čudnom vatrom. Ona se naginje mom uhu i šapuće:
<BR>&nbsp;&nbsp;&nbsp;&nbsp;&nbsp;"Ako Baltazar pobedi, ja ću najzad ponovo naći svet u kom sam rođena."
<BR>&nbsp;&nbsp;&nbsp;&nbsp;&nbsp;Neki preoštar zvuk para mi uši. Odmah zavlada tišina. Umeša se baršunast ordinatorov glas. On najavljuje da je prihvatljiv predlog Baltazara N'Kime, ali želi dati upozorenje pre glasanja koje bi ga moglo osuditi. On ne odriče tvrđenja savetnika N'Kime, on je dobro shvatio kapitalnu činjenicu za budućnost ljudske rase proučavajući pamćenje Felisa Žiara, ali je čekao da je obelodani dok ne sazna psihijatrovo mišljenje. Ordinator nije osposobljen da istražuje nesvesnost; to mu je zabranjeno. Baltazar N'Kima je dakle dobio zadatak da izvrši veštačenje putnika paralelnih univerzuma da bi znao da li je ta Zemlja II postojala stvarno ili samo u njegovoj uobrazilji.
<BR>&nbsp;&nbsp;&nbsp;&nbsp;&nbsp;Zatim ordinator daje razloge njegovog interesovanja za ovo obaveštenje. On daje jednu brzu istorijsku skicu osvajanja prostora, podseća da zvezde nisu pristupačne čoveku zato što nije otkrio tehnička sredstva da do njih dođe, on najzad tvrdi da bi se vanzemaljska bića u svakom slučaju suprotstavila čovekovom širenju po Galaksiji. Zatim prikazuje stanje demografije, podseća da je ona u labavoj ravnoteži i da je dovoljno da se natalitet malo povisi ili da se poveća broj besmrtnika da bi te planete bile prenatrpane i da zemaljska bića budu lišena velikog dela materijalnih prednosti koje su stekli. To bi možda bio kraj jedne ere blagostanja i mira. U svakom slučaju biće potrebno podneti velike žrtve.
<BR>&nbsp;&nbsp;&nbsp;&nbsp;&nbsp;Tad ordinatorov glas dobija posebnu širinu. Čist kao kristal, svaki od slogova koje izgovara čudno se izdvaja, kao da su rođeni na različitim ravnima koje same sebi čine odjek, stvarajući ispod kupole zvučnu perspektivu:
<BR>&nbsp;&nbsp;&nbsp;&nbsp;&nbsp;"Rešenje problema prenaseljenosti otkrio sam u ličnosti Felisa Žiara. On je sam stvorio nedirnutu planetu, otvorenu za kolonizaciju. On treba da nam kaže gde je taj svet, na kom prostoru ukrštanja paralelnih univerzuma, da bi ljudska vrsta mogla u njemu da opstane."
<BR>&nbsp;&nbsp;&nbsp;&nbsp;&nbsp;Baltazar je sisao svoju gornju usnu: čim je ordinator smirio svoj ton, on ponovo uzima reč i tvrdi da ova objašnjenja, koja će docnije biti proučena, ne osvetljavaju zašto je ordinator prikrivao obaveštenja.
<BR>&nbsp;&nbsp;&nbsp;&nbsp;&nbsp;Lisa me okružuje svojim krilom, tako da me potpuno obavija. Mi smo čvrst blok usred gomile. Neki neobičan zadah dopire do nas, koji izgleda da je rođen u ludilu mnogobrojnosti; znojevi, zadasi i možda nešto drugo što ne mogu tačno odrediti, bilo je predznak kolektivne histerije. Neka ista groznica sjedinjuje te ljude koji mlataraju rukama u terminalu i na raširenim ekranima cele Zemlje, sve gori od zabrinjavajućeg ushićenja. Čovečanstvo učestvuje u jednom odlučujućem trenutku svoje istorije.
<BR>&nbsp;&nbsp;&nbsp;&nbsp;&nbsp;Divim se N'Kimi što se tako upleo u bitku ne znajući za ishod; ja koji nikad nisam osetio potrebu da sebe potvrdim, neodlučan, drmusan onako kako su događaji hteli, splet neodređenih nikad neostvarenih nagona. Osećam da me je osvojila njegova snaga, opija me njegov smisao za akciju. Zamišljam da ću moći ostvariti one nejasne težnje koje me ponekad nadimaju od sreće i nesreće.
<BR>&nbsp;&nbsp;&nbsp;&nbsp;&nbsp;Postdamer žustro odgovara i odmah predlaže treći dnevni red, vreme nereda se završava; besmrtnici i svi neodgovorni koji su nametnuli svoju volju još pre sto godina, moraju se na to pripremiti. Verski duh ponovo se snažno rađa, a ljudska bića koja bi želela da žive u novom društvu biće primorana da ga prihvate. Da bi taj novi poredak mogao da bude uspostavljen, on zahteva da sva pitanja od planetarne važnosti ubuduće budu raspravljana od ordinatora. Centralno pamćenje je pamćenje čovečje rase; nijedan čovek, nijedan savetnik danas ne može da sakupi toliko znanja, da tako savršeno izrazi težnje čovečanstva.
<BR>&nbsp;&nbsp;&nbsp;&nbsp;&nbsp;"...Mi smo u ordinator uneli našu snagu i našu nauku. Preko njega smo bogovi. To više nije gotova formula, već stvarnost, imate ga pred sobom, tog boga kog smo mi stvorili. Ubuduće mi u njemu sebe obožavamo!"
<BR>&nbsp;&nbsp;&nbsp;&nbsp;&nbsp;Snažno brujanje odjeknu u horu, poteklo iz hiljadu grudi:
<BR>&nbsp;&nbsp;&nbsp;&nbsp;&nbsp;"Mi smo bog, bog je ordinator!"
<BR>&nbsp;&nbsp;&nbsp;&nbsp;&nbsp;Gomila u više mahova ponovi ovaj krik, zatim ućuta. Baltazar izgleda slomljen; on oseća da je izgubio, da je nastao trenutak glasanja i da se nikakav argument ne može suprotstaviti slavlju mističara. Gotovo stidljivo ponovo uzima reč da bi podvukao da se vanzemaljska bića neće nikad protiviti ekspanziji čoveka u prostoru i da je za to s njihove strane više puta dobio potvrdu. Zatim tvrdi da Felis Žiar nije stvorio Zemlju, da se u ordinatorovom rasuđivanju dogodila iskrivljenost, počev od obaveštenja koja je prikupio od pridošlice sa paralelnih univerzuma. Žiar je u toku svog putovanja samo posetio jednu nedirnutu planetu, nije on nju stvorio. Ti novi izgledi za kolonizaciju su samo varka. Zatim se upušta u naučnu kritiku predloga mističara, ukazuje da ordinator nije više u mogućnosti da odgovori uputstvima koja su prethodila njegovom građenju, da je žrtva neuroze šizoidnog karaktera. Najpre treba uništiti tu mašinu i od vanzemaljskih bića tražiti da čoveku otvore vrata Galaksije.
<BR>&nbsp;&nbsp;&nbsp;&nbsp;&nbsp;U centru se čuje duboko disanje. Trenutak drhtave tišine. Na licima tih ljudi i tih žena koji prisustvuju debati može se pročitati neobičan izraz čuđenja. Možda neka vrsta blaženstva. To osećanje sačinjeno od strepnje i od nadanja izražava se u svim pogledima mističara; freska kao iz bajke koju opisuju svi ekrani sveta, raširenu pod mračnom kupolom katedrale.
<BR>&nbsp;&nbsp;&nbsp;&nbsp;&nbsp;"Savetnik N'Kima je govorio. Da li kogod ima neki predlog? Pristupićemo glasanju."
<BR>&nbsp;&nbsp;&nbsp;&nbsp;&nbsp;"Mi smo bog, bog je ordinator, graji skup."
<BR>&nbsp;&nbsp;&nbsp;&nbsp;&nbsp;Savetnici se jedan po jedan dižu i odlaze da stave ruku na najokruglije ispupčenje centra, već uglačano od hiljadu sličnih gestova. Čudi me sveti karakter tog obreda. Zemlja se odavno pripremila da sebi izabere jednog boga, ali Baltazar i besmrtnici nisu hteli da znaju za to.
<BR>&nbsp;&nbsp;&nbsp;&nbsp;&nbsp;Uskoro se rezultati pojaviše na svim ekranima.
<BR>&nbsp;&nbsp;&nbsp;&nbsp;&nbsp;Pitanje broj jedan: da li Felis Žiar treba da dobije status zemaljskog bića u punoj meri ili mora biti smatran kao vanzemaljsko biće? Odgovor: kao vanzemaljsko biće, većina od 50,86% glasova.
<BR>&nbsp;&nbsp;&nbsp;&nbsp;&nbsp;Pitanje broj dva: Ordinator ne odgovara više u svojim osnovnim podacima da služi čoveku: treba li da bude uništen? Odgovor: mora biti sačuvan, većina od 50,12 % glasova.
<BR>&nbsp;&nbsp;&nbsp;&nbsp;&nbsp;Pitanje broj tri: Da li je ordinator ubuduće kvalifikovan da donosi sve odluke u planetarnim razmerama ne savetujući se sa članovima saveta? Odgovor: Bog je ordinator, većina od 50,43 % glasova.
<BR>&nbsp;&nbsp;&nbsp;&nbsp;&nbsp;Baltazar nam se približuje i daje nam diskretni znak.
<BR>&nbsp;&nbsp;&nbsp;&nbsp;&nbsp;Lisa me odvlači iz terminala. Izlazimo na trem u sirovoj svetlosti, penjemo se odmah u vozilo u obliku ajkule, crne i svetle kože kao da je vlažna. Ulazna dijafragma se zatvara. Unutrašnjost je prevučena crvenom ribljom kožom. N'Kima se drži za vrat, neka velika mesnata lopta pojavila se na osnovi donje vilice.
<BR>&nbsp;&nbsp;&nbsp;&nbsp;&nbsp;"Svratićemo najpre do kuće, potrebno mi je pranje. Tamo ćemo se dogovoriti kakve odluke treba da preduzmemo. Treba uništiti tog elektroničnog boga."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
