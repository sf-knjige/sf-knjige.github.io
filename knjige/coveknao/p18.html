<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. OSMOZA
<P>&nbsp;&nbsp;&nbsp;&nbsp;&nbsp;Ubedio sam članove saveta Paruana da pripreme jedan sastanak na svetskom nivou; ako se slučaj odvije kao što se ja nadam svi savetnici kroz nekoliko dana biće prisutni svakom terminalu ordinatora. U tom istom trenutku članovi mog kolegijuma besmrtnika obraćaju se svojim strankama da bi ih podsetili da me podrže. Naš demokratski sistem uglavnom funkcioniše u suprotnom smeru: svaki pojedinac iznosi svoj slučaj jednoj stranki koja ga prenosi jednom članu kolegijuma; savetnik koji ga predstavlja o tom diskutuje tad sa ordinatorom. U ovom slučaju ja pojedince obaveštavam o važnosti slučaja Žiar i tražim njihovu podršku. Potpomognut tim milionom glasova mogao sam ubediti savetnike da obaveste sve federacije o debati koju želim da se pokrene. Snažno sam tvrdio da Žiarov dolazak u naš univerzum postavlja problem koji je, nema sumnje, od univerzalne važnosti.
<BR>&nbsp;&nbsp;&nbsp;&nbsp;&nbsp;Postdamer, jedan od izabranika mesnih mističara tvrdio je da ja nemam prava da formulišem to traženje sve dok ne budem podneo izveštaj o mojoj misiji kod ordinatora. Ja sam dokazivao da sami zaključci ovog prethodnog veštačenja zahtevaju sastanak koji sam tražio. Neke od mističara zabrinjavalo je prisustvo na našoj Zemlji jednog putnika paralelnih univerzuma, oni su me podržali privukavši većinu. Ja mnogo računam na tu uznemirenost u cilju potkopavanja bezuslovne vere mističara u ordinatora, jer, zasad, negativan stav jednog Postdamera prema mom predlogu motivisan je jedino željom da se suprotstavi jednom besmrtniku; od pre nekoliko meseci prekinut je dijalog između naša dva tabora; to se dogodilo postepeno, potuljeno, a ta činjenica mi je tek danas jasna. I tako; podržaću Žiara pred savetom i tražiću poseban status za njega i vanzemaljska bića kojima ću ga priključiti; trebalo bi da izazovem senzaciju.
<BR>&nbsp;&nbsp;&nbsp;&nbsp;&nbsp;Čitav moj plan se zasniva na ordinatorovoj zaštiti Žiara; mističari neće moći da iskoriste svoju većinu u cilju odbijanja statusa stranaca blokirajućim glasanjem, jer mnogima od njih smetaće stav ordinatora koga oni obožavaju. Nadam se da se nisam prevario u njegovoj nameri; ja sam to zaključio iz njegovog prvog razgovora u terminalu Nanta koje mi je mašina prenela u cilju mog veštačenja.
<BR>&nbsp;&nbsp;&nbsp;&nbsp;&nbsp;Već su dugi časovi otkad sam napustio Lisu i nedostaje mi njeno prisustvo. Utisak je da sam joj dao oblik, da sam učinio da spava sto pedeset godina da bi se razbudila u datom trenutku. Ili je, pak, spavala da bi mene sanjala i stvorila onakvim kakvim me je ona želela? Mi smo tuđi pronalasci i mi se menjamo prema našim susretima sa novim bićima, naše pamćenje se prilagođava tim promenama da bi stvorilo savršen kontinuitet u našoj svesti postojanja - Uspomene - varke? Sanjam da sanjam da sanjam. Katkad se rđavo obavi prelaz jedne pretpostavke u drugu, sumnja nas obuzima i stvara trenutke slične ovim koje sad doživljavam.
<BR>&nbsp;&nbsp;&nbsp;&nbsp;&nbsp;Lisina soba. Dva tela u plavoj polusenci. Kao loza i brest, dva ljubavnika u zagrljaju, uzajamno prožeta; njihova tela su sjedinjena u nekom divnom prepuštanju. Cenim estetsko uzbuđenje koje izbija iz njihovog odmora. U dvadesetoj godini bio sam ljubomoran i strastan; danas sam zaljubljen. Sto pedeset godina naučilo me je da izaberem najplemenitije i najmanje sebično osećanje. Ne osećam nikakvu tugu, nikakvu srdžbu. Oni odišu na znoj i na miris, oni su topli; s dubokim osećanjem dodirujem Felisovo rame. Žalim što ga uznemiravam, kad se bude probudio biće ranjiv, uz svoje muke, svoju golotinju, svoj vlažan seks. Moj dodir ne remeti njegov san. Šapućem:
<BR>&nbsp;&nbsp;&nbsp;&nbsp;&nbsp;"Bleska moja Bleska, moja mila, probudi se."
<BR>&nbsp;&nbsp;&nbsp;&nbsp;&nbsp;Ona otvara oči. Stid. Zaboravljeno osećanje krivice; ona me raznežuje. Ne vredi truda da joj objašnjavam šta osećam, ona će sama razumeti da u odnosu na njih osećam veliku naklonost.
<BR>&nbsp;&nbsp;&nbsp;&nbsp;&nbsp;"Bleska, budi razumna."
<BR>&nbsp;&nbsp;&nbsp;&nbsp;&nbsp;Lisa grubo odgurnu Felisa; kao neko cepanje između njihovih tela. Ona ga gleda, oko joj sjaji, sad me odmerava, malo užasa? Nismo li mi u jednom odraslom svetu?
<BR>&nbsp;&nbsp;&nbsp;&nbsp;&nbsp;"Varaš se, Baltazare, nisi ti taj kog se ja bojim, strah me je od ordinatora."
<BR>&nbsp;&nbsp;&nbsp;&nbsp;&nbsp;Žiar još spava. Lisa sedi, kolena je obuhvatila rukama u dobro poznatom stavu. Ona naslanja svoj obraz na desno koleno. Volim te, mala lisice. Govori, govori mi, nemoj prestajati.
<BR>&nbsp;&nbsp;&nbsp;&nbsp;&nbsp;"Juče te nisam slagala kad sam ti kazala da sam spavala bez sna; ordinator ga je zbrisao iz mojeg pamćenja. Ponovo sam ga našla kad me je Felis uzeo za vreme mog odmora. U komadima su otkidali moje telo da bi stvorili jedno bezlično biće koje je ličilo na mene, neku ektoplazmu koja je još zavisila od mojih nervnih završetaka, ali kojima nisam mogla upravljati. Ta druga Lisa služila je kao posrednik između ordinatora i Felisa. Bila sam ispružena, ponuđena njegovim željama, u dnu jedne jezerske vile, u blizini Nanta. Mašina je pokušavala da iskoristi njegovu zbunjenost da bi saznala kako je stvorio svet, jednu drugu Zemlju koju je pronašao za vreme prvog analogičnog putovanja."
<BR>&nbsp;&nbsp;&nbsp;&nbsp;&nbsp;"Ali Žiar nikad nije... tek sam pretražio njegovu podsvest."
<BR>&nbsp;&nbsp;&nbsp;&nbsp;&nbsp;"Strpi se, još nisam tačno predstavila sastanak. Tražim."
<BR>&nbsp;&nbsp;&nbsp;&nbsp;&nbsp;Napor koji čini da bi usredsredila svoje misli stvara lake bore na njenom čelu:
<BR>&nbsp;&nbsp;&nbsp;&nbsp;&nbsp;"Ordinator je primoravao Felisa da me smatra za svoju ženku, Žiar je bio toliko zbunjen da nije mogao da se povrati. Pratila sam njegov mozak koji se borio protiv spoljnjeg uticaja. Moje veštačko telo se sa velikim naporom održavalo u ravnoteži, katkad se raspadalo, mašina nije uvek uspevala da utiče na Felisa i istovremeno na mene. U trenutku kad je Felisova volja uspevala da se učvrsti, ja sam se parala. Zatekla sam se zadihana u sobnom polumraku bez ikakve uspomene na užasnu moru koja me je tako probudila."
<BR>&nbsp;&nbsp;&nbsp;&nbsp;&nbsp;Žiar se proteže i šapuće nekoliko nerazumljivih rečenica; on pruža ruku prema Lisi i umesto nje dodiruje dlake gusenice, razrogačuje oči, plave, podbule; reklo bi se da je debela uhranjena beba. On nas vidi. Pritiskom slepoočnice prstima obeju mojih ruku i pratim trag mojih slepoočnih arterija. Opuštanje.
<BR>&nbsp;&nbsp;&nbsp;&nbsp;&nbsp;Udaljavam se od kreveta. Lisa se diže i plašljivo zakorača po sobi, njišući svoje skladno telo u prostoru. Ja volim ljudska bića, poljubio bih Felisa Žiara, ne znam šta reći da bih prekinuo ovu toliko konvencionalnu neugodnost koja bez potrebe remeti naše odnose; reči su varljive, one neće moći da prenesu moje misli a da ih ne izokrenu, one kriju suviše podrazumevanja a njihovo tumačenje brzo je iskrivljeno paranoičnim težnjama svakog ljudskog bića. Pokušavam da prodrem u Žiarov mozak, no on mi suprostavlja nezgrapan otpor, ali nepristupačan.
<BR>&nbsp;&nbsp;&nbsp;&nbsp;&nbsp;"Prepusti se, Felise, potreban nam je telepatski spoj, reci mu to, Lisa."
<BR>&nbsp;&nbsp;&nbsp;&nbsp;&nbsp;Ja potpuno zatvaram svoj duh da Žiar ne bi više osetio moje prisustvo, ostavljam oboje ljubavnika da u tajnosti razgovaraju. Zatim se ponovo otvaram, Felis je spreman da prihvati moju misao, Bleska ga je u to ubedila. Ja se prelivam u njega i u dokaz moje iskrenosti, obaveštavam ga o akciji koju preduzimam u njegovu korist i pružam mu sva obaveštenja koja su u vezi sa tim stanjem. U toku te razmene, Lisa stupa u osmozu, mi se svi troje sjedinjavamo, približujući se relativnoj istini. Zahvaljujući tom drugom telepatskom dijalogu Žiar prestaje da biva pridošlica sa jedne paralelne Zemlje da bi postao stanovnik Zemlje III. Sva obaveštenja koja je u odlomcima dobijao u toku njegovog boravka u Nantu dopunila su se, delovi zagonetke spojili su se da bi obrazovali jednu dvodimenzionalnu sliku našeg sveta; trebalo mu je da ga doživi da bi se ta slika zgusnula, nadula, i udesila i postala nepobitna, mada subjektivna stvarnost.
<BR>&nbsp;&nbsp;&nbsp;&nbsp;&nbsp;Kao neko ozbiljno dete koje bi htelo da ga neko stariji razume, Felis ozbiljno primećuje:
<BR>&nbsp;&nbsp;&nbsp;&nbsp;&nbsp;"Zar ti ne dolaziš suviše u opasnost čineći od mene zalogu borbe protiv mističara? Jesam li dovoljno jak da te podržim?"
<BR>&nbsp;&nbsp;&nbsp;&nbsp;&nbsp;"Sećaš li se ti svog rođenja?"
<BR>&nbsp;&nbsp;&nbsp;&nbsp;&nbsp;"Savršeno, rođen sam u jednoj..."
<BR>&nbsp;&nbsp;&nbsp;&nbsp;&nbsp;"E, pa, te uspomene nisu tačne, ja sam ih usadio u tebe, to je uslov da bi mogao preživeti."
<BR>&nbsp;&nbsp;&nbsp;&nbsp;&nbsp;Žiar se diže, povijenih leđa, agresivno:
<BR>&nbsp;&nbsp;&nbsp;&nbsp;&nbsp;"Ti nemaš prava, ja moram znati!"
<BR>&nbsp;&nbsp;&nbsp;&nbsp;&nbsp;On grozničavo traži po svom pamćenju otkad su njegove uspomene netačne. Namerno sam mu otkrio to kalemljenje da bi mogao preduzeti istraživanje svoje podsvesti, sad kad više nije u opasnosti da će umreti.
<BR>&nbsp;&nbsp;&nbsp;&nbsp;&nbsp;"Čuj, Felise, kad bih ti dao obaveštenje koje tražiš, kalemljenje se ne bi primilo i ti bi bio izgubljen. Takvim moraš ostati u toku nekoliko nedelja."
<BR>&nbsp;&nbsp;&nbsp;&nbsp;&nbsp;"Ali zašto?"
<BR>&nbsp;&nbsp;&nbsp;&nbsp;&nbsp;"Zato što sam hteo da otklonim jednu od tvojih dveju anomalija da bih drugu rasvetlio. Mi treba da saznamo pre ordinatora kako si stvorio jedan univerzum, tu Zemlju II koju si mi skrivao, koja je izmakla preosetljivosti."
<BR>&nbsp;&nbsp;&nbsp;&nbsp;&nbsp;"Otkud znaš da sam stvorio jednu Zemlju?"
<BR>&nbsp;&nbsp;&nbsp;&nbsp;&nbsp;Lisa se umeša da bi ga podsetila na okolnosti pod kojima su se prvi put sreli.
<BR>&nbsp;&nbsp;&nbsp;&nbsp;&nbsp;"Ja sam stvarno prešao na jedan pustinjski svet za vreme mog prvog analogičnog putovanja; mogućno je da je taj univerzum zabluda, ali zašto ordinator tvrdi da sam ga ja stvorio? Ti si, Baltazare, u to mogao da se uveriš, ja ništa ne znam, to stvaranje ne postoji u mom pamćenju; ordinator ne može istraživati moju podsvest, no ti si to učinio i ništa nisi video."
<BR>&nbsp;&nbsp;&nbsp;&nbsp;&nbsp;"Tačno, ali to ništa ne dokazuje; tvoja sposobnost cenzure je iznad moći nekog normalnog čoveka."
<BR>&nbsp;&nbsp;&nbsp;&nbsp;&nbsp;"Mislim da to razumem, i to je jedna od zaloga borbe koja otpočinje između mističara i ordinatora s jedne strane i vanzemaljskih bića sa druge."
<BR>&nbsp;&nbsp;&nbsp;&nbsp;&nbsp;Bleska je prišla Felisu, stavila svoju ruku na njegov trbuh; ona me gleda bez izazova, zaljubljena u nas. Žiar izgleda da je iznenada obuzet panikom.
<BR>&nbsp;&nbsp;&nbsp;&nbsp;&nbsp;"A ako je Lisa ordinatorovo stvorenje?"
<BR>&nbsp;&nbsp;&nbsp;&nbsp;&nbsp;"Strogo nemogućno... Ja sam je otkrio. Uostalom ordinator nema moć da stvara ljudska bića."
<BR>&nbsp;&nbsp;&nbsp;&nbsp;&nbsp;U samom trenutku kad je ovo tvrđenje izašlo iz mojih usta, počeh da sumnjam.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
