<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. KRAJ ODMORA
<P>&nbsp;&nbsp;&nbsp;&nbsp;&nbsp;Ponovni dodir sa mojim univerzumom bio je bolan. U toku više meseci oslobođen dodira sa porodicom i sa društvom, teško uspevam da se pokorim zakonima da ponovo dođem do mojih navika. Kako se prepustiti jednostavnom zadovoljstvu što postojim? Kako se osloboditi stečenog nagona za napadanje, izazvanog nagona da preživim, kako olabaviti moje živce i moje mišiće uvežbane na reagovanje na najmanji povod? Ja se ne mogu odupreti ponašanju divlje životinje koje ne podstiče na dokolicu. Neko olakšanje nalazim u dugom plivanju morem; udaljavam se od obale sve dok one ne nestanu u jakim talasanjima mora, koja su, međutim, tiha početkom jeseni.
<BR>&nbsp;&nbsp;&nbsp;&nbsp;&nbsp;Simona mi nikad nije prebacivala za ta duga odsustvovanja. Izgleda da je postala ravnodušnija i beznačajnija. Pre no što sam je upoznao bio sam savršen građanin: trebalo je da postanem arhitekta i postao sam arhitekta. Godišnji odmor, rad, usklađivali su ritam mog života kao klatno metronoma. Simona je došla kao neko oslobođenje. Sa njom sam mogao da se oslobodim uslova kojima sam bio podvrgnut od detinjstva. I za mene je sve počelo. Za nju sam bio vezan fizičkom ljubavi toliko snažnom da se katkad bližila patnji. Ta ljubav je činila da zaboravim na sve što je moje vaspitanje usadilo u meni. Pored nje sam se rađao. Verovao sam u našu obostranu strast. U početku našeg braka, svakako iz neke igre, pristala je da bude voljena, da podnosi moja besna navaljivanja. Posle pet godina braka ona više nije učestvovala u našim zabavama, ja sam još bio podjednako grozničav, podjednako strastan, te me je moja žestina činila slepim za njenu ravnodušnost.
<BR>&nbsp;&nbsp;&nbsp;&nbsp;&nbsp;Naišlo je analogično putovanje. Kad je prošao rok van kog je bilo malo verovatno da ću se vratiti, ona me je isključila iz svojih misli da bi izbegla i najmanji trenutak tuge. Da moja priroda nije bila duboko izmenjena usled mog boravka u pustinji, ona bi mi po povratku ukazala onaj minimum pažnje koje je bilo zaloga našeg braka. Međutim, Simona je uvidela da se moj preobražaj i sve suprotnosti koje su nas odvajale pojačali i odbacila me je kao neki rđav kalem.
<BR>&nbsp;&nbsp;&nbsp;&nbsp;&nbsp;Njeno nedovoljno učestvovanje u našim seksualnim odnosima me dovodi do besa. Pa ipak ne mogu da se uzdržim a da je strasno ne želim i da u svim okolnostima postupam u duhu te želje. Moje ruke su navikle na njeno telo i ne znaju više da prave druge pokrete. Kad ona na čitave dane nestaje u solarijumu ili u termama, a da me nikad ne pozove da joj se pridružim, ja tad sanjarim o njenoj nagoj koži, izmasiranoj mlazevima tople i namirisane vode, preplanuloj u sunčanim koritima. Ja je milujem i ližem u mislima, posmatram njen lik do zasićenosti.
<BR>&nbsp;&nbsp;&nbsp;&nbsp;&nbsp;Tih dana često se bavim decom. Kad sam ih prvi put ponovo ugledao užasnuo sam se uistinu što sam otac. Izgledala su toliko osiromašena, toliko krhka! Koliko sam mrzeo što su morala da podnose svoje roditelje, svoje studije, njihovu predodređenu budućnost. Koliko sam proklinjao sličnost koju će im nametnuti naše druženje, oponašanje naših mana, i naših sličnih mišića lica, neosetan izbor naših navika i naših ukusa. Njihova nesposobnost da sebi stvore sopstvenu ličnost i da svojim sudbinama upravljaju izgledali su mi čudovišni. Dotad su propali moji napori da prečistim taj poredak. Kad smo se Simona i ja venčali, porodica je bila veoma skladna; svakom je bila dodeljena neka određena uloga; otac je radio, mati je podizala decu, a deca su bila poslušna, išla u školu i pripremala se da postanu roditelji kad za njih dođe vreme. Uz pomoć helioterapije čak se uspevalo da se otkloni buntovništvo mladalaštva. U našem društvu sve je bilo potaman. Otkad je zavladala svetska vlada, civilizacija, istovremeno tehnološka i patrijarhalna, učvrstila je svoje nepromenjive odlike plemenitog porekla, koje su dozvolile ljudskom biću da zavlada planetom.
<BR>&nbsp;&nbsp;&nbsp;&nbsp;&nbsp;Nešto kasnije posle našeg venčanja humanoidi, već iskorišćavani u svim stadijumima proizvodnje, počeli su da bivaju uvođeni u domaće dužnosti, zatim za nadzor i najzad za vaspitanje dece. Mislio sam da će društvo da se preobrazi. Kao rođeni konzervativac, postao sam u mladosti fašist; pomalo anarhija, moja luda ljubav prema Simoni otad je skinula skramu te sam hteo da pristupim jednoj od onih tajnih političkih manjina koje su se suprostavljale formuli svetske vlade. Tokom nekoliko godina to je bilo dovoljno da utoli moju buntovnost. Zatim, pomislio sam da će uvođenje humanoida u vaspitni sistem dovesti do povlačenja roditelja i raspada porodičnih ćelija, hteo sam da se založim u smislu da ukinem opasnu psihičku prinudu koje potomstvu stavlja porodica. Simona mi se najpre suprotstavila hladnim neprijateljstvom, moji prijatelji su mi okrenuli leđa; u kombinatu arhitekture moje kolege su podnosile izveštaje o mojoj pripadnosti subverznim društvima i o mojim aktivnostima. Bio sam prebačen na niža zaposlenja, osetio sam se prigušen, uvezan bez moći odupiranja. Ućutao sam.
<BR>&nbsp;&nbsp;&nbsp;&nbsp;&nbsp;Kako se sad daleko nalazim od tih problema! Čak nalazim izvesno zadovoljstvo u igri sa mojom decom. Merzamemi, skladne plaže, nebo puno istovetnih oblaka, čisti hramovi, more toliko toplo da liči na poljubac, sve je to samo jedna zamena za egzistenciju. Analogično putovanje mi je dozvolilo da se u potrebnoj meri vratim da bih se odvojio od ovog sveta. Dobio sam novu proždrljivost za životom. Otkud bih mogao da se zadovoljim ovom konzervativnom civilizacijom koja isključuje svaku maštu i svaki doživljaj, zatvara svoju kulturu u muzeje i svakom zabranjuje da stvara? Nema nikakvog sredstva za remećenje ovog mravinjaka za odrasle. Svi ljudi koji tu žive žele da uživaju u srećnom životu, da se koriste divnim društvenim tekovinama prethodnih vekova. Svako misli da je ljudsko biće došlo do vrha svog razvoja, da je dostiglo savršenstvo i da bi najmanja promena mogla dovesti samo do dekadencije. Naši mudraci iz vlade održavaju civilizaciju u večnoj sadašnjosti da bi izbegli da se ona ne vrati u ništavnost.
<BR>&nbsp;&nbsp;&nbsp;&nbsp;&nbsp;Vizije pustinje brišu letovalište. Izgleda kao da pesak pucketa ispred mog pogleda. Pitanja koja postavlja analogično putovanje zahtevaju odgovore. Oživljavam u sećanju sedam zemljanih kula, peščana borna kola, kao zagonetke. Zašto sam izgubio pamćenje prelazeći iz jednog sveta u drugi? Kakva je suština mehurastih prizora? Da subjektivno osećanje koje ih je pratilo nije plod moje jake upućenosti na mene? Nisu li one čist izum, san, opsena ili nešto drugo? Sem ako se velike plohe budućnosti nisu srušile i došle da se umešaju u moju sadašnjost.
<BR>&nbsp;&nbsp;&nbsp;&nbsp;&nbsp;Simona i ja se jedno pored drugog nalazimo u sobi za odmor. Njena preplanula baršunasta koža, podhranjena uljima i kremovima, zadržava prituljenu svetlost koju šire zidovi. Šapućem:
<BR>&nbsp;&nbsp;&nbsp;&nbsp;&nbsp;"Biće potrebno da ponovo razgovaram sa specijalistom."
<BR>&nbsp;&nbsp;&nbsp;&nbsp;&nbsp;Na njenim usnama rađa se čudan osmeh.
<BR>&nbsp;&nbsp;&nbsp;&nbsp;&nbsp;"Zašto? Hoćeš li ponovo da putuješ?"
<BR>&nbsp;&nbsp;&nbsp;&nbsp;&nbsp;"Ne. Hoću da mi objasni zašto se moje analogično putovanje umalo nije pretvorilo u definitivno izgnanstvo."
<BR>&nbsp;&nbsp;&nbsp;&nbsp;&nbsp;"To nije ništa izvanredno, Norž nas je upozorio da dva od deset hiljada putnika mogu da nestanu."
<BR>&nbsp;&nbsp;&nbsp;&nbsp;&nbsp;Očekivao sam da izgovori njegovo ime, znao sam da će to učiniti. Međutim, ja sam siguran da iz ljubomore neću ubiti Norža Kaningema. Uprkos svoj želji koju sam osećao prema Simoni, nikad nisam verovao da je posedujem. Ona mi ne pripada.
<BR>&nbsp;&nbsp;&nbsp;&nbsp;&nbsp;"Ti ne razumeš, ja neću da se svetim, već jednostavno da mu saopštim činjenice koje su mu izmakle. Ja sam prvi i verovatno jedini čovek koji je bio na analogičnom putovanju. Neophodno je da se vidimo sa Kaningemom. Siguran sam da me očekuje."
<BR>&nbsp;&nbsp;&nbsp;&nbsp;&nbsp;Simona se ispravila, ukršta noge poput orijentalnog krojača; crno krzno njenog seksa prekriva unutrašnjost njenih butina. Ona mi prkosi:
<BR>&nbsp;&nbsp;&nbsp;&nbsp;&nbsp;"Ja sam često vidala Norža dok si ti hio odsutan; tražio je od mene da živim sa njim."
<BR>&nbsp;&nbsp;&nbsp;&nbsp;&nbsp;Ona vreba kako ću reagovati: iako su bračne veze od pre nekoliko vekova dobile uravnoteženost, postoji izvesna tradicija u vezi sa autoritetom mužjaka. Ako se usprotivim našoj rastavi, iz toga će se roditi proces koji neće biti u njenu korist. Ona zna za moju odvratnost prema zakonima, ali ona veruje da je meni snažno stalo do nje.
<BR>&nbsp;&nbsp;&nbsp;&nbsp;&nbsp;"Ne boj se, Simona, neću ja zbog tog razgovarati sa Kaningemom. Ti si slobodna. Vidiš, putovanje me je mnogo promenilo."
<BR>&nbsp;&nbsp;&nbsp;&nbsp;&nbsp;Ona se nasmeši:
<BR>&nbsp;&nbsp;&nbsp;&nbsp;&nbsp;"Onda, da ga zovem."
<BR>&nbsp;&nbsp;&nbsp;&nbsp;&nbsp;Ona ustaje. Odlučno je pošla. Svakako više nikad neću videti luk njenog stopala koje naleže na pod, široko i graciozno kretanje njenog lista na nozi, njenog kolena, njenih bedara, drhtanje prepone, niti držanje njenog dugog tela, ruke priljubljene uz teme.
<BR>&nbsp;&nbsp;&nbsp;&nbsp;&nbsp;Takva Simona je kip u mom pamćenju.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
