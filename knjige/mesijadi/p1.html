<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG: TAJANSTVO PEŠČANE PLANETE
<P>&nbsp;&nbsp;&nbsp;&nbsp;&nbsp;Peščana planeta je planeta Arakis, neplodan svet velikih pustinja, gde se život održava uprkos zastrašujućim teškoćama. Sve navike polunomadskih Slobodnjaka Dine podređene su nestašici vode, što ih takođe primorava da se kroz pustinju kreću u naročitim odelima koja zadržavaju vlagu. Ogromni peščani crvi i divlje oluje predstavljaju za njih večitu opasnost. Jedino blago Dine je melanž, opojna droga koju stvaraju crvi. Ovaj 'začin' produžava život i daje upućenom izvesnu sposobnost da predvidi budućnost.
<BR>&nbsp;&nbsp;&nbsp;&nbsp;&nbsp;Pol Atreid bio je sin vladara Dine. Kada mu je otac ubijen u ratu sa suparničkim plemstvom Harkonena, Pol je sa svojom trudnom majkom, gospom Džesikom pobegao u pustinju. Ona je bila posvećena, učenica Bene Geserita - ženskog reda koji je negovao umetnost duha i vodio računa o genetskom nasleđu. Prema njima, Pol je pripadao stablu iz kojega je trebalo da proistekne Kvizac Haderah, mesija budućnosti.
<BR>&nbsp;&nbsp;&nbsp;&nbsp;&nbsp;Dankan Ajdaho je poginuo spasavajući ih. Pol je uspeo da zadobije poverenje Slobodnjaka, naučio je da kontroliše i jaše pustinjske crve. Tokom jednog rituala, uzeo je veću dozu droge, što je u njemu izazvalo trajnu promenu i predočilo mu potpunu sliku budućnosti - ili više budućnosti. Drogu je uzela i njegova majka, pokušavajući da je kontroliše metodama Bene Geserita. Kao ishod ovoga, na Polovu sestru Aliju preneseno je sve majčino znanje dok joj je još bila u utrobi i ona je raspolagala njime odmah po rođenju.
<BR>&nbsp;&nbsp;&nbsp;&nbsp;&nbsp;Vremenom su Slobodnjaci prihvatili Pola za vođu. Vezao se za devojku Čani i prihvatio mnoge njihove običaje. Ali njegov atreidski karakter bio je naviknut na disciplinu nepoznatu Slobodnjacima; on ih je konačno organizovao, a zatim im naložio misiju koja im je ranije bila strana. Takođe je nameravao da promeni klimu Dine dovođenjem vode na planetu.
<BR>&nbsp;&nbsp;&nbsp;&nbsp;&nbsp;Pre nego što je u potpunosti ostvario svoje planove, Harkoneni su ponovo napali Dinu i njenu prestonicu, Araken. Bez obzira na navodno nepobedive sardaukarske legije, Polova vojska Slobodnjaka porazila je neprijatelje u velikoj bici.
<BR>&nbsp;&nbsp;&nbsp;&nbsp;&nbsp;U pregovorima koje je vodio, Pol je uspeo da zadobije preimućstvo koje će mu omogućiti da udari temelje zvezdanog carstva. Za suprugu je uzeo kraljevsku naslednicu, princezu Irulan, mada je odbio da sa njome bilo šta ima, ostavši veran Čani.
<BR>&nbsp;&nbsp;&nbsp;&nbsp;&nbsp;U sledećih dvanaest godina, stvorio je svoje carstvo. Ali onda su sve drevne, moćne zajednice počele da se ujedinjuju i kuju zaveru protiv njega i protiv legende o Muad'Dibu, kako je bio prozvan.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
