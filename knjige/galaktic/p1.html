<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Pre njega je njegov otac bio iscelitelj keramike, pa je tako i on lečio ćupove. Zapravo, sve keramičke proizvode zaostale iz Starih dana, predratnih, u kojima nije sve uvek pravljeno od plastike. Keramički ćup, divna stvar; svaki takav, njegovim rukama izlečen, postajao mu je drag, i on ga nikada nije zaboravljao. Taj oblik, tekstura, glazura, ostajali su zanavek s njim.
<BR>&nbsp;&nbsp;&nbsp;&nbsp;&nbsp;Međutim, njegov rad, njegove usluge, nisu bili potrebni prektično nikome. Premalen je bio broj sačuvanih keramičkih proizvoda, a sadašnji vlasnici dobro su pazili da se ništa ne razbije.
<BR>&nbsp;&nbsp;&nbsp;&nbsp;&nbsp;Ja sam Džo Fernrajt, reče on sebi. Ja sam najbolji iscelitelj ćupova na Zemlji. Ja, Džo Fernrajt, nisam kao drugi ljudi.
<BR>&nbsp;&nbsp;&nbsp;&nbsp;&nbsp;Svud po njegovoj kancelariji ležale su gomile kockastih metalnih posuda nalik na sanduk ili škrinju - praznih. Bili su to kontejneri od čelika, predviđeni da se u njima vrati izlečeni grnčarski proizvod. Ali na mestu za novopristigle - ništa. Već sedam meseci njegov radionički sto bio je prazan.
<BR>&nbsp;&nbsp;&nbsp;&nbsp;&nbsp;Tokom tih meseci pomišljao je na mnoge stvari. Pomišljao je da bi trebalo da digne ruke od ovog posla i potraži neki drugi - bilo kakav, samo da se skine sa državnih jasli za ratne veterane. Pomišljao je: ne radim ja dovoljno dobro; nemam gotovo nijednog klijenta zato što oni šalju svoje polomljene vaze i drugu keramiku nekim drugim firmama na popravku. Pomišljao je na samoubistvo. Jednom je pomislio da učini neki ogroman zločin, da ubije nekog visokog funkcionera Miroljubivog ujedinjenog svetskog senata. Ali kakva bi korist bila od toga? A osim toga, život nije bio baš sasvim bezvredan, jer u njemu je bar jedna dobra stvar ostajala, iako mu je sve drugo izmicalo ili ga ignorisalo. Igra, ona jedna, prava.
<BR>
<BR>&nbsp;&nbsp;&nbsp;&nbsp;&nbsp;Na krovu svoje zgrade sa stanovima za izdavanje, Džo Fernrajt je čekao, sa kofom za ručak u ruci, da naiđe brzi hover-dirižabl. Hladni jutarnji vazduh štipkao ga je i pipkao, a on je zbog toga drhturio. Sa' će, svakog trena će, obaveštavao je sebe. Al' biće pun. Zato neće ni stati, nego će voziti dalje, krcat narodom. Neka, pomisli on, mogu ja i peške.
<BR>&nbsp;&nbsp;&nbsp;&nbsp;&nbsp;Već se navikao na pešačenje. Kao i na svim drugim poljima, Vlada je bedno podbacila i u oblasti javnog prevoza. Neka ih nosi vrag, razmišljao je Džo. Pa, na kraju krajeva, i on sam je deo sveobuhvatnog planetnog aparata Partije, mreže pipaka koji su prodrli u sve i svakog, a onda, jednim grčem ljubavi, stisnuli ceo svet u zagrljaj smrti.
<BR>&nbsp;&nbsp;&nbsp;&nbsp;&nbsp;"Ja odustajem", reče čovek pored njega i proprati ovu izjavu nervoznim trzajem obraza, koji su bili mlitavo opušteni, ali izbrijani i naparfimisani. "Klizaću se niz tobogan do ulice i ići ću peške. Hajd', neka ti je sa srećom." Taj čovek se progura kroz gomilu građana koji su čekali hover-prevoz; a gomila se zatvori, kao tečnost, za njim, i on nestade sa vidika.
<BR>&nbsp;&nbsp;&nbsp;&nbsp;&nbsp;I ja ću, pomisli Džo. Pođe, i ne samo on nego i još nekoliko nezadovoljnih čekača, ka uglačanom kanalu za suljanje niz građevinu, do ulice.
<BR>&nbsp;&nbsp;&nbsp;&nbsp;&nbsp;Na nivou tla, on stade na ispucalu, nepopravljenu pešačku stazu, udahnu duboki, ljutiti dah i zaputi se, prevozom svojih sopstvenih, ličnih nogu, ka severu.
<BR>&nbsp;&nbsp;&nbsp;&nbsp;&nbsp;Policijska patrolna kola spustiše se kroz vazduh i zastadoše malo iznad njegove glave. "Sporo ti je to", obavesti ga uniformisani policajac i uperi u njega laserski pištolj 'Valter i Džounz'. "Pešači brže, ili te hapsim."
<BR>&nbsp;&nbsp;&nbsp;&nbsp;&nbsp;"Bogom se kunem", reče Džo, "da ću ići brže. Samo mi daj vremena da se zahukćem. Tek sam počeo da hvatam brzinu." Pohitao je, uhvatio korak sa drugim pešacima brzog koraka - sa onima koji su, kao i on, imali tu sreću da imaju nekakvo zaposlenje, da imaju kuda poći u ovo pohabano četvrtačko jutro ranog aprila, godine 2046, u gradu Klivlendu, u Komunalnoj Severnoameričkoj Republici Građana. Ili bar imaju nešto što liči na zaposlenje. mestašce, nadarenost, radno iskustvo i, uskoro, jednog lepog dana, porudžbinu.
<BR>
<BR>&nbsp;&nbsp;&nbsp;&nbsp;&nbsp;Njegova kancelarija/radionica - pregrada, zapravo, u mnogo većoj, zajedničkoj sobi - sadržala je radionički radni sto, alatke, nekoliko hrpa praznih metalnih sanduka i sandučića, maleni kancelarijski radni sto i njegovu prastaru stolicu. Bila je to stolica za ljuljanje, ali obložena štavljenom kožom, kao fotelja; pripadala je prvo njegovom dedi, kasnije njegovom ocu, a sad je on sedeo u njoj - po ceo dan sedeo, svaki dan sedeo, iz meseca u mesec. Posedovao je on i vazu, jednu jedinu, nisku, a zdepastu, slobodno prelivenu tupo plavom glazurom preko dvaput pečene bele osnove; našao ju je pre nekoliko godina i zaključio da je japanska iz sedamnaestog veka. Nju je voleo. A ona nikad nije bila razbijena, čak ni u vreme rata.
<BR>&nbsp;&nbsp;&nbsp;&nbsp;&nbsp;I danas on sede na tu stolicu i oseti kako ona popušta tu i tamo, prilagođava se telu dobro znanom. Poznavala je i stolica njega, koliko i on stolicu; celog života njegovog ona ga je poznavala. Onda ispruži ruku da pritisne dugme koje će dovesti do klizanja i ispadanja jutarnje pošte iz cevi na kancelarijski radni sto - ispruži ruku, ali sačeka. A šta ako nema ničeg? - zapita se. Nikad ničeg i nema. Opet, moglo bi i drugačije da 'ispadne'. To ti je kao kod udarača loptice u bejsbolu: ako već dugo nije ostvario nijedan pogodak, ti kažeš sebi: uskoro će on, vreme mu je. I zaista, on postigne pogodak. Džo pritisnu dugme.
<BR>&nbsp;&nbsp;&nbsp;&nbsp;&nbsp;Tri računa kliznuše iz cevi.
<BR>&nbsp;&nbsp;&nbsp;&nbsp;&nbsp;A sa njima i paketić - neke brljave, jadne, sive boje - u kome se nalazi novac koji mu vlada poklanja danas, socijalna pomoć njemu. Državni papirni novac, u formi čudnovatih, ukrašeno štampanih i gotovo bezvrednih inflacionih 'markica za razmenu'. Svakog dana, primivši svoj paketić ovih sveže odštampanih kupona, jurio je kao bez duše u GUBS, najbližu Generalnu ustanovu brzog snabdevanja, i tamo navrat-nanos obavljao transakciju: davao sve te papiriće dok još išta vrede, u zamenu za hranu, časopise, pilule, novu košulju - za bilo šta, zapravo, što je opipljivo. Svako je to radio. Svako je i morao: držati vladine papiriće makar i dvadeset četiri časa kod kuće bila bi ekonomska katastrofa, samome sebi naneta; neka vrsta uspelog samoubistva. Kupovna moć tog vladinog novca opadala je približno za po osamdeset procenata svakih dva dana.
<BR>&nbsp;&nbsp;&nbsp;&nbsp;&nbsp;Čovek u pregradi do njegove reče: "Da nam bude Predsednik dugovečan i u dobrom zdravlju." Uobičajeni pozdrav.
<BR>&nbsp;&nbsp;&nbsp;&nbsp;&nbsp;"Da-da", odgovori Džo refleksno. Druge pregrade, mnogo njih, naslagane na mnogo nivoa. Najednom mu dođe misao: koliko, tačno, ima pregrada u ovoj građevini? Hiljadu? Dve, ili dve i po hiljade? Ovo mogu danas, pomisli on; mogu da istražim to pitanje i saznam koliko još ovih kubikula ima, pored moje. Po tome ću znati i koliko ljudi ima u zgradi, sa mnom... ali treba to umanjiti za broj onih koji su odsutni zbog bolovanja ili umrli.
<BR>&nbsp;&nbsp;&nbsp;&nbsp;&nbsp;Pre toga, međutim, jednu cigaretu. On izvuče paketić duvanskih cigareta - strogo zabranjenih, zbog štetnosti po zdravlje i zbog adiktivne prirode te biljke - i poče činiti pokrete da pripali jednu.
<BR>&nbsp;&nbsp;&nbsp;&nbsp;&nbsp;U tom trenutku pogled mu pade, kao i uvek, na senzor za dim, nakačen na 'zid' ispred njega. Jedan dim ako duneš - ode ti deset poskredita, reče on sebi. Zato on vrati cigarete u džep i protrlja čelo, bezobzirnom silovitošću, nastojeći da pronikne u suštinu te žudnje usađene duboko u njega, te potrebe koja ga je nekoliko puta u prošlosti nagnala da prekrši zakon. Za čime ja, zapravo, žudim? - upita on sebe. Za onim za šta je zadovoljenje putem usta samo surogat. Za nečim divovskim, zaključi on; osećao je praiskonsku glad, njen ogromni zev, vilica džinovskih, kao da bi htele prožderati sve ovo oko njega. Smestiti sve što je napolje, unutra.
<BR>&nbsp;&nbsp;&nbsp;&nbsp;&nbsp;Tako se on igrao; to je predstavljalo, za njega, Igru.
<BR>&nbsp;&nbsp;&nbsp;&nbsp;&nbsp;Pritisnu crveno dugme, podiže slušalicu i sačeka da škriputava, prastara mašinerija dodeli njegovom telefonu izlaznu liniju.
<BR>&nbsp;&nbsp;&nbsp;&nbsp;&nbsp;'Cviiiil', reče telefon, na čijem se ekranu pojaviše neodređene boje i delovi nečega. Izmešani elektronski razgovori učinjeni vidljivim.
<BR>&nbsp;&nbsp;&nbsp;&nbsp;&nbsp;Otkuca, po pamćenju, jedan broj. Dvanaest cifara, počinjući sa one tri koje daju vezu sa Moskvom.
<BR>&nbsp;&nbsp;&nbsp;&nbsp;&nbsp;"Zove osoblje potkomesara Sekstona Gordona", reče ruskoj telefonistkinji čije ga je lice besno gledalo sa minijaturnog ekrana. "Opet neke igre, a?" upita telefonistkinja.
<BR>&nbsp;&nbsp;&nbsp;&nbsp;&nbsp;Džo reče: "Humanoidni dvonožac ne može održavati metaboličke procese samo planktonskim brašnom."
<BR>&nbsp;&nbsp;&nbsp;&nbsp;&nbsp;Posle još jednog besnog pogleda puritanskog neodobravanja, telefonistkinja, koja je izgledala kao oficirka, dade vezu sa Gaukom. Džo se suoči sa licem tog minornog aparatčika. Bilo je mršavo i obuzeto dosadom, ali dosada namah nestade, ustupajući mesto zainteresovanosti. "A preslavni vitjaz", svečanim tonom reče Gauk. "Dostoini konovod tolpi byezmozgloi, prestoopnaja..."
<BR>&nbsp;&nbsp;&nbsp;&nbsp;&nbsp;"Nemoj držati govorancije", prekide ga Džo nestrpljivo. Ali osećao se i zlovoljno. Za njega uobičajeno, da bude ujutro tako 'našrafljen'.
<BR>&nbsp;&nbsp;&nbsp;&nbsp;&nbsp;"Prostitje", izvini se Gauk.
<BR>&nbsp;&nbsp;&nbsp;&nbsp;&nbsp;"Imaš naslov za mene?" upita Džo, držeći spremnu pisaljku.
<BR>&nbsp;&nbsp;&nbsp;&nbsp;&nbsp;"Tokijski prevodni kompa bio je zauzet celo jutro", odgovori Gauk. "Zato sam provuk'o kroz manji, u Kobeu. U ponečemu je Kobe, kako to reći? - čudnovatije starinski nego Tokio." Zastade da virne u jednu papirnu cedulju; njegova kancelarija bila je, kao i Džoova, samo kubikula, nastala pravougaonim pregrađivanjem neke sale, a unutra je imao samo kancelarijski radni sto, telefon, plastičnu stolicu sa uspravnim naslonom i beležnicu. "Spreman?"
<BR>&nbsp;&nbsp;&nbsp;&nbsp;&nbsp;"Spreman", reče Džo. Povuče nasumičnu crticu pisaljkom.
<BR>&nbsp;&nbsp;&nbsp;&nbsp;&nbsp;Gauk pročisti grlo i pročita naslov sa cedulje. Njegovim licem širio se napeti osmeh; izraz glatko sliven, kao da je Gauk siguran da sa ovim naslovom pobeđuje. "Poreklom je iz tvog jezika", objasni, poštujući jedno od pravila koja su svi oni, zajednički, uspostavili, cela ta njihova družina razasuta širom mape Zemlje, u svakojakim kancelarijskim ćumezima, na bednim radnim-neradnim mestima, gde nema šta da se preduzme, niti ima ikakve tuge, niti teških problema. Ničeg, osim surovog vakuuma njihovog zajedničkog društvenog života, protiv koga su svi gunđali, svako na svoj način, i svi zajedno uspevali da ga zaobiđu, pomoću Igre. "Naslov knjige", nastavi Gauk. "To je jedini ključ koji ću ti dati."
<BR>&nbsp;&nbsp;&nbsp;&nbsp;&nbsp;"Dobro poznate?" upita Džo.
<BR>&nbsp;&nbsp;&nbsp;&nbsp;&nbsp;Igorišući pitanje, Gauk još jednom pročita sa cedulje. "Neprirodna faca, eh da može inteli."
<BR>&nbsp;&nbsp;&nbsp;&nbsp;&nbsp;"In-hteli?" upita Džo.
<BR>&nbsp;&nbsp;&nbsp;&nbsp;&nbsp;"Ne. Inteli."
<BR>&nbsp;&nbsp;&nbsp;&nbsp;&nbsp;"Neprirodna faca", reče Džo, tonući u misli. "Lažna. Eh, da može, ali ne može. I ti si to dobio kao prevod od kompjutera u Kobeu? Faca je lice", zaključi on. "Hm. Lažno lice. Veštačko. Inteli-gentan bi bio, da može, ali ne može. Ve-štački lik. Ve-lik. Gen-t-bi." Dočepao se putanje ka rešenju. "Veliki Getsbi, roman, a pisac se zove Frensis Skot Ficdžerald." Baci pisaljku trijumfalno.
<BR>&nbsp;&nbsp;&nbsp;&nbsp;&nbsp;"Deset poena za tebe", reče Gauk i zapisa to u tablicu rezultata u svojoj beležnici. "Time si se izjednačio sa Hiršmajerom u Berlinu, i malčice vodiš u odnosu na Smita u Nju-Joorku. Oćeš ponovo?"
<BR>&nbsp;&nbsp;&nbsp;&nbsp;&nbsp;Džo reče: "Imam ja jedan." Iz džepa izvuče presavijen list hartije; raširi ga po stolu i pročita: "Muški potomak takođe izlazi iz kreveta." Onda odmeri Gauka pogledom, zagrejan toplinom znanja da je obezbedio dobru zagonetku - iz onog većeg prevodilačkog računara, u centru Tokija.
<BR>&nbsp;&nbsp;&nbsp;&nbsp;&nbsp;"A, to je taj vaš engleski homofon, son - sun, sin i sunce, a oba se izgovaraju 'san'. Dakle Sunce se ponovo rađa", reče Gauk beznaporno. "Deset poena za mene." I odmah to ubeleži.
<BR>&nbsp;&nbsp;&nbsp;&nbsp;&nbsp;Džo ljutito reče: "Ding-dongalo ding-donga, kojima?"
<BR>&nbsp;&nbsp;&nbsp;&nbsp;&nbsp;"To ti je opet od Kav-pećine Ne-fizike Snega", reče Gauk, sa širokim osmehom. "Za kim zvono zvoni."
<BR>&nbsp;&nbsp;&nbsp;&nbsp;&nbsp;"Kav-pećine Ne-fizike Snega?" odjeknu Džo upitano.
<BR>&nbsp;&nbsp;&nbsp;&nbsp;&nbsp;"Kav-erne, hemi-je, vej-avice. Erne-sta Hemi-ng-veja."
<BR>&nbsp;&nbsp;&nbsp;&nbsp;&nbsp;"Odustajem", reče Džo. Zamor ga je skolio; Gauk je, kao i obično, bio daleko ispred njega u ovoj igri re-translacije, ponovnog prevođenja na prvobitni jezik nečega što je kompjuter više puta prevodio sa jezika na jezik, a oni od toga napravili zagonetku.
<BR>&nbsp;&nbsp;&nbsp;&nbsp;&nbsp;"Oš probaš još jedan?" upita Gauk svileno, lica glatko bezizražajnog.
<BR>&nbsp;&nbsp;&nbsp;&nbsp;&nbsp;"Još samo jedan", odluči Džo.
<BR>&nbsp;&nbsp;&nbsp;&nbsp;&nbsp;"Jesen vodičeve građevine."
<BR>&nbsp;&nbsp;&nbsp;&nbsp;&nbsp;"Isuse", reče Džo, u dubokoj, strašljivoj zbunjenosti. Nije mu zazvonilo nijedno zvonce, nijedno. Jesen? Je-si li seo? Koješta, nema romana sa pitanjem 'Jesi li seo?' u naslovu. Građevine? Građa vina? To bi bio alkohol. On se upusti u jednu brzu meditaciju u rimskom, kognitivnom stilu. Rađevi-ne? Nema radova? Opet ništa. To ne vodi nigde. Vodi Čeve? Ko su pa Čevi? Prebaci se na meditaciju u joga-stilu. Vodiči su planinari? "Ne", reče konačno. "Ovaj ne kapiram. Odustajem."
<BR>&nbsp;&nbsp;&nbsp;&nbsp;&nbsp;"Tako brzo?" upita Gauk, uzvijajući jednu obrvu.
<BR>&nbsp;&nbsp;&nbsp;&nbsp;&nbsp;"Pa ne vredi da sedim ovde ceo dan i rešavam taj jedan."
<BR>&nbsp;&nbsp;&nbsp;&nbsp;&nbsp;"Jesen je fall a to je u engleskom i pad. A onaj koji vodi gledaoce do mesta u bioskopu ili pozorištu je usher. Dakle, Pad kuće Ašera, Edgar Alan Po."
<BR>&nbsp;&nbsp;&nbsp;&nbsp;&nbsp;Džo zastenja.
<BR>&nbsp;&nbsp;&nbsp;&nbsp;&nbsp;"Ti kao stenješ?" upita Gauk. "Zato što nisi pogodio jedan koji je svakako trebalo da pogodiš? Šta, umorio si se, Fernrajte? Zamara te da sediš u tvojoj kockici iz sata u sat, ništa ne radeći, kao i svi mi ostali? Više bi voleo da sediš sam u tišini i ne razgovaraš sa nama? Da više ne pokušavaš?" Gauk je zvučao kao da ga je ovo ozbiljno uznemirilo; lice mu je bilo natmureno.
<BR>&nbsp;&nbsp;&nbsp;&nbsp;&nbsp;"Ne, nego, bilo je baš lako", reče Džo kljasto. Ali video je da njegov kolega u Moskvi nije ovim objašnjenjem ubeđen. "Dobro, u redu", nastavi on. "Jesam potišten. Neću moći još dugo da trpim ovo. Je l' razumeš šta hoću da kažem? Razumeš ti." Čekao je. Pored njih se prolio jedan trenutak bez lica, u kome niko nije rekao ništa. "Aj, zdravo", reče Džo i pokrete ruku da spusti slušalicu.
<BR>&nbsp;&nbsp;&nbsp;&nbsp;&nbsp;Gauk žurno reče: "Ček-aj, još jedan."
<BR>&nbsp;&nbsp;&nbsp;&nbsp;&nbsp;"Ne", reče Džo. Spusti slušalicu i ostade da sedi i bulji prazno ispred sebe. Na rasklopljenom listu papira ima još nekoliko spremljenih... ali, ne. Nestalo je to, reče on sebi gorko. Iščezla je ona energija, ona sposobnost da traćiš ceo svoj život u nekom drndanju koje ni ne liči na dostojanstveni posao, a na drugoj strani da radiš, od svoje volje i sa puno volje, nešto neskriveno trivijalno, kao što je Igra koju smo ovde smislili. Kontakt sa drugima, pomisli on; pomoću Igre, mi kopljima bodemo kroz našu izolaciju, lomimo joj telo. Provirujemo napolje, ali šta, zapravo, vidimo? Odraze u ogledalu samih nas, naših beskrvnih mlohavih lica, koji nisu usmereni ni prema čemu naročitom, koliko ja mogu proniknuti. Smrt je vrlo blizu, pomisli on. Kad misliš na ovaj način. Osećam je, zaključi on. Kako sam blizu. Ništa me ne ubija. Nemam neprijatelja, niti protivnika, samo ističem, kao pretplata na neki časopis: mesec po mesec. Zato, pomisli on, zato što sam toliko šupalj, ispražnjen, da više ne mogu učestvovati. Uzeti udela. Svejedno što sam potreban njima, ovim drugarotima koji učestvuju u Igri. Trebaju im moje zajebancije, ali, ne. Ne vredi.
<BR>&nbsp;&nbsp;&nbsp;&nbsp;&nbsp;Pa ipak, dok je bezvidno zurio u svoju hartiju, osetio je mutnu aktivnost koja se dešavala u njemu, neku vrstu fotosinteze. Prikupljanje preostalih snaga, na nekoj nagonskoj osnovi. Prepušten sam sebi, dejstvujući na svoj bezvidni način, biološki napor njegovog tela poče fizičkim putem dolaziti do nekakvog uspeha; on poče beležiti još jedan naslov.
<BR>&nbsp;&nbsp;&nbsp;&nbsp;&nbsp;Otkuca na svom telefonu broj za satelitsku vezu sa Japanom; dobi Tokio i otkuca dalji niz brojki, za tokijski kompjuter. Veštinom proisteklom iz duge navike on dobi direktnu liniju, pristup u tu ogromnu, zveketavo-dumbajuću konstrukciju, mimo pažnje čitave gomile službenih pomagača.
<BR>&nbsp;&nbsp;&nbsp;&nbsp;&nbsp;"Usmena transmisija", reče on kompjuteru.
<BR>&nbsp;&nbsp;&nbsp;&nbsp;&nbsp;Div-kompjuter GX-9 škljocnu u modus 'oral', a ne 'vizual'.
<BR>&nbsp;&nbsp;&nbsp;&nbsp;&nbsp;"Zeleni bregovi Zemlje", reče Džo, prethodno uključivši funkciju 'snimanje' na svom telefonu.
<BR>&nbsp;&nbsp;&nbsp;&nbsp;&nbsp;Kompjuter istog trena odgovori, dajući japanski ekvivalent.
<BR>&nbsp;&nbsp;&nbsp;&nbsp;&nbsp;"Hvala", reče Džo i spusti slušalicu. Zatim pozva prevodilački kompjuter u gradu Vašingtonu, u distriktu Kolumbiji, i posla mu snimak japanskih reči, sa zadatkom da to prevede opet na engleski.
<BR>&nbsp;&nbsp;&nbsp;&nbsp;&nbsp;Kompjuter reče: "Neiskusne hrpe humusa."
<BR>&nbsp;&nbsp;&nbsp;&nbsp;&nbsp;"Pardon?" reče Džo i nasmeja se. "Ponovi to, molim te."
<BR>&nbsp;&nbsp;&nbsp;&nbsp;&nbsp;"Neiskusne hrpe humusa", reče računar, božanski otmen i strpljiv.
<BR>&nbsp;&nbsp;&nbsp;&nbsp;&nbsp;"To je tačan prevod?" upita Džo.
<BR>&nbsp;&nbsp;&nbsp;&nbsp;&nbsp;"Neiskusne..."
<BR>&nbsp;&nbsp;&nbsp;&nbsp;&nbsp;"U redu", reče Džo. "Pozdravljen budi." Spusti slušalicu i ostade da sedi sav isceren; energija probuđena njegovom ljudskom zabavom ispunila ga je kao nagli talas, dala mu novu snagu.
<BR>&nbsp;&nbsp;&nbsp;&nbsp;&nbsp;Nekoliko trenutaka je oklevao, odlučivao se, onda otkucao broj dobrog starog Smita u Njujorku.
<BR>&nbsp;&nbsp;&nbsp;&nbsp;&nbsp;"Mat-rezerv nabav-snabd sedmo krilo", reče Smit, čije se lice, nalik na lice malog kratkonogog psa-zečara, namučena dosadom postojanja, pojavilo na ekrančiću. "O, ti si, Fernrajte. Imaš nešto za mene?"
<BR>&nbsp;&nbsp;&nbsp;&nbsp;&nbsp;"Jedan lak", reče Džo. "Neiskusne..."
<BR>&nbsp;&nbsp;&nbsp;&nbsp;&nbsp;"Ček da čuješ moj!", upade mu Smit u reč. "Prvo ja; prvo ja. Džo, pusti mene prvog, ovaj je veličanstven. Nikad ga nećeš provaliti. Slušaj." On pročita brzo, spotičući se o pojedine reči. "Dere kožu sa istinite. Autor je Brza Vrsta Jabuka."
<BR>&nbsp;&nbsp;&nbsp;&nbsp;&nbsp;"Ne", reče Džo.
<BR>&nbsp;&nbsp;&nbsp;&nbsp;&nbsp;"Šta ne?" Mršteći se, Smit diže pogled. "Nisi ni pokušao, samo si sedeo. Daću ti vremena. U pravilima stoji, pet minuta; imaš pet minuta."
<BR>&nbsp;&nbsp;&nbsp;&nbsp;&nbsp;Džo reče: "Kvit."
<BR>&nbsp;&nbsp;&nbsp;&nbsp;&nbsp;"Šta kvit? Napuštaš Igru? Ali blizu si samog vrha!"
<BR>&nbsp;&nbsp;&nbsp;&nbsp;&nbsp;"Napuštam ja svoju profesiju", reče Džo. "Odreći ću se ovog radnog prostora, otkazaću telefon. Neću više biti ovde; neću moći da igram." Udahnuo je, kao pred skok u provaliju, i nastavio. "Sačuvao sam šezdeset pet novčića od po dvadeset pet centi. Predratnih. Dve godine sam ih sakupljao."
<BR>&nbsp;&nbsp;&nbsp;&nbsp;&nbsp;"Novčića?" reče Smit. "Od metala?"
<BR>&nbsp;&nbsp;&nbsp;&nbsp;&nbsp;"Nalaze se u jednoj azbestnoj vrećici ispod radijatora u mojoj stambenoj sobi", reče Džo. Danas, konsultacija, reče on sebi. "Ima jedna telefonska govornica u toj ulici, na rasksnici, nedaleko od moje sobe", reče on Smitu. A pitam se, pomisli, da li, u krajnjoj liniji, imam tih parica dovoljno. Kažu da Delitelj rada, Gospodin Poslodavac, daje vrlo malo; ili, drugačije rečeno, da je stravično skup. Ali, šezdeset pet, pomisli on; ima tu, ima, i-ha-haj. To je jednako... Morao je sračunati na beležnici. "Deset miliona dolara u markicama za nabavku", reče on Smitu. "Po kursnoj listi, današnjoj, iz jutarnjih novina... koja je zvanično na snazi."
<BR>&nbsp;&nbsp;&nbsp;&nbsp;&nbsp;Posle meljuće pauze, Smit reče: "A-ha. Dobro, pa želim ti sreću. Izvući ćeš ti dvadeset reči iz njega, za toliku ušteđevinu. Možda dve rečenice. Biće: 'Idi u Boston. Zatraži...' Onda će se on isključiti, a kutijica sa paricama će zazvečati, tvoji novčići krenuće iz nje, nadole, u taj lavirint putanja, i valjaće se pod hidrauličnim pritiskom sve do centralnog Gospodina Poslodavca u Oslu." Protrljao se ispod nosa, kao da mu je to mesto vlažno, kao đaku koji se preznojava zbog teških zadataka na pismenom. "Zavidim ti, Fernrajte. Možda će dve rečenice od njega biti dovoljne. I ja sam se jednom konsultovao sa njim. Predao sam mu pedeset parica po dvadeset pet centi. On je rekao: 'Idi u Boston. Zatraži...' i onda, škljoc, isključio se, a meni se učinilo da mu je prijalo. Isključivanje. Kao da su moje pare probudile u njemu neko uživanje, neku vrstu uživanja koja može prijati jednom pseudoživom biću. Svejedno, ti to uradi."
<BR>&nbsp;&nbsp;&nbsp;&nbsp;&nbsp;"Važi", reče Džo stoički.
<BR>&nbsp;&nbsp;&nbsp;&nbsp;&nbsp;"Kad on potroši tvoje novčiće..." nastavi Smit, ali Džo mu upade u reč, glasom koji je sav pucketao od oštrine. "Shvatio sam poentu."
<BR>&nbsp;&nbsp;&nbsp;&nbsp;&nbsp;Smit reče: "Nikakve molitve..."
<BR>&nbsp;&nbsp;&nbsp;&nbsp;&nbsp;"U redu", reče Džo.
<BR>&nbsp;&nbsp;&nbsp;&nbsp;&nbsp;Zavladalo je ćutanje, u kome su njih dvojica bili suočeni jedan s drugim.
<BR>&nbsp;&nbsp;&nbsp;&nbsp;&nbsp;"Nikakve molitve", reče Smit, "a ni ma šta drugo, neće naterati tu prokletu mašinu da ispljune jednu jedinu dodatnu reč."
<BR>&nbsp;&nbsp;&nbsp;&nbsp;&nbsp;"Hmmm", reče Džo. Nastojao je da to zazvuči ovlašno, ali Smitove reči već su izvršile svoje dejstvo; on oseti da se počeo hladiti. Oseti vetrove straha, zavijajuće oluje straha. U očekivanju, pomisli, da na kraju dobijem ništa. Prekraćeni, delimični iskaz Gospodina Poslodavca, a onda, kao što ovaj Smit veli - tras. Kompa se isključi iz daljeg razgovora, a ja ostanem da blenem u to njegovo nenadmašno lice od crnog gvožđa, starog, pretpotopskog. Odbijanje tvrđe od bilo kog drugog. Ako postoji natprirodna gluvoća, pomisli on, to je ta: ona koja nastane kad su svi novčići, strpani u njega, spucani.
<BR>&nbsp;&nbsp;&nbsp;&nbsp;&nbsp;Smit reče: "Mogu li ti dati - na brzinu - još jedan moj? Dospeo je iz prevodioca u Namangeu. Čuj." Smitovi dugački prsti, klasičnih oblika, grozničavo dograbiše njegovu varijantu presavijenog papira. "U prilog, radnja gde lažu. Slavni film, oko godine..."
<BR>&nbsp;&nbsp;&nbsp;&nbsp;&nbsp;"Zalagaonica", reče Džo ravnim tonom.
<BR>&nbsp;&nbsp;&nbsp;&nbsp;&nbsp;"Jest! Pravo na cilj, Fernrajte, pravo na cilj si skočio, sa sve četiri noge, i još mašeš repom. Još jedan? Ne prekidaj vezu! Imam jedan strava-dobar, evo!"
<BR>&nbsp;&nbsp;&nbsp;&nbsp;&nbsp;"Daj ga Hiršmajeru u Berlinu", reće Džoe i klepnu slušalicu dole, na raklje.
<BR>&nbsp;&nbsp;&nbsp;&nbsp;&nbsp;Umirem, reče on sebi.
<BR>&nbsp;&nbsp;&nbsp;&nbsp;&nbsp;Sedeći tako, u otrcanoj prastaroj stolici za ljuljanje, on vide, tupim pogledom, da se crvena upozoravajuća lampica na njegovoj poštanskoj cevi upalila, valjda u nekom času tokom poslednjih nekoliko minuta. Neobična stvar, pomisli on. Ne isporučuje se nova pošta sve do jedan i petnaest po podne. Na um mu pade: specijalna isporuka? I prstom ubode u dugme.
<BR>&nbsp;&nbsp;&nbsp;&nbsp;&nbsp;Iskotrlja se pisamce. Posebna isporuka.
<BR>&nbsp;&nbsp;&nbsp;&nbsp;&nbsp;On ga otvori. U koverti, cedulja, na kojoj je pisalo:
<BR>
<BR>&nbsp;&nbsp;&nbsp;&nbsp;&nbsp;ISCELITELJU KERAMIKE, POTREBAN SI MI. PLATIĆU.
<BR>
<BR>&nbsp;&nbsp;&nbsp;&nbsp;&nbsp;Bez potpisa. Bez ikakve adrese osim njegove, odredišne. Bože moj, pomisli on, ovo je nešto stvarno i veliko. Znam da jeste.
<BR>&nbsp;&nbsp;&nbsp;&nbsp;&nbsp;Pažljivo poče nameštati stolicu, da bude okrenuta tačno prema crvenoj lampici na cevi. I sede, spreman da čeka. Dokle god se ne upali, reče sebi. Osim ako prvo umrem od gladi. Neću, sada, umreti sam od sebe, sopstvenom voljom; sad ne, pomisli on oštro. Hoću da ostanem živ. I da čekam. I čekam.
<BR>&nbsp;&nbsp;&nbsp;&nbsp;&nbsp;Čekao je.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
