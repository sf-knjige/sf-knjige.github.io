<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;"Jedna od njih", reče on, "je crna. Crna katedrala."
<BR>&nbsp;&nbsp;&nbsp;&nbsp;&nbsp;"Ne ova koju će podići."
<BR>&nbsp;&nbsp;&nbsp;&nbsp;&nbsp;"Je li on siguran?" upita Džo. "Da li bi on mogao načiniti takvu grešku?" Intuitivno je znao da bi takva pogreška ubila Glimunga. Bila bi kraj svega. I kraj svih njih. I samo saznanje da druga katedrala postoji, i pogled bačen na nju - Džo oseti žaoku smrti; led se nahvata po njegovom srcu i ostade tamo. On poče beznadno mahati zrakom svetlosti na razne strane. Kao da bi hteo naći, ali ne uspeva, neki izlaz.
<BR>&nbsp;&nbsp;&nbsp;&nbsp;&nbsp;"Idem i ja s tobom gore", reče on. Nije želeo više da se zadržava na ovom mestu. Kao i Mali, osetio je čežnju za površinom, za svetom iznad vode. U tom svetu ne postoji ništa slično ovome... i, pomisli on, ne treba da postoji. Ovo nikad nije bilo nameravano. "Idemo", reče joj i zapliva nagore; iz sekunde u sekundu bio je, sad, sve dalje od ovih crno-ledenih dubina i svega što je u njima sadržano. "Daj mi ruku." Okrenuo se, posegnuo za Malinom rukom...
<BR>&nbsp;&nbsp;&nbsp;&nbsp;&nbsp;I video. Video ćup. U zraku svetiljke.
<BR>&nbsp;&nbsp;&nbsp;&nbsp;&nbsp;"Šta nije u redu?" upita Mali uzbunjeno, zato što je prestao da se uzdiže.
<BR>&nbsp;&nbsp;&nbsp;&nbsp;&nbsp;"Moram se vratiti", reče on.
<BR>&nbsp;&nbsp;&nbsp;&nbsp;&nbsp;"Ne dozvoli da te privuče nazad. To je ta užasna moć koju ta stvar dole postiže pomoću svoje valence. Penji se. Otrgla je šaku iz njegove i zamahala silovito nogama, vinula se pored njega, ka površini mora. Veslala je nožnim perajima kao da pokušava da odbaci od sebe neku lepljivu masu, neko blato koje joj ne da da se podigne odatle.
<BR>&nbsp;&nbsp;&nbsp;&nbsp;&nbsp;"Ti idi gore", reče Džo. Tonuo je sve dublje, a pogled ni za trenutak nije skidao sa ćupa. Žiža zraka njegove svetiljke sa vodoničnim baterijama počivala je postojano na ćupu. Bilo je dosta korala uokolo, ali glavnina ćupa ostala je nepokrivena. Kao da je čekao mene, pomisli on. Nastojao da mi nabaci omču oko vrata, na najbolji mogući način... pomoću onoga što najviše volim.
<BR>&nbsp;&nbsp;&nbsp;&nbsp;&nbsp;Mali se načas dvoumila iznad njega, a onda je ipak, nevoljno, krenula u dubinu. Uskoro je plivala uporedo sa njim. "Šta..." poče ona, a tad i sama ugleda ćup i šumno uvuče dah.
<BR>&nbsp;&nbsp;&nbsp;&nbsp;&nbsp;"To je volutni krater", reče Džo. "Veoma veliki." Već je razaznavao boje koje su iz ćupa emanirale ka njemu: prelive koji su ga vezivali za tu tačku čvršće nego što bi mogli svi konopci i sva morska trava i sve druge zamke i klopke. Tonuo je. Dublje i dublje.
<BR>&nbsp;&nbsp;&nbsp;&nbsp;&nbsp;"Šta možeš reći o njemu?" upita Mali. Bili su na dohvat, i Džoove ruke se ispružiše kao da imaju neku svoju, zasebnu volju. "Da li je..."
<BR>&nbsp;&nbsp;&nbsp;&nbsp;&nbsp;"Nije zemljan", reče Džo. "Pečen je na više od pet stotina stepeni Celzijusa. Možda čak na temperaturi od hiljadu dvesta pedeset stepeni Celzijusa. Veoma je izražena vitrifikacija iznad i preko glazure." Dodirnu ga. Obazrivo povuče. Ali korali su ga držali čvrsto. "Ovo nazivamo 'kamena' keramika", reče on. "Nije porcelan, nema onu poluprozirnost. Belina glazure podseća me - ali to je samo nagađanje - na neko oksidno jedinjenje sa stanitom. Ako bi tako bilo, ovaj ćup bi bio od majolike. Postoji i naziv 'tin-enamel'. Kao keramika za prinošenja ponuda bogovima, iz Delfta." Protrlja površinu ćupa. "Po osećaju, rekao bih da je upotrebljena sgrafito tehnika i olovo. Vidiš? Postoji mreža ureza, ili useka, koji otkrivaju kakva je boja 'tela' ispod. Kažem, ovo je volutni krater... ali možemo očekivati da nedaleko od njega pronađemo i psiktere, kao i amfore; samo treba uklanjati koralne naslage i videti šta ima ispod."
<BR>&nbsp;&nbsp;&nbsp;&nbsp;&nbsp;"Je l' to dobar ćup?" upita Mali. "Mislim, meni izgleda kao nešto jedinstveno; izgleda mi straobalno lep. Ali ti, kao stručnjak..."
<BR>&nbsp;&nbsp;&nbsp;&nbsp;&nbsp;"Vrhunski", reče on jednostavno. "Crvena glazura verovatno je od redukovanog bakra; naime, bakra koji u peći prolazi kroz redukcionu atmosferu. I od feritnog gvožđa. Pogledaj crnu glazuru. A vidi žutu, koja je, naravno, dobijena od antimona. Koji daje predivnu žutu." Upravo onu boju glazure, razmišljao je, koja mene najjače privlači. Te žute i te plave boje. Nikad se ja izmeniti neću.
<BR>&nbsp;&nbsp;&nbsp;&nbsp;&nbsp;Zatim pomisli: ovo je maltene kao da je neko namestio ovaj ćup baš ovde, da ga ja nađem. Nastavljao je da trlja površinu, diveći se čulom dodira, a ne vida. Bakar-oksidna plava, reče on sebi. Jedina boja koja ovom ćupu nedostaje. Da li ga je Glimung ovde namestio? - upita se.
<BR>&nbsp;&nbsp;&nbsp;&nbsp;&nbsp;Jojezovoj reče: "Da li je sa ovoga skidan koral? U poslednje vreme? Teško je shvatiti zašto nije sasvim pokriven koralom."
<BR>&nbsp;&nbsp;&nbsp;&nbsp;&nbsp;Neko vreme Mali je pipkala po ćupu i oko njega, po masi korala koja je ćup zarobila odozdo. Dok je to radila, Džo je proučavao slike koje su na ćupu, pomoću raznih boja, bile naslikane. Čitav prizor, i to složen, bogato ukrašen. Više ornamentacije nego čak na istoriato stilu iz Urbina. Šta prikazuje taj prizor? Proučavao ga je, duboko zamišljen. Nije bio ceo vidljiv. Ali on je bio stari majstor u dopunjavanju delova koji na slupanoj keramici ponekad nedostaju. Šta ovo priča? - upita on sebe. Jednu priču, ali koju? Zavirivao je sa raznih strana.
<BR>&nbsp;&nbsp;&nbsp;&nbsp;&nbsp;"Ne dopada mi se koliko ima crne boje", reče Mali najednom. "U ovoj dubini, sve što je crno potkopava moje osećanje da sam bezbedna." Otplovila je uvis od ćupa, jer je završila pregled. "Možemo li sad gore?" upita ona. Njena se napetost povećavala sa promicanjem svake sledeće sekunde. "Nemam nameru da dobrovoljno ostajem ovde dole, da se moj život ugasi zbog jednog prokletog ćupa. Grnčarija naprosto nije toliko važna."
<BR>&nbsp;&nbsp;&nbsp;&nbsp;&nbsp;Džo upita: "Šta je tvoj pregled pokazao?"
<BR>&nbsp;&nbsp;&nbsp;&nbsp;&nbsp;"Koral je ovde skidan, pre manje od šest meseci." Ona odlomi jedan komad korala, ispod koga se pokazaše nove pojedinosti keramičkog slikarstva. "Mogu završiti taj posao za nekoliko minuta, ako donesem alat."
<BR>&nbsp;&nbsp;&nbsp;&nbsp;&nbsp;Sad je bolje video sliku. Prvi panel pokazivao je jednog čoveka kako sedi sam u jednoj sumornoj i praznoj sobi. Sledeći panel, komercijalni međuplanetni brod. Na trećem se video jedan čovek - isti čovek, očito - kako peca; vadio je iz vode ogromnu crnu ribu. Tu je bila ona obilata crna glazura na koju se Mali požalila: prikazivala je tu veliku ribu. Nije mogao da vidi sledeći panel, prekriven koralom. Ali nešto je svakako dolazilo posle dizanja ogromne crne ribe. Dizanje ribe nije bilo kraj. Postojala je u istom nizu bar još jedna slika, možda i dve.
<BR>&nbsp;&nbsp;&nbsp;&nbsp;&nbsp;"Ovo je glazura tipa 'flambe'", reče Džo rasejano. "Kao što rekoh, tu ima reduciranog bakra. Ali na nekim mestima više liči na takozvani 'glaze mrtvog lista'; i kad ne bih znao da je nemoguće, maltene bih pomislio da..."
<BR>&nbsp;&nbsp;&nbsp;&nbsp;&nbsp;"Ti, pedantni krembilu", odbrusi Mali divljačnom oštrinom. "Mamlaze jedan bedni. Odoh ja gore." Razmaha se nogama, ali i otkači kabl koji ih je spajao, i uskoro nestade; samo je još njena svetiljka bleskala iznad njega. On se nađe sam, sa ćupom i Crnom katedralom u blizini. Tišina. I potpuno odsustvo ma kakve aktivnosti. Nijedna riba da naiđe pored njega; kao da su izbegavale Crnu katedralu i okolne prostore. Mudrice su to, pomisli on. Kao ova Jojezova.
<BR>&nbsp;&nbsp;&nbsp;&nbsp;&nbsp;Osmotri još jednom, poslednji put, usamljenu, mrtvu građevinu, katedralu koja nikad nije bila živa.
<BR>&nbsp;&nbsp;&nbsp;&nbsp;&nbsp;Onda se nagnu nad ćup, dograbi ga oberučke i povuče silno; baterijsku svetiljku privremeno je ostavio po strani. Ćup se razlomi u mnogo komada; okeanske struje počeše ih raznositi. Džo ostade da gleda ono nekoliko preostalih, još zarobljenih delova.
<BR>&nbsp;&nbsp;&nbsp;&nbsp;&nbsp;Nađe bolje oslonce za noge i poče trzati onaj komad na kome nije mogao videti preostale slike. Očvrsla masa korala nije popuštala; kao da je aktivno držala to parče keramike uz sebe. Onda ipak poče popuštati. Ostade mu komad u ruci; sledećeg trenutka Džo je već plivao pravo uvis, mlatarajući rukama i nogama.
<BR>&nbsp;&nbsp;&nbsp;&nbsp;&nbsp;U ruci je držao komad sa poslednje dve pravougaone slike koje su okončavale vizuelnu priču na ćupu. Te dve su sad uzlazile ka površini, zajedno sa njim, čvrsto držane.
<BR>&nbsp;&nbsp;&nbsp;&nbsp;&nbsp;On se uskoro probi kroz ustalasanu površinu mora, daleko od platforme. Pomače masku nagore sa lica i pogleda, pri svetlosti svetiljke, dve slike.
<BR>&nbsp;&nbsp;&nbsp;&nbsp;&nbsp;"Šta je to?" upita Mali, i zapliva ka njemu, zamasima dugim, vitkim.
<BR>&nbsp;&nbsp;&nbsp;&nbsp;&nbsp;"Ostatak ćupa", reče on promuklo.
<BR>&nbsp;&nbsp;&nbsp;&nbsp;&nbsp;Prva slika prikazivala je kako velika crna riba guta čoveka koji ju je izvadio. Na drugoj - poslednjoj - videla se opet ta velika riba. Ovog puta, ona je proždirala i apsorbovala jednog Glimunga... njihovog Glimunga. I taj čovek i Glimung nestajali su, zajedno, niz grlo ribetine, da bi u njenom želucu bili dekomponovani. Tu su prestajali i čovek i Glimung, a samo je velika crna riba ostajala. Ona je progutala sve.
<BR>&nbsp;&nbsp;&nbsp;&nbsp;&nbsp;"Na ovom komadu ćupa..." poče on, ali zaćuta. Bilo je tu još nešto, što na prvi pogled nije primetio. To nešto sad privuče svu njegovu pažnju; poče ga vući, nemirno i moćno privlačiti.
<BR>&nbsp;&nbsp;&nbsp;&nbsp;&nbsp;Na poslednjem panelu bio je, iznad glave ribe, ucrtan i 'balon' za reči. U taj prostor zaista su bile unete reči, na Džoovom maternjem jeziku. Pročitao ih je sa zastajkivanjem, dok ga je uznemirena voda dizala i spuštala.
<BR>
<BR>&nbsp;&nbsp;&nbsp;&nbsp;&nbsp;Na ovoj planeti život je ispod vode, a ne na kopnu. Ne petljaj se sa debelim prevarantom koji sebe naziva Glimung. Dubine crpu iz zemlje, a u tim dubinama pravi Glimung se može naći.
<BR>
<BR>&nbsp;&nbsp;&nbsp;&nbsp;&nbsp;A zatim, veoma sitnim slovima, još nekoliko reči, na samom donjem rubu poslednje slike.
<BR>
<BR>&nbsp;&nbsp;&nbsp;&nbsp;&nbsp;Ovo je bila poruka preko javnog servisa.
<BR>
<BR>&nbsp;&nbsp;&nbsp;&nbsp;&nbsp;"Ovo je ludilo", reče Džo. Mali je bila doplivala do njega. Došlo mu je da ispusti to parče grnčarije, da ga pusti da potone u dubine mračne, teške vode, da bude još jednom nevidljivo.
<BR>&nbsp;&nbsp;&nbsp;&nbsp;&nbsp;Mali Jojez virila mu je preko ramena, držeći se obuhvatnim, mokrim zagrljajem za njega. Pročitala je sadržinu 'balona za reči'. "Dobri Bože", reče ona i nasmeja se. "Kao ono vaše na Zemlji. Oni kolači sa ceduljama unutra, sa porukama."
<BR>&nbsp;&nbsp;&nbsp;&nbsp;&nbsp;"Kolačići sudbine", reče Džo ljutito.
<BR>&nbsp;&nbsp;&nbsp;&nbsp;&nbsp;"Čitala sam kad neko u kineskom restoranu na Zemlji, u gradu San Francisku, otvara kolačić sudbinu, a na papiriću piše: 'Prestani sa kurvanjem'." Opet se nasmejala, toplim grlenim smehom; istovremeno ga je uhvatila za rame i okrenula tako da su sad bili licem u lice. Najednom postade vrlo mirna. I vrlo ozbiljna. "Biće potrebna užasna borba", reče ona. "Da zadržimo katedralu dole."
<BR>&nbsp;&nbsp;&nbsp;&nbsp;&nbsp;Džo reče: "Ona sama ne želi da bude dignuta. Ona, katedrala. Želi da ostane dole. Ovaj komad je deo nje." Ispusti komad, koji odmah potonu u zaborav, tik ispod njega; Džo pokuša da ga prati pogledom, vide samo uzmicanje vode, onda opet pogleda Mali. "To nam se katedrala obratila", reče on. Bila je to sumorna misao, misao koja mu se nije svidela.
<BR>&nbsp;&nbsp;&nbsp;&nbsp;&nbsp;"Pa, zar taj lonac nije pripadao Crnoj..."
<BR>&nbsp;&nbsp;&nbsp;&nbsp;&nbsp;"Nije", odvrati on. "Nije bio sa Crne." Sa ovim se moraju svi suočiti, i on lično, i svi ostali, i - Glimung. "Ne verujem da on zna za ovo", reče Džo glasno. "Niti je ovo samo Knjiga Kalendi i to što one proriču kao sudbinu. A nije ni puki problem hidrauličnog inženjerstva.
<BR>&nbsp;&nbsp;&nbsp;&nbsp;&nbsp;"Nego duše", reče Mali nejako.
<BR>&nbsp;&nbsp;&nbsp;&nbsp;&nbsp;"Šta?" upita on, oštro i besno.
<BR>&nbsp;&nbsp;&nbsp;&nbsp;&nbsp;Posle nekog vremena Mali reče: "Pa, dobro, valjda ja ipak ne mislim tako."
<BR>&nbsp;&nbsp;&nbsp;&nbsp;&nbsp;"Prokleto je tačno da ne misliš tako", reče Džo. "Jer katedrala nije živa." Bez obzira na onu poruku na komadu ćupa, reče on sebi. Katedrala raspolaže samo imitacijom života. Inercijom. Kao što svako fizičko telo ostaje tamo gde jeste sve dok se dovoljna količina sile ne upre protiv njega... a tada se, nevoljno, ipak pomakne. Ispod nas, pomisli on, katedrala sadrži masu beskrajno ogromnu, i mi ćemo se polomiti u pokušaju da je pomaknemo. Nikada se nećemo oporaviti, niko od nas, pa ni sam Glimung. I...
<BR>&nbsp;&nbsp;&nbsp;&nbsp;&nbsp;Ostaće ona na dnu, pomisli on. Kao što sad jeste. Svet bez kraja, pomisli on, kao što kažu u crkvi. Ali baš čudna neka katedrala, šalje porukice na ćupovima zaraslim u korale. Valjda bi morala imati i neki bolji način da opšti sa nama koji smo gore, koji živimo na kopnu. Pa ipak... kako tek komunicira Glimung, ubaci poruku da pluta po vodi u vodokotliću tvog WC-a na Teri... to je bilo jednako bizarno. Sklonost, ili opredeljenje, osobeno za sve njih na ovoj planeti, pomisli on. Etnički običaj, verovatno ustaljen i prihvaćen već vekovima.
<BR>&nbsp;&nbsp;&nbsp;&nbsp;&nbsp;Mali reče: "Znala je da ćeš ti naći taj ćup."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Bilo je u Knjizi Kalendi. Zatrpano, negde u nekoj fusnoti, najsitnijim slovima."
<BR>&nbsp;&nbsp;&nbsp;&nbsp;&nbsp;"Ali su Kalende, recimo, pogrešile", reče Džo, "u svojoj tvrdnji da ću ja u Heldskali naći nešto zbog čega ću ubiti Glimunga. Dakle, to proročanstvo bilo je samo nagađanje, i to promašeno nagađanje." Dok je ovo, pomisli on, uspelo. Zaista sam našao ćup.
<BR>&nbsp;&nbsp;&nbsp;&nbsp;&nbsp;Uostalom, pomisli on, možda će jednog dana plimne struje stvarnosti poneti i mene i Glimunga na neki takav način da ću ga, konačno, ubiti. Ako bude dovoljno vremena minulo. Zapravo, razmišljao je, ako dovoljno vremena mine, sve će se dogoditi. U izvesnom smislu, to je način na koji Knjiga Kalendi dejstvuje.
<BR>&nbsp;&nbsp;&nbsp;&nbsp;&nbsp;Dejstvuje - i ne dejstvuje.
<BR>&nbsp;&nbsp;&nbsp;&nbsp;&nbsp;Verovatnoća, reče Džo sebi. Čitava jedna nauka za sebe. Bernulijeva jednačina, Bejs-Laplasova teorema, Poazova distribucija, negativna binomna distribucija... novčići i karte za kartanje, i naposletku, nasumične varijabile. A iznad svega toga lebde aveti Rudolfa Karnapa i Hansa Rajhenbaha, Bečki krug filozofa, uzdizanje simboličke logike. Blatnjavi svet, u koji se on, Džo Fernrajt, radije ne bi umešao. Iako je taj svet u neposrednoj vezi sa Knjigom Kalendi. Daleko blatnjaviji nego ovaj vodeni svet koji se talasa oko njega i Mali Jojez.
<BR>&nbsp;&nbsp;&nbsp;&nbsp;&nbsp;"'Aj se vratimo mi na platformu", predloži Mali i zadrhta. Najednom se okrete i zapliva, izmahujući rukama i nogama, a njega ostavljajući. On vide, ispred nje, svetlosti koje je robot Vilis uključio da bi im olakšao povratak. Gorele su i sad; robot ih je čekao.
<BR>&nbsp;&nbsp;&nbsp;&nbsp;&nbsp;Amalita nije uspeo da nas smota, razmišljao je Džo sa zahvalnošću, dok su plivali po moru, jedno za drugim, prema platformi koja je sva bleštala od svetlosti. Dole je bilo baš onako grozno kao što su Vilis - i Mali - nagoveštavali. Njegov sopstveni leš... video ga je i sad, u svom umu, onu ogoljenu kost donje vilice koja izmahuje gore-dole, bela i mrtva u Akvatičnom podsvetu. U Amalitinom svetu, koji ima neke svoje zakone i koji je pun otpada, a sve u njemu napola mrtvo.
<BR>&nbsp;&nbsp;&nbsp;&nbsp;&nbsp;Dopliva do obasjane platforme sa tri velike kupole, hermetički zatvorene. Zaroni i pojavi se koji trenutak potom u krugu vode u otvoru na podu silazne komore, gde ga je čekao Vilis, spreman da mu pomogne da se popne iz vode na čvrsti pod.
<BR>&nbsp;&nbsp;&nbsp;&nbsp;&nbsp;Dok su Džo i Mali skidali ronilačku opremu sa sebe, robot kao da se nervirao. "Već je uveliko bilo vreme, gospodine i damo", govorio je robot sitničarski. Uzimao je komad po komad njihove opreme. "Niste vi mene slušali, nego ste ostali predugo." Onda se popravi. "Htedoh reći, niste Glimunga slušali."
<BR>&nbsp;&nbsp;&nbsp;&nbsp;&nbsp;Džo reče: "Šta je tebi?"
<BR>&nbsp;&nbsp;&nbsp;&nbsp;&nbsp;"Ma, jedna prokleta radio-stanica", reče Vilise, koji je sad radio sa Malinim bocama kiseonika. Svojim snažnim rukama podigao ih je bez ikakvog napora. "Evo, da vam kažem, pa vi vidite." Svukao je ronilačko odelo sa nje, prikupio sve delove i počeo ih uvlačiti u plakar. "Sedim ja ovde, čekam da se vi vratite i slušam radio. Puštaju Betovenovu 'Devetu'. Onda, reklame za opasač za ljude sa provaljenom kilom. Onda puste muziku za Veliki petak iz Vagnerovog Parsifala. Zatim reklamu za neku mast koja leči gljivice na nogama. Onda koral iz Bahove kantate Jesu Du Meine Seele. Pa reklamu za rektalni uložak koji navodno leči šuljeve. Zatim Pergolezijev Stabat Mater. I reklamu za pastu za zube pogodnu za veštačke vilice. Pa 'Sanktus' iz Verdijevog Rekvijema. I oglas za sredstvo za pročišćavanje creva. Zatim 'Gloriju' iz Hajdnove Mise u ratno doba. I reklamu za lek koji sprečava pojavu ma i najmanjeg bola u vreme menstruacije. Onda koral iz Pasije po Matiji. I oglas za sterilisanje mačaka. Onda..." Najednom robot nagnu glavu na jednu stranu, kao da se trudi nešto da čuje.
<BR>&nbsp;&nbsp;&nbsp;&nbsp;&nbsp;Sad je i Džo to čuo. Pored njega, kao da je i Mali čula; okrenula se hitro i pojurila dugačkim skokovima ka ulazu kupole. Napolju, na platformi, ona se zagleda gore, u gotovo potpuni mrak.
<BR>&nbsp;&nbsp;&nbsp;&nbsp;&nbsp;Za njom pođe i Džo, a za njim Vilis.
<BR>&nbsp;&nbsp;&nbsp;&nbsp;&nbsp;Jedna ogromna ptica lebdela je na noćnom nebu. U sebi je sadržala dva obruča: jedan od vode, jedan od vatre. U sredini ta dva bilo je jedno devojačko lice, delimično zaklonjeno šalom 'Pejzli', koje je gledalo napolje. Glimung, kao što se Džou prvi put pojavio, ali sada podignut u ogroman oblik nalik na pticu. Orao, pomisli Džo zadivljeno. Obrušava se na ovu stranu, kriči i para nebo kandžama. Džo se malo izmače, u bezbednost ulaza kupolaste građevine. Ptičurina je hujala nadole, ka njima, a ukršteni obruči vrteli su se žestoko, vrlo brzo.
<BR>&nbsp;&nbsp;&nbsp;&nbsp;&nbsp;"To je Stari", reče Vilis, ne pokazujući ni najmanju zabrinutost. "Ja sam ga zamolio da dođe. Ili je on zamolio mene? Zaboravljam. Sigurno je da smo on i ja imali jedan razgovor, ali sad mi se malo smutilo u pameti. Mi patimo od toga, moji kolege i ja."
<BR>&nbsp;&nbsp;&nbsp;&nbsp;&nbsp;Mali Jojez reče: "On sleće."
<BR>&nbsp;&nbsp;&nbsp;&nbsp;&nbsp;Ptičurina se zaustavi u vazduhu; kljun joj se grčevito pokretao, a žute oči piljile su u Džoa - baš u Džoa, ni u koga drugog - a onda, iz ogromne guše poleteše reči, izviknute u tamu noći. Reči oštre i divlje, kričave, ispitivačke reči.
<BR>&nbsp;&nbsp;&nbsp;&nbsp;&nbsp;"Tiii", kriknu ptica na njega. "Nisam hteo da ti ideš u okean. Da vidiš šta tamo postoji. Ukopano u dno. Ovde si da lečiš keramiku. Šta si video? Uradio?" Bilo je mahnitosti, nezadržive hitnosti, u kricima ptice. Glimung je došao ovamo zato što nije mogao čekati, morao je odmah da sazna šta se desilo na dnu okeana.
<BR>&nbsp;&nbsp;&nbsp;&nbsp;&nbsp;"Našo sam ćup", reče Džo.
<BR>&nbsp;&nbsp;&nbsp;&nbsp;&nbsp;"Ćup je lagao!" razleže se Glimungov krik. "Zaboravi šta je rekao; slušaj mene! Razumeš?"
<BR>&nbsp;&nbsp;&nbsp;&nbsp;&nbsp;Džo reče: "Ćup mi je samo rekao..."
<BR>&nbsp;&nbsp;&nbsp;&nbsp;&nbsp;"Hiljadu ćupova leži dole", prekide ga Glimung. "Na svakom je drugačija, ali uvek lažna priča, spremljena za svakog ko naiđe i primeti je."
<BR>&nbsp;&nbsp;&nbsp;&nbsp;&nbsp;"Veliku crnu ribu je pokazao", reče Džo.
<BR>&nbsp;&nbsp;&nbsp;&nbsp;&nbsp;"Nema ribe. Ništa dole nije stvarno, osim Heldskale. Ja je mogu podići u svako doba; mogu sam, bez tvoje ili ma čije pomoći. Mogu da podignem svaki pojedini grnčarski proizvod; mogu ih oslobađati jedan po jedan od korala, a ako se polome mogu ih popraviti ili naći nekoga ko to ume. Hoćeš da te pošaljem sad nazad u tvoju 'kubikulu' da nastaviš onu Igru? Da zapadaš tokom godina u sve lošije stanje? Da se dekomponuješ postepeno tako da na kraju budeš smeće lišeno uma, bez ikakvih planova? Je l' to hoćeš ti?"
<BR>&nbsp;&nbsp;&nbsp;&nbsp;&nbsp;"Ne", reče Džo. "To neću ja."
<BR>&nbsp;&nbsp;&nbsp;&nbsp;&nbsp;"Vraćaš se ti na Teru", ciknu Glimung. Kljun se otvori i zatvori, otvori i zatvori, ujedajući vazduh oštro.
<BR>&nbsp;&nbsp;&nbsp;&nbsp;&nbsp;"Žao mi je što..." poče Džo, ali mu ptičurina, bezobzirna i mahnita, upade u reč. I opet silno uznemirena.
<BR>&nbsp;&nbsp;&nbsp;&nbsp;&nbsp;"Vratiću te u onaj sanduk u mom podrumu", proglasi Glimung. "Pa ostani tamo dok te policija ne pronađe. Štaviše, kazaću im gde si. Zgrabiće te. Ima samo dronjci od tebe da ostanu. Razumeš? Nije ti palo na um da ako me ne slušaš, prognaću te? Nisi potreban ti meni nizašta. Što se mene tiče, ti više ne postojiš. Žao mi je što ovako vičem na tebe, ali ja sam takav kad mi potpuno dozlogrdi. Moraćeš mi oprostiti takvo ponašanje."
<BR>&nbsp;&nbsp;&nbsp;&nbsp;&nbsp;Džo reče: "Meni se čini da mnogo padaš u vatru. Šta sam ja uopšte uradio? Zaronio, našao jedan ćup i..."
<BR>&nbsp;&nbsp;&nbsp;&nbsp;&nbsp;"Našao si onaj ćup koji ja nisam hteo da vidiš." Ledene oči ptice svrdlale su odozgo u njega, neumoljivo, na način koji ga je onesposobljavao da ma šta učini. "Ne uviđaš šta si učinio? Isforsirao si me da krenem prerano. Prinuđen sam da reagujem sad, odmah, ne mogu čekati!" Sledećeg trena ptica se obrte u vazduhu, poče uzletati i prestrojavati se, sada okrenuta ka moru, a ne ka Džou. Masivna krila počeše razbesnelo mlatarati, i ptica kao iz topa ispaljena postiže znatno veću visinu, a tamo zastade, na nebu iznad mora. Stade se oglašavati kricima koji su probijali uši, ludački žestokim i oštrim. "Neće ti sad pomoći nikakav Keri Kernz Tračko i njegovih šest telefona!" Ptičurina je počivala na mračnom nebu, stapala se sa maglom koja se, poput talasa, valjala preko površine okeana. "Slušaoci radija ne znaju za tebe! Slušaoci radija ne mare za tebe!" Ptica zaokrete, poče se obrušavati...
<BR>&nbsp;&nbsp;&nbsp;&nbsp;&nbsp;Nešto se uzdizalo iz mora.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
