<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Ništa više ne ispade iz cevi za pneumatsku poštu, tog dana, i Džo Fernrajt se odvuče 'kući'.
<BR>&nbsp;&nbsp;&nbsp;&nbsp;&nbsp;To 'kući' sastojalo se od jednog sobička u jednom od podzemnih spratova ogromne stambene zgrade. Bila su vremena, nekad davno, u kojima je kompanija 'Puc-i-gle' iz Velikog Klivlenda dolazila svakih šest meseci i stvarala animiranu 3-D projekciju oblasti Karmel u Kaliforniji. Taj 'pogled sa visine' onda je ispunjavao njegov 'prozor', naime, erzac-prozor. Ali u poslednje vreme Džo je, zbog lošeg imovnog stanja, odustao od takvih pokušaja zamišljanja da stanuje na visokom brdu sa koga puca pogled na okean i na silno visoke sekvoje; sada je bio zadovoljan - pomiren, zapravo; otupljen - da vidi samo prazno, inertno, plavo staklo. U isto vreme, kao da jedna šteta nije dovoljna, dopustio je da istekne i njegova zakupnina za encefalo-psihološku spravicu u njegovom ormanu, koja je, dok je bila tu instalisana, radila kad god je on bio kod 'kuće', i prisiljavala njegov mozak da veruje da je erzac-prizor Karmela autentičan.
<BR>&nbsp;&nbsp;&nbsp;&nbsp;&nbsp;Zavaravanja više nije bilo u njegovom mozgu, niti lažnog pejzaža na njegovom 'prozoru'. Sada, posle radnog vremena, on je sedeo u 'kući', sav potišten, i razmišljao, kao i uvek, o raznim vidovima jalove uzaludnosti svog života.
<BR>&nbsp;&nbsp;&nbsp;&nbsp;&nbsp;Jednom, davno, Klivlendski muzej istorijskih rukotvorina slao mu je, redovno, pravi posao. Njegova topilica sa užarenom iglom na vrhu spojila je mnoge komade polupane keramike, stapala ih u homogene celine. Popravljao je vazu za vazom, kao i njegov otac pre njega. Ali to je sad bilo završeno; svi keramički komadi u posedu tog muzeja bili su izlečeni.
<BR>&nbsp;&nbsp;&nbsp;&nbsp;&nbsp;Ovde, u svojoj usamljeničkoj sobici, Džo Fernrajt je razmišljao o nedostatku ukrasa. Mnogo puta su vlasnici dragocenih, razbijenih ćupova došli kod njega, a on je uradio to što su hteli: iscelio njihovu grnčariju. Onda su odlazili. I ništa nije ostalo iza njih: nijedan komad keramike koji bi krasio njegovu sobu, kao zamena za prozor. Jednom je, sedeći ovako, razmišljao o svojoj glavnoj alatki, toj sa iglom napred. Ako ja ovu spravicu pritisnem na grudi, mozgao je, uključim i ćušnem ka srcu, biće to moj kraj, za manje od jedne sekunde. Alatka je, u nekom smislu reči, baš moćna. Ovaj neuspeh, koji se zove 'moj život' - pomislio je to mnogo, mnogo puta - prestao bi. Zašto ne?
<BR>&nbsp;&nbsp;&nbsp;&nbsp;&nbsp;Ali ta neobična notica koju je dobio kroz poštansku cev. Neka osoba, ili neke osobe, saznala je, ili saznali su, za njega; kako? Da bi pronašao klijente, on je davao neprekidni oglas, malen, u listu 'Keramičarski mesečnik'... i zahvaljujući tom oglasu stizao mu je tanki curak posla, godinama. Stizao, a sad, uistinu, prestao. Ali ovo. Ova čudna, mala poruka!
<BR>&nbsp;&nbsp;&nbsp;&nbsp;&nbsp;Podigao je slušalicu telefona, otkuckao broj i kroz nekoliko sekundi pojavila se njegova bivša žena, Kejt. Plavuša, tvrdih linija, zapiljila se besno u njega.
<BR>&nbsp;&nbsp;&nbsp;&nbsp;&nbsp;"Kamo ga ček, bre, za alimentaciju za prošli mesec, bre?" upita Kejt.
<BR>&nbsp;&nbsp;&nbsp;&nbsp;&nbsp;Džo reče: "Naišao sam na nešto. Moći ću svu zaostalu alimentaciju da platim ako ovo..."
<BR>&nbsp;&nbsp;&nbsp;&nbsp;&nbsp;"Ovo šta? Šta ovo?" odbrusi Kejt, prekidajući ga usred reči. "Neka nova kretenska ideja izvučena sa dna toga u tvojoj glavi što ti nazivaš mozgom?"
<BR>&nbsp;&nbsp;&nbsp;&nbsp;&nbsp;"Porukica", reče on. "Ja bih da ti je pročitam, da vidimo da li ti možeš iz nje zaključiti nešto više nego što sam ja uspeo." Njegova bivša bračna drugarica imala je, iako ju je on mrzeo zbog toga - i zbog mnogih drugih stvari - imala je hitar um. Čak i sada, godinu dana posle njihovog razvoda, on se oslanjao na njen moćni intelekt. Neobično je to, razmišljao je svojevremeno: mrziš neku osobu, ne želiš nikad više da je vidiš, a opet, u isti mah, pozivaš tu osobu i pitaš je za savete o raznim stvarima. Iracionalno. Ili je to neka vrsta superracionalnosti? Vinuti se iznad mržnje...
<BR>&nbsp;&nbsp;&nbsp;&nbsp;&nbsp;Zar nije mržnja iracionalna? Pa, Kejt, zapravo, nikad nije nanela nikakvo zlo njemu - ništa mu nije radila osim što ga je činila preterano svesnim, pomno svesnim, večito svesnim, da nije sposoban da zaradi pare. Naučila ga je da mrzi samoga sebe, a kad je to postigla, ostavila ga je.
<BR>&nbsp;&nbsp;&nbsp;&nbsp;&nbsp;A on ju je ipak ponekad pozivao i tražio, od nje, savete.
<BR>&nbsp;&nbsp;&nbsp;&nbsp;&nbsp;Pročita joj poruku.
<BR>&nbsp;&nbsp;&nbsp;&nbsp;&nbsp;"Ilegalna posla, očigledno", reče Kejt. "Ali znaš da me ne zanimaju tvoje poslovne stvari. Ti se sam smisli šta ti je to, i s kim sad spavaš, verovatno sa nekom osamnaestgodišnjom kretenušom koja ništa bolje ne zna, jer nema nikakvu osnovu za poređenje, kao što bi starija žena imala."
<BR>&nbsp;&nbsp;&nbsp;&nbsp;&nbsp;"Kako to misliš, ilegalna posla?" upita on. "Koja bi vrsta grnčarije, osim kad se kaže 'ćup', a misli na marihuanu, mogla biti ilegalna?"
<BR>&nbsp;&nbsp;&nbsp;&nbsp;&nbsp;"Pornografske vaze. Ono što su Kinezi pravili u vreme rata."
<BR>&nbsp;&nbsp;&nbsp;&nbsp;&nbsp;"Oh, Hriste", reče on. Nije mu to bilo palo na pamet. Ko bi se, osim Kejt, setio toga! Ona je bila erotski raspoložena i očarana dok je gledala dve takve vaze koje su dospele u njegove ruke.
<BR>&nbsp;&nbsp;&nbsp;&nbsp;&nbsp;"Zovi policiju", reče Kejt.
<BR>&nbsp;&nbsp;&nbsp;&nbsp;&nbsp;"Ja da..."
<BR>&nbsp;&nbsp;&nbsp;&nbsp;&nbsp;"Je l' imaš neku drugu nameru?" upita Kejt. "Sad kad si uspeo da prekineš večeru meni i svima koji su večeras ovde kod mene?"
<BR>&nbsp;&nbsp;&nbsp;&nbsp;&nbsp;"Mogu li doći i ja na večeru?" upita on; usamljenost se prošunjala kroz njega i oivičila to pitanje strahom, a Kejt je upravo to uvek umela da otkrije: taj strah da će se ona povući u svoju neumoljivu tvrđavu izgledom nalik na figuru 'top' u šahu, u tvrđavu svoga tela i uma, iz koje je činila samo povremeni oružani 'ispad' napolje, da mu zada jednu ranu, dve rane, i da se opet vrati unutra, ostavljajući sa spoljašnje strane samo bezizražajnu masku da ga pozdravlja. Pomoću te maske ona je okretala njegove sopstvene mane i slabosti, da mu nanese još više zla.
<BR>&nbsp;&nbsp;&nbsp;&nbsp;&nbsp;"Ne mož'", reče Kejt.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što nemaš ništa nikom da ponudiš, u pogledu priče, razgovora, ideja. Kao što si rek'o mnogo puta, dar koji imaš nalazi se u tvojim šakama. Osim ako nameravaš da dođeš i razbiješ jednu od mojih šolja, jednu od mojih 'Rojal-Albert' šolja, pa da je posle sastavljaš? Da to bude tvoje magično izvođenje, sa smehotresnim dejstvom?"
<BR>&nbsp;&nbsp;&nbsp;&nbsp;&nbsp;Džo reče: "Mogu ja doprineti verbalno."
<BR>&nbsp;&nbsp;&nbsp;&nbsp;&nbsp;"Navedi jedan primer."
<BR>&nbsp;&nbsp;&nbsp;&nbsp;&nbsp;"Čega?" upita on, zureći u njeno lice na ekrančiću telefona.
<BR>&nbsp;&nbsp;&nbsp;&nbsp;&nbsp;"Kaži nešto dubokomudreno."
<BR>&nbsp;&nbsp;&nbsp;&nbsp;&nbsp;"Misliš, sad odmah?"
<BR>&nbsp;&nbsp;&nbsp;&nbsp;&nbsp;Kejt klimnu glavom.
<BR>&nbsp;&nbsp;&nbsp;&nbsp;&nbsp;"Betovenova muzika duboko je ukorenjena u stvarnost. To ga i čini jedinstvenim. Za razliku od njega, Mocart, koliko god da je bio genije..."
<BR>&nbsp;&nbsp;&nbsp;&nbsp;&nbsp;"Zajebi to", reče Kejt i spusti slušalicu; ekran ostade 'blank'.
<BR>&nbsp;&nbsp;&nbsp;&nbsp;&nbsp;Nije mi ništa trebalo da je pitam da dođem kod nje, uvide Džo, sa akutnim osećanjem jada. Dao sam joj taj otvoren ulaz, tu psiho nogu uglavljenu u vrata, što ona tako dobro iskoristi, ona lovi te prilike. Hriste, pomisli on, šta mi bi? Ustade i poče sumorno lunjati po sobi; ovo njegovo kretanje postajalo je sve više besciljno, tako da je na kraju stao i naprosto stajao. Moram da se smislim: šta je zaista važno, reče on sebi. Nije to što je ona prekinula vezu ili rekla nešto ogavno, nego: da li ta poruka, koju dobih danas, znači išta. Porno vaze, reče on sebi. Jest, verovatno je u pravu. A krpljenje pornografske grnčarije takođe je ilegalno, dakle, propala stvar.
<BR>&nbsp;&nbsp;&nbsp;&nbsp;&nbsp;Ma trebalo je da ukapiram čim sam video to papirče, reče on sebi. Eto gde je razlika između Kejt i mene. Ona bi ukapirala u startu. A ja verovatno tek kad bih završio isceljenje te vaze i onda se zaustavio da je celu dobro pogledam. Naprosto, nisam preterano bistar, reče on sebi. U poređenju sa njom. U poređenju sa svetom.
<BR>&nbsp;&nbsp;&nbsp;&nbsp;&nbsp;'Aritmetički zbir izbačen štrcanjem, u mlazićima', pomisli on sa žestokom ljutnjom. Moj najbolji naslov. Bar sam u Igri majstor. Pa šta ako jesam? - upita on sebe. Pa šta ako jesam?
<BR>&nbsp;&nbsp;&nbsp;&nbsp;&nbsp;Gospodine Poslodavče, pomisli on, pomagaj. Čas je kucnuo. Noćas.
<BR>&nbsp;&nbsp;&nbsp;&nbsp;&nbsp;Naglo se uputi u majušno kupatilo dodato njegovoj sobici i dograbi poklopac sa vodokotlića iznad WC-a. Niko (njegova česta misao) nikad ne zaviri u vodokotlić. A u njemu, evo, tu je. Tu visi azbestna vrećica sa novčićima.
<BR>&nbsp;&nbsp;&nbsp;&nbsp;&nbsp;Štaviše, tu plovi i nekakva plastična kapsula. Koju on u životu video nije.
<BR>&nbsp;&nbsp;&nbsp;&nbsp;&nbsp;Podiže je iz vode i vide, sa nevericom, da se u njoj nalazi smotuljak hartije. Cedulja; plovuća po vodi u kotliću iznad njegovog klozeta, kao boca sa porukom koju neko baci u more. O-ho-ho, ovo ne može stvarno biti, pomisli on, i dođe mu da se nasmeje. Mislim, Hriste: ovako nešto, naprosto, ne biva. Ali nije se nasmejao, jer ga je prožeo i strah. Strah koji se graničio sa stravom. Opet komunikacija, reče on sebi. Kao ono iz poštanske cevi danas. Ali niko ne kontaktira na taj način; to nije ljudski!
<BR>&nbsp;&nbsp;&nbsp;&nbsp;&nbsp;Odšrafio je poklopac plastične kapsule i izvukao hartiju. Da, tu je bilo nešto napisano. On pročita, a onda ponovo pročita.
<BR>
<BR>&nbsp;&nbsp;&nbsp;&nbsp;&nbsp;PLATIĆU TI TRIDESET PET HILJADA KRAMBLA
<BR>
<BR>&nbsp;&nbsp;&nbsp;&nbsp;&nbsp;Šta je, za ime Boga, krambl? - upita se on, a njegova strava se zaoštri u paniku; imao je osećaj da mu se kroz vrat podiže, i to kroz zadnji deo, gde je kičma, neka pregladnela i pridavljena vrelina, slaba somatska reakcija: ne samo um, nego je i njegovo telo pokušavalo da se prilagodi ovome. Nije bilo moguće samo na mentalnom nivou prihvatiti ovo. Ne ovo.
<BR>&nbsp;&nbsp;&nbsp;&nbsp;&nbsp;"Šta je krambl?" upita on, čim je telefonom uspostavio vezu sa robot-monitorom.
<BR>&nbsp;&nbsp;&nbsp;&nbsp;&nbsp;"Na engleskom jeziku, delić usitnjene čvrste materije", bile su reči koje je kompjuter dodao monitoru da ih izgovori. 'Sitni otpad. Mrva, mrvica, čestica. Pojavljuje se u engleskom jeziku zapisana u tom obliku godine 1577."
<BR>&nbsp;&nbsp;&nbsp;&nbsp;&nbsp;"U drugim jezicima?" upita Džo.
<BR>&nbsp;&nbsp;&nbsp;&nbsp;&nbsp;"U srednjem engleskom, kremelen. U starom engleskom, gekrimian. U srednjem gornjem gotskom..."
<BR>&nbsp;&nbsp;&nbsp;&nbsp;&nbsp;"A u vanzemaljskim jezicima?"
<BR>&nbsp;&nbsp;&nbsp;&nbsp;&nbsp;"Na Betelgezu Sedam, na urdijskom jeziku, znači mali privremeni otvor: klin koji..."
<BR>&nbsp;&nbsp;&nbsp;&nbsp;&nbsp;"Nije to", reče Džo.
<BR>&nbsp;&nbsp;&nbsp;&nbsp;&nbsp;"Na Rigelu Dva, znači jednu vrstu sitnih živih bića koja trče po..."
<BR>&nbsp;&nbsp;&nbsp;&nbsp;&nbsp;"Nije ni to."
<BR>&nbsp;&nbsp;&nbsp;&nbsp;&nbsp;"Na Sirijusu Pet, na plabkijskom jeziku, krambl je monetarna jedinica."
<BR>&nbsp;&nbsp;&nbsp;&nbsp;&nbsp;"To je to", reče on. "A sad mi kaži koliko je, u zemaljskom novcu, trideset pet hiljada krambla."
<BR>&nbsp;&nbsp;&nbsp;&nbsp;&nbsp;Robot-rečnik reče: "Žao mi je, gospodine, ali za taj odgovor moraćete se obratiti bankovnom servisu. Njihov broj, molim, potražite u Vašem telefonskom imeniku." Robot prekide vezu i ekrančić telefona ostade prazan.
<BR>&nbsp;&nbsp;&nbsp;&nbsp;&nbsp;On potraži broj i pozva bankovni servis.
<BR>&nbsp;&nbsp;&nbsp;&nbsp;&nbsp;"Zatvoreni smo za noćas", obavestio ga je robot bankovnog servisa.
<BR>&nbsp;&nbsp;&nbsp;&nbsp;&nbsp;"Šta, kao, na celoj planeti 'za noćas'?" upita Džo, zaprepašćen.
<BR>&nbsp;&nbsp;&nbsp;&nbsp;&nbsp;"Svuda."
<BR>&nbsp;&nbsp;&nbsp;&nbsp;&nbsp;"Koliko ću morati da čekam?"
<BR>&nbsp;&nbsp;&nbsp;&nbsp;&nbsp;"Četiri sata."
<BR>&nbsp;&nbsp;&nbsp;&nbsp;&nbsp;"Moj život, cela moja budućnost..." Ali već je govorio u mrtav telefon. Bankarski servis prekinuo je vezu.
<BR>
<BR>&nbsp;&nbsp;&nbsp;&nbsp;&nbsp;Evo šta ću da radim, odluči on: leći ću i spavaću četiri sata. Sad je sedam uveče; namestiću alarm na jedanaest.
<BR>&nbsp;&nbsp;&nbsp;&nbsp;&nbsp;Pritisak na odgovarajuće dugme, i krevet iskliznu iz zida, ispunivši praktično čitavu sobu; do maločas dnevna, sada je to bila njegova spavaća soba. Četiri sata, reče on sebi, nameštajući mehanizam krevetskog časovnika. Leže, smesti se udobno - koliko je to bilo moguće, na neodgovarajućoj postelji - i prstima potraži prekidač u obliku klina, koji je indukovao istog trena, vrlo moćnim delovanjem, najdublje moguće stanje uspavanosti.
<BR>&nbsp;&nbsp;&nbsp;&nbsp;&nbsp;Zazuja zujalica.
<BR>&nbsp;&nbsp;&nbsp;&nbsp;&nbsp;Prokleto bilo elektronsko kolo za sanjanje, reče on sebi. Ovako rano uveče, a ja ga moram upotrebiti? Skoči na noge i otvori ormarić pored kreveta, nađe uputstva za upotrebu kreveta. Da; sanjanje je obavezno pri svakoj upotrebi ovog 'ležaja'... osim ako povučeš seks-polugu. E pa to ću, reče on sebi. Reći ću mu da, u biblijskom smislu, sada 'znam' ženu neku.
<BR>&nbsp;&nbsp;&nbsp;&nbsp;&nbsp;Leže opet i povuče klin za spavanje.
<BR>&nbsp;&nbsp;&nbsp;&nbsp;&nbsp;"Težak si šezdeset tri i po kilograma", reče krevet. "A to je tačno pritisak izvršen po celoj mojoj površini sada. Stoga zaključujem da se ti sada seksualno ne odnosiš." Mehanizam je isključio struju prekidaču za spavanje, tako da ga je Džo uzalud potezao. Istovremeno se krevet poče zagrevati; namotaji žice kao u električnoj grejalici počeše neskriveno da se crvene i žare ispod njega.
<BR>&nbsp;&nbsp;&nbsp;&nbsp;&nbsp;Nije mu ništa vredelo da se svađa sa razljućenim krevetom. Zato povuče interaktivnu spav-san polugu i sklopi oči, pomiren sa okolnostima.
<BR>&nbsp;&nbsp;&nbsp;&nbsp;&nbsp;Spavanje ga odmah ponese; to je uvek uspevalo; taj mehanizam bio je savršen. I odjednom se uključi i san, isti san koji je sada bio u glavama svih ljudi koji su, bilo gde na svetu, spavali.
<BR>&nbsp;&nbsp;&nbsp;&nbsp;&nbsp;Jedan san za svakog. Ali, Bože, hvala ti, svake noći drugačiji.
<BR>&nbsp;&nbsp;&nbsp;&nbsp;&nbsp;"Heeej, hej, zdravo svima", javi se vedri glas sna. "Noćašnji san napisao je Redž Bejker, a zove se 'Ugravirano u pamćenje'. Ej, ne zaboravite, narode: šaljite svoje ideje za snove i osvojite ogromne nagrade u gotovom novcu! Ako vaša ideja za san bude usvojena, dobijete putovanje, sa svim plaćenim troškovima, sa Zemlje - kud god poželite!"
<BR>&nbsp;&nbsp;&nbsp;&nbsp;&nbsp;San je počeo.
<BR>&nbsp;&nbsp;&nbsp;&nbsp;&nbsp;Džo Fernrajt stajao je pred Savetom guvernera vrhovne banke i tresao se od strahopoštovanja. Sekretar SGVB čitao je saopštenje. "Gospodine Fernrajte", proglasio je svečano. "Vi ste, u svojoj radionici za izradu gravira, napravili ploče pomoću kojih će biti štampane naše nove novčanice. Vaše likovno rešenje je pobedilo u konkurenciji preko sto hiljada drugih koja su nam prezentirana. Neka od tih drugih bila su, može se kazati, fantastično lukava. Čestitamo, gospodine Fernrajte." Sekretar ga je pogledao, lica ozarenog očinskim osmehom, i podsetio ga pomalo na prisustvo zvano 'Padre' koje je povremeno koristio.
<BR>&nbsp;&nbsp;&nbsp;&nbsp;&nbsp;"Drago mi je i čast mi je", odgovori Džo, "što mi je dodeljena ova nagrada i što znam da sam dao svoj doprinos programu fiskalne stabilizacije nama poznatog sveta. Nije mi mnogo važno što će moje lice biti naslikano na novim banknotama blistavih boja, ali, pošto to već jeste tako, dozvolite mi da izrazim zadovoljstvo i zbog te počasti."
<BR>&nbsp;&nbsp;&nbsp;&nbsp;&nbsp;"Vaš potpis, gospon Fernrajte", podseti ga Sekretar, tonom i držanjem pravi mudar otac. "Vaš potpis, a ne vaš lik, pojaviće se na novim apoenima. Odakle vam ideja da će se pojaviti i lik?"
<BR>&nbsp;&nbsp;&nbsp;&nbsp;&nbsp;"Možda me ne razumete", reče Džo. "Ako se na novim apoenima ne pojavi i moj lik, a ne samo potpis, ja ću povući idejno rešenje, pa će nastupiti slom celokupne ekonomske strukture planete Zemlje, pošto ćete vi morati nastaviti sa korišćenjem starog, inflatornog novca, koji je sad postao praktično stara hartija koju ljudi bacaju iz ruke čim im se ukaže prilika, samo da je se što pre otarase."
<BR>&nbsp;&nbsp;&nbsp;&nbsp;&nbsp;Sekretar se duboko zamislio. "Povukli biste idejno rešenje?"
<BR>&nbsp;&nbsp;&nbsp;&nbsp;&nbsp;"Čuli ste me jasno i glasno", reče Džo, u svom snu, u njihovom snu. U istom trenutku približno jedna milijarda drugih ljudskih bića na Zemlji takođe je povlačila likovno rešenje sa novčanica, kao i on. Ali on, naravno, nije ni pomišljao na tu činjenicu; znao je samo ovo: bez njega će nastupiti slom sistema, raspašće se cela njihova korporacijska država. "A što se tiče mog potpisa, ja ću, kao što je činio onaj veliki heroj u prošlosti, Če Gevara, taj uzvišeni čovek, taj divni čovek koji je život dao za svoje prijatelje, u slavu uspomene na njega ja ću napisati samo 'Džo' na novčanicama. Ali moje lice mora biti u nekoliko boja. Bar u tri."
<BR>&nbsp;&nbsp;&nbsp;&nbsp;&nbsp;"Gospodine Fernrajte", reče Sekretar, "Vi ste tvrd pregovarač, danas. Vi ste jedan čvrst čovek. Zaista me podsećate na Čea, sa čime će se, uveren sam, saglasiti milioni naših gledalaca koji su sad ispred malih ekrana. Hajmo zapljeskati za Džoa Fernrajta i za Če Gevaru zajedno, dajmo aplauz jedan!" Sekretar odbaci u stranu tekst saopštenja i poče pljeskati. "Da vas čujemo, svi vi dobri ljudi; ovo je junak naše države, novi čovek čvrste rešenosti, koji je godine svoga rada uložio u..."
<BR>&nbsp;&nbsp;&nbsp;&nbsp;&nbsp;Alarm probudi Džoa.
<BR>&nbsp;&nbsp;&nbsp;&nbsp;&nbsp;Hriste, reče on sebi, bunovno se pridižući u sedeći položaj. Šta beše ovo maločas? Nešto o nekim parama? Već mu je postajalo maglovito u svesti. "Pravio sam pare", reče on glasno, žmirkajući."Ili sam štampao pare." Koga je briga? - reče sebi. San. Kompenzacija za ovu stvarnost. Država nam tu kompenzaciju obezbeđuje. Svake, svake noći. Što je, maltene, gore od budnog stanja.
<BR>&nbsp;&nbsp;&nbsp;&nbsp;&nbsp;Ne, zaključi on. Ništa nije gore od budnog stanja.
<BR>&nbsp;&nbsp;&nbsp;&nbsp;&nbsp;Podiže telefon i pozva banku.
<BR>&nbsp;&nbsp;&nbsp;&nbsp;&nbsp;"Interpla-kukuru-pšen narodno-kolektivna banka."
<BR>&nbsp;&nbsp;&nbsp;&nbsp;&nbsp;"Koliko vredi trideset pet hiljada krambla u našoj dolarskoj protivvrednosti?" upita Džo.
<BR>&nbsp;&nbsp;&nbsp;&nbsp;&nbsp;"Krambla na plabkijskom jeziku na Sirijus Pet?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;Bankovni servis je ćutao jedan dugi trenutak. Onda reče: "200.000.000.000.000.000.000.000.000.000.000.000.000.000.000,00 dolara."
<BR>&nbsp;&nbsp;&nbsp;&nbsp;&nbsp;"Stvarno?" reče Džo.
<BR>&nbsp;&nbsp;&nbsp;&nbsp;&nbsp;"Zar bih Vas ja lagao?" odvrati robot. "Ja čak ni ne znam ko ste."
<BR>&nbsp;&nbsp;&nbsp;&nbsp;&nbsp;"A postoje li neki drugi krambli?" upita Džo. "Naime, postoji li neka druga novčana jedinica koja se tako zove, a u upotrebi je u bilo kojoj drugoj enklavi, civilizaciji, plemenu, kultu ili društvu, bilo gde u poznatoj Vaseljeni?"
<BR>&nbsp;&nbsp;&nbsp;&nbsp;&nbsp;"Postojala je pre nekoliko hiljada godina jedinica krambl, sad nevažeća, u..."
<BR>&nbsp;&nbsp;&nbsp;&nbsp;&nbsp;"Ne", reče Džo. "Ovde su u pitanju, znaš, aktivni krambli. Hvala, aj, zdravo." Spustio je slušalicu, ali uši su mu zvonile i dalje; osećao se kao da je zalutao u titansku koncertnu dvoranu ispunjenu zvonima raznih, strašnih i grandioznih, veličina. Sigurno na ovo misle kad kažu 'mistično iskustvo', reče on sebi.
<BR>&nbsp;&nbsp;&nbsp;&nbsp;&nbsp;Ulazna vrata njegovog stančića se otvoriše i dvojica pripadnika vlast-gencije 'Mirspokoj', dvojica policajaca, dakle, uđoše u sobičak. Još dok su bili u pokretu, njihovi oštri, ledeni pogledi odmerili su sve što je nastanjivalo taj prostor.
<BR>&nbsp;&nbsp;&nbsp;&nbsp;&nbsp;"Hajms i Perkin, vlast-gencija 'Mirspokoj'", reče jedan od njih, pokazujući Džou, ali samo na tren, svoju identifikacjisku pločicu. "Vi ste iscelitelj grnčarije, gospodine Fernrajte; tačno? Takođe primate socijalnu pomoć kao ratni veteran, jesam li tačno rekeo? Jesam, tačno sam rekao", završi on, odgovarajući samome sebi. "Koliko biste procenili da iznosi vaš dnevni prihod, uračunavajući u to i soc-pomoć i zaradu od tog navodnog posla kojim se, kao, bavite?"
<BR>&nbsp;&nbsp;&nbsp;&nbsp;&nbsp;Drugi vla-gent ćušnu vrata kupatila. "Imamo ovde nešto zanimljivo. Poklopac vodokotlića je dignut. On tu ima vrećicu sa metalnim novcem, okačenu; ja bih procenio, oko osamdeset novčića po dvadeset pet centi. Štedljiv ste vi čovek, gospodine Fernrajte." Drugi vla-gent se vrati u sobičak. "Od kada..."
<BR>&nbsp;&nbsp;&nbsp;&nbsp;&nbsp;"Dve godine", reče Džo. "Ne kršim nijedan zakon; proverio sam ja to kod Gospodina Advokata pre nego što sam počeo."
<BR>&nbsp;&nbsp;&nbsp;&nbsp;&nbsp;"A šta je ovo o trideset pet hiljada plabkijanskih kramblova?"
<BR>&nbsp;&nbsp;&nbsp;&nbsp;&nbsp;Džo je oklevao.
<BR>&nbsp;&nbsp;&nbsp;&nbsp;&nbsp;Njegov stav prema 'Mirspokoju' i vla-gentima nije bio ništa neuobičajeno. Bili su to ljudi u tako urednim poslovnim odelima, od tako dobrog sivog i smeđeg štofa. Svaki uvek sa akten-tašnom. Svi su izgledali kao veoma ugledni poslovni ljudi - ljudi od odgovornosti i prosperiteta, sposobni da donose odluke: ne tamo neki birokrati koji samo dobijaju i sprovode naređenja, kao pseudoroboti... pa ipak, širili su oko sebe neku vrstu nehumanosti, mada Džo nije uspevao da dokuči otkud mu taj utisak. Onda pomisli: a-ha! - znam. Niko nikad ne bi mogao zamisliti da vla-gent pridrži vrata jednoj dami, eto, to je razlog, otud to osećanje. Sitnica, možda, ali sitnica koja znači sagledavanje surove suštine vlast-gencije. Nikad ne pridrže vrata, pomisli Džo, nikad u liftu ne skinu šešir. Obični zakoni samilosti ne važe za njih, niti ih se oni pridržavaju. Ikad. Ali vidi kako su odlično izbrijani. Kako veličanstveno uredno obučeni.
<BR>&nbsp;&nbsp;&nbsp;&nbsp;&nbsp;Čudnovato, pomisli on, jedna takva pomisao, i ja već imam osećaj da ih razumem. Ali stvarno ih razumem. Možda samo u simboličnom obliku, ali to je razumevanje koje postoji i koje neće nestati.
<BR>&nbsp;&nbsp;&nbsp;&nbsp;&nbsp;"Dobio sam poruku", reče Džo. "Pokazaću vam je." Dade im poruku koju je našao kako pluta u kapsuli u vodokotliću u svom stambenom prostoru.
<BR>&nbsp;&nbsp;&nbsp;&nbsp;&nbsp;"Ko je napisao ovo?" upita jedan vla-gent.
<BR>&nbsp;&nbsp;&nbsp;&nbsp;&nbsp;"Bog zna", reče Džo.
<BR>&nbsp;&nbsp;&nbsp;&nbsp;&nbsp;"Je li to šala?"
<BR>&nbsp;&nbsp;&nbsp;&nbsp;&nbsp;Džo reče: "Misliš, da li je poruka šala, ili, da li je šala kad ja u odgovor na vaša pitanja kažem da Bog zna..." Zaćuta, jer jedan od vla-genata je već potegao iz džepa tiip-šipku, prijemnik sposoban da očita i snimi njegove misli da bi ih policija mogla posle osmotriti. "Videćete, istina je", reče Džo.
<BR>&nbsp;&nbsp;&nbsp;&nbsp;&nbsp;Šipka je, kao kakav čarobni štapić, lebdela iznad njegove glave nekoliko minuta. Niko nije progovarao. Onda vla-gent strpa šipku natrag u džep i ćušnu maleno slušno pomagalo sebi u uvo; poče preslušavati, sa napetom pažnjom, snimak Džoovih misli.
<BR>&nbsp;&nbsp;&nbsp;&nbsp;&nbsp;"Tako je", reče mirspokojac i zaustavi emitovanje snimka, koji je, naravno, bio sačuvan u akten-tašni. "Ne zna ništa o toj cedulji, ko ju je stavio tu, niti zbog čega. Pardon, gospodine Fernrajte. Vama je poznato, dabome, da mi monitorišemo sve telefonske razgovore. Ovaj nas je zainteresovao zbog, shvatićete, svote koja je pomenuta, a koja je tako velika."
<BR>&nbsp;&nbsp;&nbsp;&nbsp;&nbsp;Njegov kolega policajac reče: "Da nam raportiraš jednom dnevno o ovoj stvari. Jesi čuo." Dade Džou posetnicu. "Broj na koji nas možeš dobiti je taj tu. Ne moraš tražiti da razgovaraš sa ma kim određenim, nego naprosto ispričaj onome ko se javi, ma ko to bio, kakav je razvoj događaja."
<BR>&nbsp;&nbsp;&nbsp;&nbsp;&nbsp;Prvi mirspokojski vla-gent reče: "Ne postoji ništa zakonito što bi ti mogao da uradiš, pa da ti bude plaćeno tri'es pet hiljada plabkijanskih krambla, Fernrajte. Dakle, mora biti nešto ilegalno. Tako mi to sagledavamo."
<BR>&nbsp;&nbsp;&nbsp;&nbsp;&nbsp;"Možda ima pakleno mnogo polupane keramike na Sirijusu Pet", reče Džo.
<BR>&nbsp;&nbsp;&nbsp;&nbsp;&nbsp;"Eto trunke humora", reče prvi vla-gent suvo i brzo. Klimnu glavom svome kompanjonu, i njih dvojica otvoriše ulazna vrata i odoše iz njegove sobice. Vrata se zatvoriše za njima.
<BR>&nbsp;&nbsp;&nbsp;&nbsp;&nbsp;"Možda samo jedan ćup, ali divovski", reče Džo jakim glasom. "Neki zemljani lonac u veličini cele planete. Preliven sa pedeset emajla i..." Odustade; oni ga verovatno nisu ni čuli. I ukrašen delima najvećeg likovnog umetnika u plabkijanskoj istoriji, pomisli on. Štaviše, to je jedini proizvod njegov koji je sačuvan igde, a bio je zemljotres pa polupao lonac, koji je tamo bio predmet verskog obožavanja. Otud kolaps cele plabkijanske civilizacije.
<BR>&nbsp;&nbsp;&nbsp;&nbsp;&nbsp;Plabkijanske civilizacije. Hmmm, pomisli on. Koliko su, tačno, razvijeni, na Sirijusu Pet? upita se on. Dobro pitanje.
<BR>&nbsp;&nbsp;&nbsp;&nbsp;&nbsp;Ode to telefona i pozva broj enciklopedije.
<BR>&nbsp;&nbsp;&nbsp;&nbsp;&nbsp;"Dobro veče", javi se glas robotskog zvučanja. "Koje informacije tražite, gospodine ili gospođo?"
<BR>&nbsp;&nbsp;&nbsp;&nbsp;&nbsp;Džo reče: "Daj mi sažet opis društvene situacije na Sirijusu Pet."
<BR>&nbsp;&nbsp;&nbsp;&nbsp;&nbsp;Bez i jedne desetinke sekunde oklevanja, veštački glas reče: "To je jedno drevno društvo, koje je u svojoj istoriji imalo i boljih dana. Sadašnju preovlađujuću rasu na toj planeti sačinjava jedno biće, koje se naziva Glimung. Slabo je poznato, a po razmerama ogromno. Nije nastalo na toj planeti, nego se na nju doselilo pre nekoliko vekova i preuzelo vlast nad nejakim vrstama kao što su vubovi, verjaci, klaki, trobi i printeri; svi oni su preživeli slom i iščeznuće ranije preovlađujuće rase, prastarih Maglenaca."
<BR>&nbsp;&nbsp;&nbsp;&nbsp;&nbsp;"Glimung, taj jedan, je li on svemoćan?" upita Džo.
<BR>&nbsp;&nbsp;&nbsp;&nbsp;&nbsp;"Njegova moć", reče glas enciklopedije, "znatno je sputana zbog jedne knjige, verovatno nepostojeće, u kojoj, prema legendama, postoje zapisi o svemu što je bilo, što jeste i što će biti."
<BR>&nbsp;&nbsp;&nbsp;&nbsp;&nbsp;Džo reče: "Odakle ta knjiga?"
<BR>&nbsp;&nbsp;&nbsp;&nbsp;&nbsp;"Iskoristili ste dodeljeno vam pravo na određenu količinu informacija", reče glas. I prekide vezu.
<BR>&nbsp;&nbsp;&nbsp;&nbsp;&nbsp;Džo je sačekao tačno tri minuta i ponovo pozvao.
<BR>&nbsp;&nbsp;&nbsp;&nbsp;&nbsp;"Dobro veče. Koje informacije tražite, gospodine ili gospođo?"
<BR>&nbsp;&nbsp;&nbsp;&nbsp;&nbsp;"Ta knjiga na Sirijusu Pet", reče Džo. "U kojoj navodno postoje zapisi o svemu što je..."
<BR>&nbsp;&nbsp;&nbsp;&nbsp;&nbsp;"Opet ti. Neće ti više uspevati taj tvoj trik; sad čuvamo i obrasce glasova." Prekid veze.
<BR>&nbsp;&nbsp;&nbsp;&nbsp;&nbsp;Dabome, pomisli Džo. Čitao sam u novinama o tome. Vlada je imala prevelike troškove kad smo svi mogli da radimo ovo što sam ja sad pokušao. Do vraga, reče on sebi. Tek kroz dvadeset četiri sata mogu dobiti sledeću količinu informacija besplatno. Naravno, njemu je ostajala i mogućnost da se obrati i privatnom enciklopedijskom preduzeću, Gospodinu Enciklopediji. Ali to bi ga koštalo valjda celu svotu sakupljenu u azbestnoj vrećici: vlada je, dajući dozvole za rad firmama koje nisu u državnom vlasništvu, naprimer Gospodinu Advokatu, Gospodinu Enciklopediji i Gospodinu Poslodavcu, preduzela mere da to košta toliko.
<BR>&nbsp;&nbsp;&nbsp;&nbsp;&nbsp;Mislim da su me zavrnuli, reče Džo Fernrajt sebi. Kao i obično.
<BR>&nbsp;&nbsp;&nbsp;&nbsp;&nbsp;Naše društvo, razmišljao je on setno, jeste savršeni oblik vladavine. Zavrne svakog, na kraju.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
