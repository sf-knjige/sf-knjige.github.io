<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Čovek je mentalno poremećeni anđeo, razmišljao je Džo Fernrajt. Jednom su svi oni bili anđeli, pravi anđeli, i u to doba imali su izbor između dobra i zla, tako da je bilo lako, lako, anđeo biti. Onda se nešto desilo. Nešto je pošlo kako ne treba, ili se pokvarilo, ili otkazalo. A oni su ostali suočeni sa neizbežnošću biranja ne između dobra i zla, nego između većih i manjih zala, pa su se, usled toga, toliko otkačili, da su postali ljudi.
<BR>&nbsp;&nbsp;&nbsp;&nbsp;&nbsp;Sedeo je na luksuznoj i neudobnoj plastičnoj klupi na klivlendskom Kosmodromu i čekao svoj let; osećao je slabost i nesamopouzdanje, a pred njim je bio strašan posao - strašan u smislu da će postaviti ogromne zahteve pred njegovu sve manju snagu. Ja sam kao nešto sivo, pomisli on. Nose me vazdušne struje, žurno, tumbaju me, kovitlaju me, sve dalje i dalje.
<BR>&nbsp;&nbsp;&nbsp;&nbsp;&nbsp;Snaga. Snaga bivanja, ili bića, pomisli on, i nasuprot njoj, mir ne-bića, ili nebivanja. Šta je bolje? Snaga se na kraju istroši, svaki put; znači, to bi mogao biti odgovor, a svako dalje odgovaranje izlišno. Snaga - bivanje - to je privremeno. A mir - nebivanje - e, to je večito; postojalo je pre njegovog rođenja i nastaviće se, za njega, čim on umre. Razdoblje snage, razdoblje između, samo je epizoda, jedno kratkotrajno razgibanje pozajmljenih mišića - tela koje će morati da bude vraćeno... pravom vlasniku.
<BR>&nbsp;&nbsp;&nbsp;&nbsp;&nbsp;Da nije sreo Glimunga, nikad ne bi pomislio ovo - nikad shvatio. Ali u Glimungu je video, svojim očima, večnu snagu, samoobnavljajuću. Glimung se, kao zvezda, hrani samim sobom, a nikad se ne potroši. I, kao zvezda, prelep je; vodoskok je, livada je, pusta ulica je, u sutonu nad kojom se nebo polako gasi. Nebo će se sasvim smračiti, suton postati mrak, ali će Glimung blistati i dalje, kao da spaljuje nećistoće u svakome i svačemu oko sebe. On je luča koja pogledu otkriva dušu i sve njene satrunule delove. I tom svetlošću on prži i uništava trula mesta, ovde jedno, tamo drugo: mementoe jednog nezatraženog života.
<BR>&nbsp;&nbsp;&nbsp;&nbsp;&nbsp;Sedeći tako u čekaonici kosmičke luke, na neprijatnoj stolici od plastike, Džo začu raketne motore koji su hvatali brzinu. Okrete glavu i vide, kroz ogromni prozor, uzdizanje jednog LB-4, od koga se tresla i zgrada i sve u njoj. Ali već za koji sekund raketa odlete i ništa ne ostade.
<BR>&nbsp;&nbsp;&nbsp;&nbsp;&nbsp;Ja ukočeno gledam preko tišine močvara, pomisli on, a iz njih, tajanstven i divalj, iskače zvuk divovskih vozila.
<BR>&nbsp;&nbsp;&nbsp;&nbsp;&nbsp;Ustade i prošeta kroz čekaonicu, sve do kabine za Padrea; sede u nju, ubaci novčić u prorez i nasumce odabra jedan broj. Kazaljka se umiri na Zenu.
<BR>&nbsp;&nbsp;&nbsp;&nbsp;&nbsp;"Pričaj mi šta te muči", reče mu Padre; bio je to glas malo starijeg čoveka, pun saosećajnosti. Spor; govorio je kao da nema žurbe, a ni pritiska. Sve bezvremeno.
<BR>&nbsp;&nbsp;&nbsp;&nbsp;&nbsp;Džo reče: "Ne radim već sedam meseci, a sad sam dobio posao koji me vodi sasvim izvan Sunčevog sistema, pa se plašim. Šta ako ne budem umeo? Šta ako sam posle tolike pauze izgubio veštinu?"
<BR>&nbsp;&nbsp;&nbsp;&nbsp;&nbsp;Sveštenikov glas, bez težine, doplovi umirujuće do njega. "Radio si i ne radio. Ne raditi je najteži rad od svih."
<BR>&nbsp;&nbsp;&nbsp;&nbsp;&nbsp;Tako mi i treba kad ja biram broj za Zen, reče Džo sebi. Pre nego što je Padre stigao ma šta dalje da obznani, on prebaci mehanizam na puritansku etiku.
<BR>&nbsp;&nbsp;&nbsp;&nbsp;&nbsp;"Bez rada", reče Padre, glasom nešto žustrijim, "čovek je ništa. Prestaje postojati."
<BR>&nbsp;&nbsp;&nbsp;&nbsp;&nbsp;Džo brzo odabra broj za rimokatolike.
<BR>&nbsp;&nbsp;&nbsp;&nbsp;&nbsp;"Bog i božja ljubav će te primiti", reče Padre, dalekim i blagim glasom. "Bezbedan si u Njegovom naručju. Nikada on neće..."
<BR>&nbsp;&nbsp;&nbsp;&nbsp;&nbsp;Džo odabra Alaha.
<BR>&nbsp;&nbsp;&nbsp;&nbsp;&nbsp;"Svog neprijatelja ubiiij", reče Padre.
<BR>&nbsp;&nbsp;&nbsp;&nbsp;&nbsp;"Pa nemam ja neprijatelja", odvrati Džo. "Jedini neprijatelji su mi moja sopstvena zamorenost i strah od neuspeha."
<BR>&nbsp;&nbsp;&nbsp;&nbsp;&nbsp;"To su dušmani", reče Padre, "koje moraš umlatit, u džihadu; pokazat da s čovjeek, a čovjeek, pravi čovjeek, jest borac, on će vratit bitkom za bitkuu." Padreov glas bio je strog.
<BR>&nbsp;&nbsp;&nbsp;&nbsp;&nbsp;Džo se opredeli za judaizam.
<BR>&nbsp;&nbsp;&nbsp;&nbsp;&nbsp;"Činija marsovske supe od debelcrva..." poče Padre umirujuće, ali finansiranja ponestade, Džoova parica nije bila dovoljna za dalje; Padre se zatvori, ostade inertan i mrtav - ili, bar, uspavan.
<BR>&nbsp;&nbsp;&nbsp;&nbsp;&nbsp;Supa od debelcrva, razmišljao je Džo. Najhranljivije od svih poznatih jela. Pa, možda je to i bio najbolji savet, pomisli on. Idem ja u restoran kosmodroma.
<BR>&nbsp;&nbsp;&nbsp;&nbsp;&nbsp;Tamo sede na okruglu stoličicu bez naslona i podiže meni.
<BR>&nbsp;&nbsp;&nbsp;&nbsp;&nbsp;"Jesi za jednu duvansku cigaretu?" upita čovek pored njega.
<BR>&nbsp;&nbsp;&nbsp;&nbsp;&nbsp;Džo se užasnuto zagleda u njega i reče: "Moj Bože - pa cigaretu ne možeš pušiti na otvorenom - pogotovo ne ovde." Sav usplahiren, okrete se ka tom čoveku i zausti da kaže još nešto. Onda uvide s kim razgovara.
<BR>&nbsp;&nbsp;&nbsp;&nbsp;&nbsp;Pored njega je u ljudskom obliku sedeo Glimung.
<BR>
<BR>&nbsp;&nbsp;&nbsp;&nbsp;&nbsp;"Nijednog trenutka nije moja namera bila", reče Glimung, "da ti budeš toliko brižan. Radiš dobro; to ti rekoh već. Odabrao sam tebe zato što sam smatrao da si najbolji iscelitelj grnčarije na Zemlji; rekoh ti već i to. Padre je bio u pravu; treba nešto da pojedeš, da se malo smiriš. Naručiću ja za tebe." Glimung klimnu glavom robot-mehanizmu za isporučivanje hrane - klimnu glavom, ne prestajući da puši, neskriveno, duvansku cigaretu.
<BR>&nbsp;&nbsp;&nbsp;&nbsp;&nbsp;"Šta, niko ne vidi cigaretu?" upita Džo.
<BR>&nbsp;&nbsp;&nbsp;&nbsp;&nbsp;"Niko", reče Glimung. "Ali je očito da ovaj mehanizam za davanje hrane ne vidi ni mene." Okrete se Džou i reče: "Ti naruči."
<BR>
<BR>&nbsp;&nbsp;&nbsp;&nbsp;&nbsp;Pošto je pokusao činiju supe od debelcrva i popio kafu bez kofeina (kao što je, po zakonu, i morala biti), Džo reče: "Ne verujem da shvataš. Nekome kao što si ti..."
<BR>&nbsp;&nbsp;&nbsp;&nbsp;&nbsp;"Kakav sam to ja?" upita Glimung.
<BR>&nbsp;&nbsp;&nbsp;&nbsp;&nbsp;"Zar ne znaš?"
<BR>&nbsp;&nbsp;&nbsp;&nbsp;&nbsp;"Nijedan stvor ne zna sebe", reče Glimung. "Ne znaš ni ti sebe; nemaš nikakvo znanje, baš nikakvo, o svojim najosnovnijim potencijalima. Je l' jasno tebi šta će Podizanje značiti za tebe? Sve što je bilo latentno, sve ono potencijalno, u tebi - postaće aktuelizovano. Svi koji učestvuju u uroti Podizanja, svi umešani, sa stotinu planeta razbacanih širom Galaksije - svi će oni biti. Ti nikad nisi bio, Džo Fernrajte. Samo si životario. Puko postojanje. Biti znači delati. A mi ćemo veliko delo napraviti, Džo Fernrajte." Glimungov glas odzvanjao je kao čelik.
<BR>&nbsp;&nbsp;&nbsp;&nbsp;&nbsp;"Jesi doš'o da me ubediš da odustanem od svojih nedoumica?" upita Džo. "Jesi li zato na kosmodromu? Da obezbediš da se ja ne predomislim, pa u poslednji čas odustanem?" Nije moglo biti to: nije on toliko važan. Glimung, razapet između petnaest svetova, ne bi pao ovako nisko, ne bi pribegao ovom čudnom pokušaju da povrati samopouzdanje jednom sirotom ćupo-krpadžiji iz Klivlenda; ima Glimung drugog posla, i previše; postoje krupnije brige za njega.
<BR>&nbsp;&nbsp;&nbsp;&nbsp;&nbsp;Glimung reče: "Ovo je 'krupnija briga'."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato što sitnih nema. Kao što ni sitnog života nema. Život jednog insekta, jednog pauka; njegov život je jednako krupan kao tvoj, a tvoj jednako kao moj. Život je život. Ti jednako koliko i ja želiš da živiš; proveo si sedam meseci u paklu, čekajući iz dana u dan da naiđe ono što ti je potrebno... Na taj način pauk čeka. Razmišljaj o pauku, Džo Fernrajte. On plete svoju mrežu. Onda na jednom kraju paučine napravi malu svilenu pećinu da bi u njoj sedeo. Pridržava one niti koje vode do svih delova mreže, da bi znao kad stigne nešto za jelo, što on mora imati da bi živeo. Čeka. Prođe dan. Prođu dva. Nedelju dana. On čeka dalje; nema se šta raditi, osim čekati. Mali ribar noći... i možda nešto naiđe, i on živi, ili ništa ne naiđe, i on čeka i misli: 'Neće stići na vreme. Već je prekasno.' I dobro misli: sve tako čekajući, umre."
<BR>&nbsp;&nbsp;&nbsp;&nbsp;&nbsp;"Ali meni je", reče Džo, "nešto naišlo na vreme."
<BR>&nbsp;&nbsp;&nbsp;&nbsp;&nbsp;"Ja", reče Glimung.
<BR>&nbsp;&nbsp;&nbsp;&nbsp;&nbsp;Džo reče: "Da me nisi odabrao iz..." Oklevao je. "Iz sažaljenja?"
<BR>&nbsp;&nbsp;&nbsp;&nbsp;&nbsp;"Nikad", reče Glimung. "Za Podizanje će biti potrebne velike veštine velikog mnoštva, silni zanati, nebrojene umetnosti. Imaš li još ono parče keramike kod sebe?"
<BR>&nbsp;&nbsp;&nbsp;&nbsp;&nbsp;Džo izvuče božansko parčence iz džepa kaputa; položi ga na ploču nalik na šank, pored prazne zdele od supe.
<BR>&nbsp;&nbsp;&nbsp;&nbsp;&nbsp;"Hiljade takvih", reče Glimung. "Pred tobom je, hajde da nagađam, još jedno stotinak godina života. Taj posao se ne može završiti za sto godina; zakoračićeš među njih, među te divne komadiće, i ostaćeš među njima sve dok ne umreš. Ispuniće ti se, štaviše, želja: ti ćeš biti, do samog kraja. Pa, pošto si bio, samim tim ćeš postojati zauvek." Glimung baci pogled na časovnik marke 'Omega' koji je obuhvatao njegov humanoidni šačni zglavak. "Ovi će oglasiti tvoj let kroz dva minuta."
<BR>&nbsp;&nbsp;&nbsp;&nbsp;&nbsp;Kad je bio pritegnut kaiševima u sedište, a šlem za pritisak mu našrafljen na glavu, poče se uvrtati ne bi li virnuo u pravcu osobe koja će tokom leta sedeti do njega i biti njegov drugar na putovanju.
<BR>&nbsp;&nbsp;&nbsp;&nbsp;&nbsp;Na prikačenoj cedulji je pisalo: Jojez Mali. Žmirkajući, on vide ta je to neka cura. Ne sa Zemlje, ali humanoidna.
<BR>&nbsp;&nbsp;&nbsp;&nbsp;&nbsp;Onda se prve potisne rakete upališe, i brod se poče uzdizati.
<BR>&nbsp;&nbsp;&nbsp;&nbsp;&nbsp;Nikada do tada nije poletao sa Zemlje, a sad to vrlo oštro uvide, dok je rasla težina koja ga je pritiskala. Ovo... nije... kao... iz... Njujorka... u... Tokio, reče on sebi, hvatajući vazduh. Neizračunljivim naporom, uspe da okrene glavu da bi još jednom video nezemljanku. A ta je bila poplavela. Možda sam i ja poplaveo. Možda umirem, reče on sebi, a onda grunuše i glavne buster-rakete... i Džo Fernrajt se onesvesti.
<BR>
<BR>&nbsp;&nbsp;&nbsp;&nbsp;&nbsp;Kad se probudio, čuo je samo zvuke Malerove 'Četvrte' i tihi žamor glasova. Ja sam se poslednji osvestio, reče on sebi tmurno. Žustra crnokosa stjuardesa uz mnogo petljanja odšrafi kacigu sa njegove glave i isključi njegov zasebni dovod kiseonika.
<BR>&nbsp;&nbsp;&nbsp;&nbsp;&nbsp;"Je li Vam bolje, gospodine Fernrajte?" upita stjuardesa, delikatno mu začešljavajući kosu. "Gospođica Jojez je čitala biografski materijal koji ste nam dali pre poletanja i veoma je zainteresovana da Vas upozna. Et-to! Sad Vam kosa izgleda baš laćano. Zar ne, gospođice Jojez?"
<BR>&nbsp;&nbsp;&nbsp;&nbsp;&nbsp;"Kako ste, gospodine Fernrajte?" upita ga gospođica Jojez, glasom otežalim od inoplanetnih naglasaka. "Ja da Vas upoznam bila rada veoma. U dužinosti našeg puta vrlo iznenađena ne govoriti s Vama, jer mislim da zajedničkog mnogo imamo."
<BR>&nbsp;&nbsp;&nbsp;&nbsp;&nbsp;"Mogu li ja videti biografski materijal gospođice Jojez?" upita Džo stjuardesu; dadoše mu, a on hitro prošeta pogledom kroz tekst. Najomiljenija životinja: sipa. Najomiljenija boja: redž. Društvena igra: monopol. Muzika: koto, klasična i kimio-eto. Rođena u sistemu Proksime, što bi značilo da je, u nekom smislu, pionir.
<BR>&nbsp;&nbsp;&nbsp;&nbsp;&nbsp;"Mislim", reče gospođica Jojez, "mi smo u isti poduhvat, nekoliko nas sa uključivši ja i mene."
<BR>&nbsp;&nbsp;&nbsp;&nbsp;&nbsp;"Tebe i mene", reče Džo.
<BR>&nbsp;&nbsp;&nbsp;&nbsp;&nbsp;"Ti rođena Zemlja?"
<BR>&nbsp;&nbsp;&nbsp;&nbsp;&nbsp;"U životu nisam makao sa Zemlje", odvrati Džo.
<BR>&nbsp;&nbsp;&nbsp;&nbsp;&nbsp;"Znači, ovo ti je prvi svemirski let."
<BR>&nbsp;&nbsp;&nbsp;&nbsp;&nbsp;"Jest", reče on. Pogledavao ju je ispod oka i zaključio da je privlačna; kratko podšišana bronzana kosa činila je efektan kontrast svetlosivoj koži. Osim toga, imala je jedan od najuzanijih strukova koje je ikada video, činjenica koja se, kao i sve ostale osobine njenog tela, odlično videla kroz pantalonice i bluzicu naštrcane permenent-sprejom. "Ti si marinski biolog", reče on, čitajući dalje njen biografski materijal.
<BR>&nbsp;&nbsp;&nbsp;&nbsp;&nbsp;"Itekako. Od mene se očekuje da ustanovim obim najezde korala na..." ona zastade, izvuče maleni rečnik i pronađe jednu reč. "... potopljenim artefaktima."
<BR>&nbsp;&nbsp;&nbsp;&nbsp;&nbsp;Osetio je radoznalost u pogledu jedne stvari, pa zapita: "Kako se Glimung manifestovao tebi?"
<BR>&nbsp;&nbsp;&nbsp;&nbsp;&nbsp;"Manifestovao", ponovi gospođica Jojez kao odjek; poče tragati po svom malom rečniku.
<BR>&nbsp;&nbsp;&nbsp;&nbsp;&nbsp;"To je materijalizovanje", reče stjuardesa vedro. "Postoje u brodu kola koja nas povezuju sa prevodilačkim kompjuterom na Zemlji. U svakom sedištu imate mikrofon i slušalice. Evo Vaših, gospodine Fernrajte, a evo i vaših, gospođice Jojez."
<BR>&nbsp;&nbsp;&nbsp;&nbsp;&nbsp;"Vraćaju mi se zemaljske lingvističke veštine", reče gospođica Jojez, odbijajući da uzme mikrofon i slušalice. A Džou reče: "Šta si hteo da..."
<BR>&nbsp;&nbsp;&nbsp;&nbsp;&nbsp;"Kako ti je Glimung izgledao?" upita Džo. "Fizički, na šta je ličio? Veliki? Nizak? Zdepast?"
<BR>&nbsp;&nbsp;&nbsp;&nbsp;&nbsp;Gospođica Jojez reče: "Glimung se inicijalno manifestuje u akvatičnom ambijentu, zato što on, svojim pravim bićem, često leži na dnu pojedinih okeana na njegovoj matičnoj planeti, u..." Ona poče pretraživati po umu. "...u blizini potonule katedrale."
<BR>&nbsp;&nbsp;&nbsp;&nbsp;&nbsp;To je objasnilo okeanski preobražaj u policijskoj stanici. "Ali, posle toga, kako ti se pojavio?" upita on. "Isti takav?"
<BR>&nbsp;&nbsp;&nbsp;&nbsp;&nbsp;"Drugi put kad je došao pred ja", reče gospođica Jojez, "manifestovao se kao košara puna rublja za pranje."
<BR>&nbsp;&nbsp;&nbsp;&nbsp;&nbsp;Je li moguće da ona to ozbiljno kaže? - pitao se Džo. Košara puna veša? Onda pomisli na Igru; to staro zanimanje najednom ožive u njemu. "Gospođice Jojez", reče on, "možda bismo mogli upotrebiti računare za prevođenje... oni umeju biti veoma zanimljivi. Da Vam ispričam o jednom incidentu koji se dogodio prilikom automatskog prevođenja nekog ruskog članka o inženjerstvu pre izvesnog broja godina. Termin..."
<BR>&nbsp;&nbsp;&nbsp;&nbsp;&nbsp;"Molim", reče gospođica Jojez, "ne mogu te pratiti, a dodatno što imamo mi druga posla da diskutujemo. Moramo pitati svakog i pronaći koliko njih je zaposlio gospodin Glimung." Ona navuče slušalice sebi na glavu, podiže mikrofon i pritisnu svu dugmad na prevodilačkoj konzoli pored nje. "Svi koji idu na Oračevu planetu da rade za gospodina Glimunga, molim ruku da dignu?"
<BR>&nbsp;&nbsp;&nbsp;&nbsp;&nbsp;"Nego, kad sam već počeo", reče Džo, "u tom inženjerskom članku, kad ga je kompa preveo na engleski, jedan čudan termin se pojavio na mnogo mesta. 'Vodena ovca'. Šta to, kog vraga, znači, pitali su se svi. Nemam pojma, rekao je svako. I, na kraju..."
<BR>&nbsp;&nbsp;&nbsp;&nbsp;&nbsp;Gospođica Jojez mu upade u reč. "Od četrdeset petoro nas putnika na ovom brodu, trideset plaća Glimung." Ona se nasmeja. "Možda je sada trenutak da napravimo sindikat i nastupimo kolektivno."
<BR>&nbsp;&nbsp;&nbsp;&nbsp;&nbsp;Jedan sedi čovek strogog izgleda, na prednjem kraju putničke kabine, reče: "To, zapravo, uopšte nije loša ideja."
<BR>&nbsp;&nbsp;&nbsp;&nbsp;&nbsp;"Ali, on tako mnogo plaća", ukaza jedan bojažljivi sitni čova na levoj strani.
<BR>&nbsp;&nbsp;&nbsp;&nbsp;&nbsp;"Je li potpisao nešto?" upita sedokosi. "Davao nam je usmena obećanja, a onda nam pretio, bar koliko sam ja upoznat. Meni je, barem, pretio. Navalio je kao sudnji dan; stvarno je uzeo vetar iz mojih jedara, a vi, da me poznajete, znali biste da je malo onih koji mogu tako nešto da urade Harperu Boldvinu."
<BR>&nbsp;&nbsp;&nbsp;&nbsp;&nbsp;"Nego, kad sam već počeo", reče Džo, "uspeli su nekako da nađu original članka, na ruskom, i znaš šta je bilo? 'Hidraulični ovan' za odgurivanje nečega. Prebačeno u engleski, pretvorilo se u 'vodenu ovcu'. Dakle, na osnovu ovoga, ja i jedan broj mojih istaknutih kolega..."
<BR>&nbsp;&nbsp;&nbsp;&nbsp;&nbsp;"Usmena obećanja", reče jedna sredovečna žena oštrog lica, u zadnjem delu kabine, "nisu dovoljna. Pre nego što počnemo išta raditi za njega, treba da dobijemo pismene ugovore. U osnovi, kad pogledamo suštinu stvari, on nas je zastrašivanjem uveo u ovaj brod."
<BR>&nbsp;&nbsp;&nbsp;&nbsp;&nbsp;"Pomislite kakva će tek pretnja on biti kad stignemo na Oračevu planetu", ukaza gospođica Jojez.
<BR>&nbsp;&nbsp;&nbsp;&nbsp;&nbsp;Svi putnici su jedan trenutak ćutali.
<BR>&nbsp;&nbsp;&nbsp;&nbsp;&nbsp;"Mi to zovemo naprosto 'Igra'", reče Džo.
<BR>&nbsp;&nbsp;&nbsp;&nbsp;&nbsp;"Osim toga", reče sedokosi, "moramo imati u vidu da smo samo mali deo radne snage koju je Glimung već neko vreme angažovao širom Galaksije. Mislim, ajde, nek se ujedinjujemo u sindikat do besvesti, kakvog značaja to ima? Mi smo samo jedna kap u punoj kofi, mi ovde. Ili ćemo to biti, kad on dovede i ostale na tu svoju prokletu planetu, a to bi moglo biti u najskorijoj budućnosti."
<BR>&nbsp;&nbsp;&nbsp;&nbsp;&nbsp;"Ono što ćemo morati da uradimo", reče gospođica Jojez, "jeste sledeće: da se organizujemo ovde, a onda, kad stignemo na Oračevu planetu, gde ćemo verovatno odsesti u nekom od najvećih hotela, da se povežemo sa nekima, ili svima, ostalima koje je on regrutovao; tad možemo formirati efektnu uniju."
<BR>&nbsp;&nbsp;&nbsp;&nbsp;&nbsp;Jedan krupan, zdepasto građen čovek, crvenog lica, reče: "Ali zar nije Glimung..." On mahnu rukom. "Natprirodno biće? Božanstvo?"
<BR>&nbsp;&nbsp;&nbsp;&nbsp;&nbsp;"Ne postoje božanstva", reče bojažljivi mali čovek na levoj strani. "U jedno ranije doba mog života, ja sam mnogo verovao u božanstva, ali posle mnogo puta ponovljenih oštrih razočaranja i gubljenja iluzija, digao sam ruke od toga."
<BR>&nbsp;&nbsp;&nbsp;&nbsp;&nbsp;Čovek crvenog lica reče: "U smislu, da je sposoban da izvede neke božanske stvari. Zar je bitno kako ćeš ga nazivati?" On žustro nastavi: "U odnosu na nas, Glimung ima moć i prirodu božanstva. Na primer, on se može ispoljiti na deset ili petnaest planeta u najrazličitijim delovima Galaksije istovremeno, a ipak ostati i na Oračevoj planeti. Da, on se i meni pojavio u zastrašujućem vidu, kao što je ovaj džentlmen napred rekao maločas. Ali ja sam ubeđen da to nije blefiranje. Glimung nas je naterao da dođemo ovamo; prisilio nas je - znam da jeste. U mom slučaju, policija se neobično jako zainteresovala za moje poslove upravo u vreme kad mi se Glimung prvi put obratio. Ispalo je tako da sam ja na kraju imao izbor: ili da prihvatim Glimungovu ponudu ili da odem na robiju kao politički zatvorenik."
<BR>&nbsp;&nbsp;&nbsp;&nbsp;&nbsp;Za ime Boga, pomisli Džo. Možda je Glimung umešan u ono upadanje mirspokojaca kod mene. Onda oni upregnuti bikovi koji su visili iznad mene dok sam delio pare za džabe, oni panduri koji su me razbili - možda ih je Glimung navodio!
<BR>&nbsp;&nbsp;&nbsp;&nbsp;&nbsp;Nekoliko ljudi govorilo je, sada, uglas. Slušajući pomno, Džo je razaznavao u kom pravcu otprilike teku njihovi diskursi; i oni su pričali kako ih je Glimung spasavao iz policijskih stanica i vozila. Ovim se menja sve, reče Džo sebi.
<BR>&nbsp;&nbsp;&nbsp;&nbsp;&nbsp;"Mene je naveo da učinim jedan ilegalni čin", reče jedna žena sa izgledom matrone. "Navuk'o me da napišem, u nastupu strasti, ček u korist jedne od državnih dobrotvornih organizacija. Otkriveno je da je to ček bez pokrića i, naravno, policija me je odma' skembala. Puštena sam uz kauciju; ulazeći u ovaj brod, pogazila sam kauciju. Zapanjena sam da su me pustili da se ukrcam; mislila sam da će me zaustaviti na kosmodromu."
<BR>&nbsp;&nbsp;&nbsp;&nbsp;&nbsp;Ovo je čudno, premišljao je Džo. Agencija 'Mirspokoj' mogla je zaustaviti sve nas; Glimung nije pokazao neki ogroman razmah svojih moći da bi nas preneo na Oračevu planetu - naveo nas je da se ukrcamo na redovni let za to mesto. Štaviše, bio je lično prisutan na kosmodromu, valjda da ne bismo odustajali. Znači li to, zapita se on, da ne postoji istinski antagonizam između Glimunga i 'Mirspokoja'?
<BR>&nbsp;&nbsp;&nbsp;&nbsp;&nbsp;Pokuša da se priseti sada važećeg zakona o neuobičajeno vrednim znanjima i veštinama. Krivično je delo, priseti se on, otići sa Zemlje, ako osoba koja odlazi ima neka znanja ili veštine koja, u odsustvu te osobe, neće biti lako dostupna i uvek na raspolaganju vladi i 'narodu'. Moja izjava o znanjima i veštinama kojima raspolažem odobrena je rutinski, pomisli on; samo su bacili pogled, lupili pečat i uzeli sledeću... koju je verovatno napisao još jedan putnik sa specijalnom, veoma korisnom veštinom, rešen da stigne na Oračevu planetu. Odobrili su i tu sledeću, koliko se može zaključiti.
<BR>&nbsp;&nbsp;&nbsp;&nbsp;&nbsp;Osećao je duboku, trajnu nesigurnost, dok je razmišljao o ovome. Ako Glimung i policija nešto muvaju zajedno - onda je on, praktično, i sad u rukama vlasti, jednako kao da je ostao u onoj policijskoj stanici. Možda još i više; na Oračevoj planeti neće ga pokrivati ni onaj minimum zakonskih prava koja po propisima ostaju optuženome. Kao što neko reče, kad stignu na Oračevu planetu, tog trenutka biće 'vlasništvo' Glimunga, koji će moći da ih upotrebi za bilo koju svrhu. Oni će biti, u suštini, produžeci Glimunga; ovo je putovanje ka još jednom kolektivnom postojanju, on ni u kom smislu nije pobegao ni od koga i ni od čega. Ovo će biti tako i kod svih ostalih; kod nekoliko stotina, a možda čak i hiljada, angažovanih osoba, koje sad teku iz cele Galaksije ka Oračevoj planeti. Isuse, pomisli on u očajanju. Ali onda mu pade na um nešto, nešto što mu je Glimung, u ljudskom obliku, rekao na kosmo-uzletištu. "Sitnog života nema." Takođe onaj 'mali ribar noći', kako je Glimung nazvao pauka, stvorenje niskog roda.
<BR>&nbsp;&nbsp;&nbsp;&nbsp;&nbsp;"Čujte", reče Džo u mikrofon, pritisnuvši svu dugmad, koja ostadoše u tom, nadole pritisnutom položaju, tako da ga je svako u putničkoj kabini čuo, hteo to ili ne. "Glimung mi je rekao nešto", reče on, "na kosmodromu. Pričao mi je o životu provedenom u čekanju da naiđe nešto što će taj život održati, a što ne naiđe u mnogim životima. Rekao je da je ovaj Projekat, ovo Dizanje, naime, Heldskale, ta stvar, taj događaj, za mene." U svome umu on oseti da ubeđenje raste, da postaje potpuno i moćno, oseti da ga ono menja; probudilo ga je, do te mere da je on sada mogao reći, kako je to Glimung postavio, jesam. "'Sve što je bilo latentno', rekao mi je Glimung, 'sve ono potencijalno - biće aktuelizovano.' Imao sam osećaj..." Džo zastade, trudeći se da nađe baš onu reč koju želi. "Znao je", reča on najzad, dok su ostali putnici slušali ćuteći. "O mom životu. Znao ga je iznutra, kao da se on, Glimung, nalazi unutra, sa mnom, i odatle gleda napolje."
<BR>&nbsp;&nbsp;&nbsp;&nbsp;&nbsp;"On je telepatičan", reče, tankim glasom, onaj bojažljivi, mali čovek. Začu se talas potvrdnih komentara, odasvud.
<BR>&nbsp;&nbsp;&nbsp;&nbsp;&nbsp;"Nije samo to", reče Džo. "Do vraga, policija ima opremu za proizvodnju telepatije i koristi je neprestano. Juče su je primenili na meni."
<BR>&nbsp;&nbsp;&nbsp;&nbsp;&nbsp;Gospođica Jojez primeti: "To sam i ja doživela." Ostalima reče: "Gospodin Fernrajt dobro kaže. Glimung je pogledao u temelj mog života; bilo je kao da gleda unazad, kroz celo dosadašnje moje življenje, i opaža kako je moj život proticao i doneo me do ove tačke. Takođe je opazio da na ovoj tački moj život ne vredi da se živi. Sa jednim izuzetkom, a to je ovo."
<BR>&nbsp;&nbsp;&nbsp;&nbsp;&nbsp;"Ali on se potajno udružio sa policijom..." reče sedokosi, ali ga gospođica Jojez prekide.
<BR>&nbsp;&nbsp;&nbsp;&nbsp;&nbsp;"Ne znamo mi da je to uradio. Mislim da smo u panici. Mislim da je Glimung planirao čitav ovaj poduhvat sa ciljem da spase nas. Mislim da je video sve nas, uzaludnost naših svakojakih života i kuda oni vode, i voleo nas, zato što smo živi. Pa je učinio najbolje što je mogao da nam pomogne. To njegovo Podizanje Heldskale je samo izgovor; svi mi - a moguće je da nas ima na hiljade - jesmo prava svrha ovoga." Ćutala je nekoliko trenutaka, pa nastavila. "Pre tri dana ja sam pokušala da se ubijem. Pričvrstila sam cev od mog usisivača za prašinu za izduvnik mojih neletećih kola, a drugi kraj sam zavukla u kabinu kola, onda sam ušla i upalila motor."
<BR>&nbsp;&nbsp;&nbsp;&nbsp;&nbsp;"A onda se predomislila?" upita jedna mršava devojka sa pramenovi nalik na kukuruznu svilu.
<BR>&nbsp;&nbsp;&nbsp;&nbsp;&nbsp;"Ne", reče gospođica Jojez. "Turbina je 'opalila' malo jače i cev se otkačila. Sat sam sedela u hladnoći, nizašta."
<BR>&nbsp;&nbsp;&nbsp;&nbsp;&nbsp;Džo upita: "Da li si nameravala da pokušaš ponovo?"
<BR>&nbsp;&nbsp;&nbsp;&nbsp;&nbsp;"Planirala sam za danas", reče ona ravno. "Ali ovog puta na način koji ne bi mogao da omane."
<BR>&nbsp;&nbsp;&nbsp;&nbsp;&nbsp;Čovek sa crvenim licem i crvenom kosom reče: "Čujte i šta ja imam da kažem, koliko god da vredi ili ne vredi." Uzdahnu šumno; bila je to iskrzana, promukla buka, krčanje otupljenosti i nelagodnosti. "Nameravao sam i ja."
<BR>&nbsp;&nbsp;&nbsp;&nbsp;&nbsp;"Ja, bogme, ne", reče sedokosi; izgledao je silno ljut; Džo je osećao snagu gneva tog čoveka. "Ja sam potpisao zato što je ponuđena ogromna svota novca. Znate li vi šta sam ja?" On se poče osvrtati, i pogledom obuhvati sve njih. "Ja sam psihokinetičar, najbolji na Zemlji." Sav natmuren, on ispruži ruku, i jedna akten-tašna, iz zadnjeg dela putničke kabine, polete pravo ka njemu. On je žestokim, silovitim pokretima dočepa i stisnu.
<BR>&nbsp;&nbsp;&nbsp;&nbsp;&nbsp;Stisnuo ju je, pomisli Džo, kao Glimung mene.
<BR>&nbsp;&nbsp;&nbsp;&nbsp;&nbsp;"Glimung je ovde", reče Džo. "Među nama." Sedokosom čoveku reče: "Ti si Glimung, a ipak se silovito zalažeš da u njega ne treba imati poverenja. Ti."
<BR>&nbsp;&nbsp;&nbsp;&nbsp;&nbsp;Sedokosi čovek se osmehnu. "Ne, prijatelju. Nisam Glimung. Ja sam Harper Boldvin, vladin konsultant za psihokinetiku. Dojučerašnji, barem."
<BR>&nbsp;&nbsp;&nbsp;&nbsp;&nbsp;"Ali Glimung jeste ovde negde", reče jedna debeljuca sa umršenom lutkastom kosom; štrikala je, i do sad nije ništa rekla. "Dobro kaže onaj tamo."
<BR>&nbsp;&nbsp;&nbsp;&nbsp;&nbsp;"Gospodine Fernrajte", ponudi stjuardesa uslužno. "Mogu li vas predstaviti jedne drugima? Ova privlačna devojka pored gospodina Fernrajta je gospođica Mali Jojez. A ovaj džentlmen..." Zujala je dalje, ali Džo nije slušao; imena nisu bila od značaja, osim, možda, imena ove cure koja sedi do njega. Tokom poslednjih četrdeset minuta razvijao je sve veću naklonost, u sebi, prema njenoj mršavoj, škrtoj, čak sumornoj lepoti. Ni izdaleka ne liči na Kejt, pomisli on. Suprotna je njoj. Ovo je stvarno ženstvena žena; Kejt je osujećeni muškarac. A ta vrsta kastrira sve oko sebe.
<BR>&nbsp;&nbsp;&nbsp;&nbsp;&nbsp;Kad su predstavljanja bila završena, Harper Boldvin reče svojim ultračvrstim glasom: "Mislim da je naš status, naš pravi status, robovski. Zastanimo samo na časak i pogledajmo kako smo se našli ovde. Štap i šargarepa. Jesam li u pravu?" Gledao je levo i desno, tražeći potvrdu.
<BR>&nbsp;&nbsp;&nbsp;&nbsp;&nbsp;"Oračeva planeta", primeti gospođica Jojez, "nije zaostala, nerazvijena. Ima napredno i aktivno društvo, koje se na njoj razvija; doduše, to još nije civilizacija u strogom smislu reči, ali nisu baš ni krda sakupljača hrane, čak ni klanovi zemljoradnika. Ima gradove. Zakone. I razne umetnosti, od plesa do jedne modifikacije 3-D šaha."
<BR>&nbsp;&nbsp;&nbsp;&nbsp;&nbsp;"To nije tačno", reče Džo, sa gnevom koji je kosio sve ispred sebe. Svi se okrenuše da ga pogledaju, iznenađeni takvom tonom. "Jedno ogromno, drevno stvorenje živi tamo. Po svemu sudeći, nejako. Ni reči nema o naprednom društvu sa gradovima."
<BR>&nbsp;&nbsp;&nbsp;&nbsp;&nbsp;"Čekaj malo", reče Harper Boldvin. "Šta god da se o Glimungu može reći, sigurno nije nejak. Odakle ti ta informacija, Fernrajte? Iz državne enciklopedije?"
<BR>&nbsp;&nbsp;&nbsp;&nbsp;&nbsp;Džo nelagodno reče: "Da." Štaviše, iz druge ruke.
<BR>&nbsp;&nbsp;&nbsp;&nbsp;&nbsp;"Ako ta enciklopedija opisuje Glimunga kao nejakog", reče gospođica Jojez ravnim tonom, 'baš me zanima šta još u njoj piše. Naprosto sam radoznala da vidim do koje mere se tvoje znanje o Oračevoj planeti razilazi sa stvarnim prilikama."
<BR>&nbsp;&nbsp;&nbsp;&nbsp;&nbsp;Džo, koji se osećao sve nelagodnije, reče: "Uspavano stvorenje. U dubokoj starosti; senilno. Samim tim, bezopasno." Ali se Glimung nije pokazao kao bezopasan, bar ne Džou. Ni ovima ostalima.
<BR>&nbsp;&nbsp;&nbsp;&nbsp;&nbsp;Ustajući, Mali Jojez reče: "Ako ćete me izviniti - odoh u salon, da možda pročitam neki časopis ili malo odremam." Oštrim, kratkim koracima ona ode iz putničke kabine.
<BR>&nbsp;&nbsp;&nbsp;&nbsp;&nbsp;"Smatram", reče debela žena koja nije prestajala da žurno plete, ne dižući pogled sa svog posla, "da gospon Fernrajt treba da ode u salon i da se izvini ovoj gospojiđi, kako se zvaše."
<BR>&nbsp;&nbsp;&nbsp;&nbsp;&nbsp;Vrat mu je bio sa zadnje strane obuzet nekim bockanjem, a uši crvene; on ustade i pođe za Jojezovom.
<BR>&nbsp;&nbsp;&nbsp;&nbsp;&nbsp;Dok je silazio niz tri stepenika zastrta tepihom, neko utvarno osećanje ga obuze. Kao, pomisli on, kao da idem u svoju smrt. Ili je to život, prvi put? Proces rođenja?
<BR>&nbsp;&nbsp;&nbsp;&nbsp;&nbsp;Jednog dana će to znati. Ali ne sad.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
