<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Na trotoarima grada, ogromno, životinji slično, napola pridavljeno biće, koje je bilo klivlendska masa nezaposlenih i nezaposlivih, okupljalo se i stajalo, stajalo i čekalo, čekalo i stapalo se u grudve nestabilne i tužne. Džo Fernrajt prošao je pored njih noseći svoju vrećicu metalnih novčića; očešao se o njihov kolektivni bok i progurao se do ugla, gde se nalazila kabina Gospodina Poslodavca. Osetio je dobro poznati miris njihovog prisustva, sličan sirćetu, njihovu pregrejanu ali žalobno razočaranu masivnost. Sa svih strana su u njega bile uperene oči koje su promišljale o njegovom kretanju napred, o njegovoj rešenosti da prođe pored njih.
<BR>&nbsp;&nbsp;&nbsp;&nbsp;&nbsp;"Pardon", reče on jednom vitkom mladiću meksikanskog izgleda koji je stajao tačno ispred njega, čvrsto uglavljen u neprobojnu gomilu čekača.
<BR>&nbsp;&nbsp;&nbsp;&nbsp;&nbsp;Mladić je nervozno žmirnuo, ali se nije pomakao. Video je azbestni džakčić u Džoovoj ruci; i van svake sumnje shvatio šta to Džo ima, kuda se Džo zaputio i šta Džo namerava da uradi.
<BR>&nbsp;&nbsp;&nbsp;&nbsp;&nbsp;"Mogu li ja da prođem?" upita ga Džo. Činilo se da je zakrčenje, po svojim razmerama, stalno. Iza Džoa se masa neaktivnog ljudstva zatvorila, stvarajući potpunu blokadu: tu više nije moglo biti ni pomisli na odstupanje. Nije mogao nazad, ali ni napred. Valjda je sledeći stupanj ovoga, pomisli Džo, da mi otmu moje novčiće, a onda zbogom. Glava ga je bolela kao da se popeo na neki planinski greben, na konačni greben života samog, na brdo strave posuto lobanjama. Vide, svud oko sebe, zevove očnih duplji; dožive čudnovatu vizuelnu distorziju, kao da se suštinska priroda ovih ljudi najzad pojavila u opipljivom obliku... kao da nije mogla da sačeka; morala je dograbiti parice sad, odmah.
<BR>&nbsp;&nbsp;&nbsp;&nbsp;&nbsp;Mladi Meksikanac reče: "Da li bih mogao pogledati Vaše novčiće, gospodine?"
<BR>&nbsp;&nbsp;&nbsp;&nbsp;&nbsp;Nije bilo lako naći pravu reakciju. Te oči - zapravo, te prazne očne duplje - nastavljale su da ga pritiskaju sa svih strana: zatvoren krug, sve upereno ka njemu. Osećao je da su obuhvatile i njega i njegovu azbestnu vrećicu. Smanjujem se, pomisli on iznenađeno. Zbog čega? Osećao je slabost i turobnost, ali ne krivicu. Bio je to njegov novac, što su oni dobro znali, baš kao i on. Pa ipak, te prazne oči činile su ga malim. Kao, pomisli on, kao da, šta god ja učinio, stigao ili ne stigao do Gospodina Poslodavca, što god je učinio ili šta god od mene postalo - sudbina ovog naroda neće biti nimalo promenjena.
<BR>&nbsp;&nbsp;&nbsp;&nbsp;&nbsp;Ali, na svesnom nivou, njemu je bilo svejedno. Oni imaju svoje živote; on ima svoj, a deo njegovog života je i ova vrećica pomno sačuvanih novčića od po dvadeset pet centi. Mogu li ovi ljudi da me kontaminiraju? - upita on sebe. Da me uvuku dole, u njihovu oluju inertnosti? Pa, to je njihov problem, nije moj, pomisli on. Odbijam da tonem zajedno sa celim sistemom; to je moja prva odluka. Prenebregnuću dva posebno isporučena pisma i uradiću ovo: poći na ovo putovanje, sa ovom vrećicom parica. Ovo je početak mog bekstva na slobodu, a tamo neće biti nikakvih novih okova.
<BR>&nbsp;&nbsp;&nbsp;&nbsp;&nbsp;"Ne", reče on.
<BR>&nbsp;&nbsp;&nbsp;&nbsp;&nbsp;"Neću uzeti nijedan", reče mladić.
<BR>&nbsp;&nbsp;&nbsp;&nbsp;&nbsp;Neki neobičan poriv obuze Džoa Fernrajta. Otvori čekmedže i poče preturati po novčićima; izvuče jedan i pruži ga mladom Meksikancu. Još dok je momak uzimao tu paricu, druge šake se pojaviše, odasvud: obruč očiju bez nade pretvorio se u obruč pruženih ruku sa dlanovima otvorenim nagore. Nije to bila nikakva zavera gramzivih, protiv njega; nijedna ruka nije pokušala da mu otme vrećicu. Ruke su naprosto bile tu, naprosto su čekale. Čekale u ćutanju satkanom od poverenja, kao on ranije pred ustima poštanske cevi. Užasavajuća stvar, pomisli Džo. Ovi ljudi misle da ću im ja deliti poklone, kao da su želeli da im sama Vaseljena deli poklone; a ona im celog njihovog života nije dala ništa na poklon; tu činjenicu su prihvatali sa istim ovakvim ćutanjem. Oni u meni vide neko natprirodno božanstvo. Ali, ne, pomisli on. Moram se iskobeljati odavde. Ne mogu ništa da učinim za njih.
<BR>&nbsp;&nbsp;&nbsp;&nbsp;&nbsp;Međutim, upravo dok je ovo uviđao, primeti da je počeo nanovo da pretura po vrećici od azbestne tkanine. Štaviše, da je počeo stavljati u svaku ruku po jedan novčić. Dlan za dlanom.
<BR>&nbsp;&nbsp;&nbsp;&nbsp;&nbsp;Iznad njihovih glava prolomio se siloviti zvižduk policijskih patrolnih kola koja su sletala, kao da se spušta neki veliki poklopac; unutra su bila dva policajca u glatkim, blistavim uniformama, sa šlemovima za slučaj borbe sa demonstrantima i sa laserskim puškama u rukama. Jedan od dvojice pandura reče: "Sklonite se ovom čoveku s puta."
<BR>&nbsp;&nbsp;&nbsp;&nbsp;&nbsp;Krug koji je bio nagrnuo na Džoa, sad poče da se topi i da uzmiče. Pružene ruke su nestale, kao da su se povukle u omamljeni, nepodnošljivi mrak.
<BR>&nbsp;&nbsp;&nbsp;&nbsp;&nbsp;"Nemoj stajati tu", reče drugi policajac Džou, debelim policajskim glasom. "Polazi napred. Ima da izneseš te novce odatle, inače ću ti napisati takvu prijavu, da ti neće ostati ni jedna jedina prokleta parica."
<BR>&nbsp;&nbsp;&nbsp;&nbsp;&nbsp;Džo nastavi da hoda.
<BR>&nbsp;&nbsp;&nbsp;&nbsp;&nbsp;"Šta ti zamišljaš, ko si ti?" reče mu drugi policajac. Patrolna kola su ga pratila, zadržavajući položaj tačno iznad njegove glave. "Nekakva privatna dobrotvorna organizacija?"
<BR>&nbsp;&nbsp;&nbsp;&nbsp;&nbsp;Džo ne reče ništa. Samo je gazio dalje.
<BR>&nbsp;&nbsp;&nbsp;&nbsp;&nbsp;"Po zakonu, ti moraš da mi odgovoriš", reče policajac.
<BR>&nbsp;&nbsp;&nbsp;&nbsp;&nbsp;Posegnuvši u azbestnu vrećicu, Džo izvuče još jedan novčić. Pruži ga uvis, ka bližem policajcu. U isti mah vide, zapanjen, da je ostalo samo još nekoliko komada u vrećici.
<BR>&nbsp;&nbsp;&nbsp;&nbsp;&nbsp;Odoše moje parice! - uvide on. Znači, sad mi ostaju samo jedna otvorena vrata - ona poštanska cev i ono što je iz nje ispalo u protekla dva dana. Sviđalo se to meni ili ne, sve je odlučeno; odlučeno je ovim što upravo učinih.
<BR>&nbsp;&nbsp;&nbsp;&nbsp;&nbsp;"Zašto si mi dao ovaj novčić?" upita policajac.
<BR>&nbsp;&nbsp;&nbsp;&nbsp;&nbsp;"Kao napojnicu", reče Džo i istog trena oseti da mu glava puca: laserski zrak, podešen na onesvešćivanje, pogodio ga je tačno među oči.
<BR>
<BR>&nbsp;&nbsp;&nbsp;&nbsp;&nbsp;U policijskoj stanici, jedan elegantni mladi policijski činovnik, plavokos, vitak, u čistoj, finoj uniformi, reče: "Nećemo Vas evidentirati kao uhapšenog, gospodine Fernrajte, iako ste, strogo uzev, počinitelj zločina protiv naroda."
<BR>&nbsp;&nbsp;&nbsp;&nbsp;&nbsp;"Protiv države", reče Džo; sedeo je poguren i trljao se po čelu, ne bi li bol nekako prestao. "Ne protiv naroda", uspe da kaže. Sklopi oči i bol naiđe kao poplava, kuljajući iz tačke gde ga je zrak nedavno dodirnuo.
<BR>&nbsp;&nbsp;&nbsp;&nbsp;&nbsp;"Ovo što ste rekli", reče mladi policijski pisar, "samo po sebi konstituiše novo krivično delo, pa bih mogao i za to da Vas evidentiram. Čak bismo Vas mogli predati Polit-kontrol-birou, kao neprijatelja radne klase, umešanog u zaveru da se izazove uznemirenje građana i širi propaganda protiv naroda i narodnih službenika kao što smo mi. Međutim, Vaš dosje do sada..." Proučavao je Džoa, sa profesionalnom pomnošću. "Mentalno zdrav čovek ne deli novac potpuno nepoznatim ljudima." Jedan dokument se pojavljivao, izlazeći iz proreza na njegovom radnom stolu, i sam od sebe namotavao u rolnu. Policijski činovnik ga uze i poče ga čitati. "Očigledno je da ste postupali bez predumišljaja."
<BR>&nbsp;&nbsp;&nbsp;&nbsp;&nbsp;"Tako je", reče Džo. "Bez prethodne namere." Nikakve emocije nije osećao; samo telesnu nelagodnost, oštru, zapravo sve jaču i jaču, koja je sprečavala svako osećanje i svaku mentalnu aktivnost.
<BR>&nbsp;&nbsp;&nbsp;&nbsp;&nbsp;"Zaplenićemo, mećutim, sve Vaše preostale novčiće. Bar za sad. I ostavićemo Vas godinu dana na režimu uslovne kazne. Za to vreme, javljaćete se ovde na raport, jednom nedeljno, i davaćete nam izveštaj, potpun izveštaj, o vašim aktivnostima."
<BR>&nbsp;&nbsp;&nbsp;&nbsp;&nbsp;"Bez suđenja?" upita Džo.
<BR>&nbsp;&nbsp;&nbsp;&nbsp;&nbsp;"Je l' Vi želite da Vam se sudi?" Policijski službenik ga osmotri prodornim pogledom.
<BR>&nbsp;&nbsp;&nbsp;&nbsp;&nbsp;"Ne", reče Džo. Nastavi trljati glavu. Materijal iz vlast-gencije 'Mirspokoj' očigledno još nije dostavljen kompjuterima ovih ovde, zaključi on. Ali doći će dan kad će se sve to spojiti. Sve će oni sastaviti, i ono kako sam panduru dao bakšiš, i kako sam nalazio poruke u vodokotliću mog WC-a. Ja sam lud, reče on sebi. Zbog neaktivnosti sam se odlepio; ovih poslednjih sedam meseci su me uništili. A sad, kad sam povukao svoj potez i poneo novčiće ka Gospodinu Poslodavcu - nije mi uspelo ni to.
<BR>&nbsp;&nbsp;&nbsp;&nbsp;&nbsp;"Čekaj malo", reče drugi policajac. "Evo ide nešto o njemu od mirspokojaca. Ovog časa je stiglo niz kolo, od njihove centralne memorije."
<BR>&nbsp;&nbsp;&nbsp;&nbsp;&nbsp;Džo se okrete i pojuri ka izlaznim vratima policijske stanice. Ka masi naroda napolju. Kao da bi se hteo zakopati duboko među njih; da više ne bude zasebni, ograničeni delić.
<BR>&nbsp;&nbsp;&nbsp;&nbsp;&nbsp;Dva pandura iskrsnuše ispred njega i baciše se ka njemu dok je bežao; primicali su se neprirodnom brzinom, kao na ubrzanom video-snimku. Odjednom se nađoše pod vodom; kao vitke srebrne ribe, zevali su ka njemu i ritmično manevrisali između - pobogu i zaboga! - korala i morske trave. A ipak on, sam, nije osetio ništa, nikakvu vodu; međutim, oko njega je bio rezervoar vode, umesto policijske stanice, a sav nameštaj bio je tu, ali u vidu potopljenih olupina, dopola pokopan u pesak. Policajci su se izvili i jurnuli kroz vodu, pored njega, divni u svojim svetlucavim gibanjima, ali ga nisu mogli dodirnuti, jer on, iako je stajao u sredini, nije bio u rezervoaru. Nije čuo nikakav zvuk. Njihova usta su se kretala, ali je do njega stizala samo tišina.
<BR>&nbsp;&nbsp;&nbsp;&nbsp;&nbsp;Sipa, zatalasana u svom skupljanju i širenju, projuri pored njega; ona je, pomisli on, kao duša mora. Sipa sledećeg trena ištrca oblak mraka, kao da bi htela sve izbrisati. Nije više video nikakve policajce; mrak se širio sve dok nije ispunio celu panoramu, a onda postade jači, kao da dotad nije bio dovoljno neproziran. Da, ali ja dišem, reče Džo. "Ej, bre", reče on glasno - i začu svoj glas. Ja naprosto nisam u vodi, uvide on, a oni jesu. U mogućnosti sam da identifikujem sebe: otcepljen sam, jedan zasebni identitet. Ali zašto?
<BR>&nbsp;&nbsp;&nbsp;&nbsp;&nbsp;Šta ako se pokušam pokrenuti? - zapita se. Preduze jedan korak, još jedan, i, bup: odbio se od neke površine nalik na zid. Na drugu stranu, pomisli, okrete se desno i zakorači. Bup. U panici pomisli: nalazim se u nekoj kutiji, kao u mrtvačkom sanduku! Jesu li me ubili? - upita se. Kad sam pokušao da šturnem kroz vrata. On ispruži ruke oko sebe, oda pipa po mraku... i nešto se nađe u njegovoj desnoj ruci, stavljeno tu. Malo, četvrtasto. Sa dva dugmeta u obliku diskova.
<BR>&nbsp;&nbsp;&nbsp;&nbsp;&nbsp;Tranzistor.
<BR>&nbsp;&nbsp;&nbsp;&nbsp;&nbsp;On ga uključi.
<BR>&nbsp;&nbsp;&nbsp;&nbsp;&nbsp;"Hej, hej, ćao narode!" Srećni glas limenog prizvuka okruži ga u tami. "Ovo je Keri Kerns zvani Tračko, sa šest telefona koji su tu ispred mene i dvadeset uključenih telefonskih priključnih kola, tako da mogu čuti sve vas, sve vas dobre ljude koji ste orni da raspravljate o nečemu, o bilo čemu. Naš broj glasi 394-950-911111, pa zovite, narode, o bilo čemu da popričamo, dobrom, lošem, osrednjem, zanimljivom ili dosadnom - samo zovite majstora za tračeve Keri Kernsa na 394-950-911111 i cela radio-publika ima da čuje vas, vaše ono što imate da kažete, vaše uverenje, neku činjenicu koju po vašem mišljenju treba svi da znaju..." Iz zvučnika malog tranzistorskog radio-aparata začu se zvonjava telefona. "Halo? Imamo već nekoga na liniji!" proglasi Keri Kerns Tračko. "Da, gospodi... đo, htedoh kazati."
<BR>&nbsp;&nbsp;&nbsp;&nbsp;&nbsp;"Gospon Kerns", reče kreštav ženski glas, "trebalo bi da se postavi znak 'stop' na raskrsnicu Avenije Fulton i ulice Detelinske, gde tolika mala deca, đaci, ja ih svaki dan gledam..."
<BR>&nbsp;&nbsp;&nbsp;&nbsp;&nbsp;Nešto tvrdo, neki zgusnuti objekat, tupnu u Džoov levi dlan. On to prihvati. Telefon.
<BR>&nbsp;&nbsp;&nbsp;&nbsp;&nbsp;Sede na površinu ispod sebe, ostavi telefon i tranzistor na istu tu površinu, izvuče upaljač i kresnu. Plamičak butan-gasa obasja samo škrti krug prostora, ali dovoljan da on razazna telefon i tranzistor, marke 'Zenit', primeti on. Dobar tranzistor, sudeći po veličini.
<BR>&nbsp;&nbsp;&nbsp;&nbsp;&nbsp;"U redu, narode koji ste tamo napolju", brbljucao je veselo Keri Kerns Tračko. Broj je 394-950-911111; tako ćete dopreti do mene, i do celog sveta punog..."
<BR>&nbsp;&nbsp;&nbsp;&nbsp;&nbsp;Džo poče nabadati taj broj. Pomno i mukotrpno, brojku po brojku, ceo. Kad ga je otkucao, prisloni slušalicu na uvo. Jedan trenutak je slušao signal 'zauzeto', a onda se začu, i iz slušalice i sa tranzistora, glas Keri Kernsa Tračka. "Da gospodine, ili je to gospođa?"
<BR>&nbsp;&nbsp;&nbsp;&nbsp;&nbsp;"Gde sam ja?" upita Džo u telefon.
<BR>&nbsp;&nbsp;&nbsp;&nbsp;&nbsp;"Hej-hej!" reče Kerns. "Imamo na liniji nekoga tamo, neku jadnu dušu koja je izgubljena. Vaše ime glasi, gospodine?"
<BR>&nbsp;&nbsp;&nbsp;&nbsp;&nbsp;"Džozef Fernrajt", reče Džo.
<BR>&nbsp;&nbsp;&nbsp;&nbsp;&nbsp;"Pa, gospodine Fernrajte, pravo je zadovoljstvo razgovarati sa Vama. Vaše je pitanje, gde se nalazite? Zna li iko gde se nalazi gospodin Džozef Fernrajt iz Klivlenda - u Klivlendu ste, zar ne, gospon Fernrajte? - dakle, zna li iko tamo napolju gde je u ovom trenutku on? Ja mislim da je to od strane gospodina Fernrajta jedno ispravno pitanje, te bih rado držao linije otvorene za svakoga ko nas može pozvati i dati nam neku ideju, bar najopštiju, o oblasti u kojoj se trenutno gospodin Fernrajt nalazi. Dakle, možete li se vi ostali, narode, svi vi koji ne znate gde je on, privremeno uzdržati od pozivanja, dok ne odredimo lokaciju gospodina Fernrajta? To, gospon Fernrajte, ne bi trebalo dugo da potraje; imamo auditorijum od deset miliona ljudi i uključen otpremnik od pedeset hiljada vati, tako da - aha! čekaj! Poziv." Limeni zvuk zvonjave telefona. "Da gospodine ili gospođo. Gospodine. Vaše ime, gospodine?"
<BR>&nbsp;&nbsp;&nbsp;&nbsp;&nbsp;Muški glas, iz radija i iz Džoovog telefona, reče: "Zovem se Dvajt L. Glimung, iz ulice Plezent Hil Road broj 301. Ja znam gde je gospodin Fernrajt. On je u mom podrumu. Gledano prema mojoj peći za centralno grejanje, on je malo desno i malo iza. Nalazi se u drvenom sanduku za prevoz robe. U tom sanduku je meni stigla mašinerija za erkondišn, koju sam naručio od Narodnog Siarsa, prošle godine."
<BR>&nbsp;&nbsp;&nbsp;&nbsp;&nbsp;"Čuli ste to, gospodine Fernrajte?" uzviknu Keri Kerns, majstor tračeva. "Vi ste u sanduku od robe, u podrumu gospodina Dvajta L. - kako rekoste da je prezime, gospodine?"
<BR>&nbsp;&nbsp;&nbsp;&nbsp;&nbsp;"Glimung."
<BR>&nbsp;&nbsp;&nbsp;&nbsp;&nbsp;"Gospodina Dvajta L. Glimunga, u broju trista jedan Plezent Hil Rouda. Prema tome, svim vašim nevoljama došao je kraj, gospodine Fernrajte. Naprosto, iziđite iz sanduka i bićete super!"
<BR>&nbsp;&nbsp;&nbsp;&nbsp;&nbsp;"Samo, ja ne želim da on razvali sanduk", reče Dvajt L. Glimung. "Možda bi bolje bilo da ja siđem lepo dole u taj podrum, olabavim samo nekoliko dasaka i pustim ga napolje."
<BR>&nbsp;&nbsp;&nbsp;&nbsp;&nbsp;"Gospodine Fernrajte", reče Kerns, "čisto radi upućenosti naše radio-publike: kako uopšte dođoste Vi u prazan trgovački sanduk pa još u podrumu gospodina Dvajta L. Glimunga na Plezent Hil Roudu broj 301? Siguran sam da bi naši slušaoci to rado saznali."
<BR>&nbsp;&nbsp;&nbsp;&nbsp;&nbsp;"Ne znam", reče Džo.
<BR>&nbsp;&nbsp;&nbsp;&nbsp;&nbsp;"Dobro, onda bi možda gospodin Glimung - gospodine Glimung? On je, izgleda, spustio slušalicu. Očigledno je, on se već nalazi u pokretu, ka podrumu, da Vas pusti napolje, gospodine Fernrajte. Kakva je to sreća bila za Vas da je on baš sad slušao ovaj program! Inače biste verovatno ostali u tom sanduku do sudnjeg dana. A sad da čujemo nekog drugog slušaoca. Alo?" Telefon škljocnu Džou u uho; elektronsko kolo bilo je prekinuto.
<BR>&nbsp;&nbsp;&nbsp;&nbsp;&nbsp;Zvuci. Iz njegove okoline. Škripanje, onda se nešto široko poče povijati unazad; poplava svetlosti nagrnu u sanduk u kome je sedeo Džo Fernrajt sa svojim upaljačem, telefonom i tranzistorom.
<BR>&nbsp;&nbsp;&nbsp;&nbsp;&nbsp;"Izvukao sam te iz policijskog garnizona kako sam najbolje umeo", reče jedan muški glas, onaj isti koga je Džo preko tranzistora čuo.
<BR>&nbsp;&nbsp;&nbsp;&nbsp;&nbsp;"Čudan ti je način", reče Džo.
<BR>&nbsp;&nbsp;&nbsp;&nbsp;&nbsp;"Tebi čudan. A meni je bio čudan izvestan broj stvari koje si ti radio otkad sam postao svestan tebe."
<BR>&nbsp;&nbsp;&nbsp;&nbsp;&nbsp;Džo reče: "Na primer, ono kad sam poklanjao novčiće."
<BR>&nbsp;&nbsp;&nbsp;&nbsp;&nbsp;"Ne, to razumem. Ono što meni izgleda čudno jeste kako si mogao mesecima da sediš u radnoj kubikuli i da čekaš." Još jedna daska skliznu; nove količine svetlosti jurnuše unutra na Džoa, kao poplava, i on žmirnu. Pokušao je da vidi Glimunga, ali to mu ni sad nije pošlo za rukom. "Zašto nisi otišao u obližnji muzej i polupao njihovu grnčariju anonimno... onda bi ti oni dali posao. A lonci bi bili obnovljeni savršeno, bili bi kao novi. Ništa ne bi bilo izgubljeno, a ti bi proveo te dane aktivno i produktivno." Otpade poslednja daska, i Džo Fernrajt ugleda, uzdignuto u punoj svetlosti, stvorenje sa Sirijusa Pet, taj oblik života za koji je enciklopedija rekla da je švorc senilko.
<BR>&nbsp;&nbsp;&nbsp;&nbsp;&nbsp;Vide veliki obruč načinjen od vode, koji se vrteo oko vodoravne ose; a u njemu, na okomitoj osi, transverzalni obruč vatre. Iznad i iza ova dva obruča od elemenata, lebdela je i nadimala se draperija ili zavesa; on vide, ne bez zaprepašćenja, da je načinjena od meke, šarene tkanine 'Pejzli'.
<BR>&nbsp;&nbsp;&nbsp;&nbsp;&nbsp;I - još jedan vid: jedna slika bila je ugrađena u jezgro rotirajućih obruča vatre i vode. Prijatno, lepuškasto lice neke tinejdžerke sa smeđom kosom. Lebdelo je i smeškalo mu se... obično lice, koje lako zaboraviš ali ga stalno iznova susrećeš. To je, pomisli on, kompozitna maska, kao da je crtana kredama u boji po praznom trotoaru. Privremena i ne mnogo upečatljiva fizionomija, kroz koju je, očito, Glimung mislio da postigne kontakt s njim. Ali, obruč od vode, pomisli on. Osnov Vaseljene. A i obruč vatre je to. Nastavljaju da se obrću, obrću, brzinom savršeno regulisanom. Izvrstan, večit, samoodržavajući mehanizam, pomisli on, ako se izuzmu taj krpuljak od 'pejzlija' i to nezrelo žensko lice. Našao se u čudu. Da li ovo što vidi, kad se sabere, daje kao ishod - snagu? Svakako ne odiše senilnošću, ali, ipak, on je imao utisak, uprkos mladalačkom licu u sredini, da je pred njim nešto veoma staro. Što se tiče finansijskog stanja, nije mogao proceniti sada. To će morati da nastupi kasnije ili nikad.
<BR>&nbsp;&nbsp;&nbsp;&nbsp;&nbsp;"Kupio sam ovu kuću pre sedam godina", reče Glimung, ili, bar, reče neki glas. "Kad je tržište bilo pogodno za kupce."
<BR>&nbsp;&nbsp;&nbsp;&nbsp;&nbsp;Džo je, tragajući za izvorom glasa, razaznao nešto nenormalno, od čega mu se sva krv proključa, a telo ohladi, kao da su se led i vatra pomešali u njemu, bleda analogija Glimunga.
<BR>&nbsp;&nbsp;&nbsp;&nbsp;&nbsp;Taj glas. Dopirao je iz jednog drevnog gramofona 'Viktrola' na navijanje, sa trubom, na kome se ploča vrtela onom neobičnom, velikom brzinom. Glimungov glas bio je snimljen na ploču.
<BR>&nbsp;&nbsp;&nbsp;&nbsp;&nbsp;"Da-da, to bi ja rek'o da si ti u pravu", reče Džo. "Pre sedam godina bilo je moguće kupovati vrlo povoljno. Ti odavde regrutuješ?"
<BR>&nbsp;&nbsp;&nbsp;&nbsp;&nbsp;"Ja ovde radim", odgovori - sa drevnog gramofona 'Viktrola' na navijanje - Glimungov glas. "Takođe radim na mnogim drugim mestima... u mnogim zvezdanim sistemima. A sad da ti kažem gde i kako stojiš, Džo Fernrajte. Policiji je ostao utisak da si se ti naprosto okrenuo i izišao iz one zgrade, i da oni, iz nekog razloga, nisu mogli u tim trenucima da te zaustave. Ali izdata je poternica za tobom, tako da se ne možeš vratiti ni u onu stambenu zgradu, ni u onu kockicu u kojoj si raduckao."
<BR>&nbsp;&nbsp;&nbsp;&nbsp;&nbsp;"Ne mogu, a da me policija ne uhvati."
<BR>&nbsp;&nbsp;&nbsp;&nbsp;&nbsp;"Želiš li to?"
<BR>&nbsp;&nbsp;&nbsp;&nbsp;&nbsp;"Možda mora tako biti", reče Džo stoički.
<BR>&nbsp;&nbsp;&nbsp;&nbsp;&nbsp;"Koješta. Vaša policija je krvožedna i zlobna. Hoću da vidiš Heldskalu, kakva je bila pre nego što je potonula. Naaaaaaaaaaaa..." i gramofon uspori i stade jer se opruga odmotala do kraja. Džo dohvati ručku za navijanje, koja se pružala od svoje osovine poprečno u jednu stranu, i poče vrteti. Mešavina raznih osećanja muljala se u njemu, a nijedno od njih, verovatno, ne bi umeo opisati, kad bi neko to od njega zatražio. "Naći ćeš instrument za posmatranje na stolu desno od tebe", reče Glimung; skalamerija je sad rotirala odgovarajućom brzinom. "Mehanizam za dubinsku percepciju, načinjen ovde, na tvojoj planeti."
<BR>&nbsp;&nbsp;&nbsp;&nbsp;&nbsp;Džo potraži i nađe prastari stereoskop, iz možda 1900. godine, sa kompletom crno-belih kartica koje je trebalo stavljati unutra. "Nisi mogao ništa bolje?" upita on zahtevnim tonom. "Filmsku sekvencu ili stereo-video traku. Čuj, ovo je pronađeno pre automobila." Onda se doseti. "Ti si bez kinte", reče. "Dobro je rekao Smit."
<BR>&nbsp;&nbsp;&nbsp;&nbsp;&nbsp;"To je neosnovano ocrnjivanje", reče Glimung. "Ja sam samo štedljiv. To je nasledna osobina mog reda. Ti si, kao pravi proizvod svog socijalističkog društva, navikao na ogromno rasipništvo. Ja sam, međutim, još na slobodno-preduzetničkim planovima. Ušteđena parica jeste zarađ..."
<BR>&nbsp;&nbsp;&nbsp;&nbsp;&nbsp;"Ooo, Isuse", zastenja Džo.
<BR>&nbsp;&nbsp;&nbsp;&nbsp;&nbsp;"Ako hoćeš da prestanem", reče Glimung, "samo podigni sa diska od liskuna glavu sa iglom. Odvoji to od gramofonske ploče."
<BR>&nbsp;&nbsp;&nbsp;&nbsp;&nbsp;"A kad se ploča izvrti do kraja, šta onda?" upita Džo.
<BR>&nbsp;&nbsp;&nbsp;&nbsp;&nbsp;"Neće nikad."
<BR>&nbsp;&nbsp;&nbsp;&nbsp;&nbsp;"Znači da nije prava."
<BR>&nbsp;&nbsp;&nbsp;&nbsp;&nbsp;"Prava je. Ali žlebovi su povezani u neprekidnu petlju."
<BR>&nbsp;&nbsp;&nbsp;&nbsp;&nbsp;"Kako ti stvarno izgledaš?" upita Džo.
<BR>&nbsp;&nbsp;&nbsp;&nbsp;&nbsp;Glimung reče: "A kako ti stvarno izgledaš?"
<BR>&nbsp;&nbsp;&nbsp;&nbsp;&nbsp;Iznerviran, Džo poče objašnjavati, uz gestikulaciju: "Zavisi od toga da li prihvataš Kantovo odvajanje svih fenomena od Ding an sich, stvari po sebi, koja je kao Lajbnicova monada bez prozora..."
<BR>&nbsp;&nbsp;&nbsp;&nbsp;&nbsp;Zaćuta, jer gramofon se opet odmotao i zaustavio; ploča se više nije obrtala. Navijajući ga ponovo, Džo pomisli: verovatno nije čuo ništa od ovog što sam rekao. Verovatno namerno.
<BR>&nbsp;&nbsp;&nbsp;&nbsp;&nbsp;"Propustih tvoj filozofski diskurs", objavi fonograf, čim ga je dobro navio.
<BR>&nbsp;&nbsp;&nbsp;&nbsp;&nbsp;"Hteo sam da kažem", reče Džo, "da se svaki fenomen, to jest pojava, percipira unutar strukture perceptivnog sistema posmatrača. Veliki deo onog što ti vidiš kad percipiraš mene" - on uperi prst ka sebi, da naglasi tu misao - "jeste projekcija iz tvog uma. Nekom drugom sistemu percepcije ja bih izgledao sasvim drugačije. Policiji, na primer. Pogleda na svet, različitih, ima onoliko koliko ima svesnih razumnih bića."
<BR>&nbsp;&nbsp;&nbsp;&nbsp;&nbsp;"Hmmm", reče Glimung.
<BR>&nbsp;&nbsp;&nbsp;&nbsp;&nbsp;"Shvataš koju distinkciju ja tu povlačim."
<BR>&nbsp;&nbsp;&nbsp;&nbsp;&nbsp;"Gospodine Fernrajte, šta ti zapravo hoćeš? Došlo je vreme da se opredeljuješ, da deluješ. Da participiraš - ili ne - u jednom velikom trenutku istorije. U ovom času, gospodine Fernrajte, ja se nalazim na hiljadu mesta i upravo sad angažujem, ili pomažem da budu angažovani, za ovaj posao, inženjeri i umetnici pojedinih zanata, ogroman broj njih, veoma raznovrsnih... Ti si samo jedan među mnogim zanatlijama. Ne mogu više čekati na tebe."
<BR>&nbsp;&nbsp;&nbsp;&nbsp;&nbsp;"Jesam li od vitalnog značaja za projekat?" upita Džo.
<BR>&nbsp;&nbsp;&nbsp;&nbsp;&nbsp;"Vitalno je da imamo jednog iscelitelja keramike, da. Tebe, ili nekog drugog."
<BR>&nbsp;&nbsp;&nbsp;&nbsp;&nbsp;Džo reče: "Kad dobijam mojih trideset pet hiljada krambla? Unapred?"
<BR>&nbsp;&nbsp;&nbsp;&nbsp;&nbsp;"Dobićeš ih kaaaaaaaa...." poče Glimung, ali stara Viktrola se opet odvila; ploča je usporila, stala.
<BR>&nbsp;&nbsp;&nbsp;&nbsp;&nbsp;Krije, kopilan jedan lukavi, razmišljao je Džo sumorno, dok je navijao fonograf.
<BR>&nbsp;&nbsp;&nbsp;&nbsp;&nbsp;"Kad", reče Glimung, i ako, naglašavam ako, katedrala bude dignuta tako da opet stoji kao što je pre mnogo vekova stajala."
<BR>&nbsp;&nbsp;&nbsp;&nbsp;&nbsp;Znao sam, pomisli Džo.
<BR>&nbsp;&nbsp;&nbsp;&nbsp;&nbsp;"Ideš li na Oračevu planetu?" upita Glimung.
<BR>&nbsp;&nbsp;&nbsp;&nbsp;&nbsp;Neko vreme, Džo je razmatrao ovo. U svom umu pregledao je sobu u kojoj je stanovao, pravougaonu pregradu u kojoj je radio, gubitak novčića, policiju - razmišljao je o svemu tome i pokušavao da izvede nekakav zbir. Šta me veže za ovo mesto? - upita on sebe. Poznatost, zaključi. Fakt da jesam na ovo mesto priviknut. Može se čovek priviknuti na sve, i čak steći naklonost prema svemu. Tačna je teorija Pavlova, o uslovljenom refleksu: mene drži navika. Ništa drugo.
<BR>&nbsp;&nbsp;&nbsp;&nbsp;&nbsp;"Mogu li dobiti makar nekoliko kramba unapred?" upita Glimunga. "Kupio bih sportski sako od kašmira i novi par onih cipela koje se mogu oprati i ponovo nositi."
<BR>&nbsp;&nbsp;&nbsp;&nbsp;&nbsp;Fonograf se rascepi na komade, koji poleteše kao šrapneli na sve strane. Neki se pozabadaše Džou u lice i ruke. U središtu ukrštenih obruča vode i vatre ispoljilo se lice ogromno, grčevima izvijeno, razbesnelo; nestala je nejaka ženskica, a ovo je sad piljilo u Džoa pogledom silovitim poput sunca. Lice ga je psovalo, psovalo na nekom jeziku koji je Džou bio nepoznat. On poče uzmicati; sav se zgurio, užasnut besom Glimunga; obični predmeti, kroz koje se Glimung dosad ispoljavao, razletali su se na komade, zatim se pocepa i draperija iza obruča; pukoše i obruči od elemenata. Poče se rasprskavati i sam podrum, kao neka ruševina koja se naginje i pada; komađe je padalo na pod, a i pod je pucao kao sasušena glina.
<BR>&nbsp;&nbsp;&nbsp;&nbsp;&nbsp;Isuse, pomisli Džo. A Smit priča da je ovaj senilan. Gromade odvaljene od zgrade survavale su se svuda oko njega; komad cevi zveknu ga po glavi, i on začu hiljadu glasova koji su pevali hiljadu pesama straha. "Idem, idem", reče on glasno, čvrsto žmureći, obavijajući rukama glavu. "U pravu si; nije to šala. Žao mi je. Znam da ti je ovo veoma važno."
<BR>&nbsp;&nbsp;&nbsp;&nbsp;&nbsp;Pesnica Glimungova steže ga oko pojasa; podiže ga i zgužva kao hrpicu novinske hartije. On ugleda, na tren, jedno oko koje se topilo u ognju besa - jedno jedino oko! - a onda vatrena oluja popusti. Pritisak oko njegovog struka se smanji, samo malo. Ali dovoljno. On pomisli: verovatno mi nije skrcano nijedno rebro. Ipak bi trebalo da odem kod doktora na pregled, pre nego što pođem sa Zemlje. Čisto da bih bio siguran.
<BR>&nbsp;&nbsp;&nbsp;&nbsp;&nbsp;"Spustiću te u glavnu halu za putnike na kosmodromu Klivlend", reče Glimung. "Videćeš da imaš dovoljno para za kartu do Oračeve planete. Uzmi prvi sledeći let; ne vraćaj se u onu tvoju sobicu po stvari - tamo te čeka policija. Uzmi ovo." Glimung mu ćušnu nešto u šaku; u svetlosti, to nešto se presijavalo mnogim bojama; boje su se stopile u jedan oblik, koji je onda iscurio na sve strane, u mlazićima i koncima, i pregrupisao se u drugi obrazac. Pa u sledeći, koji ludo skoči ka njegovom vidu.
<BR>&nbsp;&nbsp;&nbsp;&nbsp;&nbsp;"Parče lonca", reče Glimung.
<BR>&nbsp;&nbsp;&nbsp;&nbsp;&nbsp;"Ovo je delić vaze polomljene u katedrali?" upita Džo. "Zašto mi ga nisi odmah pokazao?" Pošao bih, pomisli on, da sam video ovo... da sam pojma imao kako izgleda.
<BR>&nbsp;&nbsp;&nbsp;&nbsp;&nbsp;"E sad znaš", reče Glimung, "šta ćeš, svojim darom, isceljivati."
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
