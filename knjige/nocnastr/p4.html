<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. NOĆNA STRANA
<P>&nbsp;&nbsp;&nbsp;&nbsp;&nbsp;Kad su kretali iz grada, već je bilo kasno. Zemlje na nebu bile su, iza crne trake zastora, jasne i blistave; Svila (čiji je običaj bio da rano ode na počinak i rano ustane) još nikad nije video taj prizor jasnije niti sa više svetlosti. Sada je, jašući, zurio tamo, u visine. Pravi potop divljenja poneo je njegove misli. Eno bezimenih planina, koje svojim ogromnim, crnim senkama ispunjavaju, do ruba, one nedirnute doline. Pogledaj savane i stepe! - a eno i priobalnih ravnica koje sačinjavaju obruč oko jednog jezera koje (takav bejaše Svilin utisak) mora biti prostranije od jezera Limna - i sve je to svod, rasprostrt preko mračnog noćnog neba, jer se sad te zemlje kupaju u sunčevom sjaju.
<BR>&nbsp;&nbsp;&nbsp;&nbsp;&nbsp;Dok su još pešačili prljavim i opasnim ulicama Orile, Njorka je primetio: "Neke čudne stvari dešavaju se na noćnoj strani, Patera. Ne verujem da ti je to poznato, ali narod to šećerno priča."
<BR>&nbsp;&nbsp;&nbsp;&nbsp;&nbsp;"Poznato mi je", rekao mu je Svila. "Ispovedam, ne zaboravi. Tada čujem. Čuo sam nekoliko vrlo čudnih priča, koje ne mogu povezati. Ti si svakako bio očevidac, a to mora biti još čudnije."
<BR>&nbsp;&nbsp;&nbsp;&nbsp;&nbsp;"Htedoh reći", nastavio je Njorka, "da nikad nisam čuo za poduhvat čudniji od ovog što si ti navalio da uradiš. Niti sam išta čudnije vido."
<BR>&nbsp;&nbsp;&nbsp;&nbsp;&nbsp;Svila je tada uzdahnuo. "Mogu li progovoriti kao augur, Njorka? Znam da to mnoge ljude vređa; Feja naša plemenita zna da ja ne želim tebe da uvredim. Mogu li, ipak, samo ovaj put, da tako progovorim?"
<BR>&nbsp;&nbsp;&nbsp;&nbsp;&nbsp;"Pa neću se uvrediti, ako ćeš reći nešto što inače ne želiš da iko čuje."
<BR>&nbsp;&nbsp;&nbsp;&nbsp;&nbsp;"Baš naprotiv", izjavi Svila, možda i malo prenaglašenom žestinom. "To je nešto što bih ja želeo da kažem celom gradu."
<BR>&nbsp;&nbsp;&nbsp;&nbsp;&nbsp;"Tiše, Patera, inače će ceo grad i čuti."
<BR>&nbsp;&nbsp;&nbsp;&nbsp;&nbsp;"Pamtiš da sam ti rekao da mi se jedan bog obratio?"
<BR>&nbsp;&nbsp;&nbsp;&nbsp;&nbsp;Njorka je klimnuo glavom.
<BR>&nbsp;&nbsp;&nbsp;&nbsp;&nbsp;"Razmišljam, evo, o tome, dok ovako pešačimo. Istinu da ti kažem, nije ni lako razmišljati o ma čemu drugom. Pre nego što sam razgovarao sa... tim nesretnikom koji se zove Mošus. Ovaj, hm, pre nego šta sam se, na primer, obratio njemu, trebalo je da razmišljam šta ću mu reći. Ali nisam, ili sam vrlo malo. Pretežno sam razmišljao o Izvanašu; o onome što mi je rekao, ali još više o onome kako je to izgledalo dok mi je govorio - kakvo je to osećanje bilo."
<BR>&nbsp;&nbsp;&nbsp;&nbsp;&nbsp;"Al ipak si dobro pričo, Patera", rekao je Njorka i, na Svilino iznenađenje, spustio mu ruku na rame. "Super si pričo."
<BR>&nbsp;&nbsp;&nbsp;&nbsp;&nbsp;"Ne slažem se s tom ocenom, ali neću se sad o tome raspravljati. Hoću ovo da kažem: nema ničeg stvarno čudnog u ovome što radim, niti u činjenici da mi ti pomažeš. Da li se sunce ikada gasi, Njorka? Da li ikada utrne kao kad ti ili ja ugasimo fenjer?"
<BR>&nbsp;&nbsp;&nbsp;&nbsp;&nbsp;"Ne znam, Patera. Nikad nisam razmišljo o tome. Je l' se gasi?"
<BR>&nbsp;&nbsp;&nbsp;&nbsp;&nbsp;Svila tada nije odgovorio, nego je ćutke nastavio da gazi blatnjavom ulicom, ukorak sa Njorkom koji je žustro grabio napred.
<BR>&nbsp;&nbsp;&nbsp;&nbsp;&nbsp;"Čini mi se da ne. Kad bi se gasilo, ti ne bi mogao noću da vidiš one nebeske zemlje, tamo gore.
<BR>&nbsp;&nbsp;&nbsp;&nbsp;&nbsp;"Tako je i sa bogovima, Njorka. Oni se nama obraćaju neprestano, baš kao što i sunce sija neprestano. Kad tamni oblak koji mi nazivamo zastorom dospe između nas i sunca, kažemo da je noć. Reči 'noćna strana' zapravo samo znače 'noć' i ništa više. Ja taj izraz 'noćna strana' nisam nikada ni čuo, dok nisam došao u Ulicu sunca."
<BR>&nbsp;&nbsp;&nbsp;&nbsp;&nbsp;"A, nije to tako, Patera. Ne znači to, baš, samo noć. Nego znači... a-hmmm... Čekaj, vidi ovako. Postoje dnevni načini da se stvari rade, vidiš? Ono, kao, ispravno. Al postoje i oni drugi načini, na noćnoj strani radiš drugačije - tad se sve nalazi na noćnoj strani zastora."
<BR>&nbsp;&nbsp;&nbsp;&nbsp;&nbsp;"Mi smo, što se tiče tog... tog zastora, samo pola dana na noćnoj strani", rekao mu je Svila. "Ali ono što nam sprečava razgovor sa bogovima jeste druga stvar. Na noćnoj strani toga smo maltene stalno, celog života. A to zaista ne bi trebalo tako da bude. Nije bilo tako predviđeno. Ja sam, vidiš, dobio taj jedan mali zrak sunca, i tu ništa ne bi trebalo da bude čudno. Trebalo bi da to bude najnormalnija stvar u svitku."
<BR>&nbsp;&nbsp;&nbsp;&nbsp;&nbsp;Očekivao je da će se Njorka nasmejati, a kad je to izostalo, bio je iznenađen i zadovoljan.
<BR>
<BR>&nbsp;&nbsp;&nbsp;&nbsp;&nbsp;Magarce su iznajmili od nekog Njorkinog poznanika, i to jednog velikog sivog za Njorku i manjeg, crnog, za Svilu. "Zato što ću morati da ga vodim nazad", rekao je Njorka. "Ovo mora da budemo jasni odma sad. On nema da ostane s tobom."
<BR>&nbsp;&nbsp;&nbsp;&nbsp;&nbsp;Svila je klimnuo glavom.
<BR>&nbsp;&nbsp;&nbsp;&nbsp;&nbsp;"Tebe će da uvate, ko što sam ti reko, Patera. Možda će ti se ostvariti razgovor sa Krvom. Al tek pošto te uvate. To se meni ne dopada, al to je tako. Znači, on ti neće trebati za jahanje nazad, a ja nemam naa-meru da ostanem bez onih para koje sam dao čoveku kao pologu za magarca, a to je dvaput više nego što bi na pijaci košto jedan takav."
<BR>&nbsp;&nbsp;&nbsp;&nbsp;&nbsp;"Jasno mi je", odvratio mu je tom prilikom Svila.
<BR>&nbsp;&nbsp;&nbsp;&nbsp;&nbsp;Sad, dok su jahali kasom po uzanoj stazi koja je, bar Svili, bila velikim delom nevidljiva i dok je kamenito tlo svakih nekoliko trenutaka bacalo u paniku vrhove njegovih jedinih pristojnih cipela, Svila poče ponovo razmišljati o tim Njorkinim rečima: uznemiravale su ga. Otržući pogled od nebeskih zemalja, on doviknu: "Dok smo bili u gradu, pa kad si iznajmljivao ove magarce za nas, upozorio si me da će me Krv uhvatiti. Šta misliš, ako me uhvati, šta će mi uraditi?"
<BR>&nbsp;&nbsp;&nbsp;&nbsp;&nbsp;Njorka se okrete da ga pogleda. Njegovo lice bilo je mrlja među senkama drveća. "Ne znam, Patera. Ali neće ti se dopadne."
<BR>&nbsp;&nbsp;&nbsp;&nbsp;&nbsp;"Možda ne znaš", reče Svila, "ali možeš da nagađaš znatno bolje nego ja. Bolje poznaješ Krva. Bio si u njegovoj kući, siguran sam i da poznaješ nekoliko ljudi koji njega poznaju dobro. Bio si u poslovnim vezama s njim."
<BR>&nbsp;&nbsp;&nbsp;&nbsp;&nbsp;"To sam samo pokušavo, Patera."
<BR>&nbsp;&nbsp;&nbsp;&nbsp;&nbsp;"Dobro, pokušavao si. Ipak, tebi je poznato kakav je to čovek. Da li će me ubiti zato što sam provalio u njegovu kuću? Ili tek ako mu zapretim? Čvrsto sam rešio da mu kažem da će umreti ako ne vrati naš mantejon Udruženju. I kazaću, ako stignem tako daleko."
<BR>&nbsp;&nbsp;&nbsp;&nbsp;&nbsp;"Nadam se da nećeš, Patera."
<BR>&nbsp;&nbsp;&nbsp;&nbsp;&nbsp;Nezvane i neželjene, Mošusove crte lica uzdigoše se iz Svilinog pamćenja. Crte savršene - pa ipak, nakazne. Kao đavolovo lice. Tako tiho, da ga je iznenadilo kad je Njorka to čuo, Svila reče: "Pitao sam se da li da se ubijem ako budem uhvaćen. Kažem, ako, a nadam se da neću biti, i rešen sam da ne budem. Veliki je greh oduzeti sebi život, pa ipak..."
<BR>&nbsp;&nbsp;&nbsp;&nbsp;&nbsp;Čitav lanac ispred njega, a možda i dalje, Njorka se tiho nasmeja. "Da se ubiješ, Patera? Jest, to bi mogla biti dobra zamiso. Imaj je na umu, pa odluči prema prilikama. Nećeš reći Krvu o meni?"
<BR>&nbsp;&nbsp;&nbsp;&nbsp;&nbsp;"Zakleo sam se. Nikad ne bih pogazio tu zakletvu."
<BR>&nbsp;&nbsp;&nbsp;&nbsp;&nbsp;"E, dobro." Njorka se opet okrete napred. Njegovo držanje bejaše napeto: pokušavao je da prosvrdla pogledom kroz mrak.
<BR>&nbsp;&nbsp;&nbsp;&nbsp;&nbsp;Njorka, očito, nije bio mnogo očaran pominjanjem samoubistva; Svila se zbog toga nekoliko trenutaka ljutio. Ali Njorka je bio u pravu. Kako će on poslužiti ijednom bogu, ako je već na početku rešen da digne ruke od svog zadatka ukoliko ovaj postane pretežak? Njorka se sa razlogom nasmejao; on, Svila, nije ništa bolji od deteta koje sa drvenim mačem kreće napred da osvoji ceo svitak - što je on, bukvalno, i učinio, jednom, pre izvesnog i to ne velikog broja godina.
<BR>&nbsp;&nbsp;&nbsp;&nbsp;&nbsp;Opet: lako je Njorki da zadrži smirenost i da se podsmeva njegovim strahovima. Njorka je sigurno provalio u mnoge vile izvan grada, slične ovoj, ali u ovu jednu neće provaljivati, neće čak ni biti pomagač. Međutim, podseti Svila sebe, Njorkin položaj uopšte nije tako neranjiv.
<BR>&nbsp;&nbsp;&nbsp;&nbsp;&nbsp;"Nikad ja ne bih pogazio moju svečanu zakletvu, datu svim bogovima", reče glasno. "Osim toga, ako bi Krv saznao za tebe i naredio da te ubiju - meni nije izgledao kao čovek koji lično vrši smaknuća - ne bi imao ko da mi pomogne da pobegnem."
<BR>&nbsp;&nbsp;&nbsp;&nbsp;&nbsp;Njorka pročisti grlo i pljunu. Taj zvuk se proširio neprirodnom silinom u zagušljivoj tišini šume. "Neću ja, Patera, učiniti baš ništa za tebe. Radiš za bogove, a? Pa, nek te oni izvlače."
<BR>&nbsp;&nbsp;&nbsp;&nbsp;&nbsp;Maltene šapatom, zato što mu je to saznanje donosilo tugu, Svila reče: "Hoćeš, hoćeš, Njorka."
<BR>&nbsp;&nbsp;&nbsp;&nbsp;&nbsp;"Ma hajde!"
<BR>&nbsp;&nbsp;&nbsp;&nbsp;&nbsp;"Zato što nikad ne bi bio siguran da ja neću, na kraju, odati. Ja neću, ali ti nemaš poverenja u mene. Ili, bar, nemaš dovoljno."
<BR>&nbsp;&nbsp;&nbsp;&nbsp;&nbsp;Njorka frknu.
<BR>&nbsp;&nbsp;&nbsp;&nbsp;&nbsp;"A pošto si, kao čovek, bolji nego što glumiš da jesi, saznanje da je tvoja pomoć potrebna meni - možda ne zato što sam to baš ja, nego zato što sam augur koji se ipak družio s tobom, makar samo ovu jednu noć - to saznanje bi te grizlo, pa makar ti to poricao sto puta, kao što znam da bi. Prema tome, ti ćeš mi pomoći ako budeš mogao, Njorka. Ako se ukaže potreba, a to bi moglo biti vrlo brzo. Znam da hoćeš. Pa, pošto hoćeš, biće mnogo povoljnije za mene da Krv ne sazna za tebe."
<BR>&nbsp;&nbsp;&nbsp;&nbsp;&nbsp;"A, ne. Ja bi moro dobro da se zavučem, možda, al ne više od toga. Možda bi otišo na godinu-dve, ili tri, u Palustriju, da malo vidim kako je tamo. Za to vreme bi Krv zaboravio na mene. Ljudi nisu ko što ti misliš, Patera. Možda si ti studiro dugo, al ima mnogo toga što ne znaš."
<BR>&nbsp;&nbsp;&nbsp;&nbsp;&nbsp;Istina, priznade Svila sebi. Bogovi, iz nekih neznanih razloga, ubacuju u ovaj svitak biološke ljude koji u početku ne znaju ništa. Ako biološki čovek čeka da stekne toliko mudrosti, da nikad nigde ne pogreši, čekaće večno. Svilu najednom obuze silna i tužna želja da zaista dobije mogućnost da večno čeka, kao što neki ljudi i čine.
<BR>&nbsp;&nbsp;&nbsp;&nbsp;&nbsp;Ipak, bio je siguran da je dobro ocenio Njorku i da je Njorka netačno ocenio sebe. Njorka je i sad povremeno navraćao da popriča sa malom Mejterom Nanom; štaviše, te večeri je čak ubio čoveka - ozbiljna stvar, čak i među kriminalcima, jer ubijeni ima prijatelje - zato što je taj pokušao da ubije onog krupnog, zvanog Gib. Njorka može biti lopov, čak i ubica; ali nema pravi dar za ubistvo, nema unutrašnju sklonost ka zlu. Možda čak ni Krv nema takvu sklonost. Nedavno je on, Svila, video u Krvovom staklu nekog ko tu sklonost ima. On obeća sebi da nikada više neće pomešati obično nepoštenje, ili obično očajanje, sa tom, daleko gorom, osobinom.
<BR>&nbsp;&nbsp;&nbsp;&nbsp;&nbsp;"Ali ja te znam, Njorka", reče on tiho. Pomeri se, premeštajući svoje težište, u uzaludnoj nadi da će naći manje neudobno mesto na grubom sedlu. "Možda imam, kao što kažeš, suviše poverenja u ljude; ali tebe sam tačno ocenio. Ti ćeš meni pomoći, kad budeš smatrao da mi je to potrebno."
<BR>&nbsp;&nbsp;&nbsp;&nbsp;&nbsp;Njorka odmahnu rukom, brzo i nestrpljivo; u polumraku, taj pokret bio je jedva vidljiv. "Ovde budi tih, Patera. Primakli smo se prilično blizu."
<BR>&nbsp;&nbsp;&nbsp;&nbsp;&nbsp;Ako je staza, u pravom smislu reči, ikada postojala, sada su je napustili. Magarci su pronalazili put kao da imaju noge opremljene nekim zasebnim čulom vida. Peli su se uz obronak posut odvaljenim stenama. Na vrhu, Njorka zauzda magarca i sjaha; Svila se povede za njegovim primerom. Ovde se pomicao najblaži od noćnih povetaraca, kao da je i on lopov: odnosio je ukradene, pomešane mirise hrasta i duda, trave i paprati sasušene maltene do praha; lisice koja je tuda prošla; i esencije noći same. Magarci su dizali dugačke njuške da ih uhvate. Svila se hladio, mašući svojim slamnim šeširom kao lepezom.
<BR>&nbsp;&nbsp;&nbsp;&nbsp;&nbsp;"Vidiš ona svetla, Patera?" Njorka pokaza prstom ka slabom zlatastom svetlucanju iza krošnji drveća. "To ti je Krvova kuća. Mi smo je obišli, pa smo joj došli sa zadnje strane, vidiš? Eto šta smo tolko radili posle silaska sa glavne staze. S druge strane je velika kapija od čeličnih šipki i travnata staza za letelice, koja vodi do same kuće. Vidiš onu crnu liniju, kao talasastu, između nas i kuće?"
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"Znao sam da nećeš videti. E, dobro, sad, evo šta će da se desi, verovatno. Pokušaćeš da se prebaciš preko tog zida, pomoću tvog konopca il već nekako, al nećeš uspeti. Otprilike u vreme dizanja zastora krenućeš peške nazad prema gradu. Ima da se osećaš ko govno na ulici, i još gore. Mislićeš da ću ja da ti se smejem do besvesti. Al neću. Prineću žrtvu zbog toga što si se vratio živ, znaš? Jednog crnog ovna, Tartarosu, razumeš? I to dobrog i velikog, u tvom mantejonu, prekosutra. Imaš moju reč za to."
<BR>&nbsp;&nbsp;&nbsp;&nbsp;&nbsp;Njorka zastade da dođe do vazduha.
<BR>&nbsp;&nbsp;&nbsp;&nbsp;&nbsp;"A kad završim sa žrtvovanjem, ima da mi se zakuneš da nikad više nećeš ništa ovolko glupo da pokušaš. Zamislio si da kao navedeš Krva da ti se zakune da će ti vrati mantejon. Ne možeš ti to. Misliš, on će posle da održi obećanje. E, ne bi ga održo ni za sve bogove u Glavnom procesoru. Al ja mogu tebe da nateram da se zakuneš, Patera, i nateraću te - da vidiš da hoću. I znam da ćeš zakletvu poštovati. Ti spadaš u tu sojtu."
<BR>&nbsp;&nbsp;&nbsp;&nbsp;&nbsp;Svila zahvalno reče: "To je zaista vrlo lepo od tebe, Njorka. Ne zaslužujem ja to."
<BR>&nbsp;&nbsp;&nbsp;&nbsp;&nbsp;"Ja da sam stvarno dobar, ja ne bi ni iznajmio ove magarce, Patera. Nego bi pičio peške dovde, s tobom, da se zamoriš - onda bi se i vratio mnogo ranije."
<BR>&nbsp;&nbsp;&nbsp;&nbsp;&nbsp;Natmuren, Njorka zastade, provuče prste kroz kosu. "Al onda, ako bi stvarno ušo, sve bi bilo zeznuto. U mom poslu, kad si nikakav, onda ne radiš. Radiš samo kad si ladan i oštar. Inače, ja sam uradio stotinu ili više, al ovu jednu ne bi probo ni za hiljadu zlatnih. Zbogom, Patera, nek ti se Feja osmehne."
<BR>&nbsp;&nbsp;&nbsp;&nbsp;&nbsp;"Čekaj malo." Svila ga uhvati za rukav. "Zar nisi ti ulazio u tu kuću? Reče da jesi."
<BR>&nbsp;&nbsp;&nbsp;&nbsp;&nbsp;"Par puta, poslovno, Patera. Ne znam ništa naročito o njoj."
<BR>&nbsp;&nbsp;&nbsp;&nbsp;&nbsp;"Rekao si da ću sigurno biti uhvaćen. Priznajem da je vrlo verovatno da si u pravu. Ipak, nije moja namera da budem uhvaćen; a ako budem, to će značiti da sam izneverio Izvanaša, boga koji me šalje, baš kao što bih ga izneverio ako ne bih pokušao noćas. Zar to ne uviđaš? Zar tebe nikad nisu uhvatili, Njorka? Pa morali su bar neki put."
<BR>&nbsp;&nbsp;&nbsp;&nbsp;&nbsp;Njorka nevoljno klimnu glavom. "Jednom, Patera, kad sam bio tek derište. Tip me izmlatio. Tako mi Fejine krmače, mislio sam da pokušava da me ubije. Al na kraju me izrito na ulicu. To je bilo usred našeg kvarta. Pokazaću ti jednog dana tu kuću."
<BR>&nbsp;&nbsp;&nbsp;&nbsp;&nbsp;Pokuša da se oslobodi, ali Svila ga nije puštao. "Kako si uhvaćen, Njorka? Gde si pogrešio? Kaži mi, molim te, da ne bih ja napravio istu grešku."
<BR>&nbsp;&nbsp;&nbsp;&nbsp;&nbsp;"Već si napravio, Patera." Njorka je zvučao kao da se izvinjava. "Gledaj ovamo. Bio sam rešio nekoliko mesta, pa sam počo da mislim da nikad neću pasti. Imo sam nekolko fora, znaš? I s njima sam nastupo, i počo sam da se palim da sam kao veliki majstor. Ko da će sam Tartaros da skine šešir preda mnom. Došlo je dotle da nisam prvo pregledo mesto, ko što pravi majstor mora."
<BR>&nbsp;&nbsp;&nbsp;&nbsp;&nbsp;Njorka zaćuta. Svila reče: "A koju si pojedinost prevideo?"
<BR>&nbsp;&nbsp;&nbsp;&nbsp;&nbsp;"Dug, Patera." Njorka se tiho nasmeja. "Al to ti ne važi za Krva, jer neće on lično da te juri."
<BR>&nbsp;&nbsp;&nbsp;&nbsp;&nbsp;"Svejedno, kaži mi", navaljivao je Svila.
<BR>&nbsp;&nbsp;&nbsp;&nbsp;&nbsp;"E pa, dobro, Patera. Tip čija je bila kuća otišo je da nešto dobro tuca, vidiš? Ideš, ostaviš parice u rupice kod Ermine. Znaš kakvo je to mesto, kod Ermine? Ostaviš jednog zlaćka, ili dva, samo za večeru. Tako fina mesta rade scildanom, jer im je sfigdanom šljiva, kačiš? Znači, kombinacija: ja šutnem njegovu babu - probudim njegovu ženu, Patera - ona ode da lomi metlu o njega tamo gde ga zatekne na slami, a ja za to vreme rokam kuću kako ja oću. E, al. On im dugovo pare, tamo! Kod Ermine. Pa mu nisu dali ništa, jer nije mogo da plati to od ranije. Dođe on odma kući, suv ili maltene suv. I zajebe me. Sam sam se ispalio."
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"E, sad ti, noćas, Patera, praviš isto sranje. Nisi majstor. Ne znaš koga tamo ima, il nema, kolke su sobe, koja vrsta prozora. Ni mrvicu nemaš od onog što ti mora bude sve u ruci."
<BR>&nbsp;&nbsp;&nbsp;&nbsp;&nbsp;"Pa ti bi sigurno mogao da mi kažeš bar nešto."
<BR>&nbsp;&nbsp;&nbsp;&nbsp;&nbsp;Njorka bolje namesti teški handžar koji je nosio o pojasu. "To ti je jedna dobro sređena kamena kuća sa jednim krilom levo i jednim desno. Krila imaju tri sprata, u sredini ima dva. Kad uđeš s preda ko ja, ima velika ulazna sala, al ja dalje nisam ni bio. Onaj što mi pričo o spratovima, kaže da ima glavni podrum ispod, i još jedan ispod tog. Ima stražari. Vido si jednog od te sojte u mom staklu. A taj je stvarno digo dupe, s oproštenjem, Patera. Ma, reko sam ti već."
<BR>&nbsp;&nbsp;&nbsp;&nbsp;&nbsp;"Imaš li ikakvu predstavu o tome gde Krv spava?"
<BR>&nbsp;&nbsp;&nbsp;&nbsp;&nbsp;Njorka odmahnu glavom: kretnja jedva vidljiva. "Ne. Al znam da na noćnoj strani ne spava uopšte. Majstori ne spavaju noću, vidiš? Čovek ima posla, sve do dizastora." Osećajući da ga Svila ne razume, on ovo prepriča jasnije. "Sve do dizanja zastora, dolaze mu ljudi. Neki ko ja, a neki gologlavi, što će reći da on zna odakle polaze i kuda se vraćaju, Patera."
<BR>&nbsp;&nbsp;&nbsp;&nbsp;&nbsp;"A-ha."
<BR>&nbsp;&nbsp;&nbsp;&nbsp;&nbsp;Njorka dohvati uzde manjeg magarca i pojaha svog. "Imaš jedno četri-pet sati do dizastora. Onda se mora vratiš. Jer tad ti ne bi preporučio da budeš na tom zidu. Mož da naiđe stražar, koji se šeta baš po samom zidu. Vido sam ih da to rade."
<BR>&nbsp;&nbsp;&nbsp;&nbsp;&nbsp;"Dobro." Svila klimnu glavom, pomišljajući da tek treba da prepešači znatno rastojanje koje je preostalo do zida. "Još jednom ti hvala. Neću te odati, ma šta ti mislio o tome; i neću dati da me uhvate, ako to ikako mogu izbeći."
<BR>&nbsp;&nbsp;&nbsp;&nbsp;&nbsp;Gledajući kako Njorka jaše nizbrdo, Svila se zapita kakav je taj zaista bio kao đak; i šta je to Mejtera Nana umela da kaže, čime je ostavila tako dubok utisak na tog mnogo mlađeg Njorku. Jer, Njorka je vernik, iako izgleda tako nezgodno i govori žargonom lopova. Štaviše, za razliku od mnogih površno boljih ljudi, on veruje na način koji nije samo sujeverje. Scilina osmehnuta slika na zidu one očajne, gole sobetine nije slučajno dospela tamo. Prisustvo te slike kazalo je Svili više nego Njorkino staklo: u dubini duše, Njorka kleči pred bogovima.
<BR>&nbsp;&nbsp;&nbsp;&nbsp;&nbsp;Ponet ovom mišlju, Svila i sam kleknu. Ostade tako, iako su mu oštri komadići kremena ubadali kolena. Izvanaš ga je upozorio na to da neće dobiti nikakvu pomoć - pa ipak, valjda nije nedolično zatražiti, u ovakvom trenutku, pomoć od drugih bogova? Mračni Tartaros je pokrovitelj svih onih koji deluju izvan zakona.
<BR>&nbsp;&nbsp;&nbsp;&nbsp;&nbsp;"Crno jagnje, samo za tebe i nikog drugog, Tartarose, čim budem mogao da ga dobavim. Imaj me u vidu, mene koji dolazim u službi jednog manjeg boga."
<BR>&nbsp;&nbsp;&nbsp;&nbsp;&nbsp;Ali i Krv deluje izvan zakona, trguje rđom i ženama i čak krijumčarenom robom; tako je bar Njorka nagovestio. Lako je moguće da će Tartaros biti više na Krvovoj strani.
<BR>&nbsp;&nbsp;&nbsp;&nbsp;&nbsp;Svila uzdahnu, otrese nogavice svojih najstarijih pantalona i pođe nizbrdo, ali, za razliku od Njorke, napred, prema kući. I ovde je teren bio kamenit. Šta će biti, biće, a on nema šta da misli, mora napred, uz pomoć mračnog boga ili bez nje. Pes dvovideći mogao bi na njegovu stranu stati; možda i Scila pržeća, koja ovde ima jači uticaj nego njen brat. Pa ne bi valjda Scila želela da grad, koji najveću počast odaje upravo njoj, izgubi jedan mantejon! Svila je, ohrabren ovim pomislima, grabio dalje.
<BR>&nbsp;&nbsp;&nbsp;&nbsp;&nbsp;Nejako zlaćano svetlo Krvove kuće uskoro je nestalo iza krošnji, a sa njim i povetarac. Ispod vrha brda, vazduh je opet ležao nepomično, zgusnut, vruć i ustajao, prezreo od jednog leta koje je potrajalo mnogo duže nego što bi bilo razumno.
<BR>&nbsp;&nbsp;&nbsp;&nbsp;&nbsp;A možda i nije tako. Pipajući ispred sebe ispruženim rukama da bi našao put između gustih stabala, gazeći po pucketavom sloju lišća i grančica, Svila je razmišljao da bi, da je godina bila normalna, ova šuma mogla sad biti pokrivena dubokim snegom, a njegov poduhvat praktično neizvodljiv. Šta ako je ovo pregrejano, sprženo, prividno nepromenljivo godišnje doba produženo samo da bi on sad lakše napredovao?
<BR>&nbsp;&nbsp;&nbsp;&nbsp;&nbsp;Nekoliko sledećih sekundi zastajkivao je u hodu, obuzet ovom mišlju. Ovoliko jare i znoja, samo zbog njega jednog? Svakodnevna patnja jadne Mejtere Mermer, crveni osipi na koži dece, svenuli usevi, reke sve manje i manje?
<BR>&nbsp;&nbsp;&nbsp;&nbsp;&nbsp;I tek što je to pomislio, zamalo da se strmoglavi u suvo korito jednog potoka. Pukom srećom se zadržao, uhvativši se za neku granu koju uopšte nije video. Onda oprezno siđe niz neravni zid te jaruge, kleknu na uglačane oblutke na samom dnu i prstima potraži vodu; ali je ne nađe, nijednu kap. Negde uzvodno, ili nizvodno, možda su zaostale barice, ali ovde je jaruga bila najsuvlja što može biti.
<BR>&nbsp;&nbsp;&nbsp;&nbsp;&nbsp;Nagnuvši glavu na jednu stranu, pokušavao je da ulovi dobro znanu muziku vode koja hita preko kamenja. Negde u daljini oglasi se noćna lasta, ptica koju zovu i leganj. Ali taj prodorni pisak zamre, a noćna tišina se opet sklopi odasvud: pritihnuto iščekivanje ožednelog drveća.
<BR>&nbsp;&nbsp;&nbsp;&nbsp;&nbsp;Ova šuma zasađena je u danima kaldea (tako ga je, bar, obavestio jedan od nastavnika u sholi) sa svrhom da posluži kao dodatno sabiralište vode, da bi gradski bunari bili puniji; sada je Ajuntamiento dozvoljavao bogatim ljudima da zidaju kuće u njoj, pa ipak, šuma je ostala u osnovi jedan ogroman, nenastanjen predeo, pružen više od pedeset liga u daljinu, ka Palustriji. Ako su njene reke i potoci presušili, još koliko dugo može grad Viron da živi? Da li će biti neophodno da se sagradi neki novi grad, možda privremen, na obali jezera?
<BR>&nbsp;&nbsp;&nbsp;&nbsp;&nbsp;Priželjkujući i svetlost, a ne samo vodu, Svila se pope uz drugu obalu i posle još sto koraka vide kroz ogolelo, ali zbijeno drveće dobrodošlo svetlucanje nebeskih svetlosti na rezanom i uglačanom kamenu.
<BR>&nbsp;&nbsp;&nbsp;&nbsp;&nbsp;Zid oko Krvove vile kao da je rastao u visinu dok mu je Svila prilazio. Njorka je nagovestio visinu od oko deset lakata; Svili je, međutim, izgledalo - kad je stao pred masivni donji deo zida i zagledao se gore, u varljive odsjaje nebeske svetlosti na vrhovima zloslutnih šiljaka - da je takva procena neosnovano skromna. Već u znatnoj meri obeshrabren, on odmota tanki konopac od konjske dlake koji je doneo omotan oko struka, gurnu sekiricu pod običan opasač, zaveza pokretnu omču 'lasoa' na jednom kraju kao što je to Njorka preporučio, i hitnu je u visinu, ka tim dalekim klinovima.
<BR>&nbsp;&nbsp;&nbsp;&nbsp;&nbsp;Tokom jednog trenutka, koji je njemu izgledao kao da traje bar minut, konopac je visio iznad njega kao čudo, čađavo crn naspram svetlih nebeskih zemalja, ali i izgubljen u mraku tamo gde se ukrstio sa bezgraničnom, potpuno crnom trakom zastora. U sledećem času legao je mlitavo pred njegova stopala, na zemlju.
<BR>&nbsp;&nbsp;&nbsp;&nbsp;&nbsp;Svila se ugrize za usnu, prikupi konopac, ponovo otvori petlju i opet hitnu. Netražene, vratiše mu se reči umirućeg konjušara kome je doneo božiji oproštaj pre nedelju dana, reči u kojima je bio sažet pedesetogodišnji mukotrpni rad: "Trudio sam se, Patera. Trudio sam se." Sa tim rečima, ključala vrelina sobice ispod samih crepova; ćebad od konjske dlake, pocepana i izbledela, na krevetu; zemljani ćup sa vodom; jedan tvrdi okrajak hleba (to je neki bogataš, nesumnjivo, namenio svome konju) koga ovaj konjušar više nije mogao žvakati.
<BR>&nbsp;&nbsp;&nbsp;&nbsp;&nbsp;Još jedno bacanje. Amaterski, grub crtež žene koja je napustila konjušara čim on više nije mogao hraniti nju i njenu decu...
<BR>&nbsp;&nbsp;&nbsp;&nbsp;&nbsp;Još jednom će baciti, poslednji put, a onda će se vratiti u staru stambenu zgradicu na Ulici sunca - gde mu je i mesto - i leći da spava; zaboraviće ovaj besmisleni plan za spasenje, baš kao što će zaboraviti i smeđe vaši koje su puzile po izbledeloj plavoj ćebadi.
<BR>&nbsp;&nbsp;&nbsp;&nbsp;&nbsp;Poslednje bacanje. "Trudio sam se, Patera. Trudio sam se."
<BR>&nbsp;&nbsp;&nbsp;&nbsp;&nbsp;Opisi to troje dece, koje otac nije video još od vremena pre Svilinog rođenja. Dobro, pomisli on. Evo, još ovaj pokušaj.
<BR>&nbsp;&nbsp;&nbsp;&nbsp;&nbsp;Ovim, šestim bacanjem, uspe da nabaci omču na jedan uspravni šiljak. Sad se već uveliko pitao nije li neko u kući primetio da se nekakva omča uzdiže u vazduh iza zida i pada. Poteže konopac silovito, i oseti da se omča zategla; obrisa oznojene dlanove o svešteničku mantiju, upre se stopalima o glatki kamen zida i poče se penjati. Kad se popeo na visinu dvostruko veću od njegove, poprilične, visine, omča se razdvoji i on pade.
<BR>&nbsp;&nbsp;&nbsp;&nbsp;&nbsp;"Pese!" Rekao je to glasnije nego što je nameravao. Posle tog uzvika, samo je čučao, ćutke, u podnožju zida; provede tako tri ili više minuta, trljajući ugruvana mesta na telu i osluškujući. Najzad promumla: "Scilo, Tartarose, veliki Pese, imajte na umu slugu svojega i nemojte ovako s njim." Ustade, prikupi konopac i osmotri ga.
<BR>&nbsp;&nbsp;&nbsp;&nbsp;&nbsp;Omča je bila presečena, gotovo sasvim glatko, na mestu gde je verovatno bila stegnuta oko zadnje strane šiljka ugrađenog u zid. Jasna stvar: svaki klin je sa zadnje strane naoštren, kao sablja. Trebalo je da pretpostavi da je tako.
<BR>&nbsp;&nbsp;&nbsp;&nbsp;&nbsp;Povukao se, zatim, u šumu. Prepipavao je grane, jedva vidljive, tražeći račvastu, dovoljno veliku. Prvi udarac sekiricom, izveden polu-naslepo, odjeknu bučnije nego pucanj iz puške sa debelim metkom. Svila je, zatim, čekao, nepomičan, siguran da će uskoro čuti povike za uzbunu i trčeće korake.
<BR>&nbsp;&nbsp;&nbsp;&nbsp;&nbsp;Umukli su čak i cvrčci.
<BR>&nbsp;&nbsp;&nbsp;&nbsp;&nbsp;Vrhovima prstiju opipavao je beznačajni usek koji je sekirica ostavila u drvetu. Onda je premestio slobodnu ruku na bezbedno udaljenje, zamahnuo jako, udario po istom mestu i opet sačekao.
<BR>&nbsp;&nbsp;&nbsp;&nbsp;&nbsp;Na trenutak, u daljini (kao što je, davno, kao malo dete, ležeći bolestan sa visokom temperaturom, začuo, kroz prozor čvrsto zatvoren i sa navučenim zavesama, zvuk tri ulice udaljen, slabašni ali melodiozni zvon vergla kojim je sivi majmun-prosjak oglašavao svoje prisustvo) začu nekoliko akorda muzike, vesele, pozivajuće. Muzika je brzo nestala, ostavljajući iza sebe samo jednoličnu pesmu noćnih lasta.
<BR>&nbsp;&nbsp;&nbsp;&nbsp;&nbsp;Kad se uverio da se muzika ne vraća, zamahnuo je sekirom još nekoliko puta na neviđeno drvo. Uskoro je grana bila oslobođena, pa ju je mogao nasloniti na deblo na kome je rođena i okresati. Kad je i to svršio, poneo je grubu račvu iz šumske tame na proplanak obasjan svetlošću nebeskih zemalja, pokraj samog zida. Zavezao je kraj konopca čvrsto za sredinu tog trokrakog komada drveta. Jednim snažnim bacanjem uspeo je da zabaci granu iznad i iza šiljaka; zatim je naprosto povukao, i drvo se pouzdano oslonilo na uspravne komade metala.
<BR>&nbsp;&nbsp;&nbsp;&nbsp;&nbsp;Bio je, uskoro, bez daha; tunika i pantalone, natopljeni znojem; ali izvukao se na vrh zida, prešao nagnuti spoljašnji rub i legao na ravnu gornju površinu. Tu je i ostao da leži i dahće nekoliko minuta, između šiljaka i okomite provalije.
<BR>&nbsp;&nbsp;&nbsp;&nbsp;&nbsp;Videli su ga, sumnje nema. Ako i nisu, svakako će ga videti čim ustane. Bilo bi sasvim ludo sada ustati. Trudeći se da uspostavi normalno disanje, uveravao je sebe da samo takva budala kao što je on može i da pomisli da sad ustane.
<BR>&nbsp;&nbsp;&nbsp;&nbsp;&nbsp;Kad je najzad ipak ustao, očekujući povik ili pucanj, morao je da prizove u pomoć svu svoju samodisciplinu da ne bi gledao dole.
<BR>&nbsp;&nbsp;&nbsp;&nbsp;&nbsp;Međutim, gornja površina zida bila je čitav lakat šira nego što je on to očekivao - široka kao staza u bašti. Prekoračio je šiljke (opipavanjem je utvrdio da su to nazupčena sečiva) i čučnuo da osmotri daleku vilu i teren oko nje. Poravnao je obod šešira, nabijenog nisko na oči; preko donje polovine lica prevukao je jedan deo mantije.
<BR>&nbsp;&nbsp;&nbsp;&nbsp;&nbsp;Bliže, desno krilo zgrade bilo je, po njegovoj proceni, bar stotinu lakata udaljeno od njegove tačke osmatranja. Onaj travnati, pristupni put do prednjeg ulaza, o kome je Njorka govorio, bio je većim delom izvan vidika, zaklonjen zgradom, ali od zadnje strane bližeg krila zgrade vodio je drugi put, bele boje, napravljen, činilo se, od drobljenog brodskog kamena; stizao je do zida na jednom mestu oko stotinu koraka levo od Svile. Duž ovog puta bilo je raspoređeno nekoliko šupa, velikih i malih; najveća od njih očigledno je bila zaklon za vozila, a druga (primetno visoka ali uska, sa žičanim mrežama na otvorima za provetravanje, na zidu inače praznom) verovatno namenjena smeštaju nekih ptica.
<BR>&nbsp;&nbsp;&nbsp;&nbsp;&nbsp;Svilu je više zabrinula šupa, druga po veličini. Njena zadnja strana produžavala se u prostrano dvorište ograđeno palisadom i pokriveno mrežom. Balvani palisade bili su na vrhu zašiljeni, možda delimično i zato da bi držali mrežu na mestu; mada se pri slabom sjaju neba nije moglo dobro videti, Svili se činilo da je ograđeni prostor samo gola zemlja i na njoj poneki struk korova. Tu se, nesumnjivo, čuvaju neke opasne zveri.
<BR>&nbsp;&nbsp;&nbsp;&nbsp;&nbsp;Osmotrio je druge delove imanja. Iza prvobitne vile kao da se nalazila neka terasa ili dvorište; bilo je većim delom zaklonjeno dozidanim krilom, ali Svila je video položene kamene ploče i rascvalo drvo u keramičkom buretu.
<BR>&nbsp;&nbsp;&nbsp;&nbsp;&nbsp;Drugo drveće bilo je razasuto po zatalasanim travnjacima, u rasporedu koji je ukazivao na sračunatu 'nemarnost'; bilo je i živih ograda. Krv je podigao zid oko imanja i unajmio gardu, ali nije se stvarno plašio da će neko upasti unutra: jer, da jeste, ne bi bilo ovoliko lišća.
<BR>&nbsp;&nbsp;&nbsp;&nbsp;&nbsp;Međutim, ako Krvovi psi-čuvari vole da leže u senkama, uljez koji pokuša da se šunja duž tog zelenila mogao bi gadno da nastrada. Ako je tako, možda je najbolje potrčati preko otvorenog prostora pravo ka vili, bez ikakvih vrludanja. Šta bi jedan iskusan provalnik, kao što je Njorka, uradio na njegovom mestu?
<BR>&nbsp;&nbsp;&nbsp;&nbsp;&nbsp;Svila brzo zažali zbog ove pomisli: Njorka bi se vratio kući ili bi našao neku zgradu lakšu za pljačkanje. To je i 'reko'. Ovaj Krv nije neki običan magnat, niti bogati trgovac ili komisionar sav naduven od uzimanja mita. Ne, Krv je i sam kriminalac, i to pametan; kriminalac koji se (zašto?) plaši za svoju bezbednost i više nego što bi se moglo očekivati. Kriminalac, dakle, sa tajnama, ili sa neprijateljima koji su i sami van zakona - tako se činilo. Njorka mu svakako nije prijatelj.
<BR>&nbsp;&nbsp;&nbsp;&nbsp;&nbsp;Svila je, kao dečak od dvanaest godina, zajedno sa još nekoliko drugih dečaka, provalio u jednu praznu kuću. Sad se prisećao toga, onog straha, one postiđenosti; odjeka u nenastanjenim sobama, gde je nameštaj bio zamotan u prljave bele prekrivače protiv prašine. Kako je zbunjena i povređena bila njegova majka kad je doznala šta su uradili! Nije htela da ga kazni: izjavila je da će vrstu kazne odrediti vlasnik kuće u koju su provalili.
<BR>&nbsp;&nbsp;&nbsp;&nbsp;&nbsp;Ta kazna (već i sama pomisao na nju bila je sad dovoljna da se Svila uzvrpolji na vrhu zida) nikad nije stigla, ali je on proveo nedelje i mesece iščekujući je prestravljeno.
<BR>&nbsp;&nbsp;&nbsp;&nbsp;&nbsp;Ili je, možda, stigla tek sad. Jer, ipak, u zadnjem delu njegove svesti uzdizala se upravo ta pusta kuća, u trenucima kad je uzimao konopac od konjske dlake i sekiricu i polazio da nađe Njorku, tada samo nejasnu priliku zapamćenu na ranijim scildanima. Da nije bilo Njorke i Mejtere Nane, da nije morao da izvodi popravke na krovu mantejona, ali nadasve da nije bilo te dobro upamćene kuće u koju su ušli kroz zadnji prozor, u čijem provaljivanju je i on učestvovao - da nije bilo svih tih stvari zajedno, on nikada ne bi preduzeo ovu provalu u Krvovu kuću. Zapravo, u zamišljenu Krvovu kuću na Palatinu. Na onom Palatinu gde, on to sada shvati, ugledni bogati građani nikad ne bi dozvolili da se naseli čovek poput Krva. Umesto ove nepametne, sasvim detinjaste eskapade, on bi...
<BR>&nbsp;&nbsp;&nbsp;&nbsp;&nbsp;On bi - šta? Napisao još jedno pismo Pateri Ustavici, koadjutoru Udruženja, iako je bilo jasno da je Udruženje već donelo odluku. Ili bi tražio da razgovara sa Njegovom Svesnošću, Prvim govornikom - što je i tražio, uzalud, pre nekoliko sedmica, kad mu je najzad postalo jasno (ili je tad mislio da mu je jasno) koliko je ozbiljan finansijski položaj njegovog mantejona. Šake mu se stegoše kad se prisetio potuljenog, malog protonotara Njegove Svesnosti i dugog čekanja koje se okončalo tek kad su mu saopštili da se Njegova Svesnost Prvi govornik povukao u svoje odaje gde će i provesti noć. Njegova Svesnost je čovek poodmaklih godina, objasnio je protonotar (kao da je on, Patera Svila, bio nekakav stranac). Njegova Svesnost se u poslednje vreme veoma lako zamara.
<BR>&nbsp;&nbsp;&nbsp;&nbsp;&nbsp;To rekavši, protonotar je razvukao lice u znalački, gnusan kez-osmeh; Svila je poželeo da ga udari.
<BR>&nbsp;&nbsp;&nbsp;&nbsp;&nbsp;Pa, dobro, te mogućnosti su već bile istražene, obe. Ipak, sigurno je postojala i neka treća, nešto razumno i delotvorno, i nadasve zakonito, što je on mogao preduzeti.
<BR>&nbsp;&nbsp;&nbsp;&nbsp;&nbsp;Još je razmatrao ova pitanja, kad se na vidik izvalja glomazni talus o kome je Njorka govorio. Iskrsnuo je iza ugla udaljenijeg, levog krila zgrade; odmah je nestao i sledećeg trena se opet pojavio, zato što je u svome kretanju naizmenično zalazio u senke i izlazio na prostore obasjane odsjajima nebeskih zemalja.
<BR>&nbsp;&nbsp;&nbsp;&nbsp;&nbsp;Svilina prva misao bila je da ga je talus čuo. Ali kretanje talusa bilo je odveć sporo za to. Ne, ovo je bio samo rutinski obilazak oko Krvove visoke vile sa zupčastim grudobranima duž ivica krovova. Od kako ga je Krv angažovao, talus je sigurno hiljadama puta na isti takav način išao u patrolu, u krug. Svila se nervozno zapita koliko je dobra optika te mašine i da li rutinski osmatra i vrh zida. Mejtera Mermer mu je rekla, jednom prilikom, da je njen vid manje oštar od njegovog, iako su njemu za čitanje bile, još od dvanaeste godine, potrebne naočare. Ali to bi mogla biti samo posledica njene starosti; talus je valjda mlađi, ali možda i primitivnije napravljen. Svakako će pokret biti upadljiviji od nepomičnosti.
<BR>&nbsp;&nbsp;&nbsp;&nbsp;&nbsp;Međutim, dok se talus približavao, Svili je bilo sve teže da ostane nepomičan. Činilo se da ovaj talus ima na sebi kacigu: uglačanu mesinganu kupolu prostraniju od mnogih uglednih grobova. Ispod tog šlema besno je zurilo lice bauka, izvajano u metalu: širok spljošten nos, izbuljene crvene oči, veliki ravni obrazi nalik na ploče od škriljca i velika poluotvorena usta razvučena u divljački osmeh. Oštre, bele kljove pružene napred, između grimiznih usana, verovatno su bile samo blef, ali uz svaku kljovu bila je opružena i po jedna vitka cev baz-mitraljeza.
<BR>&nbsp;&nbsp;&nbsp;&nbsp;&nbsp;Daleko ispod ove preteće glavudže, oklopno, vagonu slično telo talusa kretalo se kotrljanjem po tamnim trakama koje su savršeno nečujno napredovale preko kratko potkresane trave. Nikakav iglični pištolj, niti mač, i ni u kom slučaju sekirica poput ove u njegovoj stisnutoj ruci, ne bi mogli naneti talusu nešto gore od površne ogrebotine. Napadnut na način koji njemu odgovara, talus bi mogao poubijati čitavu četu naoružanih gardista. Svila odluči - žarkom rešenošću - da se nikada ne bori sa talusom na način koji talusu odgovara, štaviše, da se nikad s njim ne bori uopšte, ako ima iole ikakvih izgleda da ga izbegne.
<BR>&nbsp;&nbsp;&nbsp;&nbsp;&nbsp;Mašina se približila bledoj traci koja je predstavljala put od belog drobljenog kamena. Tu je stala. Polako, nečujno, ogromna namrgođena glava poče da rotira. Pregledala je zadnju stranu vile, zatim svaku šupu pojedinačno, pa se zapiljila duž staze i konačno u sam zid, čiju je celu vidljivu dužinu osmotrila (činilo se) dvaput. Svila je bio siguran da mu je srce stalo, skamenjeno od straha. Još tren, i on bi izgubio svest i pao napred. Talus bi se, nesumnjivo, dovaljao do njega, a onda bi ga rastrgnuo tim svojim grubijanskim čeličnim šaketinama većim od najveće lopate; ali to više ne bi bilo važno, jer bi on već bio mrtav.
<BR>&nbsp;&nbsp;&nbsp;&nbsp;&nbsp;Najzad, talus kao da ga ugleda. Tokom nekoliko trenutaka talusova glava se nije okretala nego je, svojim besnim očima, zurila pravo u njega. Onda, glatko kao oblak ali neumoljivo kao lavina, kliznu ka njemu. Lagano, tako lagano da Svila u prvi mah nije dozvolio sebi da u to poveruje, talus poče da zaokreće na levo; zureće oči skrenule su sa njega; sad je video, na zaobljenim talusovim bokovima, nogostupe od savijenih šipki po kojima su se, kao po merdevinama, vojnici mogli popeti na ravni, prošireni deo talusovih leđa i na taj način se voziti u bitku.
<BR>&nbsp;&nbsp;&nbsp;&nbsp;&nbsp;Nije se pomakao sve dok talus nije iščezao iza ugla bližeg krila zgrade; onda još jednom prekorači šiljke, oslobodi i baci nazad konopac i granu, i skoči za njima. Iako je na tle stvrdnuto od suše doskočio savijenih kolena i odmah se zakotrljao napred, na taj način vraćajući u upotrebu veštine iz doba svog dečaštva, od udara su mu utrnula stopala. Ostade da leži opružen na leđima, bez daha.
<BR>&nbsp;&nbsp;&nbsp;&nbsp;&nbsp;Zadnja kapija, do koje je vodio beli put, bila je rešetka, uzana, uvučena u zid. Pored nje je bio konopac za potezanje zvona, koji bi možda dozvao (a možda i ne bi dozvao, razmišljao je Svila) ljudskog slugu iz unutrašnjosti kuće. Najednom bezobziran, on ga povuče. Dok je zvono zlobno treštalo iznad njegove glave, Svila je zurio kroz četiri prsta široke praznine između šipki, da vidi ko će se, možda, pojaviti. Nijadan pas nije zalajao na taj zvuk. Samo na tren mu se učini da je video sevanje nekih očiju u senci jedne velike vrbe, na pola puta između zida i kuće; ali slika je tako kratko potrajala, da se u nju nije moglo imati pouzdanja, a osim toga, te oči (ako su to bile) bejahu najmanje sedam lakata iznad tla.
<BR>&nbsp;&nbsp;&nbsp;&nbsp;&nbsp;Kapiju podiže, silovitim zamahom, sam talus, i grmnu: "Ko si ti!" Okrenuo je mitraljeze nadole, ka Svili; činilo se da se ceo naginje napred.
<BR>&nbsp;&nbsp;&nbsp;&nbsp;&nbsp;Svila povuče široki obog slamnog šešira još nadole. "Neko sa porukom za Krva, tvog gospodara", saopšti on. "Sklanjaj mi se s puta." Zakorači hitro pod kapiju, tako da ona sad ne bi mogla pasti nazad u svoje ležište, a da pri tom ne zgnječi njega. Nikada pre nije se našao tako blizu jednome talusu; činilo se da sad može bez ikakve štete zadovoljiti svoju radoznalost. Pružajući ruku, on dodirnu nagnutu ploču koja je predstavljala prsa ogromne mašine. Na svoje iznenađenje, oseti pod prstima blagu toplinu.
<BR>&nbsp;&nbsp;&nbsp;&nbsp;&nbsp;"Ko si ti!" dreknu mašina ponovo.
<BR>&nbsp;&nbsp;&nbsp;&nbsp;&nbsp;"Hoćeš li moje ime, ili teseru koju sam dobio?" odvrati Svila. "Imam oba."
<BR>&nbsp;&nbsp;&nbsp;&nbsp;&nbsp;Iako se nije primećivalo da se pokrenuo, talus je sad bio bliže, toliko blizu da je prsima bukvalno doticao Svilinu mantiju. "Odbij!"
<BR>&nbsp;&nbsp;&nbsp;&nbsp;&nbsp;Bez upozorenja, Svila se odjednom vrati u ulogu deteta, i to deteta koje se suočava sa odraslim stvorom, divom koji ni za šta ne mari i koji viče na njega. U jednoj priči koju mu je majka čitala, neki hrabri dečak je protrčao između nogu džina. To bi sad bilo savršeno izvodljivo: bešavne crne trake na kojima je talus stajao držale su to čelično telo bar tri lakta iznad trave.
<BR>&nbsp;&nbsp;&nbsp;&nbsp;&nbsp;Može li on potrčati tako brzo da pobegne talusu? Liznu usne. Ne, ako su talusi brzi kao letelice. A jesu li? Ako se ovaj talus odluči da puca, to će biti svejedno.
<BR>&nbsp;&nbsp;&nbsp;&nbsp;&nbsp;Prsna ploča ga gurnu, tako da se Svila zatetura unazad; umalo da padne. "Napolje!"
<BR>&nbsp;&nbsp;&nbsp;&nbsp;&nbsp;"Reci Krvu da sam dolazio." Ovo će sigurno biti prijavljeno; pa, kad je tako, zašto bar ne bi izgledalo namerno. "Reci mu da imam obaveštenja."
<BR>&nbsp;&nbsp;&nbsp;&nbsp;&nbsp;"Ko si ti?"
<BR>&nbsp;&nbsp;&nbsp;&nbsp;&nbsp;"Rđa", šapnu Svila. "A sad me pusti unutra."
<BR>&nbsp;&nbsp;&nbsp;&nbsp;&nbsp;Odjednom se talus glatko kretao unazad. Kapija pade sa silnim treskom, pedalj ispred njegovog lica. Bilo je sasvim moguće da postoji tesera, reč ili znak pomoću koga se postiže da istog trena budeš pušten unutra. Ali 'rđa' svakako nije bila to.
<BR>&nbsp;&nbsp;&nbsp;&nbsp;&nbsp;On se poče udaljavati od kapije, otkrivajući, ne bez iznenađenja, da mu noge klecaju. Da li će ovaj talus otvoriti i prednju kapiju? Veoma verovatno; pa, zašto ne probati, kad su već izgledi na zadnjem ulazu tako slabi.
<BR>&nbsp;&nbsp;&nbsp;&nbsp;&nbsp;Polazeći dugačkom putanjom ka severu koja će ga dovesti do prednje kapije, pomišljao je da Njorka (a to znači, ni drugi majstori njegovog zanata) ne bi pokušao da ovako uđe na zadnja vrata; dalekovidi planer odbrane lako je mogao predvideti takve pokušaje i pripremiti posebne mere predostrožnosti.
<BR>&nbsp;&nbsp;&nbsp;&nbsp;&nbsp;Sledećeg trenutka prekore sebe zbog te pomisli. Njorka, dakako, ne bi zvonio na zadnja vrata; ali se ne bi ni uplašio talusa ovoliko. Svila zamisli Njorkino lice, grubo i natmureno, sužene oči, uši veoma isturene u stranu i masivnu, loše obrijanu vilicu. Njorka bi bio veoma obazriv, jasna stvar. Ali uplašen nikad. Što je još važnije, Njorka veruje u dobrotu bogova, u njihovu dobronamernu ličnu brigu - dok on, čiji je zanat da to propoveda, može samo da se upinje da veruje.
<BR>&nbsp;&nbsp;&nbsp;&nbsp;&nbsp;Odmahnu glavom, pa izvuče iz džepa pantalona brojanice. Umirivala ga je uglačana oblost zrna, kao i njišuća masivnost krsta sa rupom izdubljenom duž svih krakova. Devet desetina zrna, svaka desetina namenjena da govoriš pohvale i molitve jednom od glavnih božanstava, i deseta, bez određene namene, o kojoj visi šuplji krst. Prvi put mu pade na um da u svakoj desetini ima, takođe, deset zrna. Šta ako su Devetoro nekada bili Desetoro? On potisnu tu jeretičku misao.
<BR>&nbsp;&nbsp;&nbsp;&nbsp;&nbsp;Prvo krst. "Tebi, Pese veliki..."
<BR>&nbsp;&nbsp;&nbsp;&nbsp;&nbsp;U tom praznom prostoru u vidu slova 'X' postoji neka tajna; tako mu je, bar, jedan od nastavnika rekao jednom prilikom, u poverenju. Misterija; daleko veća od činjenice da se kraci njihovog X-krsta mogu odvajati jedan od drugog i upotrebljavati za testiranje i pritezanje svetih priključaka. (Veština koju primenjuje svaki augur; pokazivao ju je i najmanjim dečacima i devojčicama u palestri.) Na žalost, taj nastavnik nije smatrao da treba da kaže konkretno o kakvoj tajni je reč. Verovatno nije znao ni sam - ako je ikakva tajna i postojala. Svila slegnu ramenima, odbacujući tu uspomenu; prestade opipavati zagonetnu prazninu u kracima krsta i pritisnu ga na prsa.
<BR>&nbsp;&nbsp;&nbsp;&nbsp;&nbsp;"Tebi, Pese veliki, stavljam na raspolaganje moje jadno srce i čitav moj duh, um i verovanje moje..."
<BR>&nbsp;&nbsp;&nbsp;&nbsp;&nbsp;Trava se proredila, zatim je i sasvim nestala, zamenjena nekim čudnim, sitnim biljkama nalik na mnogoslojne zelene kišobrančiće koji su izgledali zdravi i bujni, ali su se ipak raspadali u oblačiće praha pod Svilinim nogama.
<BR>
<BR>&nbsp;&nbsp;&nbsp;&nbsp;&nbsp;Krvova prednja kapija još manje je obećavala nego zadnja, jer povrh nje je, u crnoj, metalnoj kutiji na vrhu luka, svetlucalo jedno oko. Ako ovde pozvoni, Mošus ili neko njemu sličan ne samo što će ga videti, nego će ga sigurno i ispitivati, govoreći kroz usta u toj istoj kutiji.
<BR>&nbsp;&nbsp;&nbsp;&nbsp;&nbsp;Tokom sledećih pet ili više minuta Svila je sedeo na jednom kamenu zgodnog oblika i trljao stopala, razmišljajući da li je pametno da se podvrgne ispitivanju tog oka, pa time i nepoznatog inkvizitora koji će kroz oko gledati. Znao je da nije dobar lažov; poče smišljati svakojake pričice koje bi trebalo da ga dovedu pred Krva, ali ostade poražen njihovom neubedljivošću. Najzad je bio prinuđen da zaključi, sa jasnim osećanjem olakšanja, da ta varijanta ne pruža nikakve izglede; moraće da uđe u vilu kradomice ili nikako.
<BR>&nbsp;&nbsp;&nbsp;&nbsp;&nbsp;Ponovo obu cipele i zaveza pertle. Ustade, pođe nekoliko stotina koraka nazad duž zida i još jednom zabaci rašlju preko šiljaka.
<BR>&nbsp;&nbsp;&nbsp;&nbsp;&nbsp;Kao što je Njorka rekao, vila se sastojala od središnje dvospratne zgrade i dva dozidana krila za koja se, po redovima prozora, videlo da su trospratna, mada im krov nije bio mnogo viši od krova srednjeg dela. I prvobitna vila i oba krila bejahu načinjeni, izgledalo je, od istog glatkog, sivkastog kamena kao i zid; krovovi su bili tako visoki da se na njih račvasta grana, po svemu sudeći, ne bi mogla nikako nabaciti. Da bi ušao u zgradu, morao bi da nađe neka nezamandaljena vrata, ili da silom otvori neki prozor, tačno onako kao što su on i drugi dečaci prodrli u onu napuštenu kuću nekoliko godina pre nego što je otišao iz svog doma da bi pohađao sholu. Na tu pomisao, lice mu se malo trže od nelagodnosti.
<BR>&nbsp;&nbsp;&nbsp;&nbsp;&nbsp;Međutim, na samom kraju desnog krila (a to je bio deo zdanja najudaljeniji od njegove donedavne tačke osmatranja), nalazila se i jedna skromnija dozidana građevine, čiji su ukrasni grudobrani bili jedva deset lakata iznad travnjaka; veličina i međusobna primaknutost mnogobrojnih prozora nagoveštavali su da bi to mogla biti staklena ili botanička bašta. Svila upamti to mesto, da bi ga imao u vidu za neku buduću upotrebu, a onda posveti pažnju zemljištu.
<BR>&nbsp;&nbsp;&nbsp;&nbsp;&nbsp;Široki travnati put, koji se tako elegantnom krivinom pružao sve do trema sa stubovima i trouglastim pročeljem, bejaše oivičen zasadima blistavog cveća. Na izvesnom udaljenju od tog ulaza, jedna fina porculanska Scila uvijala se bledo među vodenim izmaglicama raskošnog vodoskoka, sipajući i sama vodu iz svojih ženskih usta i uzdignutih pipaka.
<BR>&nbsp;&nbsp;&nbsp;&nbsp;&nbsp;Vodu, i to namirisanu; njuškajući gotovo nepomični vazduh kao lovački pas, Svila uhvati miris čajnih ruža. Odlažući za neki drugi put svoj sud o Krvovom ukusu, on sa odobravanjem klimnu glavom ovom opipljivom dokazu verskih osećanja građana. Možda Krv ipak nije tako rđav, ma šta Njorka mislio o njemu. Pa, Krv mu dade tri karte za žrtvu; lako bi se moglo desiti da taj čovek, ako mu se obratiš na pravi način, posluša glas razuma. Možda će se zadatak, dobijen od Izvanaša, na kraju svesti samo na to. Puštajući, sekund-dva, da se ovaj prijatan pravac razmišljanja razmahne, Svila zamisli sebe kako sedi udobno smešten u nekoj luksuznoj odaji ove vile koja je sad pred njim i kako se od srca smeje ovoj svojoj pustolovini - zajedno sa čovekom bogataškog izgleda, sa kojim je ranije razgovarao u Ulici sunca. Pa, čak ni dobrovoljni prilog za neophodne popravke mantejona ne bi bio sasvim nezamisliv.
<BR>&nbsp;&nbsp;&nbsp;&nbsp;&nbsp;Sa one druge strane travnatog puta...
<BR>&nbsp;&nbsp;&nbsp;&nbsp;&nbsp;Udaljena huka dolazeće letelice navede ga da se okrene. Vozilo je jurilo iznad javnog druma, u pravcu glavne kapije; žestoka svetlost farova probijala se kroz njegove sopstvene oblake prašine. Svila se hitro opruži potrbuške iza reda klinova.
<BR>&nbsp;&nbsp;&nbsp;&nbsp;&nbsp;Dok je letelica usporavala, dve prilike u srebrnastom bojnom oklopu jurnuše na letećim skuterima iz trema vile, napred, kao da ih je neko iz topa ispalio. U isti mah talus izjuri iza ugla muzičke dvorane (ako je to bila) punom brzinom, vrdajući da izbegne drveće i žbunje; napredovao je maltene podjednako brzo kao i skuteri. Za talusom je jurio, dugim skokovima, čopor od pet-šest žilavih, prividno bezrepih zveri sa bradatim licima i rogatim glavama.
<BR>&nbsp;&nbsp;&nbsp;&nbsp;&nbsp;Dok je Svila, opčinjen, ovo gledao, talusove debele, metalne ruke izdužiše se kao teleskopi, dvadeset lakata ili više u daljinu; dograbiše jedan prsten koji se nalazio u zidu, blizu kapije. Jedan sekund mirovanja; zveket i škripa neviđenog lanca; i ruke se počeše uvlačiti nazad u sebe, vukući i prsten i lanac. Kapija se dizala.
<BR>&nbsp;&nbsp;&nbsp;&nbsp;&nbsp;Senka nekog oblaka, koji je sa istoka doplovljavao nebom, zakloni stubove trema, zatim i stepenike ispod njih; Svila promrmlja mahnitu molitvu Tartarosu i pokuša da oceni njegovu brzinu.
<BR>&nbsp;&nbsp;&nbsp;&nbsp;&nbsp;Uz slabo, čudnovato usamljeno cviljenje turbina za potiskivanje vazduha, lebdilica doplovi pod lučnu gornju gredu kapije. Jedna od rogatih zveri skoči na providnu kupolu vozila i tamo ostede sedeći - u vazduhu, činilo se - ali ubrzo i pobeže, režeći, pred oklopnicima koji su psovali i zamahivali kao da će je udariti. U rukama su imali puške sa kratkom cevi, ali namenjene za ispaljivanje 'debelih' metaka. Senka je plovila dalje, pokrila Scilin vodoskok. Rogata zver doskoči na travu.
<BR>&nbsp;&nbsp;&nbsp;&nbsp;&nbsp;Talus je pustio da teška vrata padnu natrag u ležište. Lebdelica se ponosito, jednim zamahom, odbaci zakrivljenim travnatim putem preko koga se navlačio mrak; za njom pojuriše oba skutera i svih šest rogatih životinja, kao pratnja. Stala je i slegnula se na travu pred širokim kamenim stepeništem vile, a životinje su se počele propinjati na zadnje noge oko nje, da zavire unutra. Onda ih talus pozva k sebi, silovitim, prodornim tuljenjem koje nije moglo nastati ni u kakvom ljudskom grlu.
<BR>&nbsp;&nbsp;&nbsp;&nbsp;&nbsp;Blistavo odeveni putnici počeli su da se iskrcavaju. Svila skoči sa zida, pojuri preko travnjaka do staklene bašte, očajničkim naporom hitnu trokraki komad drveta preko ukrasnog zupčastog grudobrana i pope se uz konopac od konjske dlake, veoma hitro; uz zid, preko grudobrana, na krov.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
