<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. ŽRTVA
<P>&nbsp;&nbsp;&nbsp;&nbsp;&nbsp;Kao i svakog dana osim scildanima, na pijaci je bio opšti krkljanac, i to 'od podne pa dok sunce ne bude najtanje što biti može'. Ovde je bio izložen na prodaju ili trampu svaki proizvod vironskih njiva i bašta: jam, strelasti koren i brdski krompiri; crni luk, ljutika, praziluk; bundeve žute, narandžaste, crvene i bele; asparagus, pregladnelo željan sunca; pasulj crn kao noć ili pegav kao lovački pas; trava potočarka, toliko mokra da se iz nje voda cedi, doneta iz sve plićih rečica koje hrane jezero Limnu; zelena salata i sočno zelenilo stotinu vrsta; vatreni biberi; pšenica, proso, pirinač i ječam; kukuruz žuti, beli, plavi i crveni. Sve se to presipalo, jedno je curilo, drugo se prelivalo, iz ćupova, vreća, košara - mada je Patera Svila zapazio, sa nezadovoljstvom, da su cene više nego što ih je ikad ranije video, kao i da su mnogi klasovi žita zakržljali i krezubi.
<BR>&nbsp;&nbsp;&nbsp;&nbsp;&nbsp;Uprkos suše, bile su tu i urme, i grožđe, pomorandže i limunovi, kruške, papaje, narovi i sitne crvene banane; angelika, miloduh, sladić, cicel, kardamom, onajz, bosiljak, mažuran, divizma, peršun, kamenika i desetine drugih trava.
<BR>&nbsp;&nbsp;&nbsp;&nbsp;&nbsp;Ovde su parfimisti mahali visokim perjanicama sušenih stepskih trava, da bi rasuli kroz pregrejani vazduh mirise koji navodno odgovaraju ovom ili onom, i svakom zamislivom, ženskom imenu; ti miomirisi ratovali su protiv ukusnih aroma mesa na roštilju i klobučavih čorbi, ali i protiv smradova ljudi, i zveri, i izmeta ljudi i zveri. Goveđe polutine i cele mrtve svinje visile su ovde sa kula od kovanog gvožđa surovog izgleda; a tu je (kad je Svila skrenuo levo, tragajući za prodavcima živih ptica i životinja) bila i bogata jezerska žetva: ribe širom razjapljenih usta, srebrnih bokova i izbuljenih očiju; dagnje; puzave žive jegulje; trzavi crni rakovi sa hvataljkama nalik na makaze za potkresivanje žbunja, sa očima poput rubina i debelim repovima dužim od jednog pedlja; sumorne sive guske i patke bogato odevene u smeđu, zelenu, crnu i onu čudnovatu plavu boju koja se tako retko viđa ma gde drugde, da je dobila ime pačja plava. Stolovi na rasklapanje i debela polihromna ćebad bejahu rašireni po ugaženoj ali neravnoj zemlji, a na njima narukvice, ukrasne igle, bleštavo prstenje, slapovi ogrlica, elegantni mačevi, ravne kame sa drškama od retkih vrsta tvrdog drveta ili od obojene štavljene kože, pa čekići, sekire, renda i trlice.
<BR>&nbsp;&nbsp;&nbsp;&nbsp;&nbsp;Iako se žurno probijao kroz gomilu, u čemu su mu znatno pomagali visina, njegova pozamašna snaga i sveštenički status, Svila je ponegde i zastajao: ovde nervozni zeleni majmun vadi, za jedan bit, ceduljicu na kojoj je predskazana tvoja sudba, tamo tkalja stara samo osam ili devet godina pravi desetohiljaditi čvor na tepihu, pri čemu njene ruke rade, čini se, bez ikakve veze sa ravnodušnim, praznim, malim licem.
<BR>&nbsp;&nbsp;&nbsp;&nbsp;&nbsp;Povremeno je, gurajući se napred ili stojeći, zavirivao duboko u oči ovih koji su došli da kupe ili prodaju; trudio se da zaviri i u njihova srca. Podsećao je sebe (kad god je to bilo potrebno) da sve njih Pes veoma ceni i voli. Veličanstveni Pes, koji shvata daleko više nego što smrtnik može; on smatra da je ova izbledela domaćica sa korpom o ruci dragocenija nego ijedan kip od slonove kosti; i da je ovaj zlovoljan, rošav dečak (tako je Svila o njemu razmišljao, mada je ovaj bio samo godinu-dve mlađi od njega) koji se vrzma gledajući da ukrade neku minđušu ili jaje, vredniji nego sva roba koju svi takvi momčići, zajedno, ikada mogu ukrasti. Pes je sagradio ovaj svitak za ljude. Nije napravio muškarce, žene i decu da bi popunio svitak.
<BR>&nbsp;&nbsp;&nbsp;&nbsp;&nbsp;"Danas uhvaćeno!" povika pet-šest glasova. Dobrom voljom Molpe Melodiozne, ili prostom slučajnošću, posle nebrojenih ponavljanja, povikali su ovo maltene savršeno uglas. Svila pođe za tim zvukom i nađe se među onim prodavcima koji su mu bili potrebni. Jeleni sputanih nogu ovde su se propinjali i bacakali; njihove blage, smeđe oči bile su podivljale od straha. Ogromna zmija uzvijala je pljosnatu, zlonamernu glavu, šišteći kao čajnik na peći; živi lososi pljuskali su i gutali vodu u mutnim rezervoarima sa staklom na prednjoj strani; svinje su hrnjkale, jagnjad blejala, piladija je kokodakala, a jarci su se šetkali tamo-amo, gledajući prolaznike radoznalo, ali i sa oštrim nepoverenjem. Koja bi od ovih životinja, i da li ijedna, bila prikladna kao žrtva-zahvalnica Izvanašu? Tom usamljenom, maglovitom bogu, tajanstvenom, dobrodušnom i strogom, čiji je saputnik on, Svila, nedavno bio, tokom jednog razdoblja koje kao da je trajalo kraće od trena i duže od vekova. Svila je sad stajao nepomičan na rubu uzavrele gomile, natisnut jednom nogom uz neoguljena brvna od kojih je bila načinjena ograda za jarce, i preispitivao celu zalihu svog prašnjavog znanja, sticanog uz toliko truda tokom osam godina u sholi; ali nije našao ništa.
<BR>&nbsp;&nbsp;&nbsp;&nbsp;&nbsp;S druge strane ograde sa jarcima, jedan jasno obeleženi mladi magarac kaskao je u krug, menjajući smer kad god bi njegov vlasnik pljesnuo rukama; a na gazdin zvižduk izvodio je naklon (jedna prednja noga ispružena napred, široko čelo pritisnuto u prašinu). Takva uvežbana životinja, pomisli Svila, bila bi svakom bogu veličanstvena žrtva; ali cena ovog magarca pre će biti trideset karata, nego tri.
<BR>&nbsp;&nbsp;&nbsp;&nbsp;&nbsp;Jedan ugojeni vo podseti ga na čoveka bogataškog izgleda, zvanog Krv; uz dugo i tvrdo pogađanje, Krvove tri karte mogle bi kupiti ovog vola. Mnogi auguri odaberu takvu žrtvu kad god mogu, jer ono što bi ostalo posle prinošenja bilo bi dovoljno da kuhinja u palestri bude bar nedelju dana puna i da se Mejtera Ruža, Mejtera Nana, i on sam, najedu 'kao komisija' svakog od tih dana, iznova; ali Svila nije mogao poverovati da će ta osakaćena, u štali tovljena životinja, ma koliko raskošna, prijati ma kom bogu. On sam je retko kad jeo meso, ma koje vrste.
<BR>&nbsp;&nbsp;&nbsp;&nbsp;&nbsp;Jagnjad, sasvim crna za Stigijca Tartarosa, za Hieraksa Smrtonosnog i za Sumornu Feju, a najčistije bele boje za preostale iz grupe Devetoro, bejahu žrtve najčešće pominjane u hrazmološkim spisima; ali on je već nekoliko puta nudio takve žrtve, pa ipak nije privukao nijedno božansko prisustvo u njihov Sveti prozor. Pa kakva bi to zahvalnost bila, žrtvovati jedno jagnje - ili čak celo stado takve jagnjadi, jer Krvove tri karte su omogućavale da se kupi veliki broj njih - skrivenom bogu koji je, i bez ikakvog podmićivanja, njemu ukazao toliku naklonost danas?
<BR>&nbsp;&nbsp;&nbsp;&nbsp;&nbsp;Eno majmuna sa psećom glavom koji je dresiran da svome vlasniku osvetljava put buktinjom ili fenjerom i ujedno (bar prema reklami, nepismeno sastavljenoj, na plakatu ispred majmuna) da brani gazdu od razbojnika i ubica. Taj bi koštao gotovo isto kao magarac. Svila odmahnu glavom i pođe dalje.
<BR>&nbsp;&nbsp;&nbsp;&nbsp;&nbsp;Iznad glava svih njih prelete spokojno Letač, možda onaj isti. Njegova tanana krila sad su bila vidljiva, a telo mu je bilo tamni krst naspram sunčeve trake koja se počela zamračivati. Robusni bradonja pored Svile zatrese pesnicom ka nebu, a nekoliko drugih ljudi progunđa kletve.
<BR>&nbsp;&nbsp;&nbsp;&nbsp;&nbsp;"Niki nikad kišu ne vole", izjavi najbliži prodavac živih životinja filozofski, "al jopet svaki oće da jede."
<BR>&nbsp;&nbsp;&nbsp;&nbsp;&nbsp;Svila klimnu glavom, izražavajući saglasnost. "Bogovi se osmehuju na nas, sine moj, ili je bar tako zapisano. Ali čudo je da nam se ne smeju na sav glas."
<BR>&nbsp;&nbsp;&nbsp;&nbsp;&nbsp;"Da l' misliš da nas oni stvarno špijoniraju, Patera, ko što Ajuntamijento uvek kaže? Il donose kišu? Kišu i oluju, govorijo je moj stari ocko, a i njegov pre njega. Ja sam primetijo da to često bude. Pes Svevišnji dobro zna da trebamo kišu ovih dana, još kako."
<BR>&nbsp;&nbsp;&nbsp;&nbsp;&nbsp;"Ja to zaista ne znam", priznade Svila. "Danas sam, oko podne, video jednog, a evo kiše još nema. A što se tiče osmatranja Virona, šta bi to Letač mogao videti što ne može bilo koji putnik iz inostranstva?"
<BR>&nbsp;&nbsp;&nbsp;&nbsp;&nbsp;"Ništa, kolko ja znam." Prodavac pljunu. "A i ovo kažu da donosi kišu, Patera. Aj pa da uspe danas. Ti si dobru žrtvu tražijo, a?"
<BR>&nbsp;&nbsp;&nbsp;&nbsp;&nbsp;Na Svilinom licu se verovatno ocrtalo iznenađenje, jer se prodavac široko osmehnu, otkrivajući polomljen prednji zub. "Znajem ja tebe, Patera - stari mantejon na Sunčevoj. Al si danas prošo pored one ovce ko ništa. Sigurno ti nisu radile poso."
<BR>&nbsp;&nbsp;&nbsp;&nbsp;&nbsp;Svila se trudio da izgleda ravnodušno. "Prepoznaću ja onu pravu životinju čim je vidim."
<BR>&nbsp;&nbsp;&nbsp;&nbsp;&nbsp;"Tako je, tako je, zato evo vidi moju." Prodavac diže jedan prljavi prst. "Ne, čekaj malo. Prvo da te pitam - ja tebe - nešto. Ja nisam ništa učen, Patera, al, pitam: je l' nije dete najbolja žrtva? Najbolja koju može čovek, pa i ceo grad, da ponudi bogovima? Najbolja i najveća?"
<BR>&nbsp;&nbsp;&nbsp;&nbsp;&nbsp;Svila slegnu ramenima. "Tako je pisano, ali ni najstariji ljudi ovde ne pamte da je takvo žrtvovanje podneto. Mislim da ja to ne bih mogao učiniti, a u svakom slučaju zakonom je zabranjeno."
<BR>&nbsp;&nbsp;&nbsp;&nbsp;&nbsp;"E to je ono što sam teo da rečem!" Kao zaverenik, prodavac podozrivo pogleda oko sebe. "Onda, šta je najbliže detetu, a? Al ipak po zakonu? Šta je to, pitam ja tebe Patera - pošto smo ti i ja odrasli ljudi, nismo derištad - šta je ono što pola gospojica na Palatinu hrane onako, usput? Katahrest, je l' nije?"
<BR>&nbsp;&nbsp;&nbsp;&nbsp;&nbsp;Teatralnim pokretom prodavac zavuče ruke pod izmrljano crveno platno kojim je bila prekrivena njegova tezga i izvuče nevelik žičani kavez u kome je bio jedan katahrest narandžaste i žute boje. Svila nije bio nikakav poznavalac tih životinja, ali mu se činilo da je to jedva nešto više od mačeta.
<BR>&nbsp;&nbsp;&nbsp;&nbsp;&nbsp;Prodavac se nagnuo napred, a njegov glas se stišao do rapavog šapata. "Ukraden, Patera. Ukraden. Inače ga nikad ne bi mogo da prodam tebi, za samo..." On liznu usne; njegov nemirni pogled odmeri Svilinu iznošenu crnu mantiju i zadrža se na njegovom licu. "Za samo šes male kartice. A on govori. Ide ponekad i na zadnje noge, a jelo uzima sas prednje. Ko pravo dete, ama baš ko pravo. Će da vidiš."
<BR>&nbsp;&nbsp;&nbsp;&nbsp;&nbsp;Gledajući duboko u katahrestove plave oči, koje kao da su se topile (jer su se izdužene zenice, prilagođene noćnom gledanju, naglo sužavale u sunčevoj svetlosti), Svila je maltene mogao poverovati u ovo.
<BR>&nbsp;&nbsp;&nbsp;&nbsp;&nbsp;Prodavac vrhom prsta oproba vrh dugačkog noža. "Jesi zapamtijo ti ovo, a, Tik? Ako jesi, ajde da zboriš ka ti kažem, i da ne begaš ka te pustim."
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;Ako je i video tu kretnju, prodavac ju je prenebregao. "Reci kupi. Reci za časnog augura, Tik. Reci kupi!" Gurnuo je nesrećnog malog katahresta vrhom noža. "Reci, bre!"
<BR>&nbsp;&nbsp;&nbsp;&nbsp;&nbsp;"Ma, nema veze", reče Svila umorno. "Neću ga kupiti."
<BR>&nbsp;&nbsp;&nbsp;&nbsp;&nbsp;"Mogo bi fino da gi prineseš na žrtvu, Patera. To ti je najbolja žrtva, a da je po zakonu. Šta reko ja? Sedam karte? Evo, ću da spustim na šes, al samo danas. Samo šes, jer sam čuo dobre stvari o tebi pa se nadam i ubuduće da dobro sarađivamo."
<BR>&nbsp;&nbsp;&nbsp;&nbsp;&nbsp;Svila opet odmahnu glavom.
<BR>&nbsp;&nbsp;&nbsp;&nbsp;&nbsp;"Reko sam da je Tik vruć, a? Peče! Da nisam pritego momka koji ga je uzo, ne bi nikad dobijo Tika tako jeftino. Pričo sam mu da će ga otkekam kod zelembaći, i tako to."
<BR>&nbsp;&nbsp;&nbsp;&nbsp;&nbsp;"Svejedno je to", reče Svila.
<BR>&nbsp;&nbsp;&nbsp;&nbsp;&nbsp;"Zato će ga dam stvarno pošto-zašto. Evo, pet kartice, Patera. Evo prođi - a ti pričaj, zabušantu jedan mali, pričaj! - evo prođi celu pijacu, pa ako nađeš katahresta jeftinije, ti ga tamo kupi i ja ti dam pet kartice za njega. Evo, da kažemo, pet kartice. Ni upola tako dobrog neće nađeš, ni da pipneš, za pet kartice. To ti ja obećajem, a ja sam čovek koji nikad nije prekršijo obećanje. Evo nek ti kaže ko god oćeš."
<BR>&nbsp;&nbsp;&nbsp;&nbsp;&nbsp;"Ne, sine moj."
<BR>&nbsp;&nbsp;&nbsp;&nbsp;&nbsp;"Trebaju mi pare, mlogo sam u krizi, Patera. Valjda ne bi trebo to da govorim, al evo. Čovek mora da ima pare da bi kupovo životinje koje će posle da prodaje, je l' tako?" Njegov glas se još jednom stiša, tako da je sad bio jedva čujan. "Ja sam uložijo pare u nekoliko ladnih. Znaješ na šta mislim, Patera? Ladni. Al oni se ugrejali i ukvarili pre nego što sam mogo da ih premestim. Zato, evo šta će da ti kažem - ja tebi: pet, al jednu karticu da pišemo kredom. A? Četri odma, a peta kad se vidimo drugi put, a to će da bude na sledeći molpindan, posle ovog scildana, Patera, ja bi se nado."
<BR>&nbsp;&nbsp;&nbsp;&nbsp;&nbsp;"Ne", ponovi Svila.
<BR>&nbsp;&nbsp;&nbsp;&nbsp;&nbsp;"Tica", reče mali katahrest razgovetno. "Daa tica, tii los covek."
<BR>&nbsp;&nbsp;&nbsp;&nbsp;&nbsp;"Nemoj ti meni da sam ja loš čovek." Prodavac zavuče vitko sečivo između žica kaveza i vrhom pritisnu majušni ružičasti nos katahresta. "Velečasnog ne zanima nikakva loša ptica. Bre, sisanče jedno buvljivo." On diže pogled pun nade ka Svili. "Dal te ipak zanima, Patera? Ptica. I to koja govori. E, sad, ne izgleda baš k'o dete, šta ćemo. Al dobro zbori - vredna životinja."
<BR>&nbsp;&nbsp;&nbsp;&nbsp;&nbsp;Svila je oklevao.
<BR>&nbsp;&nbsp;&nbsp;&nbsp;&nbsp;"Losa, losa tica", reče mu 'mače' iz kaveza zlobno, hvatajući prednjim šapicama žice. "Tuu!" Poče tresti žice; majušne crne kandže, oštrije od čioda, sad su se mogle videti na vrhovima belih, paperjastih prstiju na šapicama. "Losa tica!" ponovi mali katahrest. "Los kuun!"
<BR>&nbsp;&nbsp;&nbsp;&nbsp;&nbsp;Nijedan bog nije progovorio kroz Sveti prozor u mantejonu u Ulici sunca još od vremena mnogo pre Svilinog rođenja. Ovo je, sad, bio božji znak, nesumnjivo: jedna od onih proročkih fraza koje bogovi, načinima za koje se običan smrtnik ne može ni nadati da će ih ikad razumeti, ubace, pokatkad, i u najbanalniji govor. Najsmirenije što je mogao, Svila reče: "Pahhh. Ajd pokaži mi tu tvoju pticu koja govori. Kad sam već tu, bar da vidim." Diže pogled ka suncu koje se sužavalo, kao da je već rešio da krene. "Ali moraću uskoro da se vratim."
<BR>&nbsp;&nbsp;&nbsp;&nbsp;&nbsp;"To ti je noćni vran, Patera", reče mu prodavac. "Moj jedini noćni vran u ovu godinu."
<BR>&nbsp;&nbsp;&nbsp;&nbsp;&nbsp;Ispod stola se pojavi i taj kavez. U njega bejaše ugurana krupna ptica, blistavog crnog perja. Noge su joj bile svetlocrvene; na grlu je imala čuperak perja skerletne boje, a taj 'loš kljun' o kome je katahrest govorio bejaše dug i oštar, zagasito grimizne boje.
<BR>&nbsp;&nbsp;&nbsp;&nbsp;&nbsp;"A govori?" reče Svila, kao da mu je to sasvim svejedno.
<BR>&nbsp;&nbsp;&nbsp;&nbsp;&nbsp;"Svi oni govore, Patera", reče mu prodavac pouzdanim glasom. "Svi ti noćni vrani. Uču jedni od drugih, eto, tamo dole u močvarima oko Palustrije. Imo sam ih ja nekolko puta ranije, al ovaj mužjak, ptican, je jedan od najboljih govornika, kolko sam ga ja slušo."
<BR>&nbsp;&nbsp;&nbsp;&nbsp;&nbsp;Svila nešto pažljivije osmotri pticana. Maločas je izgledalo sasvim verovatno da mali narandžasti i žuti katahrest može da govori: bio je zaista, uprkos krznu, veoma nalik na dete. Ali ništa na ovoj snuždenoj ptičurini nije ukazivalo na neku sličnu sposobnost. Mogao je to, maltene, biti najobičniji gavran.
<BR>&nbsp;&nbsp;&nbsp;&nbsp;&nbsp;"Neko je naučijo prvog vrana da priča, znaš, Patera, još dok sunce kratko beše", objasni prodavac. "Il se bar tako pripoveda. Pa mu dojadilo brbljanje i pustio ga. Il je vran sam pobego - oni su ti alamunje za to - pa otišo kod svojih i naučijo sve njih. Ja sam ovog vrana kupijo od jednog lopovčuge koji je došo odozdo, sa juga. Prošlog fejdana, eto, pre tedan dana. Dao sam mu karticu, jednu."
<BR>&nbsp;&nbsp;&nbsp;&nbsp;&nbsp;Svila se široko osmehnu. "Lepo si ti naučio da lažeš, sine moj, ali te odaje sama tema. Dao si mu deset bita, ili manje. Zar nije to ono što stvarno misliš?"
<BR>&nbsp;&nbsp;&nbsp;&nbsp;&nbsp;Prodavac oseti da će ovde biti prodaje, i oči mu zablistaše. "Ko, ja, ja ne bi mogo ovog vrana da pustim za manje od jedne cele kartičice, Patera. Kako ne razumeš? Onda bi gubijo pare, baš sad kad mi trebaju tolko kritično. Pogledaj ovog pticana. Mlad i jak, kolko se poželeti može, i to divalj. I to donet ovamo pravo iz Palustriju. Ptican koji bi te košto celu kartu, pa i više, tamo na onu veliku pijacu. Šta, pa sam ovaj kavez bi te košto dvaes, tries bita."
<BR>&nbsp;&nbsp;&nbsp;&nbsp;&nbsp;"A-ha!" uzviknu Svila, trljajući ruke. "Znači kavez ulazi u cenu?"
<BR>&nbsp;&nbsp;&nbsp;&nbsp;&nbsp;Vran klepnu kljunom. To se čulo mnogo jače nego njegove reči: "Ne, ne."
<BR>&nbsp;&nbsp;&nbsp;&nbsp;&nbsp;"Eto vidiš Patera!" Prodavac samo što nije skakao od radosti. "Čuo si? On sve zna što mi pričamo! Zna zašto ga oćeš! Jedna kartička, Patera. Kartičence jedno celo. Ja neće popustim ni za jedan bit, ne mogu. Al, evo, daj mi isto kolko sam ja dao onom lopovčugi, i ptican je tvoj, žrtva da ni Prolokutor ne bi bolju nabavijo, i to za jedan jedini kartičuljak."
<BR>&nbsp;&nbsp;&nbsp;&nbsp;&nbsp;Svila je glumio da se dvoumi, bacio pogled još jednom ka suncu, obazreo se po pijaci, prašnjavoj i prepunoj naroda. Gardisti u zelenim košuljama probijali su se kroz masu, butajući ljude kundacima da bi sebi prokrčili put; nesumnjivo su jurili onog dokonog momka koga je Svila ranije zapazio.
<BR>&nbsp;&nbsp;&nbsp;&nbsp;&nbsp;"A ptican je 'vruć'. Ukraden, a?" reče Svila. "Inače ga ti ne bi držao ispod tezge, sa katahrestom. Reče maločas da si pretio onom jadniku koji ti je to prodao. Otkekaćeš ga kod zelembaća, a? Tako si rekao, sine moj?"
<BR>&nbsp;&nbsp;&nbsp;&nbsp;&nbsp;Prodavac je izbegavao da pogleda Svili u oči.
<BR>&nbsp;&nbsp;&nbsp;&nbsp;&nbsp;"Ja nisam neki oštar momak, ali otkad sam u ovom mantejonu, naučio sam malo i šatrovački. To bi značilo da ćeš ga prijaviti policiji, zar ne? Pretpostavimo da ja sad tako zapretim tebi. To bi, nesumnjivo, bilo više nego pravedno."
<BR>&nbsp;&nbsp;&nbsp;&nbsp;&nbsp;Prodavac se negnu sasvim blizu Svili, ali okrećući glavu u stranu, kao da je i on sam nekakva ptica; možda je samo bio svestan belog luka kojim je njegov dah bio opterećen. "To ja samo malo zborim, onako. Svega mi. Da mušterija misli da je jeftino dobijo. Što ti jesi, Patera."
<BR>
<BR>&nbsp;&nbsp;&nbsp;&nbsp;&nbsp;Otkucavao je čas za zbor palestre kad se Svila vratio sa noćnim vranom. Žrtvovanje na brzinu, zaključio je on, moglo bi biti gore nego nikakvo; međutim, živ ptican katastrofalno bi odvlačio pažnju. Stambena zgrada imala je jedna vrata prema Sunčanoj, a jedna prema Srebrnoj ulici, ali je Svila, kao i Patera Štuka pre njega, uvek ostavljao i jedna i druga zamandaljena. Sada otključa kapiju bašte i uđe. Lakim trkom prođe po šljunčanoj stazi između zapadnog zida mantejona i bolešljivog smokvinog drveta, okrete nalevo između senika obraslog u vinovu lozu i Mermerinih leja sa travama, i pope se trkom uz raspadajuće stepenike stambene zgrade, grabeći po dva svakim korakom. Otvori vrata kuhinje, ostavi kavez na klimav drveni sto, i poče žustro da pumpa. Kad je voda najzad potekla, bistra i hladna, on napuni jednu veliku šolju i ostavi je na dohvat velikog crvenog kljuna. Već je čuo kako učenici ulaze u mantejon, mnoštvo njih. Vlažnom rukom zagladi kosu i pohita da im se obrati na završetku njihovog dana.
<BR>&nbsp;&nbsp;&nbsp;&nbsp;&nbsp;Niska vrata na zadnjoj strani mantejona bila su otvorena za provetravanje. Svila energičnim, dugim koracima prođe kroz njih, pope se kratkim stepeništem čiji su stepenici bili ugnuti i udubljeni od žurnih koraka mnogo pokolenja augura, i uđe u sumračni sanktum iza Svetog prozora. Još i sad razmišljajući o pijaci i o tmurnoj crnoj ptici koju je ostavio u kuhinji, u stambenoj zgradi, i tragajući uzaludno za nečim zaista značajnim što bi mogao kazati grupi od sedamdeset troje učenika i učenica čija je starost bila od osam pa sve do gotovo šesnaest godina, on se uveri da je izvor energije uključen i proveri registre ispod Svetog prozora. Registri su bili svi prazni. Da li je Veliki Pes zaista došao na ovaj Prozor? Baš na ovaj? Da li se ijedan bog ikada tu pojavio? Da li je Veliki Pes jednom čestitao Pateri Štuki, kao što je ovaj često tvrdio; čestitao mu, ohrabrio ga i zatražio od njega da se priprema za onaj čas (a taj će skoro doći, navodno je Pes nagovestio) kad će ovaj sadašnji svitak nestati, biti napušten?
<BR>&nbsp;&nbsp;&nbsp;&nbsp;&nbsp;Činilo se da su takve stvari nemoguće. Oprobavajući čvrstinu priključaka, što je činio pomoću jednog povijenog kraka šupljeg krsta koji je na sebi nosio, Svila se u sebi poče moliti za jačanje vere; a onda - prekoračujući, oprezno, krivudavi glavni kabel čija je izolacija odavno bila nepouzdana - duboko udahnu, iskorači u prostor ispred Prozora i zauze svoje mesto ma iskrzanom govorničkom balkončiću zvanom ambion, koji je tokom toliko mnogo ovakvih okupljanja bio Štukin.
<BR>&nbsp;&nbsp;&nbsp;&nbsp;&nbsp;Gde sad spava Štuka, taj dobri starac, taj verni stari sluga koji je imao tako slab san, ali je zato dremao trenutak-dva - samo trenutak-dva - pri svakom njihovom zajedničkom obroku? Taj koji je osećao netrpeljivost prema visokom, mladom pomoćniku koji mu je nametnut posle toliko godina, posle toliko sporih decenija usamljenog čekanja; ali koji je tog pomoćnika ipak i voleo, voleo kao niko drugi osim majke?
<BR>&nbsp;&nbsp;&nbsp;&nbsp;&nbsp;Gde je sad stari Patera Štuka? Gde spava i da li bar sada uspeva da zaspi? Ili dreždi budan, kao što je za života uvek činio, u dugačkoj spavaćoj sobi pored Sviline, pa se komeša, a njegov stari krevet škripuće, škripuće? Da li se moli u ponoć, i posle ponoći, i u vreme kad se zastor diže sa sunca, a nebeske zemlje tonu u mrak; da li se moli kad Viron gasi svoje lomače i fenjere, svoje mnogokrake svećnjake, u prvim zracima otkrivenog sunca? Dok se nesigurne senke dana pojavljuju još jednom, i zauzimaju svoja uobičajena mesta, i dok jutarnje slave blistaju, a dugačke bele trube noći se nečujno zamotavaju u sebe?
<BR>&nbsp;&nbsp;&nbsp;&nbsp;&nbsp;Spavajući pored bogova, da li se stari Patera Štuka ikad probudi da ih podseti na njihove dužnosti?
<BR>&nbsp;&nbsp;&nbsp;&nbsp;&nbsp;Stojeći uspravno na balkončiću, pokraj svetleće sive praznine Svetog prozora, Svila, još ne počinjući da govori, provede nekoliko trenutaka posmatrajući učenika. Svi su bili siromašni, znao je to; i za popriličan broj njih, podnevni obrok koji je pet-šest majki spremalo u kuhinji palestre bio je prvi u danu. Pa ipak, većina njih bila je maltene čista; svi bez izuzetka su se - pod oštrim pogledima Mejtere Ruže, Mejtere Mermer i Mejtere Nane - ponašali dobro.
<BR>&nbsp;&nbsp;&nbsp;&nbsp;&nbsp;Kad je nova godina počela, on je uzeo starije dečake od Mejtere Nane i predao ih Mejteri Ruži: obrnuto od prakse koju je Patera Štuka bio uveo. Prelazeći sada pogledom preko njih, Svila zaključi da je to nije bilo mudro. Stariji momci su, većinom, slušali bojažljivu Mejteru Nanu iz nekog čudnog, napola formiranog viteškog osećanja, koje su, kad je trebalo, vođe kao što je Rog nametali i silom; ali oni nisu imali takvo osećanje prema Mejteri Ruži, a ona je, sa svoje strane, diktirala krut i nemilosrdan poredak koji bi mogao lako biti najgori mogući primer za starije dečake, mlade ljude koji će uskoro (tako brzo, brzo) održavati disciplinu u svojim porodicama.
<BR>&nbsp;&nbsp;&nbsp;&nbsp;&nbsp;Svila se okrete od učenika, da bi osmotrio slike Pesa i njegove pratilje, Ehidne: 'Pes sa dvaput glavom' i njegove munje, Ehidna i njene zmije. Ovo je delovalo; žamor mladih glasova se utiša, pretvarajući se u ćutanje puno iščekivanja. U zadnjem delu mantejonske sale, oči Mejtere Mermer sijale su kao ljubičaste varnice ispod njene kape, a Svila je znao da su uperene u njega; ma koliko odobravala njegov rad, Mermerka ni sad nije imala poverenja da će on održati govor sa ambiona, a da pri tom ne napravi od sebe budalu.
<BR>&nbsp;&nbsp;&nbsp;&nbsp;&nbsp;"Neće biti prinošenja žrtve danas, na ovom skupu", poče on, "iako svi mi znamo da bi trebalo da bude." Nasmešio se, osećajući da je probudio njihovu pažnju. "Ovog meseca je za jedanaestoro vas počela prva godina. Ali i vas jedanaest ste već razumeli da mi retko kad uspevamo da nabavimo žrtvu za ova naša okupljanja.
<BR>&nbsp;&nbsp;&nbsp;&nbsp;&nbsp;Možda se neki od vas pitaju zašto ja to danas pominjem. Pominjem to zato što je današnja situacija kudikamo drugačija - žrtva će biti prineta, ovde, u ovom mantejonu, ali tek kad svi vi odete kući. Siguran sam da se svi sećate jagnjadi."
<BR>&nbsp;&nbsp;&nbsp;&nbsp;&nbsp;Približno polovina njih klimnuše glavama.
<BR>&nbsp;&nbsp;&nbsp;&nbsp;&nbsp;"Ja sam ih kupio, mislim da vam je to poznato, novcem koji sam uštedeo dok sam išao u sholu - a koji mi je moja majka slala - kao i novcem koji sam ovde uspeo da uštedim od plate koju od Udruženja sveštenika dobijam. Da li svi vi shvatate da naš mantejon posluje sa gubitkom?"
<BR>&nbsp;&nbsp;&nbsp;&nbsp;&nbsp;Stariji su to znali: jasno se videlo iz njihovih izraza lica.
<BR>&nbsp;&nbsp;&nbsp;&nbsp;&nbsp;"Stvari stoje tako", nastavi Svila. "Pokloni koje dobijemo scildanima, i u drugim prilikama, nisu dovoljni da pokriju veoma male plate koje se daju našim sibilama i meni. Sa plaćanjem poreza smo u zaostatku - a to znači da dugujemo pare Juzgadu. Imamo i razne druge dugove. Ponekad dobijemo poneku životinju na poklon, od dobrotvora, ljudi koji se nadaju da će ih milosrdni bogovi lepše pogledati. Možda su među dobrotvorima i vaši roditelji, a ako jesu, mi smo im vrlo zahvalni. Kad ne dobijemo nijedan takav poklon, sibile i ja udružimo naše plate i kupimo žrtvu za scildan, najčešće goluba.
<BR>&nbsp;&nbsp;&nbsp;&nbsp;&nbsp;Ali jagnjad sam, kao što rekoh, kupio ja sam. Adakse, šta misliš, zašto sam ja to učinio?"
<BR>&nbsp;&nbsp;&nbsp;&nbsp;&nbsp;Adaks, Rogov vršnjak, momak čija je boja kose bila gotovo jednako svetla kao Svilina, ustade. "Da bi predvideo budućnost, Patera."
<BR>&nbsp;&nbsp;&nbsp;&nbsp;&nbsp;Svila klimnu glavom, a Adaks opet sede. "Tačno. Da bih znao budućnost našeg mantejona. Utroba te jagnjadi mi je govorila, kao što znate, da će budućnost biti svetla. Ali glavni razlog bio je taj što sam želeo naklonost raznih bogova i nadao se da ću je poklonima steći." Svila se obazre i pogleda Sveti prozor iza sebe. "Prvo jagnje sam ponudio Pesu, a drugo Scili, zaštitnici našeg grada. Tada sam mislio da neću imati novca ni za kakvu drugu jagnjad, nego samo za ta dva: jedno belo za Svevišnjeg Pesa, i drugo za Scilu. Tražio sam, to bi trebalo da vam kažem, jedan određeni čin dobrote sa njihove strane: da se još jednom pojave pred nama, kao što su u starim vremenima činili. Čeznuo sam za dokazima da nas oni vole. Nisam pomišljao koliko su takvi dokazi izlišni, ako se ima u vidu da ih ima u izobilju u svim Hrazmološkim spisima." Kucnuo je prstom po izlizanoj knjizi ispred njega, na ogradi ambiona.
<BR>&nbsp;&nbsp;&nbsp;&nbsp;&nbsp;"Jedne pozne večeri, dok sam čitao Spise, razumeo sam to. Ja ih čitam još od detinjstva - ali za sve to vreme nisam shvatio koliko nas bogovi vole, iako su mi oni to ponavljali mnogo, mnogo puta. Pa kad je tako, onda zašto bih imao svoj vlastiti primerak? Prodao sam ga za dvadeset bita, ali to nije bilo dovoljno da se kupi belo jagnje, pa čak ni crno za Feju, čiji je danas dan. Zato sam kupio sivo jagnje i ponudio ga svim bogovima; u njegovoj utrobi našao sam iste poruke nade kao i kod ona dva bela jagnjeta ranije. Trebalo je već tad da uvidim, ali nisam, da nam kroz jagnjad nije govorio niko od Devetoro, već jedan drugi bog. Danas sam saznao i koji, ali vam to neću sada reći; još ima suviše elemenata koji mi nisu jasni." Svila podiže primerak Spisa i zagleda se u korice. Nekoliko trenutaka potom, on nastavi.
<BR>&nbsp;&nbsp;&nbsp;&nbsp;&nbsp;"Ovo je mantejonski primerak. Sad njega čitam; bolji je - bolje štampan, sa obimnijim beleškama - nego moj nekadašnji primerak, onaj koji sam prodao da bih učinio poklon svim bogovima. Postoje tu izvesne pouke i ja se nadam da ćete ih vi svi, svako ponaosob, savladati. Rvajte se s njima neko vreme, ako vam se u prvi mah učini da su suviše teške, i nikada ne zaboravite da je naša palestra osnovana, u davnoj prošlosti, upravo da bi vama bila prenošena veština takvog rvanja.
<BR>&nbsp;&nbsp;&nbsp;&nbsp;&nbsp;"Da, Mače? Šta je?"
<BR>&nbsp;&nbsp;&nbsp;&nbsp;&nbsp;"Patera, da li će stvarno da dođe jedan bog."
<BR>&nbsp;&nbsp;&nbsp;&nbsp;&nbsp;Neki od starijih učenika se nasmejaše. Svila pričeka da se stišaju, pa odgovori. "Hoće, Mače. Jedan bog će doći na naš Sveti prozor, mada ćemo na to morati da čekamo, možda, veoma dugo. Ali nije potrebno da čekamo - mi imamo njihovu ljubav i mudrost ovde. Otvori ove Spise na bilo kojoj strani, Mače, i naći ćeš pasus primenljiv na naše sadašnje stanje - na probleme koje imaš danas, ili na one sa kojima ćeš se suočiti sutra. Kako je to moguće? Ko će mi reći?" Proučavao je prazne face pred sobom, a onda je prozvao jednu od onih devojaka koje su se najglasnije nasmejale. "Odgovori, Đumbiro."
<BR>&nbsp;&nbsp;&nbsp;&nbsp;&nbsp;Ustala je neodlučno i izravnala suknju. "Zato što je sve sa svim povezano, Patera?" Bejaše to jedna od njegovih omiljenih izreka.
<BR>&nbsp;&nbsp;&nbsp;&nbsp;&nbsp;"Zar ne znaš, Đumbiro?"
<BR>&nbsp;&nbsp;&nbsp;&nbsp;&nbsp;"Zato što je sve povezano."
<BR>&nbsp;&nbsp;&nbsp;&nbsp;&nbsp;Svila odmahnu glavom. "Neosporno je istina da svaka stvar u ovom svitku stoji u nekoj zavisnosti od svake druge. Ali ako bi to bio odgovor na moje pitanje, onda bi trebalo da bilo koji odlomak iz bilo koje knjige opiše naše stanje jednako dobro kao i odlomak iz Hrazmoloških spisa. Međutim, pogledaš li, nasumce, u bilo koju drugu knjigu, uverićeš se da to nije tako. A ako otvorim ovu knjigu", on kucnu opet po ishabanoj korici, "šta ćemo naći?"
<BR>&nbsp;&nbsp;&nbsp;&nbsp;&nbsp;To je i učinio, teatralnim pokretima, i glasno pročitao prvi red na stranici: "Deset ptica za jednu pesmu, može li to biti?"
<BR>&nbsp;&nbsp;&nbsp;&nbsp;&nbsp;Ostade šokiran jasnoćom ove aluzije na njegovu nedavnu trgovinu na tržnici. Misli mu se, kao ptice, panično razbežaše na sve strane. On proguta knedlu i nastavi čitanje. "Obojio si Oreba gavrana, ali kako ćeš ga na pesmu naterati?"
<BR>&nbsp;&nbsp;&nbsp;&nbsp;&nbsp;"Ovo ću vam protumačiti kroz koji trenutak", obeća on. "Prvo želim da objasnim da su autori ovih Spisa poznavali ne samo stanje svitka u svom vremenu - i u svim ranijim vremenima - nego i u budućnosti. Mislim na Pesov plan." On zastade, zagledajući se u svako lice ponaosob. "Ko god razume Pesov plan, razume budućnost. Da li sam jasan? Pesov plan jeste budućnost; razumeti ga i pridržavati ga se, to je glavna dužnost svakog muškarca, svake žene i svakog deteta.
<BR>&nbsp;&nbsp;&nbsp;&nbsp;&nbsp;"Znajući, kao što rekoh, Pesov plan, Hrazmatisti su znali i šta će nam najbolje poslužiti kad god ovu knjigu otvorimo - šta će najčvršće usmeriti vaše stope, i moje, Zlatnom stazom."
<BR>&nbsp;&nbsp;&nbsp;&nbsp;&nbsp;Svila opet zaćuta da bi proučio mladalačka lica ispred sebe; video je tu i tamo pokoju iskricu interesovanja, ali samo iskricu. On uzdahnu.
<BR>&nbsp;&nbsp;&nbsp;&nbsp;&nbsp;"A sad da se vratimo na same ove redove teksta. Prvi red, 'Deset ptica za jednu pesmu, može li to biti?' sadrži bar tri značenja. Kad postanete stariji i osposobite se da razmišljate produbljenije, uvidite da svaki red teksta u Spisima nosi dva, ili više, značenja. Jedno od značenja u ovoj rečenici odnosi se na mene lično. Kroz koji trenutak ću ga objasniti. Druga dva značenja odnose se na sve nas; prvo ću njih objasniti.
<BR>&nbsp;&nbsp;&nbsp;&nbsp;&nbsp;Za početak, moramo pretpostaviti da su te ptice, o kojima je reč, pevačice. Zapazite da u sledećem redu imamo pticu koja ne peva, i to je jasno rečeno. Onda, šta znači tih deset ptica pevačica? Deca u odeljenju - što će reći, vi - jesu, svakako, jedno moguće tumačenje. Od vas se traži da recitujete za dobre sibile koje su vam nastavnice, a vaši glasovi su visoki, kao cvrkut ptica pevačica. Kupiti nešto 'za pesmu' znači kupiti jeftino. Prema tome, vidimo značenje: zar jeftino prodati ovo mnoštvo učenih mladih ljudi? Odgovor je, dabome, negativan. Pamtite, deco, koliko Veliki Pes ceni, i koliko puta nam iznova i iznova ponavlja da ceni, svako živo stvorenje u svitku, svaku boju, svaku vrstu bobica i leptira - a ljudska bića ponajviše. Ne, ptice neće biti za jednu pesmu prodate; ptice su Pesu dragocene. Ne prinosimo na žrtvu besmrtnim božanstvima ni ptice, ni druge životinje, zato što nemaju nikakvu vrednost, zar ne? To bi bila uvreda bogovima.
<BR>&nbsp;&nbsp;&nbsp;&nbsp;&nbsp;"Deset ptica za jednu pesmu, može li to biti? Ne. Ne, vi deca nećete biti prodati jeftino."
<BR>&nbsp;&nbsp;&nbsp;&nbsp;&nbsp;Sad je imao njihovu pažnju. Svi su bili budni, a mnogi su se nagnuli, na svojim sedištima, napred. "Za drugo značenje moramo uzeti u obzir i drugi red teksta. Imajte u vidu da bi deset ptica pevačica lako moglo otpevati, ne deset pesama, nego na desetine hiljada pesama." Za tren je ta slika ispunila njegov um, kao što je jednom, možda, ispunjavala davno preminulog pisca Hrazmoloških tekstova: vrt sa stazama od kamenih ploča i sa vodoskokom i obiljem cveća, odozgo pokriven mrežom - a na mreži bulbuli, drozdovi, ševe, češljugari; njihovi glasovi tkaju bogato platno melodija, koje se nepocepano proteže kroz decenije i možda stoleća, sve dok mreža ne istrune i dok ptice ne odlete, konačno slobodne.
<BR>&nbsp;&nbsp;&nbsp;&nbsp;&nbsp;Ali, i tad, zar nije moguće da će se one ponekiput vratiti? Zar nije sigurno da bi se vraćale, da hitro proleću kroz pocepana mesta na upropašćenoj mreži i piju iz tog zvonkog vodoskoka i da se gnezde u bezbednosti ovog vrta; zar se ne bi njihov završeni koncert produžio i posle svog kraja, kao što orkestar svira dok publika odlazi iz pozorišta? Svira još, i još, zbog radosti muzike, i kad je poslednji slušalac otišao kući, i kad razvodnici, zevajući, lunjaju po sali, gase već dogorevajuće sveće u svećnjacima i one iza školjki na samom rubu pozornice, kad su glumci i glumice sprali šminku i presvukli se opet u odeću koju u običnim prilikama nose, u jednostavne smeđe suknje i pantalone, bezlične bluze i tunike i kapute sa kojima su u pozorište došli, u ono bezlično što se nosi kad polaziš na posao, banalno poput smeđih pera na bulbulu?
<BR>&nbsp;&nbsp;&nbsp;&nbsp;&nbsp;"Ali ako ptice budu prodate", nastavi Svila (glumci i glumice, pozorište i publika, vrt, vodoskok, mreža, i ptice pevačice - sve prognano iz njegove svesti), "kako onda dobiti pesme? Mi, koji bejasmo pesmama bogati, ostadosmo siroti. Neće nam nimalo pomoći, kao što pisci što znaju unapred ističu u sledećem redu, da obojimo gavrana, da razmažemo preko crne ptice tananu lepotu ševe ili pristojnu smeđu boju bulbula. Neće vredeti ni da ga zlatom obojimo, kao češljugara zlatokrilog. Ostaće to, ipak, gavran."
<BR>&nbsp;&nbsp;&nbsp;&nbsp;&nbsp;On duboko udahnu. "Vidite li, deco moja: ma koji čovek, pa i neznalica, može se naći na vlasti, i biti obožavan. Pretpostavimo, na primer, da neki slabo obrazovan čovek - recimo, neko častan i pošten, recimo neko od vas momaka iz klase Mejtere Mermer, koji bude izveden iz ove škole i odraste bez ikakvog daljeg obrazovanja - pretpostavimo, dakle, da on nekim slučajem dospe na mesto Njegove Svesnosti, Glavnog govornika. Onda jedeš i spavaš u palati Glavnog govornika, na Palatinu. Nosiš njegov štap i njegovu odeždu okićenu draguljima, a svi mi ostali klečimo da dobijemo tvoj blagoslov. Ali ti nam ne možeš dati onu mudrost koja se od tebe na takvom mestu očekuje. U tom slučaju ti si gavran koji samo ume da grakće, iako je premazan divnim bojama."
<BR>&nbsp;&nbsp;&nbsp;&nbsp;&nbsp;On odbroja u sebi do tri, zureći pri tom uvis, u prašnjave grede pod tavanicom mantejona; davao je toj slici dovoljno vremena da dobro utone u um njegove publike. "Nadam se da ste razumeli, iz ovoga što sam rekao, zašto se vaše školovanje mora nastaviti. Nadam se da takođe shvatate da sam ja mogao isto tako uzeti primer iz nekog drugog životnog poziva, ne svešteničkog nego, recimo, nekog običnog: mogao sam govoriti o trgovcu, o prevozniku robe, o glavnom činovniku ili komisionaru. Vama je, deco, učenje potrebno, da biste jednog dana vi bili svetu potrebni."
<BR>&nbsp;&nbsp;&nbsp;&nbsp;&nbsp;Svila načini još jednu pauzu, držeći se obema šakama za ispucalu, prastaru ogradu ambiona. Pomućeno sunčevo svetlo koje je strujalo kroz visoki prozor iznad širokih vrata što su vodila ka Ulici sunca bilo je, sada, primetno slabije. "Tako je u Spisima rečeno, jasnoćom više nego dovoljnom, da vaša palestra neće biti prodata - ni zbog poreza, ni zbog ma čega drugog. Čuo sam ja da se ovde priča da će biti prodata, čuo sam i da su mnogi poverovali u to. Ponavljam, neće biti."
<BR>&nbsp;&nbsp;&nbsp;&nbsp;&nbsp;Jedan trenutak se sunčao na njihovim osmesima.
<BR>&nbsp;&nbsp;&nbsp;&nbsp;&nbsp;"A sad ću vam reći kakvo značenje ovaj odlomak nosi za mene. Ja sam bio taj koji je otvorio Spise, vidite, pa je zato tu bila poruka i za mene lično, a ne samo za sve nas skupa. Danas, dok ste vi učili, ja sam otišao na pijacu. Tamo sam kupio jednu finu pticu koja govori, noćnog vrana, da ga prinesem kao moju ličnu žrtvu - kad vi odete kući.
<BR>&nbsp;&nbsp;&nbsp;&nbsp;&nbsp;Već vam rekoh kako sam se nadao, kad sam kupovao onu jagnjad u kojoj ste onoliko uživali, da će neki bog, zadovoljan nama, doći u ovaj prozor, onako kao što su se bogovi u prošlosti pojavljivali ovde. Takođe pokušah da vam pokažem kako je to nepametno bilo. Umesto tog poklona, drugi mi je poklon dat - jedan dar koji se ne bi mogao kupiti ni pomoću sve jagnjadi na pijaci. Kazah da vam neću danas ispričati šta je bilo; ali evo saopštavam da to nisam dobio ni zbog molitava mojih, ni zbog žrtava prinetih, ni zbog bilo kog drugog pobožnog posla koji uradih. A ipak sam dar dobio."
<BR>&nbsp;&nbsp;&nbsp;&nbsp;&nbsp;Stara Mejtera Ruža se nakašlja: suvi, skeptični zvuk iz mehanizma koji je zamenio njene glasne žice još davno pre nego što je Svila progovorio prvu reč u svom životu.
<BR>&nbsp;&nbsp;&nbsp;&nbsp;&nbsp;"Znao sam da ja, sam, moram ponuditi žrtvu zahvalnicu za to, iako sam sve svoje pare odavno potrošio na jagnjad. Vrlo bi mi drago bilo da vam sad ispričam da sam imao neki mudar plan za razrešenje ove moje nedoumice - ovog mog problema - ali istina je da nisam. Znajući samo da je žrtva potrebna, odjurio sam na pijacu, uzdajući se u milostive bogove. Oni me nisu izneverili. Usput sam sreo jednog neznanca koji mi je dao novac za jednu odličnu žrtvu, za govorećeg noćnog vrana koga vam pomenuh, a koji veoma liči na gavrana.
<BR>&nbsp;&nbsp;&nbsp;&nbsp;&nbsp;Našao sam, vidite, da se ptice ne prodaju za pesmu. Ali mi je istog dana dat znak - takva je velikodušnost dobrih bogova prema onima koji im se obraćaju molepstvijem - znak da će jedan bog uistinu doći na ovaj Sveti prozor kad prinesem tu žrtvu. Možda će se čekati dugo, kao što Mačetu rekoh; zato ne smemo biti nestrpljivi. Moramo imati vere i uvek pamtiti da bogovi imaju i druge načine da nam se obrate; ako su Sveti prozori zamukli, ti drugi načini nisu. Kroz snove, vizije i znake, bogovi nam govore, kao što su govorili i u doba kad su naši dedovi bili mladi. Kroz augursko tumačenje progovore kad god smo voljni da prinesemo žrtvu; i Spisi su uvek tu, za nas, i možemo u njima potražiti savet kad god nam zatreba. Trebalo bi da se stidimo da kažemo, kao što neki govore, da smo u ovim vremenima kao brodovi bez krme."
<BR>&nbsp;&nbsp;&nbsp;&nbsp;&nbsp;Grmljavina se dovalja kroz prozor, bučnija od dreke prosjaka i uličnih prodavaca u Ulici sunca; deca se nelagodno promeškoljiše na taj zvuk. Svila ih povede u kratku molitvu, a zatim ih raspusti.
<BR>&nbsp;&nbsp;&nbsp;&nbsp;&nbsp;Prve vrele, teške kapi provale oblaka već su pretvarale žutu prašinu u blato, s one strane mantejonskih vrata. Deca su se rastrčala uz i niz Ulicu sunca; nijedno nije ostalo, kao što se ponekad dešavalo, da ćaska ili da se igra.
<BR>&nbsp;&nbsp;&nbsp;&nbsp;&nbsp;Tri sibile ostale su unutra, da mu pomognu u prinošenju žrtve. Svila otrča lakim trkom iz mantejona nazad u stambenu zgradu, navuče rukavice za prinošenje žrtve - od štavljene kože, ojačane oklopnim pločicama - i izvuče noćnog vrana iz kaveza. Vran ga napade kao zmija šarka, munjevito, u oči, vrhom kljuna, ali promaši za širinu prsta.
<BR>&nbsp;&nbsp;&nbsp;&nbsp;&nbsp;Svila ga uhvati jednom oklopnom rukavicom za glavu, podsećajući sebe sumorno da je mnogo kog augura ubila žrtva koju je mislio zaklati; da gotovo svake godine neki bik ili jelen, negde u gradu, potkači rogovima nekog zlosrećnog augura.
<BR>&nbsp;&nbsp;&nbsp;&nbsp;&nbsp;"Ovo da nisi više pokušao, ti loša ptico." Govorio je napola samome sebi. "Zar ne znaš da te čeka večito prokletstvo ako me povrediš? Bićeš ubijen kamenovanjem, a tvoj duh će biti predat đavolima."
<BR>&nbsp;&nbsp;&nbsp;&nbsp;&nbsp;Noćni vran poče klepetati kljunom i uzaludno udarati krilima. Najzad Svila priteže njegovo uzmigoljeno telo ispod svoje leve miške.
<BR>
<BR>&nbsp;&nbsp;&nbsp;&nbsp;&nbsp;Za to vreme, u sumračnoj, zagušljivoj vrućini mantejona sibile su upalile, na oltaru, žrtvenu vatru. Kad je Svila ušao - svečana povorka sačinjena od samo jednog čoveka - one počeše svoj spori ples. Njihove široke, crne suknje su se njihale i razmahivale, a glasovi su im se izvijali bez ikakve melodije, u avetinjskom obrednom naricanju koje je bilo staro kao i svitak sam.
<BR>&nbsp;&nbsp;&nbsp;&nbsp;&nbsp;Vatrica je bila od mirisnih cepki kedrovog drveta, koje su već brzo nestajale; Svila reče sebi da mora brzo raditi, ako ne misli da žrtvu zakolje kad vatra već zamire, što je uvek loš znak.
<BR>&nbsp;&nbsp;&nbsp;&nbsp;&nbsp;Prenese pticana brzo preko vatre, izgovori najkraće prizivanje bogova, i dade uputstva, u jednom jednolično izgovorenom nizu rečenica: "Ptico, moraš govoriti svakom bogu i boginji koje sretneš i reći svima njima o našoj veri i našoj velikoj ljubavi i vernosti. Isto reci koliko sam ja zahvalan za ogromnu, ničim zasluženu milost koja mi je ukazana i reci im koliko iskreno želimo njihovo božansko prisustvo na ovom našem Svetom prozoru.
<BR>&nbsp;&nbsp;&nbsp;&nbsp;&nbsp;Ptico moraš govoriti tako Pesu Velikome ocu bogova.
<BR>&nbsp;&nbsp;&nbsp;&nbsp;&nbsp;Ptico moraš govoriti tako Ehidni Izvijajućoj družbenici Pesovoj. Moraš govoriti tako Scili Pržećoj i Molpi čudesnoj, Tartarosu Crnome i Hieraksu Nemome, Telksiepeji koja omađijava i Feji koja je večito na gozbi, Sfiksi Pustinjskoj i svim drugim bogovima koje sretneš u Glavnom procesoru - ali naročito Izvanašu, Autsajderu, koji je meni ukazao veliku dobrotu. Njemu kaži da ću ja do kraja mojih dana njegovu volju ispunjavati. I da ležim ničice pred njim."
<BR>&nbsp;&nbsp;&nbsp;&nbsp;&nbsp;"Ne, ne", progunđa vran, isto kao na pijaci. I nastavi: "Ne-moj, bre."
<BR>&nbsp;&nbsp;&nbsp;&nbsp;&nbsp;Svila izgovori završne reči: "Ne razgovaraj sa demonima, ptico, niti se zadržavaj u prostorima gde su oni."
<BR>&nbsp;&nbsp;&nbsp;&nbsp;&nbsp;Jednom oklopljenom rukom uhvati čvrsto za šiju noćnog vrana koji se mahnito bacakao, a drugu pruži ka Mejteri Ruži, najstarijoj među tri sibile. Ona mu položi u šaku nož za klanje žrtve. Bio je to nož sa drškom od kosti, nasleđen od Patere Štuke, koji ga je nasledio od svog prethodnika. Sečivo je bilo dugačko, čudnovato povijeno; boja mu je bila otupela od godina i od neizbrisivih mrlja od krvi, ali je duž obe oštrice blistalo - savršeno naoštreno.
<BR>&nbsp;&nbsp;&nbsp;&nbsp;&nbsp;Kljun noćnog vrana se razjapi. Borio se mahnito. Poslednji pridavljeni poluljudski cik odjeknu od obezbojenih zidova mantejona; onda nesretni noćni vran klonu u Svilinom zahvatu. On prekide obred, prinese mlohavo telo uhu, zatim palcem otvori jedno pticanovo oko.
<BR>&nbsp;&nbsp;&nbsp;&nbsp;&nbsp;"Mrtav je", reče on ženama koje su još naricale. Ostade, za trenutak, bez reči. Onda bespomoćno promrmlja: "Ovo mi se nikad ranije nije desilo. Već je crko, pre nego što ga mogoh prineti na žrtvu."
<BR>&nbsp;&nbsp;&nbsp;&nbsp;&nbsp;One prestadoše da vuku noge u ritmu plesa. Mejtera Mermer reče diplomatski: "Onda je sigurno već preneo tvoju zahvalnost bogovima, Patera."
<BR>&nbsp;&nbsp;&nbsp;&nbsp;&nbsp;Mejtera Ruža glasno šmrknu i uze žrtveni nož.
<BR>&nbsp;&nbsp;&nbsp;&nbsp;&nbsp;Mala Mejtera Nana upita bojažljivo: "Zar ga nećeš spaliti, Patera?"
<BR>&nbsp;&nbsp;&nbsp;&nbsp;&nbsp;Svila odrečno odmahnu glavom. "Nezgode ove vrste predviđene su u rubrikama, Mejtera, iako moram priznati da nikad nisam očekivao da ću morati da primenim ovu odredbu. Tamo se jasno kaže da ako ne možeš odmah dovesti drugu žrtvu, postupak žrtvovanja ne smeš nastaviti. Drugim rečima, ne možemo naprosto da bacimo ovu mrtvu pticu u svetu vatru. Tako isto bismo mogli baciti i neko mrtvo stvorenje koje su deca pokupila sa ulice."
<BR>&nbsp;&nbsp;&nbsp;&nbsp;&nbsp;Dok je to govorio, želeo se nekako otarasiti ptičurine - baciti je među klupe za publiku, ili u kanal za smeće, niz koji će Mejtera Mermer i Mejtera Nana uskoro prosuti ipak sveti pepeo oltarske vatre. Savlada se, ne bez napora, i dodade: "Vas tri ste se, sve tri, nagledale više života nego ja. Zar nikad ranije niste pomagale u propalom žrtvovanju?"
<BR>&nbsp;&nbsp;&nbsp;&nbsp;&nbsp;Mejtera Ruža još jednom šmrknu. Kao i ono ranije, i ovo šmrktanje bilo je prepuno osude; ovo što se dogodilo nesumnjivo je krivica samog Patere Svile, samo njegova. Jer on je, samo on (šmrktanjem je to stavljeno do znanja, sa izvrsnom jasnoćom) odabrao baš ovu bednu pticu. Da je malo bolje pazio, da je imao malčice više znanja, a nadasve da je bio pobožniji - jednom reči, da je mnogo, mnogo više nalikovao jadnom, pokojnom Pateri Štuki - ni slučajno se ne bi moglo desiti nešto ovako sramotno.
<BR>&nbsp;&nbsp;&nbsp;&nbsp;&nbsp;Mejtera Mermer reče: "Ne, Patera. Nikad. Mogu li ja s tobom da popričam o nečem drugom, kad budemo gotovi ovde? U mojoj sobi u palestri, možda?"
<BR>&nbsp;&nbsp;&nbsp;&nbsp;&nbsp;Svila klimnu glavom. "Doći ću tamo na razgovor, čim se otarasim ovoga, Mejtera." Pokaza se da je iskušenje da grdi samoga sebe prejako. "Trebalo je da bolje razmislim. Spisi su me upozorili; ali su i dozvolili da ostanem dovoljno nerazuman da pomislim da bi moja žrtva mogla biti prihvatljiva iako je naš Sveti prozor ostao prazan. Ovo će biti stroga pouka za mene, Mejtera. Ili se, bar, nadam da će biti; morala bi biti. Hvala Feji što deca nisu bila ovde da ovo vide."
<BR>&nbsp;&nbsp;&nbsp;&nbsp;&nbsp;Dotle se i Mejtera Nana ohrabrila dovoljno da progovori. "Niko nikad ne može znati šta je Izvanašu na umu, Patera. On nije kao drugi bogovi, koji se u Glavnom procesoru savetuju jedni s drugima."
<BR>&nbsp;&nbsp;&nbsp;&nbsp;&nbsp;"Ali kad su bogovi progovorili tako jasno..." Uviđajući da je odlutao s teme, Svila zaćuta, ostavljajući tu rečenicu nedovršenu. "Naravno, u pravu si, Mejtera. Njegove želje su meni jasno saopštene, a među tim željama nije bilo ovo prinošenje žrtve. U budućnosti ću nastojati da se ograničim na činjenje samo onog što mi on kaže. Znam da se mogu osloniti na vas da mi pomognete u tome, kao i u svemu drugom."
<BR>&nbsp;&nbsp;&nbsp;&nbsp;&nbsp;Mejtera Ruže nije šmrknula po treći put; umesto toga, milosrdno se zadovoljila samo češkanjem nosa. Nos, usta i desno oko bejahu, po izgledu, najprihvatljiviji delovi njenog lica; iako izvajani od nekog robusnog polimera, izgledali su maltene normalno. Njeno levo oko, sa kojim je rođena, izgledalo je u isti mah i ludo, i slepo, i mutno, i zagnojeno.
<BR>&nbsp;&nbsp;&nbsp;&nbsp;&nbsp;Nastojeći da izbegne to oko i priželjkujući (kao i toliko puta ranije, otkad je došao u ovaj mantejon) da rezervni delovi opet budu nabavljivi, Svila prebaci noćnog vrana u desnu šaku. "Hvala vam, Mejtera Ružo, Mejtera Mermero, Mejtera Nano. Hvala vam. Mnogo bolji učinak postići ćemo sledeći put, u to sam siguran." U međuvremenu je skinuo žrtvene rukavice; u njegovim znojavim šakama omrznuta ptica davala je osećaj da je topla i nekako prašnjava. "U palestri, kroz jedno pet minuta, Mejtera Mermero."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
