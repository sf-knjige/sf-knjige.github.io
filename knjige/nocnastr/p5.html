<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. BELOGLAVA
<P>&nbsp;&nbsp;&nbsp;&nbsp;&nbsp;Činilo mu se da leži na tom krovu već više od pola sata, pokušavajući samo da dođe do daha. Da li je primećen? Da su ga videli oklopnici, ili talus, dojurili bi odmah, u to je bio siguran; ali neko od gostiju ga je mogao videti, pa se tek posle deset ili više minuta odlučiti da to prijavi i postići da prijavu čuje prava osoba; ili bi mogao i ne prijavljivati namerno, nego tek u razgovoru, slučajno, pomenuti nekom drugom gostu.
<BR>&nbsp;&nbsp;&nbsp;&nbsp;&nbsp;U visinama su, između širokih traka jalovih oblaka, spokojno plovile nebeske zemlje, nebrojeni, sada osunčani gradovi u kojima niko, baš niko ne zna, niti je ikog briga, da li u dalekom gradu Vironu postoji neki Patera Svila, augur, na smrt uplašen, koji bi mogao uskoro umreti.
<BR>&nbsp;&nbsp;&nbsp;&nbsp;&nbsp;Mogla ga je i rašlja odati. Bio je siguran da je, još na zemlji, čuo njen udar o toplu, katranisanu površinu krova; ako je ikog bilo unutra, u dvorani, taj je to morao čuti veoma razgovetno. Trudio se da uspori, naprosto snagom volje, gruvanje svog srca i da prisili sebe da diše kroz nos. Ako je iko čuo udar rašlje, sigurno je istog trenutka shvatio da se neki uljez pentra na krov.
<BR>&nbsp;&nbsp;&nbsp;&nbsp;&nbsp;Grmljavina njegovog bila je popuštala. Pomno je osluškivao šta se oko njega dešava.
<BR>&nbsp;&nbsp;&nbsp;&nbsp;&nbsp;Ona muzika koju je, sa zida, čuo tako slabo, sada je bila nešto jača. Kroz nju, i iznad i ispod nje, čuo je mrmor glasova - većinom muških, zaključi on, ali među njima je i nekoliko žena. Onaj prodorni smeh svakako je bio ženski, osim ako ga je on veoma pogrešno ocenio. Cilikanje razbijenog stakla, trenutak tišine, zatim salva smeha.
<BR>&nbsp;&nbsp;&nbsp;&nbsp;&nbsp;Njegov crni konopac još i sad je visio preko grudobrana. Svili se činilo da je maltene čudo da to još niko nije uočio. Ležeći na leđima, poče ga vući, rukom preko ruke. Kroz minut-dva moraće da baca ponovo, da bi se popeo na krov samog krila vile. Nije bio nimalo siguran da to može.
<BR>&nbsp;&nbsp;&nbsp;&nbsp;&nbsp;Jedna sova prelete nečujno iznad njega, zaokrete i odlete da sedne na jednu zgodnu granu na rubu šume. Posmatrajući je, Svila (koji nikad ranije nije razmišljao o životu Ehidninih ljubimaca) najednom shvati da je izgradnja Krvovog zida, sa pojasom tla očišćenim od šume, sa spoljne strane, i kratko potkresanim travnjacima unutra, morala nepovratno izmeniti živote nebrojenih ptica i životinjica: šumski miševi sad drugačije traže hranu, sokolovi i sove ih drugačije love. Takvim stvorovima su Krv i njegovi unajmljeni zidari morali izgledati kao same sile prirode, nemilosrdne i neumoljive. Svila oseti sažaljenje prema tim životinjama, ali se i zapita nemaju li one jednako pravo, i jače razloge, da sažaljevaju njega.
<BR>&nbsp;&nbsp;&nbsp;&nbsp;&nbsp;Izvanaš se obrušio na njega, uvide Svila, kao sova na miša; Izvanaš ga je uveravao da će ga večno i savršeno poštovati, bez obzira na sve moguće Sviline grešne ili bogumile postupke. Onda mu je rekao da pređe na delanje, pa se povukao, ostajući ipak na neki način prisutan. Zahvaljujući uspomeni na to, i čudu Izvanaševe ljubavi i njegovog novog, čistog ponosa što mu je Izvanaš posvetio toliko pažnje, preostali deo njegovog života biće smisleniji, ali i bolniji. Pa ipak, šta on može više učiniti nego što već čini?
<BR>&nbsp;&nbsp;&nbsp;&nbsp;&nbsp;"Hvala ti", šapnu. "Hvala ti, pa i ako mi više nikad ništa ne kažeš. Dao si mi hrabrost da umrem."
<BR>&nbsp;&nbsp;&nbsp;&nbsp;&nbsp;Sova je huktala sa svoje visoke grane blizu zida, a orkestar u Krvovoj balskoj dvorani otisnuo se u novu melodiju. Svila je prepoznade: 'Znam da nikad neću ostaviti tebe'. Može li i to biti znak? Izvanaš ga je upozorio da ne očekuje nikakvu pomoć, ali nije rekao (ili se bar Svila nije mogao setiti da je rekao) da neće biti znakova o sudbini.
<BR>&nbsp;&nbsp;&nbsp;&nbsp;&nbsp;Stresao se: znoj osušen, vladanje nad sobom ponovo uspostavljeno. Podiže kolena, prevrte se u čučeći položaj i izviri iza zupca bedema, s jedne strane. Nikog nije bilo na onom delu prednjeg dvorišta koji se tako mogao videti. Nameštajući bolje dugačku dršku sekirice, Svila se malo pomače, da bi sad izvirio oko desne ivice tog zupca. Vide, iz tog ugla, pola travnog puta, i kapiju; ali lebdilice tu nije bilo, a talus i rogati stvorovi koje je talus pozvao očito su otišli negde drugde. Nebeske zemlje su svetlele sve jače, zato što je zadnji deo oblaka koji su Svili toliko pomogli odlazio ka zapadu; Svila je sad jasno video i gvozdeni prsten, levo od kapije, čijim potezanjem ju je talus digao.
<BR>&nbsp;&nbsp;&nbsp;&nbsp;&nbsp;Ustade, tada, i pogleda na sve strane. Ničeg pretećeg niti neobičnog nije bilo na krovu Krvove zgrade za biljke. Bio je to ravan, ili gotovo ravan krov, tamna površina bez ikakvih crta, a u sredini svetlarnik, providna ravan sklopljena od manjih komada stakla, namenjena propuštanju svetlosti u unutrašnjost. Svetlarnik je sa tri strane bio okružen opet ukrasnim bedemom, visokim do prsa; četvrtu stranu određivao je južni zid onog krila zgrade uz koje je bio dozidan konzervatorijum. Donji prozorski pragovi soba drugog sprata bili su jedva tri lakta iznad površine krova botaničke zgradice.
<BR>&nbsp;&nbsp;&nbsp;&nbsp;&nbsp;Proučavajući izgled tih prozora, Svila oseti pobedničku ustreptalost. Svi ti prozori bili su zatvoreni, a iza stakla mrak; ipak, on oseti ponos, maltene vlasnički, gledajući ih. Njorka je predvideo da on može, pre nego što ga Krvovi stražari uhvate, da stigne približno ovoliko daleko; evo, stigao je, ne čineći ništa više nego što je Njorka, očigledno veliki poznavalac ovakvih poslova, očekivao. Mantejon još nije spasen, niti je postao primetno bezbedniji; ipak...
<BR>&nbsp;&nbsp;&nbsp;&nbsp;&nbsp;On se hrabro nagnu preko najbližeg zupca grudobrana, pomaljajući se i glavom i plećima napolje. Jedna od rogatih zveri stajala je u podnožju zida konzervatorijuma, pravo ispod Svile. Tokom sledećeg trenutka, bio je oštro svestan njenog ćilibarnog žutog zurenja; onda zver zareža i, poput mačke, ode tapkajući šapama po travi.
<BR>&nbsp;&nbsp;&nbsp;&nbsp;&nbsp;Mogu li se ove fantastične životinje uspentrati na krov? On zaključi da je to moguće, ali da nije verovatno - zidovi su, ipak, od glatkog kamena. Nagnuo se još dalje u prostor, držeći se rukama za dno dvaju proreza za strelce, levo i desno od sebe, da bi se uverio kakva je čvrstina zida. Baš tad talus naiđe iza ugla. Svila se skameni i ostade tako sve dok talus ne prođe. Postojala je mogućnost, naravno, da talus ima neke skrivene oči, okrenute nagore ili unazad; Mejtera Mermer je jednom pomenula takve stvari u vezi sa Mejterom Ružom. Ali činilo se da je i to malo verovatno.
<BR>&nbsp;&nbsp;&nbsp;&nbsp;&nbsp;Ostavljajući granu i konopac da leže na krovu, on obazrivo pođe do svetlarnika i čučnu da zaviri kroz jedno od nekoliko desetina prozirnih staklenih okana od kojih je svetlarnik bio sastavljen.
<BR>&nbsp;&nbsp;&nbsp;&nbsp;&nbsp;Unutra je raslo neko veliko žbunje, ili možda patuljasto drveće. Svila uvide da je do maločas nesvesno, ali čvrsto bio ubeđen da odavde dolazi ono nisko cveće kojim je travnati put oivičen. To je bila greška, sada ispoljena; proučavajući izgled tog bilja dole, on upozori sebe da više ne pravi nikakve olake pretpostavke o ovoj Krvovoj vili.
<BR>&nbsp;&nbsp;&nbsp;&nbsp;&nbsp;Pojedinačna staklena okna bila su ugrađena u olovne okvire. Ivicom oštrice svoje sekirice on zagreba po olovu, i nađe da je mekano kako se samo poželeti može. Sa pola sata veštog rada, zaključi on, bilo bi moguće skinuti dva okna, a ne razbiti nijedno, i onda sići u bujno, upleteno lišće i granje dole - možda uz neželjenu količinu buke, ali možda, ipak, nečut.
<BR>&nbsp;&nbsp;&nbsp;&nbsp;&nbsp;Zamišljeno klimnu glavom samome sebi, ustade i tiho ode preko krova staklene bašte, da ispita mračne prozore koji su na njega gledali.
<BR>&nbsp;&nbsp;&nbsp;&nbsp;&nbsp;Prva dva koja je oprobao bejahu na neki način zatvoreni iznutra. Dok je potezao ka sebi jedan, pa drugi, bio je u iskušenju da uvuče sečivo sekirice između prozorskog okvira i jednog prozorskog krila i da izvali krilo ka sebi. Međutim, ona reza ili kuka unutra verovatno bi se slomila uz prasak, ako bi se uopšte slomila; još verovatnije bi staklo prslo prvo. On zaključi da je bolje baciti granu na krov, dva sprata iznad (bez prvog, već savladanog sprata, ta preostala dva sada nisu izgledala ni približno tako nedohvatna kao kad je osmatrao vilu sa zida) i da istraži i taj krov, pa tek onda da pokuša tako smelo provaljivanje unutra. Skidanje dva okna sa svetlarnika, mada izgleda kao zaobilazni put, još može da se pokaže kao mudriji pristup.
<BR>&nbsp;&nbsp;&nbsp;&nbsp;&nbsp;Treći prozor, probno povučen, popusti malčice. Svila ga gurnu nazad, obrisa oznojene dlanove o mantiju i povuče jače. Ovog puta prozor se pomače malčice više; činilo se da je samo zaglavljen, ali ne i zabravljen iznutra. Svila podvuče sekiricu i njome, kao polugom, začas otvori prozor ka sebi. Jedini zvuk bio je tihi protest zanemarenih prozorskih šarki. On se uhvati jednom rukom za prag prozora, skoči i uklizi glavom napred u mračnu sobu.
<BR>&nbsp;&nbsp;&nbsp;&nbsp;&nbsp;Neravni drveni pod nije mogao biti optužen za odsustvo tepiha. Svila ga je ispitivao vrhovima prstiju, u sve širim krugovima, klečeći, nepomičan, pomno vrebajući neće li se u sobi začuti ma kakav zvuk. Napipa nešto loptasto, suvo i tvrdo, veličine golubijeg jajeta. Podiže to nešto; stisnuto prstima, malčice se ugibalo. On podozrivo diže taj predmet do nozdrva i omirisa.
<BR>&nbsp;&nbsp;&nbsp;&nbsp;&nbsp;Izmet.
<BR>&nbsp;&nbsp;&nbsp;&nbsp;&nbsp;Ispusti ga i obrisa prste o pod. Neku životinju drže u ovoj sobi. Možda je ona sada tu, uplašena od njega koliko i on od nje - ako nije već krenula da ga napadne. To ne bi mogla biti onakva rogata mačka; njih, izgleda, puštaju noću u slobodno lutanje po imanju. Ovo je, dakle, nešto gore. Nešto opasnije.
<BR>&nbsp;&nbsp;&nbsp;&nbsp;&nbsp;Ili nije ništa. Ako u ovoj sobi postoji životinja, zaista je vrlo tiha. Pa, i zmija bi dosad bar siknula.
<BR>&nbsp;&nbsp;&nbsp;&nbsp;&nbsp;Svila se diže na noge najtiše što je mogao i pođe malo-po malo duž zida. Desnicom je stiskao sekiricu, a levom rukom opipavao površinu zida, koja kao da je bila od ispucalih drvenih ploča.
<BR>&nbsp;&nbsp;&nbsp;&nbsp;&nbsp;Ugao, prazan kao što je, činilo se, i čitava soba bila. On načini jedan korak, pa još jedan. Ako ovde ima nekih slika na zidu, ili ikakvog nameštaja, on ih zasad nije pronašao.
<BR>&nbsp;&nbsp;&nbsp;&nbsp;&nbsp;Korakni još jednom; sad privuci desnu nogu do leve. Zastade da oslušne. Nije uspevao da otkrije ništa osim šuštanja svog daha i slabašnih, zvonkih nota dalekog orkestra.
<BR>&nbsp;&nbsp;&nbsp;&nbsp;&nbsp;Usta suva, a kolena samo što ne popuste pod njim; dvaput je morao da stane i da se osloni drhtavim šakama na zid. Podseti sebe da se već nalazi u unutrašnjosti Krvove vile i da nije bilo tako teško kao što se plašio. Predstojeći zadatak biće mnogo teži: pronaći Krva, a sam ne biti otkriven, onda razgovarati sa Krvom neko vreme na mestu gde im niko neće smetati. Tek sad je bio voljan da prizna da bi to moglo biti neizvodljivo.
<BR>&nbsp;&nbsp;&nbsp;&nbsp;&nbsp;Drugi ugao.
<BR>&nbsp;&nbsp;&nbsp;&nbsp;&nbsp;Ovaj uspravni oblik sigurno je okvir vrata; na suprotnoj strani sobe ostao je bledi pravougaonik prozora kroz koji je ušao. Njegova ruka potraži i nađe kuku pomoću koje su vrata bila iznutra zatvorena. On je oslobodi; pokrenula se lako, uz tihi zveket, ali vrata se nisu otvorila.
<BR>&nbsp;&nbsp;&nbsp;&nbsp;&nbsp;"Jesi li bio rđav?"
<BR>&nbsp;&nbsp;&nbsp;&nbsp;&nbsp;Trže sekiricu uvis, spreman da je sjuri, smrtonosno, u sve što dođe iz mraka - spreman da ubije, reče on sebi sledećeg trenutka, nekog nedužnog spavača u čiju je spavaću sobu provalio.
<BR>&nbsp;&nbsp;&nbsp;&nbsp;&nbsp;"Jesi li?" Pitanje je zvučalo avetinjski; Svila nije mogao odrediti da li je došlo iz neke tačke nadohvat njegove ruke ili je doneto vazdušnim strujanjem kroz otvoreni prozor.
<BR>&nbsp;&nbsp;&nbsp;&nbsp;&nbsp;"Da." Ovaj usamljeni slog zazvučao je, njegovom sopstvenom sluhu, utanjeno, uplašeno, maltene drhtavo. Prisili sebe da zastane i pročisti grlo. "Bio sam rđav mnogo puta, bojim se. I žalim zbog svih tih slučajeva."
<BR>&nbsp;&nbsp;&nbsp;&nbsp;&nbsp;"Dečko si. Znam da jesi."
<BR>&nbsp;&nbsp;&nbsp;&nbsp;&nbsp;Svila svečano klimnu glavom. "Bio sam dečko, donedavno. Nema sumnje da bi ti Mejtera R... Nema sumnje da bi ti neki od mojih prijatelja rekli da sam i sada u mnogo čemu dečko; štaviše, oni bi tu mogli biti i u pravu."
<BR>&nbsp;&nbsp;&nbsp;&nbsp;&nbsp;Njegove oči su se prilagođavale mrklijoj tami sobe, tako da je nebeska svetlost na krovu botaničke bašte i na udaljenom zemljištu, iako prošarana difuznim senkama pokidanih oblaka, izgledala sad maltene kao dnevna. Onaj deo te svetlosti koji se ulivao kroz otvoreni prozor sada je stvarao precizni pravougaonik na podu, na mestu gde je on donedavno klečao; manje jasno bila je obasjana prljava, prazna soba s obe strane pravougaonika. Ali govornika nigde.
<BR>&nbsp;&nbsp;&nbsp;&nbsp;&nbsp;"Hoćeš li me povrediti tom stvari?"
<BR>&nbsp;&nbsp;&nbsp;&nbsp;&nbsp;Bio je to, gotovo sigurno, glas neke mlade žene. Svila se opet zapita da li je ona stvarno tu. "Neću", reče, najčvršće što je mogao. Spusti sekiricu. "Nikakvo nasilje prema tebi neću učiniti, kunem se." Krv trguje ženama kao robom; tako je, bar, Njorka rekao. Sad se Svili činilo da počinje jasnije sagledavati šta bi sve moglo proisticati iz takve trgovine. "Da li te ovde zadržavaju protiv tvoje volje?"
<BR>&nbsp;&nbsp;&nbsp;&nbsp;&nbsp;"Ja idem kud god hoću. Putujem. Najčešće nisam ovde."
<BR>&nbsp;&nbsp;&nbsp;&nbsp;&nbsp;"Vidim", reče Svila, iako nije 'video' ni u jednom od dva sada moguća smisla te reči. Opet pokuša da otvori vrata; kuka se nije opirala, ali se ni vrata nisu otvarala.
<BR>&nbsp;&nbsp;&nbsp;&nbsp;&nbsp;"Ponekad idem vrlo daleko. Izletim kroz prozor i niko me ne vidi."
<BR>&nbsp;&nbsp;&nbsp;&nbsp;&nbsp;Svila klimnu glavom. "Ne vidim te ni ja sad."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;"Ponekad ipak moraš izići i kroz ova vrata. Zar ne?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Njena ravno izgovorena reč poricanja donela je privid da ona stoji tik do njega; da mu, maltene, usnama dotiče uvo. Pokušavao je da je napipa, ali je rukom prolazio samo kroz vazduh. "Gde si sada? Kažeš da me vidiš. Voleo bih i ja da vidim tebe."
<BR>&nbsp;&nbsp;&nbsp;&nbsp;&nbsp;"Moraću se vratiti unutra."
<BR>&nbsp;&nbsp;&nbsp;&nbsp;&nbsp;"Kroz prozor?"
<BR>&nbsp;&nbsp;&nbsp;&nbsp;&nbsp;Odgovora nije bilo. On priđe prozoru i pogleda napolje, pa se i nagnu van; nikog na krovu staklene bašte, a na imanju - samo talus. Njegov konopac i grana ležali su i sad tamo gde ih je ostavio. Demoni (po legendama, u koje niko u sholi nije stvarno verovao) mogu da prolaze neviđeni, jer su to duhovi nižeg vazduha; može se zaključiti da su personifikacije razornih vetrova. "Gde si sad?" upita on još jednom. "Iziđi, molim te. Voleo bih da te vidim."
<BR>&nbsp;&nbsp;&nbsp;&nbsp;&nbsp;Ništa. Telksiepeja, po Spisima, najbolje štiti od demona, ali ovo nije njen dan, nego Fejin. Svila se pomoli Feji, i Telksiepeji, pa, za dobru meru, i Scili, u brzom nizu, a onda reče: "Čini mi se da nećeš da razgovaraš sa mnom, ali meni je potrebno da razgovaram s tobom. Potrebna mi je tvoja pomoć, ko si, da si."
<BR>&nbsp;&nbsp;&nbsp;&nbsp;&nbsp;U Krvovoj plesnoj sali, orkestar je počeo melodiju 'Gardisti hrabri Treće brigade'. Svila je imao osećaj da tamo niko ne pleše i da malo ko, ili možda niko, od Krvovih gostiju, čak i sluša. Napolju je talus čekao kraj kapije; njegove čelične ruke, opet neprirodno izdužene, držale su prsten u zidu.
<BR>&nbsp;&nbsp;&nbsp;&nbsp;&nbsp;Svila okrete leđa prozoru i osmotri sobu. Bezoblična masa u jednom uglu (u jednom od ona dva kroz koja on nije prošao u svome pipajućem kretanju od prozora do vrata) mogla bi biti zgurena žena, mada baš ne izgleda tako. Bez nekog velikog pouzdanja, on reče: "Vidim te."
<BR>&nbsp;&nbsp;&nbsp;&nbsp;&nbsp;'Za još četrnaest posvetih mač', pevale su violine, očajnički veselo. Golobradi poručnici u blistavozelenim paradnim uniformama, kraj njih se vrte osmehnute lepotice sa dugačkim perima u kosi - ali Svila je bio siguran da tamo nema nijedne takve osobe, baš kao što u uglu nema te tajanstvene mlade žene kojoj on pokušava da se obrati.
<BR>&nbsp;&nbsp;&nbsp;&nbsp;&nbsp;Priđe tamnom obliku u uglu i ćušnu ga vrhom cipele; čučnu, ostavljajući sekiricu po strani, i pretraži to mesto oberučke: jedno dronjavo ćebe, jedan tanak madrac iz koga se širi smrad. On dohvati sekiricu i ustade. Okrete se licem ka praznini sobe. "Voleo bih da te vidim", ponovi. "Ali ako ti to ne želiš - ako nećeš više čak ni da razgovaraš sa mnom - ja ću otići." Čim je to izgovorio, pade mu na um da je ona možda želela baš to da čuje.
<BR>&nbsp;&nbsp;&nbsp;&nbsp;&nbsp;Priđe prozoru. "Ako ti je potrebna moja pomoć, moraš to kazati sad odmah." Čekao je, u sebi recitujući formulu blagoslova, onda iscrtao u mraku ispred sebe znak sabiranja. "Pa, zbogom."
<BR>&nbsp;&nbsp;&nbsp;&nbsp;&nbsp;Pre nego što se mogao okrenuti da ode, ona se uzdiže pred njim kao dim, naga, mršavija od najsirotijeg prosjaka. Iako je bila niža za glavu, on bi uzmakao, da je mogao; ali njegova desna peta nalete, sa tupim udarom, na zid ispod prozora.
<BR>&nbsp;&nbsp;&nbsp;&nbsp;&nbsp;"Evo me. Da li me sad vidiš?" U mutnoj nebeskoj svetlosti sa prozora, njeno izgladnelo, beskrvno lice izgledalo je maltene kao lobanja. "Zovem se Gljiva."
<BR>&nbsp;&nbsp;&nbsp;&nbsp;&nbsp;Svila klimnu glavom i proguta knedlu. Napola se plašio da kaže svoje ime, ali mu se nije dopadalo da laže. "Ja sam Svila." I ako uspe, i ako bude uhvaćen, Krv će doznati njegov identitet. "Patera Svila. Ja sam ti, vidiš, augur." Možda će poginuti; u tom slučaju njegov identitet neće više biti važan.
<BR>&nbsp;&nbsp;&nbsp;&nbsp;&nbsp;"Stvarno moraš razgovarati sa mnom, Svilo? To reče."
<BR>&nbsp;&nbsp;&nbsp;&nbsp;&nbsp;Klimnuo je glavom. "Moram te pitati kako da otvorim ova vrata. Ne vidi se da su zaključana, ali neće da se otvore."
<BR>&nbsp;&nbsp;&nbsp;&nbsp;&nbsp;Pošto ona nije odgovorila, Svila nastavi: "Moram da uđem u kuću. Naime u njene druge delove."
<BR>&nbsp;&nbsp;&nbsp;&nbsp;&nbsp;"Šta je augur? Mislila sam da si dečko."
<BR>&nbsp;&nbsp;&nbsp;&nbsp;&nbsp;"Sveštenik koji pokušava da sazna volju bogova, tako što prinosi žrtve, a svrha je..."
<BR>&nbsp;&nbsp;&nbsp;&nbsp;&nbsp;"Znam! U crnom, ima nož. Mnogo krvi. Da ja pođem sa tobom, Svilo? Poslaću napred moj duh. Leteću uz tebe, kud god da kreneš."
<BR>&nbsp;&nbsp;&nbsp;&nbsp;&nbsp;"Zovi me 'Patera', molim te. To je ispravno oslovljavanje. Možeš ti poslati napred i svoje telo, Gljivo, ako hoćeš."
<BR>&nbsp;&nbsp;&nbsp;&nbsp;&nbsp;"Čuvam se za čoveka za koga ću se udati." Ovo je bilo rečeno sa savršenom (suviše savršenom) ozbiljnošću.
<BR>&nbsp;&nbsp;&nbsp;&nbsp;&nbsp;"To je svakako ispravan stav, Gljivo. Ali hoću da ti kažem da ne moraš ostajati ovde, ako to nije tvoja želja. Mogla bi vrlo lako da se popneš kroz ovaj prozor i da me čekaš na krovu. Kad završim ono što imam sa Krvom, možemo oboje da odemo iz ove vile. Mogao bih te odvesti nekome u gradu, ko bi te hranio dobro i... brinuo se o tebi."
<BR>&nbsp;&nbsp;&nbsp;&nbsp;&nbsp;Lobanja mu se isceri. "Onda bi oni otkrili da se moj prozor otvara, Svilo. Ne bih više mogla da šaljem svoj duh."
<BR>&nbsp;&nbsp;&nbsp;&nbsp;&nbsp;"Ne bi ni bila ovde. Bila bi u gradu, na nekom bezbednom mestu. Odatle bi mogla slati svoj duh kad god hoćeš, a jedan lekar bi..."
<BR>&nbsp;&nbsp;&nbsp;&nbsp;&nbsp;"Ne bih, ako opet zaključaju prozor. Kad mi je prozor zaključan, ja to ne mogu, Svilo. Oni misle da je sad zaključan." Zakikotala se; tanko, neveselo cerekanje koje pogladi Svilu po kičmi kao ledeni prst.
<BR>&nbsp;&nbsp;&nbsp;&nbsp;&nbsp;"A-ha", reče on. "Hteo sam ovo da ti kažem: možda bi neko u gradu mogao čak da ti pomogne da ozdraviš. Tebi možda nije stalo do toga, ali meni jeste. Hoćeš li me bar pustiti iz ove tvoje sobe? Otvoriti mi vrata?"
<BR>&nbsp;&nbsp;&nbsp;&nbsp;&nbsp;"Ne mogu s ove strane."
<BR>&nbsp;&nbsp;&nbsp;&nbsp;&nbsp;Uzdahnuo je. "Nisam stvarno ni očekivao da možeš. Verovatno ne znaš gde Krv spava?"
<BR>&nbsp;&nbsp;&nbsp;&nbsp;&nbsp;"Na drugoj strani Kuće."
<BR>&nbsp;&nbsp;&nbsp;&nbsp;&nbsp;"U drugom krilu?"
<BR>&nbsp;&nbsp;&nbsp;&nbsp;&nbsp;"Njegova soba je nekad bila odmah ispod moje, ali mu se nije sviđalo da me sluša. Ponekad sam bila rđava. U severnom dozidanom delu. Ovo je južni dozidani deo."
<BR>&nbsp;&nbsp;&nbsp;&nbsp;&nbsp;"Pa, hvala." Pogladio se po vilici. "To svakako vredi znati. Pretpostavljam da je njegova neka velika soba u prizemlju."
<BR>&nbsp;&nbsp;&nbsp;&nbsp;&nbsp;"On je moj otac."
<BR>&nbsp;&nbsp;&nbsp;&nbsp;&nbsp;"Krv? Tvoj otac?" Svila se zadrža da ne kaže da ona ne liči na Krva. "Gle, gle. Moguće je da i to vredi znati. Nemam nameru da mu učinim ništa nažao, Gljivo. Doduše, sad mi je možda i žao što nemam. On ima vrlo finu kćer; mislim da bi trebalo češće da joj dolazi u posetu. Snažno ću mu to napomenuti, ako budem imao prilike da razgovaram s njim."
<BR>&nbsp;&nbsp;&nbsp;&nbsp;&nbsp;Svila se okrete da iziđe. Onda ipak pogleda preko ramena, ka njoj. "Ti, u stvari, ne moraš da ostaneš ovde, Gljivo."
<BR>&nbsp;&nbsp;&nbsp;&nbsp;&nbsp;"Znam. Ne moram."
<BR>&nbsp;&nbsp;&nbsp;&nbsp;&nbsp;"Nećeš sa mnom, kad budem odlazio odavde? Nećeš ni da odeš sama, odmah sad?"
<BR>&nbsp;&nbsp;&nbsp;&nbsp;&nbsp;"Ne u tom smislu kako ti misliš i ideš. Hodanjem."
<BR>&nbsp;&nbsp;&nbsp;&nbsp;&nbsp;"Onda ne postoji ništa što mogu učiniti za tebe, osim da ti dam moj blagoslov, a to sam već učinio. Ti si jedno od Molpine dece, rekao bih. Neka se ona brine o tebi i pomaže ti, ove noći i svake noći."
<BR>&nbsp;&nbsp;&nbsp;&nbsp;&nbsp;"Hvala, Svilo." Opet tonom devojčice, kakva je nekad bila. Pre samo pet godina, zaključi on; ili možda pre tri, ili čak i manje. Zamahom prebaci desnu nogu preko prozorskog praga.
<BR>&nbsp;&nbsp;&nbsp;&nbsp;&nbsp;"Čuvaj se mojih risova."
<BR>&nbsp;&nbsp;&nbsp;&nbsp;&nbsp;Svila prekori sebe što nije više ispitivao Gljivu. "A šta su pa oni?"
<BR>&nbsp;&nbsp;&nbsp;&nbsp;&nbsp;"Moja deca. Hoćeš da vidiš jednog?"
<BR>&nbsp;&nbsp;&nbsp;&nbsp;&nbsp;"Da. Da, hoću, ako bi ti htela da mi ga pokažeš."
<BR>&nbsp;&nbsp;&nbsp;&nbsp;&nbsp;"Gledaj."
<BR>&nbsp;&nbsp;&nbsp;&nbsp;&nbsp;Mukor je gledala kroz prozor, a Svila je pratio njen pogled. Pola minuta čekao je pored nje, slušajući slabašne zvuke noći; Krvov orkestar nije se više čuo. Jedna lebdilica kliznu, tiho, kao duh, ispod lučne gornje grede kapije; njene duvaljke vazduha jedva su se čule. Talus je za lebdilicom glatko spustio kapiju. Daleki zveket lanca začuše jasno.
<BR>&nbsp;&nbsp;&nbsp;&nbsp;&nbsp;Jedan deo staklene površine svetlarnika otvori se okretanjem oko neke osovine, nagore; izviri rogata glava sa očima boje topaza. Za njom, i šapa, velika, naizgled mekana.
<BR>&nbsp;&nbsp;&nbsp;&nbsp;&nbsp;Gljiva reče: "To je Lav. Moj najstariji sin. Zar nije zgodan?"
<BR>&nbsp;&nbsp;&nbsp;&nbsp;&nbsp;Svila uspe da se osmehne. "Jeste, svakako. Ali nisam znao da misliš na rogate mačke."
<BR>&nbsp;&nbsp;&nbsp;&nbsp;&nbsp;"To su im uši. Ali oni skaču kroz prozore, a imaju dugačke zube i kandže koje mogu da nanesu veću štetu nego rogovi bika."
<BR>&nbsp;&nbsp;&nbsp;&nbsp;&nbsp;"Mogu da zamislim." Svila natera sebe da se opusti. "Risovi? Tako ih zoveš? Ja za to ime nikad nisam čuo, a navodno bi trebalo da znam nešto o životinjama."
<BR>&nbsp;&nbsp;&nbsp;&nbsp;&nbsp;Ris iziđe iz svetlarnika i dokaska do prozora. Tu stade i zagleda se upitno u njih dvoje. Da se sagnuo, Svila je mogao dodirnuti Lavovu bradatu glavudžu; umesto toga, on se odmače jedan korak od prozora. "Ne daj mu da se popne ovamo, molim te."
<BR>&nbsp;&nbsp;&nbsp;&nbsp;&nbsp;"Reče li ti da ih želiš videti, Svilo."
<BR>&nbsp;&nbsp;&nbsp;&nbsp;&nbsp;"Ovo je dovoljna blizina."
<BR>&nbsp;&nbsp;&nbsp;&nbsp;&nbsp;Kao da ga je razumeo, ris se okrete. Jednim skokom nađe se na zupcima ukrasnog grudobrana oko svetlarnika; odatle se baci u otvor na svetlarniku, kao da skače u bazen.
<BR>&nbsp;&nbsp;&nbsp;&nbsp;&nbsp;"Zar nije lep?"
<BR>&nbsp;&nbsp;&nbsp;&nbsp;&nbsp;Svila, nevoljno, klimnu glavom. "Uplašio me je, ali istina je to što kažeš. Lepšu životinju nikad nisam video, mada su lepe sve mačke Sfikse Sabljaste. Sfiksa se sigurno mnogo ponosi njime."
<BR>&nbsp;&nbsp;&nbsp;&nbsp;&nbsp;"Ponosim se i ja. Rekla sam mu da te ne napadne." Gljiva se poče presavijati u cik-cak, kao stolarski metar; sede na pete.
<BR>&nbsp;&nbsp;&nbsp;&nbsp;&nbsp;"Rekla si mu, valjda, na taj način što si stajala pored mene i razgovarala sa mnom." Svila, zahvalan, sede na prozorski prag. "Znao sam pse toliko pametne. Ali - ris? Tako glasi jednina? Neobična je to reč."
<BR>&nbsp;&nbsp;&nbsp;&nbsp;&nbsp;"To znači da oni love danju", objasni Gljiva. Naime, lovili bi, kad bi im moj otac dopustio. Imaju oštriji vid nego ogromna većina drugih životinja. Ali i sluh im je dobar. Sem toga, vide i u mraku, kao obične mačke."
<BR>&nbsp;&nbsp;&nbsp;&nbsp;&nbsp;Svila se strese.
<BR>&nbsp;&nbsp;&nbsp;&nbsp;&nbsp;"Moj otac se trampio da bi ih nabavio. Kad ih je dobio, bile su to samo trunčice leda u jednoj velikoj kutiji koja je bila mala iznutra. Te trunčice su kao semenčice. Znaš li o tome, Svilo?"
<BR>&nbsp;&nbsp;&nbsp;&nbsp;&nbsp;"Čuo sam o takvim stvarima." Učini mu se da oseća vreli, žuti pogled risa iza sebe; osvrte se hitro, ali krov bejaše prazan. "To je navodno protiv zakona, ali mislim da se taj zakon ne sprovodi strogo. Seme se može staviti u ženku odgovarajuće životinjske vrste, u ovom slučaju valjda neke krupne iz roda mačaka..."
<BR>&nbsp;&nbsp;&nbsp;&nbsp;&nbsp;"A on ih stavljao u devojku." Gljivin avetni kikot, ponovo. "U mene."
<BR>&nbsp;&nbsp;&nbsp;&nbsp;&nbsp;"U tebe!"
<BR>&nbsp;&nbsp;&nbsp;&nbsp;&nbsp;"Nije znao šta su." Gljivini zubi blesnuše u tami. "Ali sam ja znala, dugo pre nego što su se rodili. Onda mi je Mošus rekao kako se zovu i dao mi jednu knjigu. On voli ptice, ali ja volim risove i oni mene."
<BR>&nbsp;&nbsp;&nbsp;&nbsp;&nbsp;"Onda pođi sa mnom, a risovi neće učiniti ništa nažao ni tebi ni meni."
<BR>&nbsp;&nbsp;&nbsp;&nbsp;&nbsp;Lobanja klimnu, i dalje iscerena u osmeh. "Leteću pored tebe, Svilo. Možeš li da potplatiš talusa?"
<BR>&nbsp;&nbsp;&nbsp;&nbsp;&nbsp;"Ne bih rekao."
<BR>&nbsp;&nbsp;&nbsp;&nbsp;&nbsp;"Za to treba mnogo para."
<BR>&nbsp;&nbsp;&nbsp;&nbsp;&nbsp;U zadnjem delu sobe začu se neko blago grebanje, a zatim potmuli udar. Pre nego što su se vrata otvorila, Svila uvide kakvi su to zvuci: neko je, napolju, podigao rezu i ostavio je na pod pokraj vrata. On kliznu, maltene pade, preko prozorskog rama i čučnu ispod Gljivinog prozora, koji se nečujno zatvori.
<BR>&nbsp;&nbsp;&nbsp;&nbsp;&nbsp;Čekao je i osluškivao, onoliko dugo koliko mu je bilo potrebno da u svojoj svesti odrecituje sve formalne pohvale Sfiksi, čiji je dan uskoro morao svanuti (ili se bar njemu tako činilo). Nikakvi glasovi nisu dopirali do njega odozgo, iz sobe; u jednom trenutku je ipak čuo nešto, nalik na udarac. Kad je najzad ustao i provirio oprezno kroz staklo, nije video nikoga.
<BR>&nbsp;&nbsp;&nbsp;&nbsp;&nbsp;Ona okna koja je Lav podigao glavom sad se lako dadoše Svilinim prstima; podigao ih je, a vlažna, mirisna isparenja iz unutrašnjosti botaničke bašte prodreše u suvu vrelinu iznad krova. Razmišljao je kako bi lako sad bilo - mnogo lakše nego što je zamišljao - ući u tu botaničku zgradicu odozgo; drveće koje unutra postoji izdržalo je, očigledno, Lavovu težinu bez oštećenja.
<BR>&nbsp;&nbsp;&nbsp;&nbsp;&nbsp;Prstima je sporo kružio po obrazu dok je ovo razmatrao. Teškoća bi bila u tome što Krv spava u drugom krilu, ako se Gljivi može verovati. Ako uđe ovde, moraće proći celom dužinom vile, od južnog do severnog njenog kraja, kroz nepoznate prostorije. Biće tamo i jake svetlosti, pojavljivaće se oklopljeni stražari koje je video na Njorkinom staklu i na skuterima, ali i razno Krvovo osoblje, pa i gosti.
<BR>&nbsp;&nbsp;&nbsp;&nbsp;&nbsp;Sa žaljenjem spusti taj pokretni deo svetlarnika, uze opet svoj konopac od konjske dlake i odveza grubu granu koja mu je tako dobro poslužila. Na krovu južnog dogratka vile postoje takođe šiljci, kao na kakvoj kruni; ali oni verovatno neće biti zaoštreni sa zadnje strane. Omča neće stvoriti opasnu buku. On je hitnu tri puta; četvrtim pokušajem nabaci 'laso' na jedan uspravni šiljak, pa probno poteže konopac; činilo se da je šiljak stamen kao stub. Osuši dlanove tarući ih o mantiju i pođe gore.
<BR>&nbsp;&nbsp;&nbsp;&nbsp;&nbsp;Popeo se na krov južnog krila. Dok je skidao omču sa šiljka, Gljivin utvarni glas progovori, prividno u njegovom uhu. Neke reči nije dobro čuo; onda: "... ptice. Pazi se... sa belom glavom."
<BR>&nbsp;&nbsp;&nbsp;&nbsp;&nbsp;"Gljivo?"
<BR>&nbsp;&nbsp;&nbsp;&nbsp;&nbsp;Odgovora nije bilo. Svila pogleda preko bedema, taman na vreme da vidi kako se njen prozor zatvara.
<BR>&nbsp;&nbsp;&nbsp;&nbsp;&nbsp;Ovaj krov bio je dvadeset puta prostraniji, ali bez ikakvog svetlarnika; bilo je to, zapravo, samo jedno blago nagnuto prostranstvo katrana, široko i veoma dugačko. Blizu grudobrana na severnom kraju uzdizali su se kameni dimnjaci prvobitne vile, kao bledi stražari u treperavoj svetlosti sa neba. Svila je, od svoga dolaska u mantejon, uživao u nekoliko živahnih razgovora sa dimničarima, pa je saznao (uz mnoge druge podatke) i to da dimnjaci velikih kuća često imaju unutrašnji kanal toliko širok, da odžačar može slobodno prolaziti; neki, čak, imaju unutrašnje nogostupe za tu svrhu.
<BR>&nbsp;&nbsp;&nbsp;&nbsp;&nbsp;Gazeći tihim hodom i držeći se sredine da ne bi bio primećen sa tla, Svila prođe celom dužinom krova. Pogleda sa grudobrana dole: krov prvobitne vile bio je nešto strmiji i pokriven crepom, a ne katranisan. Sada je jasno video njegove visoke dimnjake; bilo ih je pet. Četiri bejahu, po svemu sudeći, istovetna, a peti - po redosledu sve veće udaljenosti od Svile, pretposlednji - različit samo po cilindričnom završetku na vrhu. Taj 'lonac', donekle nepravilnog oblika, bio je dvaput viši na tom dimnjaku, nego na ostalima; njegov gornji rub bio je bledo obojen. Svila se nelagodno zapita nije li to stvar sa 'belom glavom' iz Gljivinog upozorenja i odluči da oproba taj dimnjak tek ako ne bude u mogućnosti da uđe ni u jedan od ostalih.
<BR>&nbsp;&nbsp;&nbsp;&nbsp;&nbsp;Onda druga, značajnija pojedinost privuče njegov pogled. Iza trećeg dimnjaka video se oštro ocrtani ugao nečeg tamnog; bilo je to neko uzdignuće, možda lakat visoko, u jakom kontrastu sa oblim obrisima crepova. On pođe nekoliko koraka na desno, da bolje vidi.
<BR>&nbsp;&nbsp;&nbsp;&nbsp;&nbsp;Bio je to, nesumnjivo, poklopac izlaza na krov; Svila promrmlja molitvu zahvalnicu onom bogu, koji god to bio, koji je pre jednog pokolenja uredio da se u planu ovog krova nađu i takva vrata za izlaz na gore, da bi sada bila njemu na raspolaganju.
<BR>&nbsp;&nbsp;&nbsp;&nbsp;&nbsp;Nabaci sredinu konopca oko jednog šiljka, siđe bez mnogo napora na crepove i povuče konopac dole, k sebi. Jeste da ga je Izvanaš upozorio da ne očekuje nikakvu pomoć - ali, eto, neki drugi bog mu ipak pomaže. Nekoliko trenutaka Svila je, sav srećan, razmišljao ko bi to mogao biti. Možda Scila, koja ne želi da njen grad ostane bez jednog mantejona. Ili natmurena proždrljivica Feja, carica dana. Ili Molpa, zato što... Ne. Tartaros, naravno. Tartaros je pokrovitelj svakojakih lopova, a on je (sada se toga seti) uputio mnoge žarke molitve Tartarosu dok je još bio sa spoljne strane Krvovog zida. Štaviše, crno je Tartarosova boja; nose je svi auguri i sve sibile, da bi mogli, bar figurativno, ako ne i bukvalno, da se provlače neopazice između bogova i osluškuju šta koji kaže. A ovde ne samo što je on, Svila, sav obučen u crno, nego je i katranisani krov, na kome je do maločas bio, sasvim crn.
<BR>&nbsp;&nbsp;&nbsp;&nbsp;&nbsp;"Tartarose strašni, hvaljen budi i veličan, i od moje strane, zauvek. A sad daj da ovaj kapak može da se otvori, Tartarose! Ali, bez obzira na to da li je otvoren ili nije, dobićeš ono crno jagnje koje sam ti obećao." Priseti se taverne u kojoj se sreo sa Njorkom i dopuni molitvu neočekivanim naletom ekstravagancije: "I jednog crnog petla."
<BR>&nbsp;&nbsp;&nbsp;&nbsp;&nbsp;Međutim, reče on sebi, savršeno je logično da se taj otvor sa kapkom nalazi baš tu. Crepovi se sigurno ponekad lome; i to ne retko, jer već nekoliko uzastopnih zima povremeno pada žestok grad. Svaki polomljeni crep mora da bude zamenjen. Iz potkrovlja vile izići vratima na krov - to je mnogo zgodnije, i bezbednije, nego penjati se spolja, merdevinama od sedamdeset lakata, koje ne možeš ni podići bez pomoći čitave ekipe radnika.
<BR>&nbsp;&nbsp;&nbsp;&nbsp;&nbsp;Pokuša da požuri preko preostalih crepova do poklopca. Međutim, glazirane, udubljene, klimave površine su mu smetale, bukvalno pri svakom koraku. Dva crepa su se i rasprsla pod njegovim nestrpljivim nogama; a kad je već bio nadomak poklopca, najednom se okliznuo i pao. Da se nije dočepao šakama za grubi cigleni ugao trećeg dimnjaka, skotrljao bi se niz čitav krov.
<BR>&nbsp;&nbsp;&nbsp;&nbsp;&nbsp;Umirivalo ga je saznanje da je i ovaj krov, kao i krovovi dogradaka i botaničke zgradice, oivičen ornamentalnim grudobranima. Da nije bilo dimnjaka, on bi naleteo na grudobran; bio je srećan što je to izbegao. Sigurno bi se dobro ugruvao, a stvorio bi i buku koja bi mogla privući pažnju nekoga u vili. Ipak, na kraju tog neslavnog tumbanja, ne bi se sručio s krova na tlo, u smrt. Blagosloveni grudobrani, koji su mu toliko pomogli od kad je potrčao preko Krvovih travnjaka prema kući! Sada mu pade na um da spadaju u prihvaćene simbole Sfikse, lavice-boginje rata; a ime Gljivine rogate mačke bilo je Lav - ime te zveri, koju je ona nazivala risom, a koja njega nije napala. Pa, kad se sve to uzme u obzir, ko može poricati da ga i Sfiksa žestoka štiti?
<BR>&nbsp;&nbsp;&nbsp;&nbsp;&nbsp;Svila dođe do daha, čvrsto se osloni nogama i ostavi dimnjak. Vide, ni pedalj daleko od vrha desne cipele, ono o šta se okliznuo. Mrlju na zemljanocrvenoj površini krova. On se sagnu i uze je.
<BR>&nbsp;&nbsp;&nbsp;&nbsp;&nbsp;Bio je to otkinuti komad sirove kože neke životinje, nepravilnog oblika, veliki kao maramica, s jedne strane pokriven krznom, s unutrašnje strane ljigav od truleži i ukvarene masnoće, smrdljiv, već u raspadanju. Svila frknu zgađeno i odbaci ga.
<BR>&nbsp;&nbsp;&nbsp;&nbsp;&nbsp;Kapak se podiže lako; ispod je bilo strmo gvozdeno stepenište, u obliku tesno namotane zavojnice. Korak-dva daleko od podnožja ovog gvozdenog stubišta, počinjalo je običnije stepenište, koje je očigledno vodilo do gornjeg sprata vile. On zastade da osmotri taj prostor i da uživa u svom likovanju.
<BR>&nbsp;&nbsp;&nbsp;&nbsp;&nbsp;Konopac od konjske dlake dosad je nosio u ruci, neuredno namotan; kad se okliznuo, ispustio ga je. Sad ga uze i namota oko struka, ispod odežde, kao kad je polazio iz mantejona večeras. Uvek postoji mogućnost, podseti on sebe, da mu taj konopac opet zatreba. Ipak, osećao se kao poslednje godine u sholi, kad je shvatio da će ta poslednja biti lakša od pretposlednje - zato što njegovi instruktori nemaju želje da ga obore, baš kao što ni on sam ne želi da padne, posle tako dugotrajnih i napornih studija. Tada mu ne bi bilo, naprosto, ni dozvoljeno da padne, osim ako bi se do maltene kriminalnog stepena prepustio nekakvom neradničkom raspoloženju. Sad, evo, cela vila leži otvorena pred njim; štaviše, on zna, bar približno ako ne i tačno, gde je Krvova spavaća soba. Da bi uspeo, dovoljno je da je konačno pronađe i da se sakrije u njoj pre nego što se Krv povuče na počinak. Tada ću, reče on sebi, ispunjen prijatnim osećajem vrline, primeniti razum, ako razum vodi do uspeha; a ako ne...
<BR>&nbsp;&nbsp;&nbsp;&nbsp;&nbsp;...onda ne. Ali za to će biti kriv Krv, a ne on. Oni koji prkose nekom bogu, pa makar i manje značajnom bogu kao što je Izvanaš, moraju trpeti posledice.
<BR>&nbsp;&nbsp;&nbsp;&nbsp;&nbsp;Upravo je gurao dugačku dršku sekirice ponovo kroz namotaj konopca oko struka, kad začu blagi udar iza sebe. Ispusti kapak i munjevito se okrete. Ogromna ptica, u skoku tako da je izgledala viša od većine ljudi; mlatarajući krilima unakaženog oblika, zakreštala je kao desetak demona i sevnula kukastim kljunom ka njegovim očima.
<BR>&nbsp;&nbsp;&nbsp;&nbsp;&nbsp;Nagonski se bacio unatraške, na leđa, na gornju površinu kapka. Ritnuo se; njegova leva noga se zabila punom snagom u telo beloglave ptice, ali to nije ni najmanje usporilo njen napad. On se otkotrlja u stranu, a ptica, hučno mlatarajući krilima, jurnu za njim.
<BR>&nbsp;&nbsp;&nbsp;&nbsp;&nbsp;Čudesnom dobrom srećom on je dograbi za šiju. Ali zglavci na prstima njenih krila bili su tvrdi kao ljudske pesnice; tukli su Svilu nemilosrdno, dok su se oboje tumbali jedno preko drugog.
<BR>&nbsp;&nbsp;&nbsp;&nbsp;&nbsp;Ivica zupca zabila mu se u leđa kao klin. Boreći se da zadrži surovi povijeni kljun ove ptičurine daleko od lica i, naročito, očiju, Svila istrže sekiricu; ali jedan zglavak ga udari po podlaktici kao čekić i sekirica pade na kamene ploče terase, dole.
<BR>&nbsp;&nbsp;&nbsp;&nbsp;&nbsp;Drugi zglavak tresnu ga u slepoočnicu. Da je svet čula po svojoj prirodi opsena, tog trena postade očigledno: jer taj svet se sada smanji na minijaturu, neprirodno blistavu. Svila se upinjao da je odgurne od sebe, sve dok se nije ugasila.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
