<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. PRIZVANA
<P>&nbsp;&nbsp;&nbsp;&nbsp;&nbsp;"To što je sad Orhidejin stan nekad je bilo za vlasnika i njegovu ženu", objasnila je Šenila. "Onda su njihova derištad imala sobe do njih, najbliže; pa viša posluga, odmah za tim; pa čistačice, valjda. Ja sam negde na sredini toga, što nije mnogo loše."
<BR>&nbsp;&nbsp;&nbsp;&nbsp;&nbsp;Svila skrete levo, za njom, u ustajali miris hodnika.
<BR>&nbsp;&nbsp;&nbsp;&nbsp;&nbsp;"Polovina ovih soba su dvorišne - naime, gledaju na dvorište, kao i moja. To nije mnogo dobro, jer u su dvorištu ponekad velike žurke, pa ti smeta galama, osim ako ostaješ s njima sve do samog kraja, što ja obično ne činim. A ako povedeš pijanduru gore u sobu, pa se on izbljuje - taj miris više nikad ne isteraš. I kad pomisliš da je izvetrio, naiđe kišna noć i onda ti sve bude jasno."
<BR>&nbsp;&nbsp;&nbsp;&nbsp;&nbsp;Zaobišli su ugao.
<BR>&nbsp;&nbsp;&nbsp;&nbsp;&nbsp;"Ponekad oni jure za devojkama, po ovim drvenim galerijama duž prvog sprata, i eto cike i tutnjave. Opet, ulične sobe ovog krila gledaju ka bočnoj uličici. Tu je prilična pomrčina, a i smrdi."
<BR>&nbsp;&nbsp;&nbsp;&nbsp;&nbsp;"A, tako", reče Svila.
<BR>&nbsp;&nbsp;&nbsp;&nbsp;&nbsp;"Znači, ni to nije mnogo dobro. Na tim prozorima moraju biti rešetke. Ja se radije držim ovoga što imam." Stala je, izvukla ključ na kanapu između bujnih sisa i otključala jedna vrata.
<BR>&nbsp;&nbsp;&nbsp;&nbsp;&nbsp;"Jesu li ove sobe, posle tvoje, sada prazne?"
<BR>&nbsp;&nbsp;&nbsp;&nbsp;&nbsp;"Aha. Ne verujem da postoji nijedna prazna soba ovde. Orhi već mesec dana, ili više, odbija cupi koje same dolaze. Imam ja jednu prijateljicu koja bi se rado uselila i čim neko ode javiću joj odma."
<BR>&nbsp;&nbsp;&nbsp;&nbsp;&nbsp;"Pa mogla bi možda u Fidejinu sobu." Šenilina soba nije bila ni upola onako velika kao Orhidejina spavaća soba; glavninu raspoloživog prostora zapremao je vrlo veliki krevet. Duž zida, različiti sanduci za čuvanje kućnih stvari i jedan veliki orman za odeću, sa naknadno dodatim gvozdenim okovom i katancem.
<BR>&nbsp;&nbsp;&nbsp;&nbsp;&nbsp;"Jest. Možda. Reći ću joj. Hoćeš da ostavim otvorena vrata?"
<BR>&nbsp;&nbsp;&nbsp;&nbsp;&nbsp;"Ne verujem da bi to bilo mudro."
<BR>&nbsp;&nbsp;&nbsp;&nbsp;&nbsp;"Važi." Zatvorila je vrata. "Ali sad nismo zaključani, vrata ne rade tako. Neću da budem zaključana kad je muškarac unutra, to ne valja. Hoćeš sesti na krevet sa mnom?"
<BR>&nbsp;&nbsp;&nbsp;&nbsp;&nbsp;Svila odmahnu glavom.
<BR>&nbsp;&nbsp;&nbsp;&nbsp;&nbsp;"Kako god voliš." Sela je, a on se zahvalno spustio na jednu od škrinja. Štap sa lavljom glavom stisnuo je između kolena.
<BR>&nbsp;&nbsp;&nbsp;&nbsp;&nbsp;"Dakle, šta je?"
<BR>&nbsp;&nbsp;&nbsp;&nbsp;&nbsp;Svila pogleda ka otvorenom prozoru. "Reklo bi se da bilo ko može da se došunja galerijom, stane odmah pored tvog prozora... Bilo bi mudro da se uveriš da tamo sad nema nikog."
<BR>&nbsp;&nbsp;&nbsp;&nbsp;&nbsp;"Slušaj ti." Uperila je prst u njega. "Ne dugijem ti ništa, baš ništa. A ti mi ništa i ne plaćaš, nijednu paru. Fideja mi je bila kao prijateljica, nismo se nešto mnogo svađale, pa kad sam videla kako si se potrudio oko nje, smatrala sam da je to lepo od tebe, i onda kad si rekao da razgovaramo, pristala sam. Ali imam posla, a noćas moram opet da budem ovde i da se preznojavam kao krmača. Prema tome, pričaj, i bolje će biti da mi se dopadne to što imaš reći."
<BR>&nbsp;&nbsp;&nbsp;&nbsp;&nbsp;"A ako ti se ne dopadne, Šenila?" upita Svila blago. "Šta ćeš onda? Krknućeš nož u mene? Nije verovatno: sad nemaš nož."
<BR>&nbsp;&nbsp;&nbsp;&nbsp;&nbsp;Njena blistavo nakarminisana usta su se otvorila, pa opet čvrsto zatvorila.
<BR>&nbsp;&nbsp;&nbsp;&nbsp;&nbsp;Svila se nasloni na zid. "Nije bilo mnogo nejasno. Da je pozvana Civilna garda, što je po zakonu, valjda, moralo biti učinjeno, siguran sam da bi gardistima odmah bilo jasno. Meni je trebalo minut-dva da shvatim, ali ja i nisam mnogo iskusan u takvim stvarima."
<BR>&nbsp;&nbsp;&nbsp;&nbsp;&nbsp;Njene oči su zaplamtele. "Sama je to uradila! Video si. Sama se... krknula." Šenila načini pokret rukama ka svom struku.
<BR>&nbsp;&nbsp;&nbsp;&nbsp;&nbsp;"Video sam njenu šaku na dršci tvog bodeža, dabome. Jesi li joj ti namestila ruku tamo? Ili je pokušavala da ga izvuče i tako umrla?"
<BR>&nbsp;&nbsp;&nbsp;&nbsp;&nbsp;"Ništa ti ne možeš dokazati!"
<BR>&nbsp;&nbsp;&nbsp;&nbsp;&nbsp;Svila uzdahnu. "Molim te, nemoj biti nerazumna. Koliko ti je godina? Ali pošteno."
<BR>&nbsp;&nbsp;&nbsp;&nbsp;&nbsp;"Kakve to veze ima ma sa čim?"
<BR>&nbsp;&nbsp;&nbsp;&nbsp;&nbsp;"Nikakve, po svoj prilici. Ali jednostavno se osećam, kad sam pored tebe, kao veoma star i mudar čovek; kao kad sam pred decom u našoj palestri. Rekao bih da ti nisi mnogo starija nego neki od njih."
<BR>&nbsp;&nbsp;&nbsp;&nbsp;&nbsp;Šenila je nekoliko sekundi grickala usnu. Konačno reče: "Devetnaest, i to ti laćano kažem. Naime koliko ja najpribližnije znam, trebalo bi da mi je devetnaest. Starija sam od mnogih drugih cica ovde."
<BR>&nbsp;&nbsp;&nbsp;&nbsp;&nbsp;"Meni je dvadeset tri", reče joj Svila. "Uzgred rečeno, zamolio bih te da me zoveš 'Patera'. To će mi pomoći da stalno imam na umu ko sam. Šta sam, zapravo."
<BR>&nbsp;&nbsp;&nbsp;&nbsp;&nbsp;Šenila odmahnu glavom. "Zamišljaš da sam ja neka mentolka koja će da popuši sve što pružiš prema njoj, a? Sanjaj, sanjaj. Znam ja i stvari o kojima ti ni pojma o pojmu nemaš. Nisam ubola Fideju. Sfikse mi, nisam! A i ne možeš dokazati. Za čim ti, uopšte, juriš ovde?"
<BR>&nbsp;&nbsp;&nbsp;&nbsp;&nbsp;"U suštini, jurim za tobom. Želeo bih da ti pomognem, ako mogu. Svi bogovi znaju - Izvanaš zna, da je trebalo da ti neko pomogne još odavno."
<BR>&nbsp;&nbsp;&nbsp;&nbsp;&nbsp;"A ti si mi pomoć!"
<BR>&nbsp;&nbsp;&nbsp;&nbsp;&nbsp;Svila uzdiže pleća, pa ih pusti da padnu. "Zaista nisam dosad mnogo pomogao; ali mi smo tek počeli. Kažeš da znaš mnogo više od mene. Umeš li da čitaš?"
<BR>&nbsp;&nbsp;&nbsp;&nbsp;&nbsp;Šenila odmahnu glavom, usana tvrdo stisnutih.
<BR>&nbsp;&nbsp;&nbsp;&nbsp;&nbsp;"Vidiš, iako ti znaš mnoge stvari koje ja ne znam - to uopšte ne poričem - ipak se može kazati da nas dvoje znamo različite stvari. Na primer, dovoljno si mudra da se lažno zakuneš u Sfiksu, jer znaš da ti se zbog toga neće ništa desiti; i ja počinjem da pomišljam da bi trebalo to da naučim. Juče ujutro to ne bih smeo. I sad, zapravo, jedva da bih se usudio."
<BR>&nbsp;&nbsp;&nbsp;&nbsp;&nbsp;"Nisam lagala!"
<BR>&nbsp;&nbsp;&nbsp;&nbsp;&nbsp;"Dabome da si lagala." Svila je položio Krvov štap preko kolena i nekoliko trenutaka proučavao izgled lavičine glave. "Rekla si da ne mogu dokazati moju tvrdnju. U izvesnom smislu, to je tako. Na sudu, po zakonu, ne bih mogao dokazati takvu optužbu, pod pretpostavkom da si ti bogata i ugledna žena. To nisi, ali ja i nemam nameru da išta dokazujem ma kakvom sudu te vrste. Međutim lako bih mogao ubediti Krva ili Orhi da si kriva. Dodao bih da si meni priznala, što zapravo i jesi. Orhi bi, verovatno, naredila onom ćelavku koji ovde stanuje da te izudara i izbaci napolje. Neću pokušavati da nagađam šta bi Krv preduzeo. Možda ništa."
<BR>&nbsp;&nbsp;&nbsp;&nbsp;&nbsp;Devojka malinove kose i sad je jednako sedela na krevetu, ali je izbegavala da ga pogleda u oči.
<BR>&nbsp;&nbsp;&nbsp;&nbsp;&nbsp;"Mogao bih da ubedim i Civilnu gardu, ako bih baš morao. Bilo bi lako, Šenila, zato što nikome nije stalo do tebe. Vrlo verovatno nikome nikad i nije bilo stalo do tebe, pa si zato sada ovde, zato živiš ovim životom, u ovoj kući."
<BR>&nbsp;&nbsp;&nbsp;&nbsp;&nbsp;"Ovde sam zato što su ovde dobre pare."
<BR>&nbsp;&nbsp;&nbsp;&nbsp;&nbsp;"Ali ne bi više bile. Ne za tebe. Onaj veliki ćelavi - nisam saznao kako se zove - verovatno bi ti izbio i neki zub. A šta bi tek Mošus uradio, ako bi mu Krv dao neograničenu dozvolu, to radije neću ni da pomislim. Meni se on ne sviđa, možda imam predrasude protiv njega. Ti ga poznaješ mnogo bolje, siguran sam."
<BR>&nbsp;&nbsp;&nbsp;&nbsp;&nbsp;Devojka na krevetu se oglasila samo jednim tihim, gotovo nečujnim zvukom.
<BR>&nbsp;&nbsp;&nbsp;&nbsp;&nbsp;"Tebe nije lako rasplakati, a?"
<BR>&nbsp;&nbsp;&nbsp;&nbsp;&nbsp;Odmahnula je glavom.
<BR>&nbsp;&nbsp;&nbsp;&nbsp;&nbsp;"Ali meni suze lako dođu." Svila se osmehnuo, i još jednom slegnuo ramenima. "To je još jedan od mojih mnogobrojnih nedostataka. Ja sam na ivici suza još od kako sam kročio u ovu kuću, a ovo što me noga boli, ne pomaže nimalo. Samo trenutak - izvini."
<BR>&nbsp;&nbsp;&nbsp;&nbsp;&nbsp;Srozao je crnu čarapu i skinuo Ždralovu ovojnicu. Bila je još mlaka na dodir, ali on šibnu njome nekoliko puta po podu i opet je namota. "Da li da objasnim ja tebi šta se desilo, ili ćeš radije ti meni?"
<BR>&nbsp;&nbsp;&nbsp;&nbsp;&nbsp;"Ništa ja tebi."
<BR>&nbsp;&nbsp;&nbsp;&nbsp;&nbsp;"Nadam se da ću te navesti da se u tom pogledu predomisliš. Na kraju će, ipak, biti potrebno da mi kažeš mnoge stvari." Svila zastade da pribere misli. "Dakle, ovako. Ovu nesrećnu kuću već duže uznemirava jedna đavolica. Nazivaćemo je, zasad, tako, mada sam uveren da znam i njeno ime. Koliko ja shvatam, posedala je, u raznim trenucima, nekoliko različitih osoba. Uzgred budi rečeno, da li su to sve bile osobe nastanjene u ovoj kući? Ili je posednut i neko od gostiju? O tome niko ništa ne reče."
<BR>&nbsp;&nbsp;&nbsp;&nbsp;&nbsp;"Samo cure."
<BR>&nbsp;&nbsp;&nbsp;&nbsp;&nbsp;"Aha. A Orhideja? Da li je i nju obuzimalo? Nije to pomenula."
<BR>&nbsp;&nbsp;&nbsp;&nbsp;&nbsp;Šenila, još jednom, odmahnu glavom.
<BR>&nbsp;&nbsp;&nbsp;&nbsp;&nbsp;"Fideja? I nju?"
<BR>&nbsp;&nbsp;&nbsp;&nbsp;&nbsp;Odgovora nije bilo. Svila upita još jednom, nešto naglašenije. "Fideja?"
<BR>&nbsp;&nbsp;&nbsp;&nbsp;&nbsp;Otvoriše se vrata i Ždral pogleda unutra. "Tu si! Rekli su mi da se motaš ovuda. Kako zglavak?"
<BR>&nbsp;&nbsp;&nbsp;&nbsp;&nbsp;"Boli, prilično", reče mu Svila. "Omotač koji si mi pozajmio u prvo vreme je silno pomagao, ali..."
<BR>&nbsp;&nbsp;&nbsp;&nbsp;&nbsp;Ždral je čučnuo i počeo da pipa ovojnicu. "Dobra je i vruća. Nego, ti mnogo hodaš. Jesam ti rekao, il nisam, da ne opterećuješ tu nogu?"
<BR>&nbsp;&nbsp;&nbsp;&nbsp;&nbsp;"Izbegavao sam hodanje koliko god je bilo moguće."
<BR>&nbsp;&nbsp;&nbsp;&nbsp;&nbsp;"E pa izbegavaj jače. Uostalom kad zaboli ozbiljno, to ćeš i sam poželeti. Kako ide isterivanje vraga?"
<BR>&nbsp;&nbsp;&nbsp;&nbsp;&nbsp;"Nisam još ni počeo. Prvo ću ispovediti Šenilu, to je mnogo važnije."
<BR>&nbsp;&nbsp;&nbsp;&nbsp;&nbsp;Šenila pogleda Ždrala i odmahnu glavom: ne.
<BR>&nbsp;&nbsp;&nbsp;&nbsp;&nbsp;"To ona još ne zna, ali tako će biti", saopšti Svila.
<BR>&nbsp;&nbsp;&nbsp;&nbsp;&nbsp;"Jeste-da. Heh, bolje da ja odem, a vas dvoje to radite." Mali lekar ode i zatvori vrata za sobom.
<BR>&nbsp;&nbsp;&nbsp;&nbsp;&nbsp;"Pitao si o Fideji", reče Šenila. "Ne, koliko ja znam, nikad nije bila posednuta nekim demonom."
<BR>&nbsp;&nbsp;&nbsp;&nbsp;&nbsp;"Da ne menjamo mi temu tako brzo", reče Svila. "Hoćeš li mi kazati zašto se ovaj doktor toliko zanima za tebe?"
<BR>&nbsp;&nbsp;&nbsp;&nbsp;&nbsp;"Ne zanima se on ništa za mene."
<BR>&nbsp;&nbsp;&nbsp;&nbsp;&nbsp;Svila načini podsmešljivi zvuk. "Ma, hajde. Jasno je da ima neko posebno zanimanje. Misliš da ću poverovati da je došao da bi mene pitao za nogu? Došao je tražeći tebe. Niko osim Orhideje nije mu mogao reći da sam ovde, a od nje sam otišao pre samo nekoliko trenutaka; tako reći, poslednje što mi je rekla bilo je da želi neko vreme da bude sama. Nadam se, samo, da je Ždralovo zanimanje prijateljsko. Tebi su potrebni prijatelji."
<BR>&nbsp;&nbsp;&nbsp;&nbsp;&nbsp;"On je moj lekar, i to je sve."
<BR>&nbsp;&nbsp;&nbsp;&nbsp;&nbsp;"Ne", reče Svila. "Jeste tvoj lekar, ali to nije sve. Kad smo Orhideja i ja čuli krik i izjurili u dvorište, ti si bila sasvim obučena. Bilo je to veoma upadljivo, jer si bila jedina takva među prisutnim ženama."
<BR>&nbsp;&nbsp;&nbsp;&nbsp;&nbsp;"Pa, bila sam pošla u grad!"
<BR>&nbsp;&nbsp;&nbsp;&nbsp;&nbsp;"Da, baš to. Izlazila si i zato si bila sasvim obučena, što je za mene bilo veliko olakšanje - podsmevaj se ti samo, ako ti je volja. Ja se nisam u prvi mah zapitao zašto si ti obučena, dabome, nego zašto su sve ostale nage; odgovori su bili bezazleni i laki. Bile su budne do kasno u noć, a sad su se probudile i čekale Ždrala; u svakom slučaju, moraju se svući da bi ih on pregledao; prema tome, nemaju razloga da se uopšte oblače dok on ne ode.
<BR>&nbsp;&nbsp;&nbsp;&nbsp;&nbsp;Ždral i ja smo bili stigli samo nekoliko minuta pre toga, pa ipak si ti stigla sasvim da se obučeš; zato sam i zapazio upravo tebe i zatražio da doneseš nešto da pokrijemo telo jadne Fideje. Očigledno proističe da si bila već pregledana; ako je tako, on je tebe pregledao prvu. Moglo se pomisliti da je tvoja soba prva po redu u hodniku, ali nije nego je približno na pola puta ka starom mantejonu koji se nalazi iza ove zgrade. Zašto je pregledao prvo tebe?"
<BR>&nbsp;&nbsp;&nbsp;&nbsp;&nbsp;"Pojma nemam. Čak nisam ni znala da je bio prvo kod mene. Ja sam njega čekala, on je ušao. Ako je sve u redu, pregled traje samo nekoliko sekundi."
<BR>&nbsp;&nbsp;&nbsp;&nbsp;&nbsp;"On ti prodaje rđu, a?"
<BR>&nbsp;&nbsp;&nbsp;&nbsp;&nbsp;Iznenađena, Šenila se nasmeja.
<BR>&nbsp;&nbsp;&nbsp;&nbsp;&nbsp;"Vidim da sam promašio - eto koliko ima koristi od logike. Ali Ždral ima rđu; pomenuo mi je jutros da bi mi mogao dati rđu, da bih se osećao bolje. I Orhideja, a i jedan moj prijatelj koji te poznaje, rekoše da uzimaš rđu; to dvoje ljudi nemaju nikakvog razloga da lažu. Pa i tvoje ponašanje kad si naišla na Fideju potvrđuje da si 'zarđala'."
<BR>&nbsp;&nbsp;&nbsp;&nbsp;&nbsp;Šenila kao da se spremala da nešto kaže; Svila je čekao, a ćutanje se nagomilavalo u zagušljivoj sobi. Posle nekog vremena, ona reče: "Ajd, neka ja budem sasvim otvorena prema tebi, Patera. Ako ti kažem laću, dal ćeš mi verovati?"
<BR>&nbsp;&nbsp;&nbsp;&nbsp;&nbsp;"Istinu? Da, verovaću."
<BR>&nbsp;&nbsp;&nbsp;&nbsp;&nbsp;"U redu. Ždral ne prodaje ni meni, ni ma kome drugom, rđu. Kad bi to pokušo, Krv bi mu razbuco škembe, odma. Ko je za rđu, treba da kupuje od Orhi. Međutim, neke devojke kupe i kad iziđu u grad. I ja, pokatkad. Nemoj to reći ovima."
<BR>&nbsp;&nbsp;&nbsp;&nbsp;&nbsp;"Neću."
<BR>&nbsp;&nbsp;&nbsp;&nbsp;&nbsp;"Inače, sto posto si u pravu, Ždral ima rđu i ponekad mi da malo, na primer danas. Mi smo prijatelji, shvataš? Ja sam njemu dala malu uslugu nekoliko puta i nisam mu ništa naplatila. Zato on pregleda prvo mene, a ponekad mi da i mali poklon."
<BR>&nbsp;&nbsp;&nbsp;&nbsp;&nbsp;"Hvala. I hvala što me zoveš Patera. To sam primetio, i to cenim, veruj mi. Želiš li sad da mi kažeš o Fideji?"
<BR>&nbsp;&nbsp;&nbsp;&nbsp;&nbsp;Šenila tvrdoglavo odmahnu glavom.
<BR>&nbsp;&nbsp;&nbsp;&nbsp;&nbsp;"Pa, dobro. Rekla si mi da Fideja nikad nije bila posednuta, ali si lagala. Ona je, zapravo, bila posednuta u trenutku smrti." Došao je čas, zaključi Svila, da se malo 'rastegne istina', što je opravdano ako je iz dobrih namera. "Zar si pomislila da ja, ovlašćeni čitač božanskih znakova, mogu da gledam njeno mrtvo telo, a da mi tako nešto promakne? Čim je Ždral otišao, ti si uzela jedan deo rđe koju ti je on ostavio, obukla si se, izišla si iz svoje sobe kroz ona druga vrata i krenula si tom vašom drvenom stazom duž dvorišne strane zgrade - vi to nazivate galerija." Svila zastade, kao da poziva Šenilu da nešto od toga ospori ako može.
<BR>&nbsp;&nbsp;&nbsp;&nbsp;&nbsp;"Ne znam gde si čuvala bodež, ali prošle godine u našoj sholi je otkriveno da jedna devojka nosi bodež pritegnut elastičnim trakama uz butinu. U svakom slučaju, dok si silazila niz one drvene stepenike, našla si se licem u lice sa Fidejom, koja je bila posednuta. Da nisi uzela rđu koju ti je Ždral dao, verovatno bi vrištala i bežala; ali od rđe ljudi postaju odvažni i skloni nasilju. Otud i meni ova povreda skočnog zgloba, zapravo; imao sam neka posla sa jednom ženom koja se nabila rđom.
<BR>&nbsp;&nbsp;&nbsp;&nbsp;&nbsp;"Iako si bila pod dejstvom rđe, Fidejin izgled te je užasnuo; shvatila si da je to susret sa demonom koga se svi vi ovde bojite, i prva i jedina misao bila ti je da ubiješ. Potegla si nožekanju i krknula si Fideju, samo jednom, tačno ispod najnižeg rebra, ali sa vrhom usmerenim nagore."
<BR>&nbsp;&nbsp;&nbsp;&nbsp;&nbsp;"Počela je da mi govori da sam lepa", prošaputa Šenila. "Pokušala je da me dira, da me mazi po licu. Nije to bila Fideja. Mogla sam ja i Fideju da ubodem, al nikad ne bi zbog takvog nečeg. Uzmicala sam. Ona je dolazila sve bliže, pa sam je ubola. Ubola sam đavolicu, a onda je na stepeništu ostala mrtva Fideja."
<BR>&nbsp;&nbsp;&nbsp;&nbsp;&nbsp;Svila klimnu glavom. "Razumem."
<BR>&nbsp;&nbsp;&nbsp;&nbsp;&nbsp;"Shvatio si za nož, a? Na to sam pomislila tek kad je bilo prekasno."
<BR>&nbsp;&nbsp;&nbsp;&nbsp;&nbsp;"Hoćeš reći, razumeo sam da slika simbolizuje tvoje ime. Da, to jesam. Razmišljao sam o Fidejinom imenu od trenutka kad sam ga čuo. Nije sad potrebno da ulazimo u to, ali razmišljao sam. Ždral ti je dao taj bodež, je li tako? Maločas si rekla da od njega ponekad dobiješ poklone. Taj bodež sigurno je bio jedan od tih poklončića."
<BR>&nbsp;&nbsp;&nbsp;&nbsp;&nbsp;"Ti misliš da mi ga je on dao da bi me uvalio u nevolju. Nije uopšte tako bilo."
<BR>&nbsp;&nbsp;&nbsp;&nbsp;&nbsp;"Nego kako je bilo?"
<BR>&nbsp;&nbsp;&nbsp;&nbsp;&nbsp;"Jedna cupi je imala svog tipa, napolju. S njim je i sad. Pa, zapravo, većina nas ima nekog - je l' te stvarno zanima ovo?"
<BR>&nbsp;&nbsp;&nbsp;&nbsp;&nbsp;"Da. Zanima me."
<BR>&nbsp;&nbsp;&nbsp;&nbsp;&nbsp;"Znači, jedne noći ode ona u grad, da se sastane s njim i da klopaju, valjda, ali dva tipa iskoče odnekud i pokušaju da je povaljaju po zemlji. Ona potegne nož i iskasapi ih baš dobro. Tako bar ona priča. I zapali ona iz te uličice, ali ostane krv na njoj.
<BR>&nbsp;&nbsp;&nbsp;&nbsp;&nbsp;"Lepo. Onda sam i ja poželela da imam nož, al ja o noževima ne znam mnogo, pa sam pitala Ždrala gde bi se mogao nabaviti dobar, al da me prodavci ne prevare. On je rekao da ni on to ne zna, al kao pitaće Mošusa koji kao zna sve o noževima i takvim stvarima. Sledeći put je stvarno doneo taj bodež, navodno napravljen naročito za mene, mada je možda samo crtež urezan za mene."
<BR>&nbsp;&nbsp;&nbsp;&nbsp;&nbsp;"Jasno mi je."
<BR>&nbsp;&nbsp;&nbsp;&nbsp;&nbsp;"Znaš li, Patera, da ja cvet zvani šenila nikad nisam ni videla, niti znala da postoji, do prošle godine, kad mi je Ždral doneo, u proleće, buket šenila za moju sobu? Ja sam sve do tada mislila da je 'šenila' samo naziv za onaj ukrasni gajtan koji je ojačan žicom unutra. Cvet mi se strava dopao - tada sam ovako ofarbala kosu. E, ali Ždral je još rekao da taj isti cvet ima u narodu i drugo ime, 'zapaljen mačorov rep'. Smejali smo se oko toga, a kasnije sam dobila takav bodež. Momci često daju cicama takve poklone, to je kao znak poverenja, jer, kao, ona neće takvim oružjem napraviti nikakvu glupost."
<BR>&nbsp;&nbsp;&nbsp;&nbsp;&nbsp;"Je li doktor Ždral bio taj prijatelj te devojke, koga si pomenula?"
<BR>&nbsp;&nbsp;&nbsp;&nbsp;&nbsp;"Ne. To je neko mlađi. Ne teraj me da ti otkrivam ko, ako ne želiš da nastradam." Šenila zaćuta, stisnu usne. "Je, u kojoj sam rupi. Ovako ću nastradati još gore, a? Opet, ako ne kažem ko je on, on bi mogo i da mi pomogne, možda."
<BR>&nbsp;&nbsp;&nbsp;&nbsp;&nbsp;"Ma, neću te to pitati. Niti ću reći Orhideji, niti Krvu, osim ako bude neophodno da bi se spasao život neke druge osobe. Kad bi ovde bio istražni odred Garde, valjda bih njihovom oficiru morao da kažem; ali nije. Sada mi se čini da bi bila daleko veća nepravda da ti padneš Krvu u šake, nego da se provučeš bez kazne. Pošto je to tako, puštam te da se izvučeš nekažnjena, ili maltene bez ikakve kazne, pod uslovom da učiniš ovo što ću od tebe zatražiti. Služba za pokoj duše Fidejine biće sutra u jedanaest, u mom mantejonu u Sunčanoj ulici. Orhideja će zahtevati da sve devojke prisustvuju. Mnoge će, sigurno, poslušati. Ja tražim da i ti dođeš zajedno sa njima."
<BR>&nbsp;&nbsp;&nbsp;&nbsp;&nbsp;Šenila klimnu glavom. "Sigurno, Patera. Sto posto."
<BR>&nbsp;&nbsp;&nbsp;&nbsp;&nbsp;"I dok služba traje, želim da se moliš bogovima za Fideju, i za Orhideju, i za sebe samu. Hoćeš li to učiniti?"
<BR>&nbsp;&nbsp;&nbsp;&nbsp;&nbsp;"Hieraksu? Važi, Patera, ako mi ti kažeš šta treba da se kaže."
<BR>&nbsp;&nbsp;&nbsp;&nbsp;&nbsp;Svila obema šakama čvrsto uhvati Krvov štap za šetnju, za krajeve, i poče ga savijati i ispravljati rasejano. "Hieraks je uistinu bog smrti i kalde mrtvih, pa je, kao takav, najprikladniji za obožavanje na svakoj sahrani. Biće, međutim, scildan, što znači da ne možemo prinositi žrtve samo njemu."
<BR>&nbsp;&nbsp;&nbsp;&nbsp;&nbsp;"Aha. Dobro, pa ja ionako znam samo jednu molitvu, onu koju zovu 'Scilina skraćena'. Da li će to biti dovoljno?"
<BR>&nbsp;&nbsp;&nbsp;&nbsp;&nbsp;Svila donese odluku, ostavi štap po strani i nagnu se ka Šenili. "Postoji još jedan bog kome želim da uputiš svoje molitve - veoma moćan. On bi mogao pomoći i tebi, i Orhideji, i jadnoj Fideji. Zovu ga Izvanaš, Onaj Napolju. Znaš li išta o njemu?"
<BR>&nbsp;&nbsp;&nbsp;&nbsp;&nbsp;Ona odmahnu glavom. "Ja njima ni imena ne znam, osim što znam ko su Pes i Ehidna i kako se zovu dani i meseci."
<BR>&nbsp;&nbsp;&nbsp;&nbsp;&nbsp;"Onda moraš sutra otvoriti svoje srce za njega. Moraš se moliti kao nikad u životu. Upućuj mu zahvalnost što je bio dobar prema meni i ponavljaj mu uporno koliko je silno tebi - i svima nama u ovom gradskom kvartu - potrebna njegova pomoć. Ako tako budeš radila, ako ga budeš dozivala molitvama iskrenim, od srca, neće biti uopšte važno kojim rečima to činiš."
<BR>&nbsp;&nbsp;&nbsp;&nbsp;&nbsp;"Izvanaš, a. Aj, dobro."
<BR>&nbsp;&nbsp;&nbsp;&nbsp;&nbsp;"Sada ću te ispovediti, a to znači da ću skinuti sa tebe svu krivicu u vezi sa Fidejinom pogibijom i sa svakim drugim zlom koje si možda učinila. Klekni ovde. Nije potrebno da gledaš u mene."
<BR>
<BR>&nbsp;&nbsp;&nbsp;&nbsp;&nbsp;Polovina tog napuštenog mantejona bila je preuređena u malo pozorište. "Ima stari Prozor, još je tu", reče Šenila, pokazujući prstom. "Odma iza pozornice, al mi uvek držimo jednu zavesu ispred njega. Imamo, valjda, tri ili četri takve zavese široke kolko cela pozornica. Često zađemo iza Prozora da se osušimo peškirom ili da se napuderišemo; e, a tamo ima mnogo, kao, cevi, koje vire iz zadnje strane Prozora i šire se po podu."
<BR>&nbsp;&nbsp;&nbsp;&nbsp;&nbsp;Svila je bio na trenutak zbunjen. Onda je razumeo da su te 'kao, cevi' sveti kablovi. "Razumem", reče on, "ali to što si opisala moglo bi biti opasno. Da li je iko nastradao?"
<BR>&nbsp;&nbsp;&nbsp;&nbsp;&nbsp;"Jedna cupi je roknula sa bine, jednom, al bila je sočno debela."
<BR>&nbsp;&nbsp;&nbsp;&nbsp;&nbsp;"Snaga Pesova izgleda da je zaista ugašena, ovde. Nije ni čudo. Pa, dobro." Ostavio je vreću i triptih na sedišta. "Hvala ti, Šenila. Sad možeš ići u grad, ako želiš, mada bih ja više voleo da ostaneš, da bi učestvovala u egzorcizmu."
<BR>&nbsp;&nbsp;&nbsp;&nbsp;&nbsp;"Ako želiš, ostaću, Patera. Nema štete ako zgrabim neku njamu u međuvremenu?"
<BR>&nbsp;&nbsp;&nbsp;&nbsp;&nbsp;"Samo napred."
<BR>&nbsp;&nbsp;&nbsp;&nbsp;&nbsp;Posmatrao ju je dok je odlazila. Onda je za njom zatvorio dvorišna vrata. Kad je pomenula hranu, setio se sira koji je trebalo da posluži njemu kao ručak, ali je završio u kljunu onog vrana; štaviše, setio se i svojih prženih paradajza. Šenila će sigurno otići preko puta, u radnju za prodaju peciva i testenina. On slegnu ramenima i otvori vreću, rešen da sada ne razmišlja o hrani.
<BR>&nbsp;&nbsp;&nbsp;&nbsp;&nbsp;Međutim, u žutoj kući kao da postoji i kuhinja, tu negde. Ako Krv nije ručao, lako bi moglo da se desi da pozove i njega, Svilu, na ručak, posle egzorcizma. Koliko je vremena prošlo od kad je sedeo ispod smokve i gledao kako Mejtera Ruža klopa one sveže ispečene kifle? Nekoliko sati, svakako, ali njemu nije dala nijednu: zaslužena kazna. Zaslužena.
<BR>&nbsp;&nbsp;&nbsp;&nbsp;&nbsp;"Neću - da - jedem", promrmlja on sam za sebe, odmotavajući krpe u kojima je nosio, u vreći, fenjere i flašicu ulja. "Ne dok me neko ne pozove na ručak; tek tada ću od ovog zaveta slobodan biti. Sfikso Jaka, na muci se poznaje ko je tvoj! Sad me čuj."
<BR>&nbsp;&nbsp;&nbsp;&nbsp;&nbsp;Možda će Orhideja želeti opet da razgovara s njim o aranžmanima za sutra; ako je suditi po njenoj spoljašnjosti (što nije baš pošteno, reče on sebi), Orhi jede često i jede dobro. Lako bi mogla da ima pri ruci činiju punu grožđa... ili tanjir prepun naseckanih bresaka...
<BR>&nbsp;&nbsp;&nbsp;&nbsp;&nbsp;Rukovođen, u znatnoj meri, željom da odvrati svoje misli od hrane, on uzviknu: "Gljivo, jesi li tu? Čuješ li me, Gljivo?"
<BR>&nbsp;&nbsp;&nbsp;&nbsp;&nbsp;Odgovora nije bilo.
<BR>&nbsp;&nbsp;&nbsp;&nbsp;&nbsp;"Znam sa si to bila ti, vidiš. Pratila si me, kao što si noćas i rekla da hoćeš. Prepoznao sam ti lice, jutros, na licu Češljinog matorog. Jesi li ti pila njenu krv? Maločas videh tvoje lice, opet, na licu jadne Fideje."
<BR>&nbsp;&nbsp;&nbsp;&nbsp;&nbsp;Čekao je, ali nije čuo nikakav šapat u uhu, nikakav glas osim sopstvenog koji je odjekivao od golih zidova načinjenih od brodskog kamena.
<BR>&nbsp;&nbsp;&nbsp;&nbsp;&nbsp;"Kaži nešto!"
<BR>&nbsp;&nbsp;&nbsp;&nbsp;&nbsp;Bremenita tišina ispunjavala je napušteni mantejon.
<BR>&nbsp;&nbsp;&nbsp;&nbsp;&nbsp;"Vrisak one žene dok sam ja sedeo u letelici, noćas, ispred žute kuće - to nije mogla biti puka podudarnost. Demon je došao zato što sam ja došao, a taj demon si ti, Gljivo. Ne razumem kako to radiš, ali znam da si ti."
<BR>&nbsp;&nbsp;&nbsp;&nbsp;&nbsp;Odmotavajući sledeći fenjer iz krpa, ugleda nešto što je maltene mogao biti Gljivin lobanjski osmeh. Držeći po jedan fenjer u svakoj ruci, odgegao se na pozornicu da bolje osmotri obojeno platno iza nje, koje je, moglo se pretpostaviti, bilo ta zavesa što ju je Šenila pominjala.
<BR>&nbsp;&nbsp;&nbsp;&nbsp;&nbsp;Na zavesi je bila naslikana gruba karikatura Kampionove slavne slike 'Pes na tronu'. Ovde je Pes imao ne samo dve glave nego i dve erekcije; levom rukom držao se za jedan, a desnom za drugi polni organ. Ispred njega bili su naslikani njegovi obožavaoci, čitava gomila njih; bavili su se svim perverzijama za koje je Svila ikad čuo, ali i nekim za koje nikad nije čuo. Na originalnoj slici, dva Pesova talusa, moćne mašine jedne posebne, divne maslačno-žute boje, dovršavaju rad na stvaranju svitka, naime sade svetu zlatku iza trona. Ovde su talusi digli, između svojih nogu, svaki po jedan 'ovan' za probijanje zidina, ali opsceno izmenjen; umesto Pesovog svetog drveta okićenog divnim beharima, iz zemlje štrči divovski falus. Na nebu dva ogromna, mutna lica onog drugog, duhovnog Pesa, ali pohotljivo i komično iscerena.
<BR>&nbsp;&nbsp;&nbsp;&nbsp;&nbsp;Svila je pažljivo namestio plave fenjere na rub pozornice. Zatim je izvukao Zumbulin azof ispod tunike. Želeo je da saseče tu ogavnost ispred sebe, da je iseče u param-parče, ali to bi gotovo sigurno uništilo sve eventualne ostatke Prozora iza zavese. On pritisnu demona i jednim hirurškim rezom preseče ceo gornji deo zavese, od zida do zida. Bljuvotina pade, sa teškim, potmulim udarom, i nestade u oblacima sopstvene prašine.
<BR>&nbsp;&nbsp;&nbsp;&nbsp;&nbsp;Dok je Svila nameštao triptih ispred praznog, tamnog lica Prozora, u salu uđe Krv. Votivne svetiljke su još jednom gorele ispred tog napuštenog Prozora; iz njihovih plavih staklenih valjaka, plavi plamenovi šibali su ravno uvis, kao maleni, usijani mačevi. Iz četiri kandila, na četiri ugla pozornice, izvijali su se krivudavi, bledi mlazići tamjanovog dima.
<BR>&nbsp;&nbsp;&nbsp;&nbsp;&nbsp;"Štooo to uradi, bre?" upita Krv.
<BR>&nbsp;&nbsp;&nbsp;&nbsp;&nbsp;Svila diže pogled. "Šta?"
<BR>&nbsp;&nbsp;&nbsp;&nbsp;&nbsp;"Pa, uništi nam kulisu, bre." Krv se pope uz tri stepenika s jedne strane pozornice. "Je l' imaš ti pojma kolko to košta?"
<BR>&nbsp;&nbsp;&nbsp;&nbsp;&nbsp;"Nemam. I nije me briga. Ostvarićeš zaradu od trinaest hiljada karata na mom mantejonu. Možeš upotrebiti neki delić toga da zameniš ovo što sam ja uništio, ako ti je volja. Ne preporučujem da tako postupiš."
<BR>&nbsp;&nbsp;&nbsp;&nbsp;&nbsp;Krv ritnu gomilu platna. "Niko od onih ranijih nije uradio ništa ovako."
<BR>&nbsp;&nbsp;&nbsp;&nbsp;&nbsp;"Niti svojim egzorcizmom išta postigao. Ja ću uspeti - ili, bar, imam razloga da verujem da ću uspeti." Kad se uverio da je triptih tačno u sredini između dva fenjera, Svila se okrete Krvu. "Vas ovde muče đavoli ili, bar, jedan đavo. Neću se sad zamajavati da objašnjavam koji. Nego, znaš li ti kako jedno mesto, ili osoba, a to može biti bilo koja osoba, pada u vlast demona?"
<BR>&nbsp;&nbsp;&nbsp;&nbsp;&nbsp;"Bahhh! Ne verujem ja u demone, Patera. Niti u te vaše bokčiće."
<BR>&nbsp;&nbsp;&nbsp;&nbsp;&nbsp;"Je li ti to ozbiljno?" Svila se sagnuo da dohvati štap za hodanje, koji je od Krva dobio. "I juče ujutro rekao si nešto u tom smislu, pa ipak imaš lep kip Scile u dvorištu svoje kuće. Video sam je."
<BR>&nbsp;&nbsp;&nbsp;&nbsp;&nbsp;"Bila je tu kad sam kupovao to imanje. Ali i da nije bila, mogao sam dati da se tako nešto napravi, priznaću. Ja sam odan sin Virona, Patera, i to volim da pokazujem." Krv se sagnuo da razgleda tri slike. "Gde je Pes?"
<BR>&nbsp;&nbsp;&nbsp;&nbsp;&nbsp;Svila pokaza.
<BR>&nbsp;&nbsp;&nbsp;&nbsp;&nbsp;"Ovaj vihor? Ja kolko znam, Pes je deda sa dve glave."
<BR>&nbsp;&nbsp;&nbsp;&nbsp;&nbsp;"Svaki likovni prikaz boga je, u konačnom sagledavanju, laž", objasni Svila. "Može biti podesna laž, može čak biti i laž pobuđena dubokim poštovanjem; svejedno, u suštini je laž. Veliki Pes bi mogao odlučiti da se pojavi kao, što ti reče, deda ili kao zavojita oluja - svitak vetra, što je najstariji likovni prikaz Pesa. Nijedna od tih slika neće biti istinitija od ma koje druge - samo podesnija."
<BR>&nbsp;&nbsp;&nbsp;&nbsp;&nbsp;Krv se uspravi. "Počeo si mi pričati o demonima."
<BR>&nbsp;&nbsp;&nbsp;&nbsp;&nbsp;"Ali neću nastaviti, bar ne sad. Potrošio bih izvesno vreme, a ti mi svejedno ne bi poverovao baš ništa. Međutim, uštedeo si mi jedno veoma nepoželjno pešačenje. Želim da pozoveš sve žive osobe, koje ovde postoje, u salu. Moraš doći i ti, i Mošus ako se vratio, i Ždral, Orhideja, Šenila, onaj ćelavi, i sve mlade žene, i sve druge osobe koje su možda tu. Dok ih ti sve dovedeš ovamo, moje pripreme biće završene."
<BR>&nbsp;&nbsp;&nbsp;&nbsp;&nbsp;Krv maramicom otapka znoj sa čela. "Ja ne primam naređenja od tebe, Patera."
<BR>&nbsp;&nbsp;&nbsp;&nbsp;&nbsp;"Onda ću ti reći ovo o đavolima." Svila oslobodi svoju maštu, dopuštajući joj da se vine ka nebesima. "Oni su ovde, i jedna osoba je već izgubila život. A oni kad okuse krv, dopadne im se. Mogao bih dodati da nije nimalo neuobičajeno da oni deluju na osnovu verbalnih sličnosti, iako bismo ti i ja rekli da su to samo igre rečima. Njima bi lako moglo pasti na um da ako je krv dobra, krv Krva može biti još bolja. Bilo bi mudro da to imaš na umu."
<BR>
<BR>&nbsp;&nbsp;&nbsp;&nbsp;&nbsp;Žene su pristizale u grupicama, po dve, po tri. Bile su radoznale i išle su manje-više dobrovoljno, iako su ih Mošus i mišićavi ćelavko, koji se zvao Grgeč, terali. Uskoro su im se pridružili Čikov i Trstika, koji su se dovezli iz Svilinog mantejona, uplašeni; veoma su se obradovali kad su videli Svilu. Na kraju su Orhideja (sumorna lica, ali suvih očiju) i Ždral seli u poslednji red. Svila je sačekao da Krv, Grgeč i Čikov takođe sednu, a onda je počeo.
<BR>&nbsp;&nbsp;&nbsp;&nbsp;&nbsp;"Dozvolite mi da opišem..."
<BR>&nbsp;&nbsp;&nbsp;&nbsp;&nbsp;Čavrljanje ženskadije potopilo je njegove reči.
<BR>&nbsp;&nbsp;&nbsp;&nbsp;&nbsp;"Tišina!" To je Orhideja ustala. "Tišina, bre, fufe, bre!"
<BR>&nbsp;&nbsp;&nbsp;&nbsp;&nbsp;"Dozvolite mi da opišem", poče Svila ponovo, "šta se ovde dogodilo i šta ćemo pokušati da postignemo. Čitav svitak prvobitno je bio pod zaštitom Pesa Velikoga, oca bogova. Da nije, ne bi nikada ni postojao."
<BR>&nbsp;&nbsp;&nbsp;&nbsp;&nbsp;Zastao je, pomno osmotrio lica dvadeset i nekoliko mladih žena ispred sebe; osećao se manje-više kao da se obraća odeljenju Mejtere Nane u palestri. "Veliki Pes je planirao svaki delić svitka i naredio svojim robovima da ga sazdaju, što su oni, pod njegovim nadzorom, i učinili. Na taj način su našim rekama data korita, a tako je i iskopano naše duboko jezero Limna. Tako je zasađeno najstarije drveće i tako su izgrađeni manetejoni u kojima treba Pesa da doznajemo. Vi sedite, dabome, u jednom takvom mantejonu. Kad je svitak bio gotov, Pes mu blagoslov svoj dade."
<BR>&nbsp;&nbsp;&nbsp;&nbsp;&nbsp;Svila je opet zastao i u sebi izbrojao do tri, kao što je toliko puta činio u ambionu. Iskoristio je to vreme da osmotri koje devojačko lice počinje da liči, makar i u najmanjoj meri, na lice one ludakinje. "Čak i ako ste skloni da osporavate ovo što sam rekao, zahtevam da zasad prihvatite sve kao istinu, da bi nam uspeo egzorcizam. Ima li ovde ikoga ko ne može prihvatiti ovo dosad rečeno kao istinu? Ako ima, molim da ustane." Zurio je u Krva, ali ni Krv ne ustade.
<BR>&nbsp;&nbsp;&nbsp;&nbsp;&nbsp;"Vrlo dobro. Molim shvatite da nije samo svitak kao celina dobio Pesov blagoslov i zaštitu Pesovu. Svaki pojedini delić svitka dobio ih je isto tako, a većina delića još i sad ih ima.
<BR>&nbsp;&nbsp;&nbsp;&nbsp;&nbsp;"Međutim, Pes povremeno, iz dobrih razloga, povuče svoj blagoslov sa pojedinih delova ovog svitka koji je njegovo delo. Sa nekog drveta, ili sa neke njive, možda, sa neke životinje, osobe, ili čak sa celog jednog grada. U ovom slučaju, bez Pesovog blagoslova svakako je ostala jedna zgrada - ova u kojoj smo sada i koja se spojila sa susednom, žutom, tako da su te dve jedna celina koja je ostala neblagoslovena."
<BR>&nbsp;&nbsp;&nbsp;&nbsp;&nbsp;Ostavio je vremena da ovo utone. Pogledom je prelazio sa jednog lica na drugo. Sve Orhidejine žene bile su srazmerno mlade; jedna ili dve, izvanredno lepe; mnoge, ako ne i većina, natprosečno lepe. Nijedna nije ni najmanje ličila na Gljivu.
<BR>&nbsp;&nbsp;&nbsp;&nbsp;&nbsp;"Pa, šta to znači, možete vi pitati? Da li to drvo umire, da li taj grad izgori? Ne. Pretpostavite da imate mačku, koja vas je ujedala i grebala sve dok je, na kraju, zgađeni, niste bacili na ulicu i za njom zatvorili vrata. Ta mačka, koja je bila vaša, neće umreti, ili bar neće odmah, tu, da crkne. Ali kad se psi za njom stušte, neće imati ko da je brani, a ako neki prolaznik poželi da je gađa kamenjem ili prisvoji, moći će to da uradi nekažnjeno.
<BR>&nbsp;&nbsp;&nbsp;&nbsp;&nbsp;Tako je i sa onima od nas koji ostanu bez Pesovog blagoslova. Nekima od vas, znam, ovde se dogodila posednutost demonom. Kroz nekoliko trenutaka ja ću zamoliti jednu osobu, jednu od onih koje su bile posednute, da opiše kako je to izgledalo."
<BR>&nbsp;&nbsp;&nbsp;&nbsp;&nbsp;Jedna mala crnka na kraju prvog reda se iscerila; iako se malo šta na njenom licu izmenilo, Svili se učini da sada vidi lobanju ispod tog lica. Opustio se; postao je svestan da mu sa dlanova curi znoj, da je izrezbarena drška Krvovog štapa sva klizava od tog znoja, da su mu na čelu kapljice znoja toliko gusto načičkane da samo što nisu pocurile u oči. Obrisa ih rukavom mantije.
<BR>&nbsp;&nbsp;&nbsp;&nbsp;&nbsp;"Ovaj predmet iza mene bio je Sveti prozor - ne verujem da je iko od prisutnih tolika neznalica da to ne zna. Kroz taj nekadašnji prozor, Gospod Pes je zborio čovečanstvu. Tako bogovi rade i svi znamo da je tako. Oni se nama obraćaju posredstvom tih Prozora koje je Pes Veliki izgradio za njih i za nas. Imaju bogovi, naravno, i druge načine da nam nešto kažu; jedan od tih načina, ali ne jedini, jeste prenošenje znakova posredstvom utrobe žrtvovanih životinja. To ne menja činjenicu da su Prozori glavni način. Pa zar je ikakvo čudo, dakle, da je Pes povukao blagoslov kad smo dopustili da ovaj prozor, našom nebrigom, postane neupotrebljiv? Kažem, mi, jer to uključuje i mene lično; mi, svaki muškarac i svaka žena u Vironu, dozvolismo da se ta đavolska stvar odigra.
<BR>&nbsp;&nbsp;&nbsp;&nbsp;&nbsp;Pripremajući ovo isterivanje demona, ja sam učinio sve što sam igda mogao da popravim vaš Prozor. Očistio sam i pritegnuo njegove spojeve, sastavio sam pokidana mesta na nekim kablovima, pokušao sam i neke druge, teže popravke. Kao što vidite, pretrpeo sam neuspeh. Vaš Prozor bez svetlosti ostade, i bez života, za Pesa zatvoren, i mi se samo možemo nadati da će on primiti našu ispoljenu volju kao uspšešno delo i vratiti blagoslov ovoj kući, za šta se molimo."
<BR>&nbsp;&nbsp;&nbsp;&nbsp;&nbsp;Nekoliko mladih žena iscrta rukom znak sabiranja u vazduhu ispred sebe.
<BR>&nbsp;&nbsp;&nbsp;&nbsp;&nbsp;Svila sa odobravanjem klimnu glavom, onda pogleda pravo malu crnku. "Sada ću se obratiti neposredno đavolici koja je zašla među nas, jer znam da je ovde i znam da me čuje.
<BR>&nbsp;&nbsp;&nbsp;&nbsp;&nbsp;"Onaj bog veoma veliki, Izvanaš, stavio je tebe pod moju vlast. Imaš i ti prozor, kao što oboje znamo. Ja mogu da ga zatvorim, i zabravim, da ti bude neprolazan, ako hoću. Odlazi iz ove kuće zauvek, inače ću tačno to uraditi." Svila udari Krvovim štapom po podu. "Odlazi!"
<BR>&nbsp;&nbsp;&nbsp;&nbsp;&nbsp;Mlade žene su se trgle, mnoge su bučno udahnule vazduh, a sa lica one tamne polako nestade iscerenost. Bilo je to (reče Svila sebi) kao da je imala temperaturu, koja pred njegovim očima popušta, tako da i groznica nestaje.
<BR>&nbsp;&nbsp;&nbsp;&nbsp;&nbsp;"Sad sam govorio dosta o sadašnjosti. Orhidejo, pitah Šenilu pre nekog vremena da li si ti ikad bila posednuta, a ona mi reče da nisi. Je li to tačno?"
<BR>&nbsp;&nbsp;&nbsp;&nbsp;&nbsp;Orhideja klimnu glavom.
<BR>&nbsp;&nbsp;&nbsp;&nbsp;&nbsp;"Ustani, molim te, i reci dovoljno glasno, da svi čuju."
<BR>&nbsp;&nbsp;&nbsp;&nbsp;&nbsp;Orhideja ustade i pročisti grlo. "Ne, Patera. To se meni nikad nije desilo, a i ne želim da se desi."
<BR>&nbsp;&nbsp;&nbsp;&nbsp;&nbsp;Nekoliko cura se zakikotalo.
<BR>&nbsp;&nbsp;&nbsp;&nbsp;&nbsp;"Nikad se više neće desiti nijednoj od vas. Mislim da vam to mogu obećati i, evo, obećavam. Orhidejo, ti znaš kome se to desilo ranije. Kaži kome."
<BR>&nbsp;&nbsp;&nbsp;&nbsp;&nbsp;"Violeti i Krasulji."
<BR>&nbsp;&nbsp;&nbsp;&nbsp;&nbsp;Svila učini pokret štapom. "Zamolio bih da one ustanu."
<BR>&nbsp;&nbsp;&nbsp;&nbsp;&nbsp;One to neradio učiniše. Violeta je bila višeg rasta od većine, a Krasulja mršava i ne mnogo lepa.
<BR>&nbsp;&nbsp;&nbsp;&nbsp;&nbsp;"To nije sve", reče Svila. "Znam da je prisutna bar još jedna. Ako si bila posednuta, molim te ustani, iako te Orhideja nije imenovala."
<BR>&nbsp;&nbsp;&nbsp;&nbsp;&nbsp;Krv se smeškao u zadnjem redu; ćušnuo je laktom Mošusa, koji se takođe osmehnuo, ne prestajući da čisti nokte vrhom jednog dugačkog noža. Žene su zurile jedna u drugu, neke su se šapatom dogovarale. Polako ustade ona mala crnka.
<BR>&nbsp;&nbsp;&nbsp;&nbsp;&nbsp;"Hvala ti, kćeri moja", reče Svila. "Da, ti si ta. Da li je đavolica otišla?"
<BR>&nbsp;&nbsp;&nbsp;&nbsp;&nbsp;"Mislim da jeste."
<BR>&nbsp;&nbsp;&nbsp;&nbsp;&nbsp;"I ja sam uveren da jeste. Kako se zoveš, kćeri moja?"
<BR>&nbsp;&nbsp;&nbsp;&nbsp;&nbsp;"Maka, Patera. Ali još se ne osećam sasvim kao pre."
<BR>&nbsp;&nbsp;&nbsp;&nbsp;&nbsp;"Vidim. Znaš, Mako, Orhideja te je pomenula u razgovoru sa mnom, danas, verovatno zato što..." Umalo da se zaleti i kaže: zato što si, fizički, suprotnost Šenili; u poslednjem trenu se preusmeri da kaže nešto drugo. "...si tako privlačna, veoma privlačna. To može biti u nekoj vezi sa demonskom posednutošću, mada ne znam sigurno. Kad ti se to dogodilo, Mako?"
<BR>&nbsp;&nbsp;&nbsp;&nbsp;&nbsp;"Pa, sad, ovde."
<BR>&nbsp;&nbsp;&nbsp;&nbsp;&nbsp;"Govori glasnije, molim te. Mislim da te nisu svi čuli."
<BR>&nbsp;&nbsp;&nbsp;&nbsp;&nbsp;Maka progovori jačim glasiom. "Sad mi se desilo i trajalo je dok nisi reko ono 'odlazi', Patera."
<BR>&nbsp;&nbsp;&nbsp;&nbsp;&nbsp;"A kako si se osećala, Mako?"
<BR>&nbsp;&nbsp;&nbsp;&nbsp;&nbsp;Mala crnka poče drhtati.
<BR>&nbsp;&nbsp;&nbsp;&nbsp;&nbsp;"Ako te to toliko plaši, ne moraš nam reći. Da li bi radije da sedneš?"
<BR>&nbsp;&nbsp;&nbsp;&nbsp;&nbsp;"Bilo je ko da sam mrtva. Više mi ni do čega nije bilo stalo i bila sam mlogo daleko, iako sam ostala ovde. Vidla sam sve iste stvari, al one su značile sasvim nešto drugo, to ne umem da objasnim. Ljudi su bili šuplji, ko odela bez nikog unutra, svi sem tebe."
<BR>&nbsp;&nbsp;&nbsp;&nbsp;&nbsp;Violeta reče: "Ja sam imala moje najbolje ukosnice u kosi i jednu sam ostavila na lavabo. Nisam htela, ali ipak sam to uradila, a cev iz lavaboa nekako se ispružila nagore i pojela moju ukosnicu, onu stvarno dobru sa tirkizom na vrhu, a ja sam mislila da je to smešno."
<BR>&nbsp;&nbsp;&nbsp;&nbsp;&nbsp;Svila klimnu glavom. "A ti, Krasuljo?"
<BR>&nbsp;&nbsp;&nbsp;&nbsp;&nbsp;"Meni se letelo, pa sam poletela. Ustala sam u krevetu, i kao skočila, i onda sam kao letela po sobi. Tip me je udarao, al mene je bilo baš briga."
<BR>&nbsp;&nbsp;&nbsp;&nbsp;&nbsp;"Da li je to bilo prošle noći? Jedna od vas bila je noćas posednuta. Da li si to bila ti, Krasuljo?"
<BR>&nbsp;&nbsp;&nbsp;&nbsp;&nbsp;Mršava žena nemo klimnu glavom.
<BR>&nbsp;&nbsp;&nbsp;&nbsp;&nbsp;"Da li si ti vrisnula noćas? Ja sam bio prisutan - bio sam ispred kuće, u Ulici lampiona, a neko je unutra vrisnuo."
<BR>&nbsp;&nbsp;&nbsp;&nbsp;&nbsp;"Ne, vrištala je Fideja. Ponovilo se, ali tako što sam počela da bacam stvari. Letenje je bilo onaj prvi put. Prošlog meseca."
<BR>&nbsp;&nbsp;&nbsp;&nbsp;&nbsp;Svila klimnu glavom. Njegovo lice izgledalo je zamišljeno. "Hvala ti, Krasuljo. Takođe treba da zahvalim, i zahvaljujem, Maki i Violeti. Do današnjeg dana ja nikada nisam imao prilike da razgovaram ni sa jednom osobom koja je pretrpela posednutost demonom. Ovo što ste mi ispričale možda će mi mnogo pomoći."
<BR>&nbsp;&nbsp;&nbsp;&nbsp;&nbsp;Gljiva je otišla ili se, bar, nije mogla sada primetiti ni na jednom licu ispred njega. Kad su se sreli u Ulici sunca, Krv mu je pomenuo posedanje, uz napomenu da 'to i neki ljudi mogu'; sad se Svila zapita nije li Krv bar izdaleka naslućivao da je taj demon, koji uznemirava žutu kuću, njegova sopstvena kćer. Svila zaključi da će najbolje biti da mu sad ne ostavi mnogo vremena za razmišljanje o takvim stvarima.
<BR>&nbsp;&nbsp;&nbsp;&nbsp;&nbsp;"Sad ćemo otpevati onu pesmu koju treba i kasnije da pevamo, kad započne naša ceremonija. Ustanimo, svi. Uhvatite se svi za ruke. Krve, ti i Mošus morate pevati sa svima nama. Hodite napred i spojite ruke svoje."
<BR>&nbsp;&nbsp;&nbsp;&nbsp;&nbsp;Većina prisutnih nije znala tekst. Svila ih je počeo učiti kako ide refren, a kako prve tri strofe. Posle izvesnog vremena načinio je od njih pristojan hor, kome je Mošus, inače tako ćutljiv, doprinosio vrlo dobrim tenorom.
<BR>&nbsp;&nbsp;&nbsp;&nbsp;&nbsp;"Dobro! Ovo nam je bila generalna proba. Kroz koji minut počinjemo glavnu ceremoniju. Početak je napolju, na ulici. Ova mala glinena posuda sa bojom i ova četka..." Svila ih podiže da svi vide. "...već su osveštane i ovoj kući posvećene. Petoro vas, odabrani među onima koji ovde stanuju, mora da učestvuje u popravljanju šupljeg krsta koji je nacrtan na pročelju prema Muzičkoj ulici; za to vreme mi ostali ćemo pevati. Bilo bi najbolje da se među tih petoro nađu sve tri devojke koje su bile posednute. Posle toga, tri puta ćemo obići oko kuće, u povorci, a onda ćemo se još jednom ovde okupiti, da izvršimo konačno isterivanje."
<BR>&nbsp;&nbsp;&nbsp;&nbsp;&nbsp;Napolju, dok su iznenađeni ulični mangupčići blenuli i prstima pokazivali žene, od kojih su mnoge i sad bile samo delimično odevene, Svila je odabrao još dva predstavnika, i to dve sitne i mršave devojke, iz grupe onih za koje mu se činilo da čitav ovaj posao shvataju najozbiljnije. Na otvorenom prostoru Muzičke ulice 'Himna svim bogovima' zvučala je nejako i tanko, ali, ipak, prolaznici koji su iz radoznalosti zastali da gledaju šta se radi skinuli su šešire i kape dok su Krv i Grgeč podizali na svoja ramena jednu po jednu od tih pet devojaka. Obojile su sva četiri gamadiona; tako je krst, do tada gotovo sasvim ispran sa pročelja, ponovo zablistao. Kad su ispod njega iscrtale i liniju podloge, Svila je spalio četku i ostatak boje u najvećem kandilu.
<BR>&nbsp;&nbsp;&nbsp;&nbsp;&nbsp;"A žrtvu da prineseš, ništa?" reče Orhideja. "Oni drugi su to činili."
<BR>&nbsp;&nbsp;&nbsp;&nbsp;&nbsp;"Upravo prinesoh", reče joj Svila. "Ne mora se na žrtvu prinositi samo živa zver. Upravo si videla jedno žrtvovanje nečega što nije živo i nije životinja. Ako bi bio potreban još jedan egzorcizam ovde, ponudićemo životinju, a sveti znak ćemo iscrtati još jednom, i to njenom krvlju. Razumeš li ti žrtvovanje, razumeš li zašto radimo sve ovo? Ja polazim od pretpostavke da je zlo biće ušlo u kuću kroz ova vrata, ka Muzičkoj, zato što je to jedini spoljašnji ulaz u vaš oskrnavljeni mantejon."
<BR>&nbsp;&nbsp;&nbsp;&nbsp;&nbsp;Orhideja neodlučno klimnu glavom.
<BR>&nbsp;&nbsp;&nbsp;&nbsp;&nbsp;"Dobro." Svila se osmehnu. "Drugi deo naše ceremonije samog isterivanja demona biće svečani marš tri puta oko celine ovih dveju građevina; za to vreme ja ću čitati iz Hrazmoloških spisa. Možda bi bilo najbolje da svi vi stupate iza mene, a četvorica muškaraca da se rasporede na takva mesta da mogu da održavaju red."
<BR>&nbsp;&nbsp;&nbsp;&nbsp;&nbsp;Poče govoriti jače, da ga čuju sve žene. "Neće biti potrebno da marširate u korak kao vojska. Ali biće potrebno da ostanete u koloni, jedna iza druge, i da slušate ono što ja čitam."
<BR>&nbsp;&nbsp;&nbsp;&nbsp;&nbsp;Izvadio je naočari, obrisao ih rukavom i stavio ih na nos. Jedna od mladih žena se zasmejala nervozno.
<BR>&nbsp;&nbsp;&nbsp;&nbsp;&nbsp;Da li bi se Zumbula smejala kad bi ga videla sa ovim malim, uvek nekako zamrljanim cvikerima na licu? Sigurno da bi - ona se smejala i manje smešnim pojedinostima, dok su bili zajedno. Prvi put mu pade na um da se onako smejala možda zato što je bila srećna. Tada je i on bio srećan, mada nije imao za to dobrog razloga.
<BR>&nbsp;&nbsp;&nbsp;&nbsp;&nbsp;Pročistio je grlo, nastojeći da se tačno priseti tih emocija. Ne, ne srećan: radostan.
<BR>&nbsp;&nbsp;&nbsp;&nbsp;&nbsp;Radostan. Svila pokuša da predstavi sebi kako bi to izgledalo kad bi njegova mati ponudila Zumbuli bledu, zelenkastu limunadu koju su svake godine pili u najvrelijim danima. Ovaj pokušaj propade potpuno.
<BR>&nbsp;&nbsp;&nbsp;&nbsp;&nbsp;"Demon čini nasilje prvo sebi samome, kad čir postane i, ako se može tako reći, rak na svitku, voljom svojom; jer na bilo šta u svitku okomiti se besomučno, znači odvojiti se od tog svitka, i od prirode svitka koja je u krajnjem gledanju polubožanska, a u kojoj su sadržane različite prirode svih drugih stvari. Drugo, demon čini nasilje sebi kad okrene leđa ma kom dobrom ljudskom biću, pa ga zatim napadne sa namerom da nanese zlo."
<BR>&nbsp;&nbsp;&nbsp;&nbsp;&nbsp;Svila je rizikovao: bacio je pogled iza sebe. Orhidejine šake bile su sklopljene u molitvi, a mlađe žene išle su iza nje u manje-više urednoj jedinačnoj koloni, iako se činilo da se neke naprežu da bi ga čule. On nastavi da čita jačim glasom.
<BR>&nbsp;&nbsp;&nbsp;&nbsp;&nbsp;"Treće, demon čini nasilje sebi kad god podlegne zadovoljstvu bola. Četvrto, kad igra neku ulogu, bilo da glumi da je neko drugi, ili da samo kazuje stvari neiskrene i neistinite. Peto, kad se kreće ili dela čini, uvek nesvrhovita..."
<BR>&nbsp;&nbsp;&nbsp;&nbsp;&nbsp;Kad su bili na polovini trećeg, poslednjeg obilaska, jedan prozor se rasprsnu iznad njih, tako da na Ždrala, koji je bio blizu začelja njihove sada već neuredne kolone, pade pljusak stakla. "To je samo odlazak đavolice, ništa više", poče Svila govoriti ženama, tonom umirivanja. "Nemojte sad vrištati."
<BR>&nbsp;&nbsp;&nbsp;&nbsp;&nbsp;Orhideja je stala i zagledala se u rasprsnuti prozor. "To je jedna od mojih soba!"
<BR>&nbsp;&nbsp;&nbsp;&nbsp;&nbsp;Jedan ženski glas progovori sa tog prozora, čvrst, pun vibracija, snažan kao grom. "Pošaljite tog vašeg augura gore, kod mene!"
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
