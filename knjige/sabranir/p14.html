<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>STRANAC U RAJU
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Bili su braća. Ne u smisli da su obojica pripadala ljudskom rodu, ili da su poticala iz istih jaslica. Uopšte ne! Bili su braća u pravom, biološkom smislu te reči. Bili su rod, da upotrebimo izraz koji je još pre nekoliko vekova postao malo arhaičan, pre Katastrofe, kada je taj plemenski fenomen, porodica, još imao neku vrednost.
<BR>&nbsp;&nbsp;&nbsp;&nbsp;&nbsp;Kako je to bilo neprijatno!
<BR>&nbsp;&nbsp;&nbsp;&nbsp;&nbsp;Tokom godina koje su usledile posle detinjstva, Entoni je to gotovo zaboravio. Ponekad mesecima uopšte ne bi na to pomislio. Ali sada, od trenutka kada je postao nerazmrsivo spojen sa Vilijemom, njegov život se pretvorio u pravu noćnu moru.
<BR>&nbsp;&nbsp;&nbsp;&nbsp;&nbsp;Možda i ne bi bilo tako loše, da su okolnosti od početka bile potpuno jasne; da su, kao u danima koji su prethodili Katastrofi... Entoni je nekada mnogo čitao dela iz istorije... delili isto prezime i samo se na taj način dičili odnosom.
<BR>&nbsp;&nbsp;&nbsp;&nbsp;&nbsp;Danas se, razume se, uzimalo prezime po želji i moglo je da se menja koliko god se puta htelo. Konačno, jedino je bio važan simbolički lanac, a on je bio šifrovan i pripadao je samo vama od rođenja.
<BR>&nbsp;&nbsp;&nbsp;&nbsp;&nbsp;Vilijem je sebe zvao Anti-Aut i na tome je insistirao s nekom vrstom trezvenog profesionalizma. To je, razume se, bila njegova lična stvar, ali kakvo je to bilo paradiranje ličnim rđavim ukusom! Kada je napunio trinaest godina, Entoni se odlučio za prezime Smit i nikada nije osetio potrebu da ga promeni. Bilo je jednostavno, lako se izgovaralo i bilo je krajnje osobeno, jer nikada nije sreo nikoga ko se isto tako prezivao. Nekada je bilo veoma često... među ljudima iz vremena pre Katastrofe... što možda objašnjava zašto je sada bilo tako retko.
<BR>&nbsp;&nbsp;&nbsp;&nbsp;&nbsp;Ali različita prezimena ništa nisu značila kada su njih dvojica bili zajedno. Veoma su ličili jedan na drugoga.
<BR>&nbsp;&nbsp;&nbsp;&nbsp;&nbsp;Da su bili blizanci... ali jednom od dva oplođena jajašca ne bi bilo dozvoljeno da se razvije do kraja. Jednostavno, dešavalo se ponekad da dođe do fizičke sličnosti i među braćom koja nisu blizanci, naročito onda kada je srodstvo bilo sa obe strane. Entoni Smit je bio pet godina mlađi, ali obojica su imala šiljate i povijene noseve, guste obrve i jedva primetnu rupicu u bradi... kako je to već hteo rulet nasleđa. Stvar je naprosto bila neizbežna kada bi se, iz izvesne strasti prema jednoličnosti, roditelji ponavljali.
<BR>&nbsp;&nbsp;&nbsp;&nbsp;&nbsp;U početku, pošto su bili zajedno, privlačili su zapanjene poglede praćene dubokim ćutanjem. Entoni je pokušavao da ne obraća pažnju, ali iz čiste perverznosti... ili perverzije... Vilijem ne bi mogao da izdrži da ne kaže: "Mi smo braća."
<BR>&nbsp;&nbsp;&nbsp;&nbsp;&nbsp;"Oh?" izgovorio bi sabesednik, zastavši na trenutak, kao da je želeo da pita da li su punokrvna braća. Ali onda bi lepo ponašanje odnelo prevagu i sabesednik bi se povukao kao da ga se sve to nimalo ne tiče. To se, razume se, samo retko događalo. Većina ljudi u Projektu znala je šta je posredi... kako se to moglo sprečiti?... i izbegavala je slične situacije.
<BR>&nbsp;&nbsp;&nbsp;&nbsp;&nbsp;Nije Vilijem bio loš momak. Nipošto. Samo da nije bio Entonijev brat; ili da bar nisu toliko ličili jedan na drugoga, mogli su da prikriju tu činjenicu i najverovatnije bi se odlično slagali.
<BR>&nbsp;&nbsp;&nbsp;&nbsp;&nbsp;Ovako...
<BR>&nbsp;&nbsp;&nbsp;&nbsp;&nbsp;Ništa im nije bilo lakše zbog toga što su se igrali zajedno kao mali i što su zajedno išli u jaslice zahvaljujući majčinim uspešnim manevrima. Pošto je dobila dva sina sa istim ocem i na taj način ispunila kvotu (jer nije udovoljila strogim zahtevima za rađanje trećeg deteta), zaključila je da će joj biti lakše da obojicu posećuje tokom istog putovanja. Bila je čudna žena.
<BR>&nbsp;&nbsp;&nbsp;&nbsp;&nbsp;Vilijem je, razume se, prvi napustio jaslice, jer je bio stariji. Posvetio se nauci... genetskom inženjeringu. Entoni je to čuo, dok je još bio u jaslicama, majka ga je obavestila u pismu. Tada je već bio dovoljno star da se odrešito obrati nadzornici i pisma su prestala da stižu. Ali uvek se sećao poslednjeg zbog agonije i sramote koju mu je donelo.
<BR>&nbsp;&nbsp;&nbsp;&nbsp;&nbsp;Na kraju se i Entoni posvetio nauci. Pokazao se talentovan, pa su ga podsticali u tom pravcu. Sećao se da ga je morio divlji... i proročanski, sada mu je to bilo jasno... strah da bi mogao sresti brata, pa je završio u telemetrici, koja nije imala baš nikakve veze sa genetskim inženjeringom... bar je vladalo takvo uverenje.
<BR>&nbsp;&nbsp;&nbsp;&nbsp;&nbsp;A onda, za vreme rada ne složenom Projektu Merkur, došlo je do zastoja.
<BR>&nbsp;&nbsp;&nbsp;&nbsp;&nbsp;Dogodilo se da se Projekat naizgled našao u ćorsokaku, ali je ubrzo dat predlog koji je spasao situaciju i istovremeno uvukao Entonija u dilemu koju su mu priredili roditelji. A najbolje i najciničnije od svega toga bilo je to što je lično Entoni, u svojoj naivnosti, izneo dotični predlog.
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Vilijem Anti-Aut čuo je za Projekat Merkur, ali o njemu je znao koliko i o Zvezdanoj Sondi koja je odaslata mnogo pre njegovog rođenja i koja će putovati još dugo posle njegove smrti; koliko i o koloniji na Marsu i stalnim pokušajima da se stvore slične kolonije na asteroidima.
<BR>&nbsp;&nbsp;&nbsp;&nbsp;&nbsp;Takve stvari zauzimale su samu periferiju njegovog uma i uopšte mu nisu bile važne. Nikakvi napori preduzimani u svemiru nikada se nisu probili bliže središtu njegovih interesovanja, koliko se sećao, sve do dana kada je među printautima ugledao fotografije ljudi koji su radili na Projektu Merkur.
<BR>&nbsp;&nbsp;&nbsp;&nbsp;&nbsp;Vilijemu je prvo privukla pažnju činjenica da se jedan od njih zvao Entoni Smit. Setio se čudnog imena koje je njegov brat izabrao - i setio se Entonija. Nikako nisu mogla postojati dva Entonija Smita.
<BR>&nbsp;&nbsp;&nbsp;&nbsp;&nbsp;Pogledao je onda fotografiju i tu više nije moglo biti greške. Skrenuo je pogled prema ogledalu u iznenadnoj, hirovitoj želji da proveri stvar. Nije bilo nikakve sumnje.
<BR>&nbsp;&nbsp;&nbsp;&nbsp;&nbsp;Stvar ga je zabavljala, ali postalo mu je i nelagodno, jer mu je bilo i te kako jasno koliko je cela ta stvar nezgodna. Punokrvna braća, da upotrebi taj odvratni izraz. Činjenica je da ni otac ni majka nisu imali mašte.
<BR>&nbsp;&nbsp;&nbsp;&nbsp;&nbsp;Mora da je odsutno strpao printaut u džep, spremajući se da pođe na posao, jer ga je pronašao u pauzi za ručak. Ponovo se zagledao u snimak. Izgleda da je Entoni bio oštrouman. Reprodukcija je bila veoma dobra... danas su printauti bili neverovatno kvalitetni.
<BR>&nbsp;&nbsp;&nbsp;&nbsp;&nbsp;Njegov partner za ručak, Marko Kakvo-god-prezime-da-je-nosio-te-nedelje, znatiželjno upita: "Šta to gledaš, Vilijeme?"
<BR>&nbsp;&nbsp;&nbsp;&nbsp;&nbsp;Ne razmišljajući, Vilijem mu dodade printaut i reče: "To mi je brat." Kao da se ožario na koprivu.
<BR>&nbsp;&nbsp;&nbsp;&nbsp;&nbsp;Marko je osmotri, mršteći se, a onda reče: "Ko? Ovaj pored tebe?"
<BR>&nbsp;&nbsp;&nbsp;&nbsp;&nbsp;"Ne, taj koji ti izgleda kao ja. Hoću da kažem, čovek koji liči na mene. On mi je brat."
<BR>&nbsp;&nbsp;&nbsp;&nbsp;&nbsp;Ovog puta nastupila je duža pauza. Marko mu vrati snimak i upita sa sračunatom ravnodušnošću u glasu: "Isti roditelji?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I otac i majka."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Smešno!"
<BR>&nbsp;&nbsp;&nbsp;&nbsp;&nbsp;"Pretpostavljam da jeste", uzdahnu Vilijem. "E pa, on se, kako izgleda, bavi telemetrijom u Teksasu, dok ja radim na autistici ovde. Prema tome, sasvim je svejedno."
<BR>&nbsp;&nbsp;&nbsp;&nbsp;&nbsp;Vilijem se nije mnogo opterećivao celom stvari i kasnije toga dana bacio je printaut. Nije želeo da njegova trenutna suložnica naleti na snimak. Imala je bestidan smisao za humor koji je Vilijema sve više zamarao. Bilo mu je prilično milo što nije bila raspoložena da ima decu. On je već imao jedno pre nekoliko godina. Ona mala brineta, Laura ili Linda, kako se već zvaše, bila mu je pri tom saradnik.
<BR>&nbsp;&nbsp;&nbsp;&nbsp;&nbsp;Stvar sa Rendalom iskrsla je znatno kasnije, najmanje godinu dana. Ako Vilijem i nije mislio na svoga brata... a i nije... pre toga, posle sigurno nije imao vremena za to.
<BR>&nbsp;&nbsp;&nbsp;&nbsp;&nbsp;Rendal je imao šesnaest godina kada je Vilijem prvi put saznao za njega. Živeo je povučenim životom i ta povečenost se sve više povećavala, a jaslice u Kentakiju u kojima je podignut rešile su da mu otkažu... i, razume se, tek nekih osam ili deset dana pre otkazivanja neko se setio da ga obavesti o tome preko njujorškog Instituta za Nauku o Čoveku. (Uobičajen naziv bio je Homologički Institut.)
<BR>&nbsp;&nbsp;&nbsp;&nbsp;&nbsp;Vilijem je primio taj izveštaj zajedno sa još nekim drugim i u Rendalovom opisu nije bilo ničeg posebnog što bi mu privuklo pažnju. Ipak, bilo je vreme da pođe na jedno od svojih mrskih putovanja sredstvima masovnog prevoza do nekih od jaslica, a jedna od njih nalazila su se u Zapadnoj Virdžiniji. Posetio ih je... i bio je u toj meri razočaran da se po pedeseti put zakleo kako će ubuduće slične posete obavljati isključivo putem TV slike... ali kada se već našao tamo, pomislio je da bi mogao da obiđe i jaslice u Kentakiju pre nego što se vrati kući.
<BR>&nbsp;&nbsp;&nbsp;&nbsp;&nbsp;Ništa nije očekivao.
<BR>&nbsp;&nbsp;&nbsp;&nbsp;&nbsp;Pa ipak, nije proučavao sklop Rendalovih gena ni punih deset minuta pre nego što je pozvao Institut i zatražio kompjuterski proračun. A onda se zavalio u stolicu i počeo blago da se znoji pri pomisli na to da ga je samo impuls u poslednjem trenutku doveo ovamo; da toga nije bilo, Rendal bi tiho bio otpisan za manje od nedelju dana. Tačnije rečeno, droga bi mu bezbolno bila ubrizgana kroz kožu i ušla u krvotok i on bi uronio u miran san koji bi se polako produbio i završio smrću. Ta droga je imala službeni naziv koji se sastojao od dvadeset tri sloga, ali Vilijem ju je zvao "zdenac nirvane", kao i svi drugi.
<BR>&nbsp;&nbsp;&nbsp;&nbsp;&nbsp;Vilijem reče: "Kako glasi njegovo puno ime, nadzornice?"
<BR>&nbsp;&nbsp;&nbsp;&nbsp;&nbsp;Nadzornica jaslica odvrati: "Rendal Nikon, učenik."
<BR>&nbsp;&nbsp;&nbsp;&nbsp;&nbsp;"Niko!" planu Vilijem.
<BR>&nbsp;&nbsp;&nbsp;&nbsp;&nbsp;"Nikon", ponovi nadzornica slovo po slovo. "Izabrao je prezime prošle godine."
<BR>&nbsp;&nbsp;&nbsp;&nbsp;&nbsp;"I vama to nije ništa govorilo? Izgovara se gotovo kao Niko! Nije vam palo na pamet da još prošle godine prijavite tog mladića?"
<BR>&nbsp;&nbsp;&nbsp;&nbsp;&nbsp;"Nije mi se činilo..." poče pometeno nadzornica.
<BR>&nbsp;&nbsp;&nbsp;&nbsp;&nbsp;Vilijem joj date znak da ćuti. Kakva korist? Kako je mogla znati? U ustrojstvu gena nije postojalo ništa što bi izazvalo podozrenje prema uobičajenim udžbeničkim kriterijumima. Bila je to tanana kombinacija koju su Vilijem i njegovo osoblje otkrili posle dvadesetogodišnjeg rada, vršeći opite na autističnoj deci... kombinacija koju nikada nisu imali prilike da vide uživo.
<BR>&nbsp;&nbsp;&nbsp;&nbsp;&nbsp;A našla se tako blizu poništenja!
<BR>&nbsp;&nbsp;&nbsp;&nbsp;&nbsp;Marko, koji je predvodio grupu, žalio se da su oni u jaslicama suviše revnosni kada treba da izvrše abortus pre vremena ili poništenje posle određenog roka. Tvrdio je da bi trebalo dozvoliti svim ustrojstvima gena da se razviju kako bi se moglo izvršiti početno ispitivanje i da ne bi trebalo obavljati poništavanja pre konsultacije sa homologistima.
<BR>&nbsp;&nbsp;&nbsp;&nbsp;&nbsp;"Nema dovoljno homologista", mirno je odvratio Vilijem.
<BR>&nbsp;&nbsp;&nbsp;&nbsp;&nbsp;"Bar bismo mogli sva ustrojstva gena da propustimo kroz kompjuter", primetio je Marko.
<BR>&nbsp;&nbsp;&nbsp;&nbsp;&nbsp;"Da spasemo sve što možemo kako bismo kasnije mogli da to iskoristimo?"
<BR>&nbsp;&nbsp;&nbsp;&nbsp;&nbsp;"Za bilo kakvu homologičku upotrebu, ovde ili negde drugde. Moramo proučavati ustrojstva gena pri dejstvovanju ako želimo da shvatimo sebe kako valja, a najviše obaveštenja daju nam abnormalna i čudovišna ustrojstva. Iz eksperimenata o autizmu saznali smo više o homologiji nego što je bilo sveukupno znanje kojim smo raspolagali u početku."
<BR>&nbsp;&nbsp;&nbsp;&nbsp;&nbsp;Vilijem, kome se i dalje više dopadalo kako zvuči naziv "genetska psihologija čoveka" nego "homologija", zatrese glavom. "Svejedno, moramo postupati što pažljivije. Koliko god mi tvrdili da su naši eksperimenti korisni, i dalje opstajemo jedino zahvaljujući dozvoli koje nam daje društvo, i to nevoljno. Igramo se životima."
<BR>&nbsp;&nbsp;&nbsp;&nbsp;&nbsp;"Beskorisnim životima. Podesnim za otpis."
<BR>&nbsp;&nbsp;&nbsp;&nbsp;&nbsp;"Brzo i ugodno poništavanje je jedna stvar. Naši eksperimenti, koji obično dugo traju i ponekad su neizbežno neprijatni, predstavljaju nešto sasvim drugo."
<BR>&nbsp;&nbsp;&nbsp;&nbsp;&nbsp;"Ponekad im pomažemo."
<BR>&nbsp;&nbsp;&nbsp;&nbsp;&nbsp;"Ali ponekad im ne pomažemo."
<BR>&nbsp;&nbsp;&nbsp;&nbsp;&nbsp;Bila je to besmislena rasprava, zaista, jer nije bilo rešenja. Do homologista je stizala tek pokoja zanimljiva abnormalnost, a nije bilo načina da se podstakne čovečanstvo na veću proizvodnju. Trauma izazvana Katastrofom zauvek će ostati prisutna u mnoštvu stvari, a jedna od njih je bila i ta.
<BR>&nbsp;&nbsp;&nbsp;&nbsp;&nbsp;Grozničavo usmerenje prema istraživanju svemira moglo se pratiti unazad (što su neki sociolozi i učinili) sve do saznanja o tome kako je krhak postao pokrov života na planeti kao posledica Katastrofe.
<BR>&nbsp;&nbsp;&nbsp;&nbsp;&nbsp;Pa, nije važno...
<BR>&nbsp;&nbsp;&nbsp;&nbsp;&nbsp;Nikada se nije javilo ništa slično Rendalu Nikonu. Bar Vilijem nije za to znao. Blagi početak autizma karakterističan za to krajnje retko ustrojstvo gena uslovilo je da doznaju više o Rendalu nego o bilo kom srodnom pacijentu pre njega. Čak su uspeli da uhvate poslednje treptaje njegovog načina mišljenja u laboratoriji pre nego što se potpuno zatvorio i konačno povukao među zidove svoje kože... nezainteresovan, nedodirljiv.
<BR>&nbsp;&nbsp;&nbsp;&nbsp;&nbsp;Zatim su počeli spori proces tokom koga je Rendal, izložen sve dužim veštačkim podsticajima, postepeno ispoljavao unutrašnji rad svoga mozga, čime je pružao ključ za rad svih mozgova, kako onih koje nazivamo normalnima, tako i oni drugih koji su poput njegovog.
<BR>&nbsp;&nbsp;&nbsp;&nbsp;&nbsp;Prikupili su ogroman broj podataka, tako da je Vilijem počeo da oseća kako je njegov san o izlečenju autizma mnogo više od pukog sna. Bilo mu je veoma milo što je izabrao prezime Anti-Aut.
<BR>&nbsp;&nbsp;&nbsp;&nbsp;&nbsp;Kada su bili gotovo na vrhuncu euforije oko rada sa Rendalom, primio je poziv iz Dalasa i silan pritisak je počeo... upravo tada... da napusti taj posao i uhvati se ukoštac sa novim problemom.
<BR>&nbsp;&nbsp;&nbsp;&nbsp;&nbsp;Kada je kasnije razmišljao o tome šta ga je na kraju ubedilo da ipak poseti Dalas, nije umeo da objasni. Na kraju je, razume se, uvideo koliko je to bila srećna odluka... ali šta ga je ubedilo da je donese? Nije li možda, još od samog početka, na neki nerazgovetan i nejasan način, naslutio šta je iz svega toga moglo ispasti? To je zacelo bilo nemoguće.
<BR>&nbsp;&nbsp;&nbsp;&nbsp;&nbsp;Da nije možda posredi bilo nesvesno sećanje na onaj printaut, na onu fotografiju njegovog brata? Nemoguće.
<BR>&nbsp;&nbsp;&nbsp;&nbsp;&nbsp;Ali dopustio je da ga ubede da ode u tu posetu i tek kada je mikroenergetska jedinica promenila visinu svog mekog zujanja, a agrav jedinica preuzela brigu oko završnog spuštanja, on se setio fotografije... ili se ona tada bar preselila u svesni deo njegovog sećanja.
<BR>&nbsp;&nbsp;&nbsp;&nbsp;&nbsp;Entoni je radio u Dalasu, Vilijem se setio, na Projektu Merkur. O tome je bilo reči u printautu. On proguta knedlu, kada mu blago škripanje najavi da je putovanje završeno. Ovo će biti nezgodno.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Entoni je čekao u krovnom prijemnom krugu da pozdravi pristiglog stručnjaka. Razume se, nije bio sam. Bio je član mnogoljudne delegacije... sama njena brojnost zlokobno je pokazivala u kakav su očajnički položaj dospeli... a on je pripadao nižim ešalonima. Zaslužio je da bude prisutan, jer je sve ovo urađeno upravo na njegov predlog.
<BR>&nbsp;&nbsp;&nbsp;&nbsp;&nbsp;Osetio bi blagu, ali postojanu, nelagodnost svaki put kada bi se toga setio. Isturio je sebe u prvi plan. Primio je znatna priznanja za to, ali uvek je bio svestan uzdržanog isticanja da je to bio njegov predlog; ako cela stvar propadne, svi će se povući sa linije vatre i ostaviti njega na nultoj tački.
<BR>&nbsp;&nbsp;&nbsp;&nbsp;&nbsp;Kasnije je, u izvesnim prilikama, razmišljao o tome nije li možda neodređeno sećanje na brata koji se bavi homologijom predstavljalo razlog što je došao na ovu misao. Možda je i bilo tako, ali ne nužno. Predlog je bio u toj meri neizbežan, zaista, da bi mu, nema sumnje, ista misao pala na pamet i da mu se brat bavio nečim bezazlenim kao što je pisanje bajki, ili da uopšte nije imao brata.
<BR>&nbsp;&nbsp;&nbsp;&nbsp;&nbsp;Problem su im zadavale unutrašnje planete...
<BR>&nbsp;&nbsp;&nbsp;&nbsp;&nbsp;Mesec i Mars su bili kolonizovani. Stigli su do većih asteroida i Jupiterovih satelita, a radilo se i na planovima za putovanje na Titan, Saturnov veliki satelit, sa ljudskom posadom, uz korišćenje gravitacionog ubrzanja oko Jupitera. Iako se radilo na planovima za slanje ljudi na sedmogodišnje povratno putovanje u spoljašnji Sunčev Sistem, i dalje nije bilo prilike da se pristupi utrašnjim planetama usled straha od Sunca.
<BR>&nbsp;&nbsp;&nbsp;&nbsp;&nbsp;Venera je bila manje zanimljiva od dve planete unutar Zemljine orbite. Merkur, s druge strane...
<BR>&nbsp;&nbsp;&nbsp;&nbsp;&nbsp;Entoni se još nije pridružio timu kada je Dmitrij Veliki (u stvari, bio je prilično sitan) održao govor koji je u dovoljnoj meri uzbudio Svetski Kongres da im je odobren rad na Projektu Merkur.
<BR>&nbsp;&nbsp;&nbsp;&nbsp;&nbsp;Entoni je preslušao trake i doznao je kako je Dmitrij izložio celu stvar. Vladalo je uverenje da je njegovo izlaganje predstavljalo čistu improvizaciju, i možda je tako i bilo, ali ispalo je savršeno oblikovano i sadržalo je u sebi, u suštini, sve niti vodilje koje je Projekat Merkur od tada sledio.
<BR>&nbsp;&nbsp;&nbsp;&nbsp;&nbsp;Poenta je bila u tome da bi bilo pogrešno čekati da tehnologija toliko uznapreduje da ekspedicija sa ljudskom posadom bude u stanju da prođe kroz žestoko solarno zračenje. Merkur je predstavljao jedinstveno okružje koje bi ih mnogo čemu moglo naučiti i sa Merkurove površine mogla bi se vršiti stalna osmatranja Sunca koja je nemoguće izvesti na bilo koji drugi način.
<BR>&nbsp;&nbsp;&nbsp;&nbsp;&nbsp;...Napravite zamenu za čoveka... robota, ukratko... i pošaljite ga na tu planetu.
<BR>&nbsp;&nbsp;&nbsp;&nbsp;&nbsp;Mogli su da naprave robota sa traženim fizičkim osobinama. Meko spuštanje nije bilo ništa teže od rukoljuba. Ali šta učiniti sa njim kada se jednom spusti?
<BR>&nbsp;&nbsp;&nbsp;&nbsp;&nbsp;Mogao bi da obavi osmatranja i da kasnije preduzima akcije na osnovu tih osmatranja, ali Projekat je tražio da njegova delanja budu složena i tanana, bar potencijalno, a uopšte nisu bili sigurni kakva bi osmatranja mogao da vrši.
<BR>&nbsp;&nbsp;&nbsp;&nbsp;&nbsp;Da bi se pripremili za sve predvidljive mogućnosti i da bi ostvarili svu željenu složenost, robot bi morao da sadrži kompjuter (neki u Dalasu su ga nazivali "mozak", ali Entoni je prezirao taj naziv... možda zato što je, kasnije je razmišljao o tome, mozak bio u domenu izučavanja njegovog brata) dovoljno složen i mnogostran da bude na istom nivou sa mozgom sisara.
<BR>&nbsp;&nbsp;&nbsp;&nbsp;&nbsp;Pa ipak, ništa slično nije se moglo projektovati i napraviti u odgovarajućoj veličini kako bi se moglo prevesti na Merkur i tamo spustiti... ili ako bi već uspeli da ga prevezu i spuste, trebalo bi da bude i dovoljno pokretljivo kako bi bio od koristi vrsti robota koju su planirali. Možda će jednoga dana uređaji koji koriste pozitronske staze, a kojima se robotičari trenutno igraju, to omogućiti, ali taj dan još nije bio došao.
<BR>&nbsp;&nbsp;&nbsp;&nbsp;&nbsp;Druga mogućnost bila je da robot pošalje na Zemlju svako osmatranje onog trenutka kada ga obavi, posle čega bi kompjuter sa Zemlje mogao da usmerava svaku njegovu akciju na osnovu tih osmatranja. Ukratko, robotovo telo bilo bi tamo, a njegov mozak ovde.
<BR>&nbsp;&nbsp;&nbsp;&nbsp;&nbsp;Kada su se jednom na to odlučili, glavni tehničari postali su telemetristi i tada se Entoni pridružio Projektu. Postao je jedan od onih koji su radili na otkrivanju metoda za prijem i vraćanje impulsa na razdaljinama od 50 do 140 miliona milja, u pravcu, odnosno tik pored solarnog diska koji je mogao da omete te impulse na najgopri mogući način.
<BR>&nbsp;&nbsp;&nbsp;&nbsp;&nbsp;Prionuo je na posao sa pravom strašću, baš kao i (konačno je pomislio) vešto i uspešno. On je, više nego bilo ko drugi, bio zaslužan za projektovanje tri ranžirne stanice koje su lansirane na stalnu orbitu oko Merkura... Merkurove Orbitere. Svaka od njih bila je u stanju da prima i prosleđuje impulse upućene sa Merkura na Zemlju i sa Zemlje na Merkur. Svaka je uz to mogla da odoli, manje-više stalno, zračenju sa Sunca; i više od toga: svaka je bila kadra da filtrima uklanja Solarne smetnje.
<BR>&nbsp;&nbsp;&nbsp;&nbsp;&nbsp;Tri istoventna Orbitera bila su postavljena na udaljenosti od nešto više od milion milja od Zemlje, severno i južno od ravni ekliptike kako bi mogli da primaju impulse sa Merkura i proslešuju ih na Zemlju... i obrnuto... čak i kada se Merkur nalazio iza Sunca i bio nedostupan za neposredni prijem iz bilo koje stanice na Zemljinoj površini.
<BR>&nbsp;&nbsp;&nbsp;&nbsp;&nbsp;I tako je preostao samo robot; veličanstven primerak udružene robotičarske i telemetričarske umešnosti. Najsloženiji od deset naizmeničnih modela, čija je zapremina bila samo nešto više nego dvostruko veća od čovečje i koji je bio petostruko teži, raspolagao je sposobnošću da oseća i čini znatno više od čoveka... ako bi imao ko da ga vodi.
<BR>&nbsp;&nbsp;&nbsp;&nbsp;&nbsp;Međutim, ubrzo se pokazalo koliko bi složen trebalo da bude kompjuter koji bi upravljao robotom, jer je svaku reakciju trebalo preinačavati tako da se uzmu u obzir moguće promene opažanja. A kako je svaka reakcija sama po sebi nalagala izvesnost veće složenosti mogućih promena opažanja, prvi koraci morali su da budu pojačani i osnaženi. Stvar se usložnjavala u nedogled, poput šaha, pa su telemetristi počeli da koriste kompjuter da programira kompjuter koji je pravio program za kompjuter koji je programirao kompjuter što je kontrolisao robota.
<BR>&nbsp;&nbsp;&nbsp;&nbsp;&nbsp;Kakva zbrka!
<BR>&nbsp;&nbsp;&nbsp;&nbsp;&nbsp;Robot se nalazio u jednoj bazi u pustinji Arizone i sam je dobro radio. Međutim, kompjuter u Dalasu nije mogao dovoljno dobro njime da rukuje, čak ni u savršeno poznatim zemaljskim uslovima. Kako onda...
<BR>&nbsp;&nbsp;&nbsp;&nbsp;&nbsp;Entoni se sećao dana kada je izneo dotični predlog. Bilo je to 7-4-553. Sećao ga se zbog jedne okolnosti; upamtio je da je baš toga dana razmišljao o tome kako je 7-4 bio važan praznik u oblasti Dalasa u svetu pre Katastrofe, pre pola milenijuma... odnosno, tačnije govoreći, pre 553 godine.
<BR>&nbsp;&nbsp;&nbsp;&nbsp;&nbsp;Dogodilo se to za vreme večere, odlične večere. U toj oblasti izvršeno je pažljivo podešavanje ekologije, a osoblje Projekta uživalo je prednost u odbiru novonastale hrane... tako da je meni bio neobično raznovrstan, pa je Entoni probao pečenu patku.
<BR>&nbsp;&nbsp;&nbsp;&nbsp;&nbsp;Bila je to veoma dobra pečena patka, što je uslovilo da on postane znatno razgovorljiviji nego inače. Svi su bili, u stvari, prilično otvoreni, pa je tako Rikardo kazao: "Nikada nećemo uspeti. Priznajte. Nikada nećemo uspeti."
<BR>&nbsp;&nbsp;&nbsp;&nbsp;&nbsp;Niko nije mogao reći koliko njih je isto to pomislilo i koliko puta već, ali pravilo je glasilo da se stvar ne govori javno. Otvoreni pesimizam mogao bi predstavljati konačni udarac koji će im uskratiti dotacije (inače su ih sve teže i teže dobijali već pet godina); samo se vrebala prilika da sepotpuno ukinu.
<BR>&nbsp;&nbsp;&nbsp;&nbsp;&nbsp;Entoni nikada nije bio veliki optimista, ali sada je, uživajući u patci, rekao: "Zašto ne možemo to da uradimo? Reci mi zašto i ja ću to opovrći."
<BR>&nbsp;&nbsp;&nbsp;&nbsp;&nbsp;Bio je to otvoren izazov i Rikardove tamne oči smesta se suziše. "Želiš da ti kažem zašto?"
<BR>&nbsp;&nbsp;&nbsp;&nbsp;&nbsp;"Svakako da želim."
<BR>&nbsp;&nbsp;&nbsp;&nbsp;&nbsp;Rikardo okrenu stolicu, zagleda se u Antonija, pa reče: "Ma hajde, nema tu nikakve tajne. Dmitrij Veliki ne želi to otvoreno da kaže ni u jednom izveštaju, ali i tebi i meni je poznato da nam je, da bismo kako treba izveli Projekat Merkur, potreban kompjuter složen poput ljudskog mozga bilo na Merkuru ili ovde, a nismo u stanju da ga napravimo. I šta nam preostaje nego da igramo žmurke sa Svetskim Kongresom, kako bismo iskamčili novac za dodatni rad i možda korisne nuzproizvode?"
<BR>&nbsp;&nbsp;&nbsp;&nbsp;&nbsp;Entoni razvuče usta u samozadovoljan osmeh i reče: "To je lako pobiti. Sam si nam dao odgovor." (Da li je on to igrao neku igru? Da li je sve bila posledica tople patke u stomaku? Želje da zadirkuje Rikarda?... Ili ga je dotakla neka misao na brata koje nije bio svestan? Kasnije to ni na koji način nije mogao da odredi.)
<BR>&nbsp;&nbsp;&nbsp;&nbsp;&nbsp;"Kakav odgovor?" Rikardo ustade. Bio je prilično visok i neobično mršav, a beli mantil mu je uvek bio nezakopčan. Skrstio je ruke i činilo se da se iz petnih žila trudi da se nadnese nad Entonija koji je sedeo, poput rastvorenog metra na sklapanje. "Kakav odgovor?"
<BR>&nbsp;&nbsp;&nbsp;&nbsp;&nbsp;"Kažeš da nam je potreban kompjuter složen poput ljudskog mozga. U redu, sagradićemo ga."
<BR>&nbsp;&nbsp;&nbsp;&nbsp;&nbsp;"Stvar je u tome, idiote jedan, što ne možemo..."
<BR>&nbsp;&nbsp;&nbsp;&nbsp;&nbsp;"Mi ne možemo. Ali postoje i drugi."
<BR>&nbsp;&nbsp;&nbsp;&nbsp;&nbsp;"Koji drugi?"
<BR>&nbsp;&nbsp;&nbsp;&nbsp;&nbsp;"Ljudi koji se bave mozgom. Mi smo samo mehaničari za tranzistore. Nemamo pojma u čemu se sastoji složenost ljudskog mozga, kako se ona očituje i u kojoj meri. Zašto ne pozovemo nekog homologistu da nam on napravi kompjuter?" Rekavši to, Entoni zahvati veliki zalogaj nadeva i samozadovoljno ga proguta. I dalje se, posle sveg proteklog vremena koje je od tada minulo, sećao ukusa tog nadeva, mada se nije sećao pojedinosti svega što se posle dogodilo.
<BR>&nbsp;&nbsp;&nbsp;&nbsp;&nbsp;Činilo mu se da ga niko nije ozbiljno shvatio. Začuo se smeh i zavladalo je opšte osećanje da se Entoni izmigoljio iz škripca lukavom sofistikom, što je značilo da je smeh bio na Rikardov račun. (Kasnije su, razume se, svi tvrdili da su ozbiljno shvatili izneseni predlog.)
<BR>&nbsp;&nbsp;&nbsp;&nbsp;&nbsp;Rikardo je pobesneo, upro je prst u Entonija i rekao: "Stavi to na hartiju. Čikam te da taj predlog izneseš napismeno." (Tako se bar Entoni sećao onoga što se dogodilo. Rikardo je od tada tvrdio da je njegov komentar bio pun oduševljenja i glasio: "Odlična ideja! Zašto je ne zapišeš, Entoni, da postane formalna?")
<BR>&nbsp;&nbsp;&nbsp;&nbsp;&nbsp;Kako bilo da bilo, Entoni ju je zapisao.
<BR>&nbsp;&nbsp;&nbsp;&nbsp;&nbsp;Dmitrij Veliki se uhvatio za nju. U privatnom razgovoru, potapšao je Entonija po leđima i rekao da je i sam razmišljao o nečem sličnom... mada nije ponudio da se to navede u zapisniku. (Za svaki slučaj, ako cela stvar propadne, pomislio je Entoni.)
<BR>&nbsp;&nbsp;&nbsp;&nbsp;&nbsp;Dmitrij Veliki se dao u potragu za odgovarajućim homologistom. Entoniju nije palo na pamet da bi trebalo da bude zainteresovan. Nije znao ništa o homologiji niti je poznavao nekog homologistu... osim, razume se, svog brata, a na njega nije pomislio. Bar ne svesno.
<BR>&nbsp;&nbsp;&nbsp;&nbsp;&nbsp;I tako se Entoni sada nalazio tamo gore, u prijemnoj zoni, i imao je sporednu ulogu, kada su se vrata vazdušne letelice otvorila i iz nje izišlo nekoliko ljudi koji su sišli i stali da se rukuju unaokolo; dok je to trajalo, odjednom je zatekao sebe kako bulji u vlastito lice.
<BR>&nbsp;&nbsp;&nbsp;&nbsp;&nbsp;Obrazi su počeli da mu gore i on je svom silinom poželeo da se nalazi hiljadu milja odatle.
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Više no ikada Vilijem je zažalio što se ranije nije setio brata. Trebalo je... svakako da je trebalo.
<BR>&nbsp;&nbsp;&nbsp;&nbsp;&nbsp;Ali poziv je bio toliko laskav i uzbuđenje je polako počelo da raste u njemu posle izvesnog vremena. Možda je namerno izbegavao da ga se seti.
<BR>&nbsp;&nbsp;&nbsp;&nbsp;&nbsp;Kao prvo, Dmitrij Veliki došao je lično da ga poseti, što je izazvalo buru oduševljenja. Stigao je iz Dalasa u Njujork avionom i to je Vilijema prilično zagolicalo, budući da je njegov tajni greh bilo čitanje trilera. U trilerima su muškarci i žene uvek koristili vazdušni saobraćaj kada je posredi bilo nešto poverljivo. Konačno, elektronsko putovanje bilo je dostupno svima... bar u trilerima, u kojima je svaki snop zračenja bez obzira na vrstu bio bez razlike prisluškivan.
<BR>&nbsp;&nbsp;&nbsp;&nbsp;&nbsp;Vilijem je to i rekao u nekoj morbidnoj poluželji da se našali, ali Dmitrij ga izgleda nije slušao. Zurio je u Vilijemovo lice, a misli kao da su mu bile negde drugde. "Izvinite", konačno je kazao. "Podsećate me na nekoga."
<BR>&nbsp;&nbsp;&nbsp;&nbsp;&nbsp;(Čak ni to nije doprlo do Vilijema. Kako je to moguće? - bar je mogao da se zapita.)
<BR>&nbsp;&nbsp;&nbsp;&nbsp;&nbsp;Dmitrij Veliki bio je oniži, podeblji muškarac koji kao da je sve vreme blistao čak i kada je tvrdio da je zabrinut ili uplašen. Imao je okrugao i kvrgav nos, naglašene obraze i nije bilo na njemu mesta koje nije bilo mekano. Naglasio je prezime, a zatim je rekao sa hitnjom koja je navela Vilijema da pretpostavi kako to često ponavlja: "Visina nije jedina veličina, prijatelju."
<BR>&nbsp;&nbsp;&nbsp;&nbsp;&nbsp;U razgovoru koji je usledio, Vilijem se mnogo opirao. On ništa nije znao o kompjuterima. Ništa! Nije imao pojma o tome kako oni rade niti kako se programiraju.
<BR>&nbsp;&nbsp;&nbsp;&nbsp;&nbsp;"Nije važno, nije važno", uveravao ga je Dmitrij, odbacivši tu primedbu upečatljivim pokretom šake. "Mi poznajemo kompjutere; mi umemo da napravimo programe. Vi nam samo recite za šta treba da osposobimo kompjuter kako bi on radio poput ljudskog mozga, a ne kao kompjuter."
<BR>&nbsp;&nbsp;&nbsp;&nbsp;&nbsp;"Nisam siguran da znam dovoljno o tome kako radi mozak da bih to mogao da vam kažem, Dmitrije", odvratio je Vilijem.
<BR>&nbsp;&nbsp;&nbsp;&nbsp;&nbsp;"Vi ste najistaknutiji homologista na svetu", reče Dmitrij. "Pažljivo sam to proverio." I to je bilo dovoljno.
<BR>&nbsp;&nbsp;&nbsp;&nbsp;&nbsp;Vilijem je slušao i postajao sve zlovoljniji. Pretpostavio je da je to bilo neizbežno. Čim nekoga zaroniš dovoljno duboko i na dovoljno dugo u jednu određenu specijalnost, on automatski počinje da pretpostavlja da su specijalisti iz svih drugih oblasti mađioničari, budući da o njihovoj mudrosti sudi na osnovu razmera vlastitog neznanja... Kako je razgovor odmicao, to je Vilijem sve više i više saznavao o Projektu Merkur i tada mu se učinilo da mu je do njega stalo.
<BR>&nbsp;&nbsp;&nbsp;&nbsp;&nbsp;Konačno je upitao: "Šta će vam onda, uopšte, kompjuter? Zašto vaš čovek ili nekolicina njih koji će se smenjivati ne bi primali informacije od robota i slalu mu uputstva?"
<BR>&nbsp;&nbsp;&nbsp;&nbsp;&nbsp;"Oh, oh, oh", zausti Dmitrij, gotovo poskakujući u stolici od uzbuđenja. "Vidite, niste svesni problema. Ljudi nisu u stanju da vrše brze analize svih informacija koje će robot slati nazad... temperature i pritiska gasa, protoka kosmičkih zraka, jačine solarnih vetrova, hemijskog sastava, sastava tla, kao i gomile drugih pojedinosti... i još da odlučuju o narednom koraku. Ljudsko biće bi samo vodilo robota, što ne bi bilo dovoljno; kompjuter bi bio robot.
<BR>&nbsp;&nbsp;&nbsp;&nbsp;&nbsp;S druge, pak, strane", nastavi on, "ljudi su i prebrzi. Zračenju bilo kakve vrste potrebno je od deset do dvadeset dva minuta da pređe kružni put od Merkura do Zemlje, u zavisnosti od toga gde se dotične planete u datom trenutku nalaze na svojim orbitama. Tu se ne može ništa učiniti. Dobiješ osmatranje, izdaš naređenje; ali mnogo toga se dogodi od trenutka kada je izvršeno osmatranje do dolaska odgovora. Ljudi ne mogu da se prilagode sporosti brzine svetlosti, ali kompjuter može da je uzme u obzir... Dođite da nam pomognete, Viljame."
<BR>&nbsp;&nbsp;&nbsp;&nbsp;&nbsp;Vilijem smrknuto primeti: "Rado ću vam dati savet, ako vam to može biti od bilo kakve koristi. Moj privatni TV kanal stoji vam na raspolaganju."
<BR>&nbsp;&nbsp;&nbsp;&nbsp;&nbsp;"Ali meni nisu potrebni saveti. Morate poći sa mnom."
<BR>&nbsp;&nbsp;&nbsp;&nbsp;&nbsp;"Masovnim prevozom?" upita zaprepašćeno Vilijem.
<BR>&nbsp;&nbsp;&nbsp;&nbsp;&nbsp;"Razume se. Jedan ovakav projekat ne može se završiti ako sedimo na suprotnim krajevima laserskog snopa sa komunikacijskim satelitom u središtu. To je veoma skupo, na duže, veoma nepraktično i, razume se, nema privatnosti..."
<BR>&nbsp;&nbsp;&nbsp;&nbsp;&nbsp;I bilo je kao u trileru, zaključi Vilijem.
<BR>&nbsp;&nbsp;&nbsp;&nbsp;&nbsp;"Dođite u Dalas", rekao je Dmitrij, "i dopustite mi da vam pokažem šta sve tamo imam. Da vam pokažem mogućnosti. Razgovarajte sa nekim od naših ljudi za kompjutere. Omogućite im da shvate način na koji vi razmišljate."
<BR>&nbsp;&nbsp;&nbsp;&nbsp;&nbsp;Došao je trenutak, pomislio je Vilijem, za odluku. "Dmitrij", reče on, "ovde imam posla. Važan posao koji ne želim da napustim. Da bih obavio ono što od mene tražite, morao bih mesecima da odsustvujem iz laboratorije."
<BR>&nbsp;&nbsp;&nbsp;&nbsp;&nbsp;"Mesecima!" uzviknu Dmitrij, očigledno zatečen. "Dobri moj Vilijeme, mogle bi biti i godine. Ali i to bi bio vaš posao."
<BR>&nbsp;&nbsp;&nbsp;&nbsp;&nbsp;"Ne, ne bi bio. Znam ja šta je moj posao, a vodanje robota po Merkuru to sigurno nije."
<BR>&nbsp;&nbsp;&nbsp;&nbsp;&nbsp;"Zašto ne bi bilo? Ako ga obavite kako treba, naučićete mnogo više o mozgu, nastojeći da napravite kompjuter koji radi na načelima ljudskog mozga, i vratiti se ovamo sposobniji za obavljanje onoga što sada smatrate svojim poslom. A dok vas ne bude, zar nema ko da vas zameni? I zar ne možete da budete s njima u stalnoj vezi preko laserskog kanala i televizije? Zar ne možete povremeno posećivati Njujork? Nakratko."
<BR>&nbsp;&nbsp;&nbsp;&nbsp;&nbsp;Vilijem je bio dirnut. Ponuda da radi na mozgu na sasvim drugačiji način pogodila je cilj. Od tog trenutka hvatao je sebe kako traži izgovore da pođe... bar u posetu... bar da vidi o čemu je reč... Uvek je mogao da se vrati.
<BR>&nbsp;&nbsp;&nbsp;&nbsp;&nbsp;A onda je usledila Dmitrijeva poseta ruševinama Starog Njujorka, u kojoj je uživao bez ikakvih umetničkih primisli (istini za volju, nije postojao veličanstveniji prizor beskorisnog gigantizma iz razdoblja pre Katastrofe nego što je to bio Stari Njujork). Vilijem je stao da se pita ne bi li možda na tom putovanju imao prilike da i sam vidi neke zanimljivosti.
<BR>&nbsp;&nbsp;&nbsp;&nbsp;&nbsp;Čak mu je na um palo kako se već izvesno vreme nosio mišlju da pronađe novu suložnicu, a to bi mu bilo mnogo lakše u drugoj geografskoj oblasti u kojoj neće ostati za stalno.
<BR>&nbsp;&nbsp;&nbsp;&nbsp;&nbsp;...Ili mu je možda već tada, kada je još imao samo maglovitu predstavu o celoj stvari, sinulo, poput treptaja udaljene munje, šta bi se moglo napraviti...
<BR>&nbsp;&nbsp;&nbsp;&nbsp;&nbsp;I tako je on konačno otišao za Dalas, izišao na krov i zatekao tamo ponovo Dmitrija, koji je sav sijao. A onda, začkiljivši, čovečuljak se okrenuo i rekao: "Znao sam... Kakva neverovatna sličnost!"
<BR>&nbsp;&nbsp;&nbsp;&nbsp;&nbsp;Vilijem je razrogačio oči i video vlastito lice koje je ustuknulo pred njim; istog časa mu je postalo jasno da se susreo sa Entonijem.
<BR>&nbsp;&nbsp;&nbsp;&nbsp;&nbsp;Sasvim jasno je sa Entonijevog lica pročitao želju da sakrije u kakvom su odnosu. Trebalo je samo Vilijem da kaže: "Neverovatno!" i zaboravi na celu stvar. Ustrojstvo gena kod ljudi bilo je, uostalom, dovoljno složeno da dopusti izrazitu sličnost čak i među ljudima koji uopšte nisu bili u srodstvu.
<BR>&nbsp;&nbsp;&nbsp;&nbsp;&nbsp;Ali Vilijem je bio homologista, a niko nije mogao da se bavi zamršenim ljudskim mozgom, a da ne postane neosetljiv na njegove složenosti, pa je stoga rekao: "Ubeđen sam da je to Entoni, moj brat."
<BR>&nbsp;&nbsp;&nbsp;&nbsp;&nbsp;Dmitrij upita: "Vaš brat?"
<BR>&nbsp;&nbsp;&nbsp;&nbsp;&nbsp;"Moj otac", reče Viljem, "imao je dva sina sa istom ženom ... mojom majkom. Bili su ekscentrični ljudi."
<BR>&nbsp;&nbsp;&nbsp;&nbsp;&nbsp;On zatim zakorači napred, ispružene šake, i Entoniju nije preostalo ništa drugo do da je prihvati... Ovaj događaj postao je glavna tema o kojoj se potom danima govorilo.
<BR>
<BR>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;Mala je uteha bila za Entonija to što se Vilijem pokajao kada je shvatio šta je učinio.
<BR>&nbsp;&nbsp;&nbsp;&nbsp;&nbsp;Sedeli su zajedno posle večere te noći i Vilijem je rekao: "Izvinjavam se. Mislio sam da će se stvar okončati ako odmah pregrmimo ono najgore. Ali izgleda da neće biti tako. Nisam potpisao nikakve papire, još formalno nisam pristao. Otići ću."
<BR>&nbsp;&nbsp;&nbsp;&nbsp;&nbsp;"Kakva korist od toga?" upita ga smrknuto Entoni. "Sada svi već znaju. Dva tela, a jedno lice. Dovoljno da se čoveku prevrne utroba."
<BR>&nbsp;&nbsp;&nbsp;&nbsp;&nbsp;"Ako odem..."
<BR>&nbsp;&nbsp;&nbsp;&nbsp;&nbsp;"Ne možeš da odeš. Cela ova stvar je moja ideja."
<BR>&nbsp;&nbsp;&nbsp;&nbsp;&nbsp;"Da mene dovučeš ovamo?" Vilijemovi teški kapci se povukoše, a obrve izviše.
<BR>&nbsp;&nbsp;&nbsp;&nbsp;&nbsp;"Razume se da ne. Želeo sam da dovedem nekog homologistu. Kako sam mogao znati da će poslati tebe?"
<BR>&nbsp;&nbsp;&nbsp;&nbsp;&nbsp;"Ali ako odem..."
<BR>&nbsp;&nbsp;&nbsp;&nbsp;&nbsp;"Ne. Jedino što možemo da učinimo jeste da rešimo problem, ako je moguće. Tada... ništa drugo neće biti važno." (Sve se prašta onima koji uspeju, pomisli on.)
<BR>&nbsp;&nbsp;&nbsp;&nbsp;&nbsp;"Nisam siguran da mogu..."
<BR>&nbsp;&nbsp;&nbsp;&nbsp;&nbsp;"Moramo pokušati. Dmitrij će nam to natovariti na vrat. Prilika je suviše dobra da bi je propustio. Vas dvojica ste braća", reče Entoni, oponašajući Dmitrijev tenor, "i razume te se. Zašto ne biste radili zajedno?" A zatim je uobičajenim glasom ljutito dodao: "I zato moramo. Za početak, šta ti, u stvari, radiš, Vilijeme? Hoću da mi to objasniš malo podrobnije nego što to objašnjava sama reč 'homologija'."
<BR>&nbsp;&nbsp;&nbsp;&nbsp;&nbsp;Vilijem uzdahnu. "Molim te da prihvatiš moje izvinjenje... radim sa autističnom decom."
<BR>&nbsp;&nbsp;&nbsp;&nbsp;&nbsp;"Bojim se da ne znam šta to znači."
<BR>&nbsp;&nbsp;&nbsp;&nbsp;&nbsp;"Kratko i jasno, radim sa decom koja ne posežu u svet, koja ne opšte sa ostalima, već koja se zatvaraju u sebe i postoje iza zida od kože, na neki način nedoseziva. Nadam se da ću jednoga dana moći da ih lečim."
<BR>&nbsp;&nbsp;&nbsp;&nbsp;&nbsp;"Da li si zbog toga uzeo prezime Anti-Aut?"
<BR>&nbsp;&nbsp;&nbsp;&nbsp;&nbsp;"Da, jesam."
<BR>&nbsp;&nbsp;&nbsp;&nbsp;&nbsp;Entoni se kratko nasmejao, iako mu nije bilo do smeha.
<BR>&nbsp;&nbsp;&nbsp;&nbsp;&nbsp;Vilijem postade hladniji. "To je pošteno prezime."
<BR>&nbsp;&nbsp;&nbsp;&nbsp;&nbsp;"Ubeđen sam da jeste", žurno promrmlja Entoni, ne znajući kako drugačije da se izvini. S izvesnim naporom vratio se na tu temu: "Ima li napretka?"
<BR>&nbsp;&nbsp;&nbsp;&nbsp;&nbsp;"Ka mogućnosti izlečenja? Za sada, ne. Ali razumemo sve više. A što više razumem..." Vilijemov glas postajao je sve topliji dok je govorio, a pogled udaljeniji. Entoni je znao šta je posredi, znao je za zadovoljstvo što može da govori o onome što mu ispunjava srce i um tako da se gotovo sve drugo isključuje. Veoma često se i sam tako osećao.
<BR>&nbsp;&nbsp;&nbsp;&nbsp;&nbsp;Trudio se da što pažljivije sluša nešto što nije baš najbolje razumeo, jer je to bilo neophodno. I on će očekivati od Vilijema da njega sasluša.
<BR>&nbsp;&nbsp;&nbsp;&nbsp;&nbsp;Kako se samo jasno toga sećao. U to vreme je mislio da se neće sećati, ali tada, razume se, nije bio svestan onoga što se događalo. Kada bi se sada spomenuo toga, mogao je da ponovi čitave rečenice, doslovce od reči do reči.
<BR>&nbsp;&nbsp;&nbsp;&nbsp;&nbsp;"I zato nam se čini", govorio je Vilijem, "da autistično dete prima utiske, da ih čak i tumači na introvertan, premda prefinjen način. Ali ih ne odobrava, već ih odbija, ne gubeći pri tom nimalo na potencijalu za potpunu komunikaciju koja bi usledila ukoliko bi se javio neki utisak koji bi mu izgledao prihvatljiv."
<BR>&nbsp;&nbsp;&nbsp;&nbsp;&nbsp;"Ah", izusti Entoni tek kako bi mu stavio do znanja da ga sluša.
<BR>&nbsp;&nbsp;&nbsp;&nbsp;&nbsp;"Takvo dete ne možeš ni na koji običan način ubediti da iziđe iz svog autizma, je ono ne odobrava ni tebe kao ni ostatak sveta. Ali ako ga dovedeš u stanju zatvorene svesti..."
<BR>&nbsp;&nbsp;&nbsp;&nbsp;&nbsp;"U šta?"
<BR>&nbsp;&nbsp;&nbsp;&nbsp;&nbsp;"To je jedna tehnika kojom se služimo, a kojom se, u stvari, mozak odvaja od tela i u stanju je da izvršava svoje funkcije bez upotrebe tela. Posredi je veoma tanana tehnika smišljena u našoj laboratoriji; u stvari..." On zastade.
<BR>&nbsp;&nbsp;&nbsp;&nbsp;&nbsp;"Ti si je smislio?" nežno upita Entoni.
<BR>&nbsp;&nbsp;&nbsp;&nbsp;&nbsp;"U stvari, jesam", odvrati Vilijem, malo pocrvenevši, ali očigledno zadovoljan. "Kada zatvorimo svest, u stanju smo da snabdemo telo pripremljenim fantazijama, a potom da posmatramo mozak pomoću diferencijalne elektroencefalografije. To nam omogućava da neposredno saznamo mnogo više o autističnoj osobi; kakve osećaje najviše priželjkuje; a i saznajemo mnogo o mozgu uopšte."
<BR>&nbsp;&nbsp;&nbsp;&nbsp;&nbsp;"Ah" izusti ponovo Entoni; ovog puta to je bilo pravo 'ah'. "I sve to što si naučio o mozgu... zar ne možeš to prilagoditi za rad kompjutera?"
<BR>&nbsp;&nbsp;&nbsp;&nbsp;&nbsp;"Ne mogu", odvrati Vilijem. "Ni slučajno. Rekao sam to Dmitriju. Ne znam ništa o kompjuterima niti znam dovoljno o mozgu."
<BR>&nbsp;&nbsp;&nbsp;&nbsp;&nbsp;"Ako te ja upoznam sa kompjuterima i do u tančine ti objasnim šta nam je potrebno, šta onda?"
<BR>&nbsp;&nbsp;&nbsp;&nbsp;&nbsp;"Neće ići. To..."
<BR>&nbsp;&nbsp;&nbsp;&nbsp;&nbsp;"Brate", izgovori Entoni, pokušavši da mu glas zvuči upečatljivo. "Nešto mi duguješ. Molim te da ozbiljno pokušaš da razmotriš naš problem. Molim te da sve što znaš o mozgu... prilagodiš našim kompjuterima."
<BR>&nbsp;&nbsp;&nbsp;&nbsp;&nbsp;Vilijem se nelagodno promeškolji i reče: "Razumem tvoj položaj. Iskreno ću se potruditi."
<BR>
<BR>&nbsp;&nbsp;&nbsp;&nbsp;&nbsp;6.
<BR>&nbsp;&nbsp;&nbsp;&nbsp;&nbsp;Vilijem se zaista potrudio i, kao što je Entoni predvideo, njih dvojica su ostavljeni da rade sami. U početku su ponekad sretali ostale i Vilijem se trudio da iskoristi šok koji bi ljudi doživeli kada bi saznali da su braća, jer nije imalo smisla to poricati. Međutim, to je na kraju ipak prestalo, i usledilo je razdoblje hotimične uzdržanosti. Kada bi Vilijem prišao Entoniju, ili Entoni prišao Vilijemu, svi ostali koji bi se našli u blizini ćutke bi se pretvorili u zidove.
<BR>&nbsp;&nbsp;&nbsp;&nbsp;&nbsp;Čak su se na neki način navikli jedan na drugoga i ponekad su međusobno razgovarali gotovo kao da uopšte nisu ličili i kao da nisu imali zajednička sećanja na detinjstvo.
<BR>&nbsp;&nbsp;&nbsp;&nbsp;&nbsp;Entoni je ispisao zahteve koje je kompjuter morao da ispunjava, trudeći se da ne upotrebljava tehničke izraze, a Vilijem mu je, posle dugog razmišljanja, objasnio šta on misli kako bi kompjuter mogao da obavlja, više ili manje, posao mozga.
<BR>&nbsp;&nbsp;&nbsp;&nbsp;&nbsp;Entoni reče: "Da li je to moguće?"
<BR>&nbsp;&nbsp;&nbsp;&nbsp;&nbsp;"Ne znam", reče Vilijem. "Nisam baš rad da probam. Moglo bi da ne uspe. Ali moglo bi i da uspe."
<BR>&nbsp;&nbsp;&nbsp;&nbsp;&nbsp;"Moraćemo da porazgovaramo sa Dmitrijem Velikim."
<BR>&nbsp;&nbsp;&nbsp;&nbsp;&nbsp;"Hajde prvo da o tome porazgovaramo nas dvojica i da vidimo šta imamo. Kod njega moramo otići sa najrazumnijim predlogom koji možemo sastaviti. Ili ne treba uopšte da idemo."
<BR>&nbsp;&nbsp;&nbsp;&nbsp;&nbsp;Entoni je oklevao. "Zar ćemo obojica ići kod njega?"
<BR>&nbsp;&nbsp;&nbsp;&nbsp;&nbsp;Vilijem obazrivo primeti: "Budi moj predstavnik. Nema razloga da budemo viđani zajedno."
<BR>&nbsp;&nbsp;&nbsp;&nbsp;&nbsp;"Hvala ti, Vilijeme. Ako išta od ovoga ispadne, naglasiću tvoje zasluge."
<BR>&nbsp;&nbsp;&nbsp;&nbsp;&nbsp;Vilijem odvrati: "To me uopšte ne brine. Ako od ovoga išta ispadne, ja sam jedini koji to može da ostvari, bar pretpostavljam."
<BR>&nbsp;&nbsp;&nbsp;&nbsp;&nbsp;Celu stvar su pretresli tokom četiri-pet sastanaka i da mu Entoni nije bio rod i da nije među njima vladala ta napeta, emocionalna situacija, Vilijem bi sasvim jednostavno bio ponosan na mladića... brata... koji se brzo snalazio na jednom sasvim novom polju.
<BR>&nbsp;&nbsp;&nbsp;&nbsp;&nbsp;Zatim su usledili dugi sastanci sa Dmitrijem Velikim. Održavani su, u stvari, sastanci sa svima ostalima. Entoni se viđao sa drugima iz dana u dan, a onda bi oni dolazili odvojeno da posete Vilijema. I na kraju, posle mučne trudnoće, odobren je početak rada na nečemu što je nazvano Kompjuter Merkur.
<BR>&nbsp;&nbsp;&nbsp;&nbsp;&nbsp;Vilijem se tada vratio u Njujork sa izvesnim olakšanjem. Nije planirao da ostane u Njujorku (pre dva meseca uopšte nije ni pomišljao da je tako nešto moguće), ali morao je mnogo toga da obavi u Homologičkom Institutu.
<BR>&nbsp;&nbsp;&nbsp;&nbsp;&nbsp;Trebalo je održati još sastanaka, razume se, objasniti vlastitom laboratorijskom timu šta se događa i zašto mora da uzme odsustvo, te kako da nastave rad na njegovim projektima bez njega. Zatim je usledio novi, nimalo turistički dolazak u Dalas, sa osnovnom opremom i sa dva mlada pomoćnika, kako bi mogao da otpočne svoj neodređeno dug boravak u tom gradu.
<BR>&nbsp;&nbsp;&nbsp;&nbsp;&nbsp;Figurativno govoreći, Vilijem se uopšte nije osvrnuo za sobom. Njegova vlastita laboratorija i njene potrebe iščileli su mu iz misli. Sada se potpuno posvetio novom zadatku.
<BR>
<BR>&nbsp;&nbsp;&nbsp;&nbsp;&nbsp;7.
<BR>&nbsp;&nbsp;&nbsp;&nbsp;&nbsp;Za Entonija je to bilo najgore razdoblje. Olakšanje koje je osetio za vreme Vilijemovog odsustva nije uzelo maha i počela je nervozna agonija tokom koje je sebi postavljao pitanje - pustu nadu - kako bi bilo da se on ne vrati. Kako bi bilo da reši da pošalje zamenika, nekog drugog, bilo koga? Bilo koga sa drugačijim licem, kako Entoni ne bi morao da se oseća kao polovina čudovišta sa dvoja leđa i četiri noge?
<BR>&nbsp;&nbsp;&nbsp;&nbsp;&nbsp;Ipak, Vilijem se vratio. Entoni je iz daljine posmatrao teretni avion kako se tiho približava kroz vazduh i kako iskrcavaju teret. Ali čak i sa te udaljenosti na kraju je ipak ugledao Vilijema.
<BR>&nbsp;&nbsp;&nbsp;&nbsp;&nbsp;Znači, ipak. Entoni se udaljio.
<BR>&nbsp;&nbsp;&nbsp;&nbsp;&nbsp;Otišao je da poseti Dmitrija tog popodneva. "Ubeđen sam, Dmitrije, da nije potrebno da ja ostanem. Dogovorili smo se oko pojedinosti i sada neko drugi može da preuzme."
<BR>&nbsp;&nbsp;&nbsp;&nbsp;&nbsp;"Ne, ne", reče Dmitrij. "Kao prvo, ideja je bila tvoja. Moraš je sprovesti do kraja. Nema svrhe bespotrebno deliti slavu."
<BR>&nbsp;&nbsp;&nbsp;&nbsp;&nbsp;Entoni pomisli: niko drugi ne želi da preuzme rizik. I dalje postoji mogućnost da sve propadne. Trebalo je da znam.
<BR>&nbsp;&nbsp;&nbsp;&nbsp;&nbsp;Znao je, ali je ipak glupo kazao: "Valjda vam je jasno da ne mogu da radim sa Vilijemom."
<BR>&nbsp;&nbsp;&nbsp;&nbsp;&nbsp;"Ali zašto ne bi mogao?" Dmitrij je glumio iznenađenje. "Tako vam je dobro išlo."
<BR>&nbsp;&nbsp;&nbsp;&nbsp;&nbsp;"Živci su mi popustili od naprezanja, Dmitrije, i više ne mogu. Zar misliš da ne znam kako vam to izgleda?"
<BR>&nbsp;&nbsp;&nbsp;&nbsp;&nbsp;"Momče moj! Dižeš suvše buke oko toga. Znam da ljudi zure. Konačno, ljudi su. Ali navići će se. Ja sam se navikao."
<BR>&nbsp;&nbsp;&nbsp;&nbsp;&nbsp;Nisi, ti debeli lažove, pomisli Entoni. A reče: "Ja se nisam navikao."
<BR>&nbsp;&nbsp;&nbsp;&nbsp;&nbsp;"Ne gledaš kako bi trebalo na tu stvar. Vaši roditelji bili su čudni... ali konačno, ono što su učinili nije bilo protivzakonito, samo čudno, samo čudno. To nije ni tvoja ni Vilijemova krivica. Ne treba kriviti nijednog od vas dvojice."
<BR>&nbsp;&nbsp;&nbsp;&nbsp;&nbsp;"Obeleženi smo", reče Entoni, na brzinu pokazavši šakom na svoje lice.
<BR>&nbsp;&nbsp;&nbsp;&nbsp;&nbsp;"Nije to beleg na kakav misliš. Primećujem razliku. Ti si vidljivo mlađi. Kosa ti je talasastija. Samo na prvi pogled izgledate slični. Hajde, Entoni, imaćeš vremena koliko želiš, dobićeš svu potrebnu pomoć, svu moguću opremu koja ti zatreba. Ubeđen sam da ćeš savršeno raditi. Pomisli samo na zadovoljstvo..."
<BR>&nbsp;&nbsp;&nbsp;&nbsp;&nbsp;Entoni je, razume se, popustio i konačno pristao bar da pomogne Vilijemu da postavi opremu. Izgleda da je i Vilijem bio ubeđen da će sve odlično dejstvovati. Nije bio pomahnitao kao Dmitrij, već je o svemu govorio sa prilično spokoja.
<BR>&nbsp;&nbsp;&nbsp;&nbsp;&nbsp;"Treba samo izvesti odgovarajuća spajanja", reče on, "mada moram priznati da je posredi prilično veliko 'samo'. Tvoj zadatak biće da središ senzorske utiske na jednom nezavisnom ekranu kako bismo mogli da primenimo... pa, ne mogu da kažem ručnu kontrolu, je li tako?... kako bismo mogli da upotrebimo intelektualnu kontrolu za preuzimanje operacije, ako bude potrebno."
<BR>&nbsp;&nbsp;&nbsp;&nbsp;&nbsp;"To se može izvesti", odvrati Entoni.
<BR>&nbsp;&nbsp;&nbsp;&nbsp;&nbsp;"Hajdemo, onda, na posao... Slušaj, biće mi potrebno najmanje nedelju dana da obavim povezivanje i da obezbedim da uputstva..."
<BR>&nbsp;&nbsp;&nbsp;&nbsp;&nbsp;"Programiranje", primeti Entoni.
<BR>&nbsp;&nbsp;&nbsp;&nbsp;&nbsp;"Pošto je ovo tvoje područje, koristiću tvoju terminologiju. Moji pomoćnici i ja programiraćemo Kompjuter Merkur, ali ne onako kako bi ti to učinio."
<BR>&nbsp;&nbsp;&nbsp;&nbsp;&nbsp;"Nadam se. Nama je bio potreban homologista da napravi mnogo finiji program od bilo kog koji je u stanju da uradi običan telemetrista." Nije ni pokušao da sakrije ironiju u svom glasu koja je i njemu samom bila mrska.
<BR>&nbsp;&nbsp;&nbsp;&nbsp;&nbsp;Vilijem nije obratio pažnju na način na koji su reči izrečene, već samo na njihov smisao. On reče: "Počećemo s jednostavnim stvarima. Nagnaćemo robota da hoda."
<BR>
<BR>&nbsp;&nbsp;&nbsp;&nbsp;&nbsp;8.
<BR>&nbsp;&nbsp;&nbsp;&nbsp;&nbsp;Nedelju dana kasnije, robot je hodao po tlu Arizone, hiljadu milja odatle. Kretao se ukočeno i ponekad bi pao, ponekad bi udario zglavkom o neku prepreku, a ponekad bi se okrenuo na jednoj nozi i uputio u iznenađujuće novom pravcu.
<BR>&nbsp;&nbsp;&nbsp;&nbsp;&nbsp;"On je beba koja uči da hoda", reče Vilijem.
<BR>&nbsp;&nbsp;&nbsp;&nbsp;&nbsp;Dmitrij je povremeno navraćao da se obavesti kako napreduju. "Izvanredno", izjavio bi.
<BR>&nbsp;&nbsp;&nbsp;&nbsp;&nbsp;Entoni nije bio tog mišljenja. Prolazile su nedelje, a zatim i meseci. Robot je obavljao postupno sve više i više stvari, kako je postavljan Kompjuter Merkur, postupno, za koji je bilo potrebno sve složenije i složenije programiranje. (Vilijem je imao sklonost da Kompjuter Merkur naziva mozgom, ali Entoni to nije dozvoljavao.) Međutim, sve što su postigli nije još bilo dovoljno dobro.
<BR>&nbsp;&nbsp;&nbsp;&nbsp;&nbsp;"Nije dovoljno dobro, Vilijeme", reče on konačno. Prethodne noći nije spavao.
<BR>&nbsp;&nbsp;&nbsp;&nbsp;&nbsp;"Zar to nije čudno?" primeti hladno Vilijem. "Upravo sam nameravao da kažem kako samo što nismo uspeli."
<BR>&nbsp;&nbsp;&nbsp;&nbsp;&nbsp;Entoni se s mukom savladavao. Napetost usled rada sa Vilijemom i to što je bio primoran da gleda robota kako petlja unaokolo bilo je za njega više nego što je mogao da podnese. "Daću ostavku, Vilijeme. Odustajem od svega. Žao mi je... Nisi ti u pitanju."
<BR>&nbsp;&nbsp;&nbsp;&nbsp;&nbsp;"Ali jesam, Entoni."
<BR>&nbsp;&nbsp;&nbsp;&nbsp;&nbsp;"Nisi samo ti, Vilijeme. Propali smo. Nećemo uspeti. Zar ne vidiš kako je robot nespretan, iako se nalazi na Zemlji, samo hiljadu milja odavde, gde signal kružni put prelazi za samo delić sekunde. Na Merkuru će zakašnjenje iznositi čitavih nekoliko minuta, minuta koje će Kompjuter Merkur morati da uzme u obzir. Prava je ludost čak i pomisliti da bi to moglo da uspe."
<BR>&nbsp;&nbsp;&nbsp;&nbsp;&nbsp;Vilijem reče: "Nemoj podneti ostavku, Entoni. Ne smeš sada odustati. Predlažem da robota pošaljemo na Merkur. Ubeđen sam da je spreman."
<BR>&nbsp;&nbsp;&nbsp;&nbsp;&nbsp;Entoni se glasno i uvredljivo nasmejao. "Ti si lud, Vilijeme.
<BR>&nbsp;&nbsp;&nbsp;&nbsp;&nbsp;"Nisam. Ti, izgleda, misliš da će mu na Merkuru biti teže, ali neće. Teže mu je na Zemlji. Ovaj robot je projektovan za gravitaciju koja iznosi samo trećinu Zemljine, a u Arizoni radi pod pritiskom celokupne ovdašnje sile teže. Napravljen je za temperaturu od 400 stepeni Celzijusovih, a oko njega je 30 stepeni. Načinjen je za vakuum, a dela u atmosferskoj supi."
<BR>&nbsp;&nbsp;&nbsp;&nbsp;&nbsp;"Robot u stanju da izdrži te razlike."
<BR>&nbsp;&nbsp;&nbsp;&nbsp;&nbsp;"Pretpostavljam da metalno ustrojstvo jeste, ali šta ćemo sa kompjuterom koji je ovde? On ne upravlja dobro robotom zato što se ovaj ne nalazi u okružju za koje je projektovan... Slušaj, Entoni, ako želiš kompjuter koji je složen kao ljudski mozak, moraš se pomiriti sa njegovim osobenostima... Hajde da se dogovorimo. Ako se založiš, zajedno sa mnom, za to da robot bude poslat na Merkur, to će potrajati šest meseci, a ja ću uzeti odmor za to vreme. Rešićeš me se."
<BR>&nbsp;&nbsp;&nbsp;&nbsp;&nbsp;"Ko će brinuti o Kompjuteru Merkur?"
<BR>&nbsp;&nbsp;&nbsp;&nbsp;&nbsp;"Do sada si već shvatio kako radi, a biće tu i moji ljudi da ti pomognu."
<BR>&nbsp;&nbsp;&nbsp;&nbsp;&nbsp;Entoni drsko odmahnu glavom: "Ne mogu na sebe preuzeti odgovornost za Kompjuter i ne želim da te podržim u zahtevu da se robot pošalje na Merkur. Stvar jednostavno neće uspeti."
<BR>&nbsp;&nbsp;&nbsp;&nbsp;&nbsp;"Ubeđen sam da hoće."
<BR>&nbsp;&nbsp;&nbsp;&nbsp;&nbsp;"Ne možeš biti ubeđen. A odgovornost je moja. Mene će okriviti. Tebi neće biti ništa."
<BR>&nbsp;&nbsp;&nbsp;&nbsp;&nbsp;Entoni se kasnije sećao da je to bio presudan trenutak. Vilijem je mogao da digne ruke. Entoni bi podneo ostavku. I sve bi bilo izgubljeno.
<BR>&nbsp;&nbsp;&nbsp;&nbsp;&nbsp;Ali Vilijem je kazao: "Meni neće biti ništa? Slušaj, tata je osećao to isto prema mami. Dobro. I meni je žao. Žao mi je kao nikom drugom, ali šta je učinjeno, učinjeno je i nešto veoma smešno je iz toga proizišlo. Kada kažem tata, mislim i na tvog oca, a postoji mnogo parova koji to isto mogu reći: dva brata, dve sestre, brat i sestra. Isto tako, kada kažem mama, mislim na tvoju majku, a ima mnogo parova koji i to isto mogu kazati. Ali ne znam nijedan drugi par, niti sam čuo za bilo koji drugi par, koji dele i majku i oca."
<BR>&nbsp;&nbsp;&nbsp;&nbsp;&nbsp;"Znam", reče smrknuto Entoni.
<BR>&nbsp;&nbsp;&nbsp;&nbsp;&nbsp;"Da, ali probaj da sagledaš stvar iz moje tačke gledanja", žurno nastavi Vilijem. "Ja sam homolog. Bavim se ustrojstvom gena. Da li si ikada razmišljao o našem ustrojstvu gena? Imamo oba ista roditelja, što znači da naša ustrojstva gena moraju biti sličnija nego kod bilo kog drugog para na ovoj planeti. To se vidi i na našim licima."
<BR>&nbsp;&nbsp;&nbsp;&nbsp;&nbsp;"I to znam."
<BR>&nbsp;&nbsp;&nbsp;&nbsp;&nbsp;"I tako, ako ovaj projekat uspe i ako budeš stekao slavu zahvaljujući njemu, pokazaće se da je tvoje ustrojstvo gena bilo od velike koristi za čovečanstvo... a to bi veoma značilo i mom ustrojstvu gena... Zar ne shvataš, Entoni: imam iste roditelje kao ti, isto lice, tvoje ustrojstvo gena, što će reći - deliću s tobom bilo zasluge bilo sramotu. Biće moji gotovo isto onoliko koliko i tvoji, odnosno ako bilo kakva zasluga ili sramota padnu na mene, biće takođe gotovo isto onoliko tvoji kao i moji. Moram biti zainteresovan za tvoj uspeh. Imam motiv kao niko drugi na Zemlji... čisto sebičan, toliko sebičan da možeš biti ubeđen da postoji. Na tvojoj sam strani, Entoni, jer ti si gotovo ja!"
<BR>&nbsp;&nbsp;&nbsp;&nbsp;&nbsp;Dugo su se netremice gledali; bilo je to prvi put da Entoni pred sobom nije video sopstveno lice.
<BR>&nbsp;&nbsp;&nbsp;&nbsp;&nbsp;Vilijem reče: "Hajde da zatražimo da robota pošalju na Merkur."
<BR>&nbsp;&nbsp;&nbsp;&nbsp;&nbsp;Entoni je popustio. Pošto je Dmitrij odobrio zahtev... konačno, jedva je čekao da mu ga upute... Entoni je veći deo toga dana proveo u razmišljanju.
<BR>&nbsp;&nbsp;&nbsp;&nbsp;&nbsp;A onda je potražio Viljama i rekao: "Slušaj!"
<BR>&nbsp;&nbsp;&nbsp;&nbsp;&nbsp;Nastupila je dugačka pauza koju Vilijem nije prekinuo.
<BR>&nbsp;&nbsp;&nbsp;&nbsp;&nbsp;Entoni ponovi: "Slušaj!"
<BR>&nbsp;&nbsp;&nbsp;&nbsp;&nbsp;Entoni je strpljivo čekao.
<BR>&nbsp;&nbsp;&nbsp;&nbsp;&nbsp;Entoni reče: "Zaista nema potrebe da odeš. Ubeđen sam da ne bi voleo da brigu oko Kompjutera Merkur prepustiuš nekom drugom."
<BR>&nbsp;&nbsp;&nbsp;&nbsp;&nbsp;Vilijem odvrati: "Hoćeš da kažeš da ti nameravaš da odeš?"
<BR>&nbsp;&nbsp;&nbsp;&nbsp;&nbsp;Entoni reče: "Ne, i ja ću ostati."
<BR>&nbsp;&nbsp;&nbsp;&nbsp;&nbsp;Vilijem primeti: "Ne moramo mnogo da se viđamo."
<BR>&nbsp;&nbsp;&nbsp;&nbsp;&nbsp;Za Entonija je ovo bilo kao da govori dok mu neko šakama steže dušnik. Pritisak kao da se sve više povećavao, ali ipak je uspeo da izgovori najtežu rečenicu u životu.
<BR>&nbsp;&nbsp;&nbsp;&nbsp;&nbsp;"Ne moramo se izbegavati. Ne moramo."
<BR>&nbsp;&nbsp;&nbsp;&nbsp;&nbsp;Vilijem se prilično nesigurno osmehnuo. Entoni se uopšte nije osmehnuo; žurno se udaljio.
<BR>
<BR>&nbsp;&nbsp;&nbsp;&nbsp;&nbsp;9.
<BR>&nbsp;&nbsp;&nbsp;&nbsp;&nbsp;Vilijem podiže pogled sa knjige. Prošlo je bar mesec dana od kako je prestao da se štreca kada bi Entoni ušao.
<BR>&nbsp;&nbsp;&nbsp;&nbsp;&nbsp;On upita: "Nešto nije u redu?"
<BR>&nbsp;&nbsp;&nbsp;&nbsp;&nbsp;"Ko zna? Pripremaju se za meko spuštanje. Je li Kompjuter Merkur uključen?"
<BR>&nbsp;&nbsp;&nbsp;&nbsp;&nbsp;Vilijem je znao da je Entoni savršeno dobro upoznat u kom je stanju Kompjuter, ali ipak reče: "Biće do ujutro, Entoni."
<BR>&nbsp;&nbsp;&nbsp;&nbsp;&nbsp;"Nema nikakvih problema?"
<BR>&nbsp;&nbsp;&nbsp;&nbsp;&nbsp;"Baš nikakvih."
<BR>&nbsp;&nbsp;&nbsp;&nbsp;&nbsp;"Onda moramo sačekati meko spuštanje."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Entoni primeti: "Nešto će poći naopako."
<BR>&nbsp;&nbsp;&nbsp;&nbsp;&nbsp;"Raketarstvo je stara i iskusna disciplina. Sve će biti u redu."
<BR>&nbsp;&nbsp;&nbsp;&nbsp;&nbsp;"Toliki rad, otišao u vetar."
<BR>&nbsp;&nbsp;&nbsp;&nbsp;&nbsp;"Još nije otišao. Niti će otići."
<BR>&nbsp;&nbsp;&nbsp;&nbsp;&nbsp;Entoni reče: "Možda si u pravu." Šaka zavučenih duboko u džepove, on krenu ka vratima, zaustavi se kod njih trenutak pre no što će pritisnuti kontakt i reče: "Hvala!"
<BR>&nbsp;&nbsp;&nbsp;&nbsp;&nbsp;"Na čemu, Entoni?"
<BR>&nbsp;&nbsp;&nbsp;&nbsp;&nbsp;"Što me tešiš."
<BR>&nbsp;&nbsp;&nbsp;&nbsp;&nbsp;Vilijem iskrivi usta u osmeh i odahnu što je uspeo svoja osećanja da zadrži za sebe.
<BR>
<BR>&nbsp;&nbsp;&nbsp;&nbsp;&nbsp;10.
<BR>&nbsp;&nbsp;&nbsp;&nbsp;&nbsp;Doslovce svi koji su radili na Projektu Merkur očekivali su da usledi glavni događaj. Entoni, koji je bio bez zaduženja, ostao je sasvim pozadi, očiju uprtih u monitore. Robot je bio aktiviran i već je počelo primanje vizuelnih poruka.
<BR>&nbsp;&nbsp;&nbsp;&nbsp;&nbsp;Bar su izgledale kao ekvivalent vizuelnih signala... prikazujući tek mutan sjaj svetlosti koji je, po svoj prilici, predstavljao površinu Merkura.
<BR>&nbsp;&nbsp;&nbsp;&nbsp;&nbsp;Na ekranu su se smenjivale senke, koje su verovatno bile odraz nepravilnosti na površini. Entoni nije mogao ništa da razabere golim okom, ali oni za kontrolama, koji su analizirali podatke mnogo tananijim metodama, daleko iznad sposobnosti golog oka, delovali su smireno. Nije svetlela nijedna od crvenih lampica čiji je zadatak bio da upozore na opasnost. Entoni je više posmatrao kontrolore operacije nego ekran.
<BR>&nbsp;&nbsp;&nbsp;&nbsp;&nbsp;Trebalo bi da se nalazi dole sa Vilijemom i ostalima kod Kompjutera. Ovaj će biti stavljen u dejstvo tek pošto se obavi meko sletanje. Trebalo bi da bude dole. Ali nije mogao da bude.
<BR>&nbsp;&nbsp;&nbsp;&nbsp;&nbsp;Sada su senke još brže promicale ekranom. Robot se spuštao... suviše brzo možda? Svakako suviše brzo!
<BR>&nbsp;&nbsp;&nbsp;&nbsp;&nbsp;Na ekranu se ukazala poslednja nejasnoća koja se umirila, došlo je do promene fokusa tokom koga je nejasnoća postala tamnija, a zatim bleđa. Začuo se zvuk i prošlo je nekoliko sekundi pre nego što je Entoni shvatio smisao reči... "Obavljeno meko spuštanje! Obavljeno meko spuštanje!"
<BR>&nbsp;&nbsp;&nbsp;&nbsp;&nbsp;Začuo se žamor koji se pretvorio u uzbuđeno zujanje međusobnog čestitanja dok nije došlo do nove promene na ekranu koja je u trenu prekinula ljudski razgovor i smeh kao da su naleteli na zid tišine.
<BR>&nbsp;&nbsp;&nbsp;&nbsp;&nbsp;Jer slika na ekranu se promenila; promenila i izoštrila. Na jarkoj, jarkoj Sunčevoj svetlosti, koja je bleštala sa pomno filtriranog ekran, mogli su sada jasno da vide gromadu koja je na jednoj strani plamtela belim sjajem, a na drugoj bila crna poput mastila naspram mastila. Pomerila se udesno, a onda vratila levo, kao da je par očiju skrenuo pogled ulevo, pa udesno. Na ekranu se pojavila metalna šaka, kao da su oči gledale u jedan deo svog tela.
<BR>&nbsp;&nbsp;&nbsp;&nbsp;&nbsp;Konačno se razlegao Entonijev uzvik: "Kompjuter je uveden."
<BR>&nbsp;&nbsp;&nbsp;&nbsp;&nbsp;Začuo je te reči kao da ih je neko drugi izgovorio dok je jurio napolje, pa niz stepenice i kroz hodnik, ostavljajući za sobom glasove koji su postajali sve bučniji.
<BR>&nbsp;&nbsp;&nbsp;&nbsp;&nbsp;"Vilijeme", povika on kada je uleteo u sobu sa Kompjuterom, "sve je savršeno, sve..."
<BR>&nbsp;&nbsp;&nbsp;&nbsp;&nbsp;Ali Viliam podiže šaku. "Šššš. Molim te. Ne želim da prodru bilo kakve silovite senzacije osim onih koje dolaze od robota."
<BR>&nbsp;&nbsp;&nbsp;&nbsp;&nbsp;"Misliš da nas može čuti?" prošaputa Entoni.
<BR>&nbsp;&nbsp;&nbsp;&nbsp;&nbsp;"Možda ne može, ali ne znam." Postojao je još jedan ekran, manji, u sobi sa Kompjuterom Merkur. Na njemu je bio drugačiji prizor, promenjljiv; robot se kretao.
<BR>&nbsp;&nbsp;&nbsp;&nbsp;&nbsp;Vilijem reče: "Robot ispituje put. Ovi prvi koraci moraju biti nespretni. Dolazi do sedmominutnog zakašnjenja između stimulansa i reakcije i to treba uzeti u obzir."
<BR>&nbsp;&nbsp;&nbsp;&nbsp;&nbsp;"Ali on već hoda sigurnije nego što je to činio u Arizoni. Zar ne misliš i ti tako, Vilijeme?" Entoni je zgrabio Vilijema za ramena i počeo da ga trese, ne skrečući pogled sa ekrana.
<BR>&nbsp;&nbsp;&nbsp;&nbsp;&nbsp;Vilijem potvrdi: "Ubeđen sam u to, Entoni."
<BR>
<BR>&nbsp;&nbsp;&nbsp;&nbsp;&nbsp;Sunce je pržilo u toplom, kontrastnom svetu belog i crnog, belog sunca naspram crnog neba i belog kotrljajućeg tla prošaranog crnim senkama. Jarki, slatki miris Sunca na svakom izloženom kvadratnom centimetru metala bio je u suprotnosti sa puzavom aromom smrti na drugoj strani.
<BR>&nbsp;&nbsp;&nbsp;&nbsp;&nbsp;Podigao je šaku i zagledao se u nju, brojeći prste. Toplo-toplo-toplo - stavljajući svaki prst, jedan po jedan, u senku drugih, tako da je toplota polagano zamirala u promeni opipljivosti koja mu je omogućavala da oseti jasan, udoban vakuum.
<BR>&nbsp;&nbsp;&nbsp;&nbsp;&nbsp;Pa ipak, nije to bio potpuni vakuum. Ispravio se i podigao obe ruke iznad glave, ispruživši ih, i osetljiva mesta na zglavcima registrovala su pare... slabi, jedva primetan dodir kalaja i olova koji se kotrljao kroz prezasićenu živu.
<BR>&nbsp;&nbsp;&nbsp;&nbsp;&nbsp;Gušći ukus dizao se iz njegovih stopala; raznovrsni silikati, označeni jasnim, razdvojenim i zajedničkim dodirom i zveketom svakog jona metala. Polako je pomerio jednu nogu kroz izdrobljenu, spečenu prašinu i osetio je promene nalik na blagu, ne baš nasumičnu simfoniju.
<BR>&nbsp;&nbsp;&nbsp;&nbsp;&nbsp;I povrh svega Sunce. Podigao je pogled prema njemu, velikom, debelom, sjajnom i toplom, i začuo njegovu radost. Posmatrao je lagano podizanje ispupčenja oko njegovog oboda i osluškivao pucketanje svakog ponaosob; kao i ostale sretne zvuke koji su dopirali sa njegovog širokog lica. Kada je prigušio svetlost u pozadini, crvenilo uzdižućih pramenova vodonika pojavilo se u naletima zrelog alta, baš kao i duboki bas tačaka među prigušenim zviždanjem čupavih, pokretnih mrlja na površini Sunca i povremeno slabo prodiranje bleštavila, ping-pong treperenja gama-zraka i kosmičkih čestica, a povrh svega, u svim pravcima meko, nestajuće i stalno obnavljajuće uzdisanje Sunčeve tvari koja se diže i povlači zauvek na kosmičkom vetru što je posezao u daljinu i kupao ga u slavi.
<BR>&nbsp;&nbsp;&nbsp;&nbsp;&nbsp;On poskoči i polako se podiže u vazduh, osećajući se slobodan kao nikada ranije, a zatim ponovo poskoči pošto se prizemio i potrča, pa nastavi da skače, trči u telu koje se savršeno uklapalo u ovaj veličanstven svet, ovaj raj u kome je pronašao sebe.
<BR>&nbsp;&nbsp;&nbsp;&nbsp;&nbsp;Tako je dugo bio stranac i tako je dugo bio izgubljen... a sada se konačno našao u raju.
<BR>
<BR>&nbsp;&nbsp;&nbsp;&nbsp;&nbsp;Vilijem reče: "U redu je."
<BR>&nbsp;&nbsp;&nbsp;&nbsp;&nbsp;"Ali šta on to radi?" povika Entoni.
<BR>&nbsp;&nbsp;&nbsp;&nbsp;&nbsp;"Sve je u redu. Programiranje je uspelo. Testirao je svoja čula. Izvršio je razna vizuelna opažanja. Zatamnio je Sunce i proučavao ga. Okusio je atmosferu i hemijsku prirodu tla. Sve dejstvuje."
<BR>&nbsp;&nbsp;&nbsp;&nbsp;&nbsp;"Ali zašto trči?"
<BR>&nbsp;&nbsp;&nbsp;&nbsp;&nbsp;"Mislim da je to njegova ideja, Entoni. Ako želiš da programiraš kompjuter složen poput ljudskog mozga, moraš očekivati da će imati i neke vlastite ideje."
<BR>&nbsp;&nbsp;&nbsp;&nbsp;&nbsp;"Kao što su trčanje? Skakanje?" Entoni okrenu zabrinuto lice ka Vilijemu. "Povrediće se. U stanju si da upravljaš Kompjuterom. Nadredi ga. Nateraj ga da stane."
<BR>&nbsp;&nbsp;&nbsp;&nbsp;&nbsp;Ali Vilijem oštro reče: "Ne, neću. Rizikovaću da se povredi. Zar ne razumeš? Srećan je. Bio je na Zemlji, na svetu za koji nije bio osposobljen. Sada je na Merkuru sa telom savršeno prilagođenim za njegovo okružje, onoliko savršenim koliko ga je napravilo stotinu naučnika. To je za njega raj; pusti ga da uživa."
<BR>&nbsp;&nbsp;&nbsp;&nbsp;&nbsp;"Uživa? On je robot."
<BR>&nbsp;&nbsp;&nbsp;&nbsp;&nbsp;"Ne govorim o robotu. Već o mozgu... mozgu... koji ovde živi."
<BR>&nbsp;&nbsp;&nbsp;&nbsp;&nbsp;Kompjuter Merkur, sav u staklu, pažljivo i tanano povezan kablovima, brižljivo očuvanog integriteta, disao je i živeo.
<BR>&nbsp;&nbsp;&nbsp;&nbsp;&nbsp;"Randal je u raju", reče Vilijem. "Pronašao je svet zarad koga je autistički pobegao iz ovoga. Ima na raspolaganju svet kome njegovo novo telo savršeno odgovara u zamenu za svet u koji se njegovo staro telo nikako nije uklapalo."
<BR>&nbsp;&nbsp;&nbsp;&nbsp;&nbsp;Entoni je u čudu promatrao ekran."Izgleda da se smiruje."
<BR>&nbsp;&nbsp;&nbsp;&nbsp;&nbsp;"Svakako", reče Vilijem, "i još bolje će da obavlja posao zbog ove radosti."
<BR>&nbsp;&nbsp;&nbsp;&nbsp;&nbsp;Entoni se osmehnu i reče: "Uspeli smo, ti i ja? Hoćemo li da se pridružimo ostalima i pustimo ih da nam laskaju, Vilijeme?"
<BR>&nbsp;&nbsp;&nbsp;&nbsp;&nbsp;Vilijem upita: "Zajedno?"
<BR>&nbsp;&nbsp;&nbsp;&nbsp;&nbsp;A Entoni ga uhvati pod ruku. "Zajedno, brate!"
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
