<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SVETLOSNI STIHOVI
<P>&nbsp;&nbsp;&nbsp;&nbsp;&nbsp;Poslednja osoba za koju bi neko pomislio da je ubica bila je gospođa Ejvis Lardner. Udovica velikog astronauta-mučenika, bila je filantrop, skupljala umetnička dela, izuzetna domaćica i, svi su se slagali, umetnički genije. Ali, više od svega, bila je najnežnije i najljubaznije ljudsko biće koje je čovek mogao zamisliti.
<BR>&nbsp;&nbsp;&nbsp;&nbsp;&nbsp;Njen muž, Vilijem Dž. Lardner, umro je, kako nam je svima poznato, od posledica zračenja sa sunca, pošto je namerno ostao u svemiru kako bi putnička lađa mogla bezbedno da stigne do Svemirske Stanice 5.
<BR>&nbsp;&nbsp;&nbsp;&nbsp;&nbsp;Gospođa Lardner je na osnovu toga dobila izdašnu penziju, posle čega je počela mudro i uspešno da ulaže novac. Već kao sredovečna žena bila je veoma imućna.
<BR>&nbsp;&nbsp;&nbsp;&nbsp;&nbsp;Kuća joj je bila turistička znamenitost, pravi muzej, u kome se nalazila mala, ali krajnje odabrana zbirka neobično lepih predmeta od dragog kamenja. Pribavila je iz desetak različitih kultura relikvije gotovo svih mogućih artefakata koji se mogu optočiti draguljima, a kojima se služila aristokratija date kulture. Imala je jedan od prvih ručnih satova ukrašenih dragim kamenjem iz Amerike, bodež optočen draguljima iz Kambodže, naočari ukrašene draguljima iz Italije, i tako dalje gotovo bez kraja.
<BR>&nbsp;&nbsp;&nbsp;&nbsp;&nbsp;Zbirka je bila javno izložena, ali artefakti nisu bili osigurani i nisu preduzete nikakve uobaječne mere obezbeđenja. Nije bilo neophodno ništa konvencionalno, jer je gospođa Lardner držala mnogobrojnu poslugu sastavljenu od robota, na koje se mogla osloniti da će čuvati svaku sitnicu s nesmanjenom pažnjom, krajnje pošteno i neopozivo delotvorno.
<BR>&nbsp;&nbsp;&nbsp;&nbsp;&nbsp;Svi su znali za robote i nikada nije zabeležen nijedan pokušaj krađe.
<BR>&nbsp;&nbsp;&nbsp;&nbsp;&nbsp;Tu su zatim, razume se, bile i njene svetlosne skulpture. Nijedan gost na njenim mnogobrojnim raskošnim zabavama nije imao pojma kako je gospođa Lardner otkrila da je i sama genije za umetnost. Međutim, svaki put kada bi njena kuća bila otvorena za goste, nova simfonija svetlosti obasjavala je sve prostorije: trodimenzione krive i čvrstine u bojama koje su se rastapale; neke od njih bile su čiste, dok su se druge rastakale, tvoreći zapanjujuća, kristalna dejstva u kojima su se u čudu kupali svi gosti i koja su se uvek nekako sama podešavala da platinasto plava kosa i meke, neistaknute crte lica gospođe Lardner izgledaju nežno lepe.
<BR>&nbsp;&nbsp;&nbsp;&nbsp;&nbsp;Gosti su najviše dolazili zbog ovih svetlosnih skulptura. One se nikada nisu ponavljale i nikada nisu propuštale da istraže nove eksperimentalne puteve umetnosti. Mnogi ljudi koji su sebi mogli da priušte svetlosne konzole pripremali su sami svetlosne skulpture radi zabave, ali niko nije bio ni približno vešt u tome kao gospođa Lardner. Čak ni oni koji su sebe smatrali profesionalnim umetnicima.
<BR>&nbsp;&nbsp;&nbsp;&nbsp;&nbsp;Ona sama bila je dražesno skromna kada bi se o tome povela reč. "Ne, ne", branila bi se kada bi neko postao poetičan. "Ja to ne bih nazvala 'poezijom svetlosti'. To je preveliki kompliment. U najboljem slučaju, ja bih to nazvala naprosto 'svetlosni stihovi'." I svi bi se osmehnuli njenoj ljupkoj domišljatosti.
<BR>&nbsp;&nbsp;&nbsp;&nbsp;&nbsp;Iako su je često molili, nikada nije htela da stvori neku svetlosnu sklupturu u bilo kojoj drugoj prilici osim za svoje zabave. "To bi onda bila komercijalizacija", rekla bi.
<BR>&nbsp;&nbsp;&nbsp;&nbsp;&nbsp;Međutim, nije imala ništa protiv izrade složenih holograma njenih skulptura, kako bi bile ovekovečene i kako bi se mogle reprodukovati u muzejima umetnosti širom sveta. Niti je ikada naplaćivala kada bi se njene skulpture koristile u bilo kakve svrhe.
<BR>&nbsp;&nbsp;&nbsp;&nbsp;&nbsp;"Ne bih mogla da zatražim ni peni", govorila je, šireći ruke. "Njima se svi mogu slobodno koristiti. Konačno, meni više nisu ni od kakve koristi." To je bilo tačno! Nikada nije dvaputa upotrebila istu svetlosnu skulpturu.
<BR>&nbsp;&nbsp;&nbsp;&nbsp;&nbsp;I sama je sarađivala na izradi holograma. Blagonaklono je pratila svaki korak, spremna da naloži svojim robotima-slugama da pomognu. "Molim te, Kortni", rekla bi, "da li bi bio ljubazan da podesiš lestvice?"
<BR>&nbsp;&nbsp;&nbsp;&nbsp;&nbsp;To je bio njen način. Uvek se obraćala svojim robotima s najvećom ljubaznošću.
<BR>&nbsp;&nbsp;&nbsp;&nbsp;&nbsp;Jednom, pre dosta godina, gotovo da ju je izgrdio vladin službenik iz 'Biroa za robote i mehaničke ljude'. "Ne možete tako", oštro joj je kazao. "To utiče na njihovu delotvornost. Sazdani su da izvršavaju naređenja i što im budete jasnije izdavali ta naređenja, to će biti delotvorniji u njihovom izvršavanju. Kada ih krajnje fino zamolite da nešto urade, teško im je da shvate da im je izdato naređenje. Reaguju sporije."
<BR>&nbsp;&nbsp;&nbsp;&nbsp;&nbsp;Gospođa Lardner je podigla svoju aristokratsku glavu. "Ja od njih ne tražim da budu brzi i delotvorni", odgovorila je. "Tražim da pokažu dobru volju. Moji roboti me vole."
<BR>&nbsp;&nbsp;&nbsp;&nbsp;&nbsp;Vladin službenik je mogao da joj objasni kako roboti nisu u stanju da vole, ali je popustio pod njenim povređenim, a ipak nežnim pogledom.
<BR>&nbsp;&nbsp;&nbsp;&nbsp;&nbsp;Bilo je opšte poznato da gospođa Lardner nije nikada čak ni vratila nekog robota u fabriku radi podešavanja. Njihovi pozitronski mozgovi strašno su složeni i otprilike svaki deseti nije baš savršen kada napusti fabriku. Ponekad se greška ne ispolji tokom dužeg razdoblja, ali kad god da se to dogodi, korporacija 'Američki roboti i mehanički ljudi' uvek izvrši besplatno podešavanje.
<BR>&nbsp;&nbsp;&nbsp;&nbsp;&nbsp;Gospođa Lardner samo bi odmahnula glavom. "Kada se robot jednom nađe u mojoj kući", rekla bi, "i počne da izvršava svoje dužnosti, moraju se trpeti sve njegove manje nastranosti. Neću dozvoliti da ljudi petljaju po njima."
<BR>&nbsp;&nbsp;&nbsp;&nbsp;&nbsp;Najgore što je neko mogao da uradi bilo je da pokuša da joj objasni da su roboti samo mašine. Odgovorila bi mu vrlo ukočeno: "Ništa što je inteligentno kao jedan robot ne može nikada biti samo mašina. Odnosim se prema njima kao prema ljudima."
<BR>&nbsp;&nbsp;&nbsp;&nbsp;&nbsp;I to bi bilo sve!
<BR>&nbsp;&nbsp;&nbsp;&nbsp;&nbsp;Zadržala je čak i Maksa, iako je bio gotovo bespomoćan. Jedva da je uspevao da shvati šta se od njega traži. Međutim, gospođa Lardner je to uporno poricala. "Nije tačno", odrešito bi tvrdila. "Može da prihvata šešire i kapute i da ih ostavlja na mesto, i to radi sasvim dobro, zaista. U stanju je da mi pridržava predmete. Može da radi mnogo toga."
<BR>&nbsp;&nbsp;&nbsp;&nbsp;&nbsp;"Ali zašto ne dozvoljavate da ga poprave?" upitao ju je jednom neki prijatelj.
<BR>&nbsp;&nbsp;&nbsp;&nbsp;&nbsp;"Oh, ne mogu to. On je takav kakav jeste. Jako je drag, znate. Konačno, pozitronski mozak je veoma složena stvar, tako da niko ne može tačno da zna na koji način se otkačio. Kada bi ga popravili, niko više ne bi mogao da mu vrati ljupkost koju sada poseduje. Ne želim da je se odreknem."
<BR>&nbsp;&nbsp;&nbsp;&nbsp;&nbsp;"Ali ako je pokvaren podešen", nastavi prijatelj, nervozno pogledavajući u Maksa, "zar ne bi mogao biti opasan?"
<BR>&nbsp;&nbsp;&nbsp;&nbsp;&nbsp;"Nipošto", nasmeja se gospođa Lardner. "Imam ga već godinama. Potpuno je bezopasan i pravo je srce."
<BR>&nbsp;&nbsp;&nbsp;&nbsp;&nbsp;On je, u stvari, izgledao kao i svi drugi roboti, gladak, od metala, neodređeno je podsećao na ljudsko biće, ali bio je bezizražajan.
<BR>&nbsp;&nbsp;&nbsp;&nbsp;&nbsp;Za nežnu gospođu Lardner, međutim, svi su oni bili ličnosti, svi su bili slatki i dragi. Eto kakva je ona žena bila.
<BR>&nbsp;&nbsp;&nbsp;&nbsp;&nbsp;Kako je onda mogla da ubije?
<BR>&nbsp;&nbsp;&nbsp;&nbsp;&nbsp;Poslednja osoba za koju bi iko očekivao da će biti ubijena bio je Džon Semper Trevis. Povučen i blag, kao da nije pripadao ovom svetu. Um mu je bio uvrnut na osoben, matematički način koji mu je omogućavao da pronikne u složenu tapiseriju nebrojenih pozitronskih staza u umu robota.
<BR>&nbsp;&nbsp;&nbsp;&nbsp;&nbsp;Bio je glavni inženjer korporacije 'Američki roboti i mehanički ljudi'.
<BR>&nbsp;&nbsp;&nbsp;&nbsp;&nbsp;Takođe je bio vatreni amaterski poklonik svetlosnih skulptura. Napisao je i knjigu o tome, pokušavši da u njoj pokaže da se tip matematike koji on koristi u smišljanju pozitronskih moždanih staza može modifikovati u vodiča pri stvaranju estetskih svetlosnih skulptura.
<BR>&nbsp;&nbsp;&nbsp;&nbsp;&nbsp;Međutim, njegov pokušaj da tu teoriju dokaže u praksi pretvorio se u tpotpuni promašaj. Skulpture koje je sam proizvodio, sledeći svoja matematička načela, bile su teške, mehaničke i nezanimljive.
<BR>&nbsp;&nbsp;&nbsp;&nbsp;&nbsp;Bio je to jedini razlog koji ga je činio nesrećnim u njegovom tihom, povučenom i bezbednom životu, pa ipak bio je to dovoljan razlog da zaista bude veoma nesrećan. Znao je da su njegove teorije tačne, ali nije mogao da ih dokaže. Kada bi samo uspeo da stvori jednu značajnu svetlosnu skulpturu...
<BR>&nbsp;&nbsp;&nbsp;&nbsp;&nbsp;Čuo je, razume se, za svetlosne skulpture gospođe Lardner. Svi su je smatrali za genija; pa ipak, Trevis je znao da nije shvatala čak ni najjednostavnije vidove robotičke matematike. Dopisivao se s njom, ali je ona uporno odbijala da mu objasni kojim metodama se služi, tako da se zapitao ima li ih uopšte. Nije li kod nje u pitanju puka intuicija?... Ali čak i intuicija bi morala da se svodi na matematiku. Konačno je uspeo da dobije poziv na jednu od njenih zabava. On je jednostavno morao da je vidi.
<BR>
<BR>&nbsp;&nbsp;&nbsp;&nbsp;&nbsp;Gospodin Trevis je stigao prilično kasno. Još je jednom pokušao da stvori svetlosnu skulpturu i ponovo je pretrpeo neuspeh.
<BR>&nbsp;&nbsp;&nbsp;&nbsp;&nbsp;Pozdravio je gospođu Lardner sa izvesnim zbunjenim poštovanjem i rekao: "Baš je čudan onaj robot koji je prihvatio moj šešir i kaput."
<BR>&nbsp;&nbsp;&nbsp;&nbsp;&nbsp;"To je Meks", odvratila je gospođa Lardner.
<BR>&nbsp;&nbsp;&nbsp;&nbsp;&nbsp;"Kod njega je došlo do većeg poremećaja i prilično je star model. Kako to da ga niste vratili u fabriku?"
<BR>&nbsp;&nbsp;&nbsp;&nbsp;&nbsp;"Oh, ne", odvrati gospođa Lardner. "Bila bi to prevelika gnjavaža."
<BR>&nbsp;&nbsp;&nbsp;&nbsp;&nbsp;"Ali baš nikakva, gospođo Lardner", odvrati Trevis. "Bili biste iznenađeni kada biste znali kako je to jednostavno. Pošto radim za 'Američke robote', bio sam tako slobodan da ga podesim. Začas sam to završio i uverićete se da sada savršeno radi."
<BR>&nbsp;&nbsp;&nbsp;&nbsp;&nbsp;Lice gospođe Lardner poče neobično da se menja. To je bilo prvi put u njenom blagonaklonom životu da se na njemu pojavio bes, tako da se činilo kao da crte naprosto nisu znale kako da se oblikuju.
<BR>&nbsp;&nbsp;&nbsp;&nbsp;&nbsp;"Popravili ste ga?" zavrišta ona. "Ali on je bio taj koji je stvarao moje svetlosne skulpture. Taj kvar, taj kvar, koji nikada više ne možete da vratite, to... to..."
<BR>&nbsp;&nbsp;&nbsp;&nbsp;&nbsp;Bila je prava nesreća što je upravo tada pokazivala svoju kolekciju i što se pred njom na mermernoj površini stola nalazio bodež optočen dragim kamenjem iz Kambodže.
<BR>&nbsp;&nbsp;&nbsp;&nbsp;&nbsp;I Trevisovo lice bilo je izobličeno. "Hoćete da kažete da sam samo pregledao njegove jedinstveno izvitoperene pozitronske moždane staze, mogao sam otkriti..."
<BR>&nbsp;&nbsp;&nbsp;&nbsp;&nbsp;Bacila se s nožem u šaci suvše brzo tako da je niko nije mogao sprečiti, a on nije ni pokušao da uzmakne. Neki su kasnije kazali da je čak krenuo prema bodežu... kao da je želeo da umre.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
