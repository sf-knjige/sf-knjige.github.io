<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ROBOT AL-76 SE IZGUBIO
<P>&nbsp;&nbsp;&nbsp;&nbsp;&nbsp;Oči Džonatana Kuela zabrinuto su se nabirale iza naočara bez okvira kada je nahrupio kroz vrata na kojima je pisalo "Direktor".
<BR>&nbsp;&nbsp;&nbsp;&nbsp;&nbsp;Lupio je presavijenim listom hartije po stolu i zadahtao: "Pogledajte ovo, šefe!"
<BR>&nbsp;&nbsp;&nbsp;&nbsp;&nbsp;Sem Tob prebaci cigaru s jednog kraja usta na drugi i pogleda. Šaka mu sama pođe ka neobrijanoj vilici i stade da prelazi preko nje. "Do đavola!" planu on. "O čemu oni to?"
<BR>&nbsp;&nbsp;&nbsp;&nbsp;&nbsp;"Kažu da smo poslali pet AL robota", sasvim nepotrebno objasni Kuel.
<BR>&nbsp;&nbsp;&nbsp;&nbsp;&nbsp;"Poslali smo šest", reče Tob.
<BR>&nbsp;&nbsp;&nbsp;&nbsp;&nbsp;"Svakako da smo poslali šest! Ali oni su primili samo pet. Poslali su serijske brojeve, nedostaje AL-76."
<BR>&nbsp;&nbsp;&nbsp;&nbsp;&nbsp;Tob je prevrnuo stolicu na kojoj je sedeo kada je podigao svoju telesinu i projurio kroz vrata kao da je na podmazanim točkovima. Pet časova kasnije... pošto je pročešljana cela fabrika, od prostorija za sastanke do vakuumskih odaja i pošto su svi od dve stotine zaposlenih prošli kroz sito i rešeto... oznojeni i raščupani Tob uputio je hitnu poruku centralnoj fabrici u Šenektediju.
<BR>&nbsp;&nbsp;&nbsp;&nbsp;&nbsp;A u centralnoj fabrici samo što nije izbila panika. Prvi put u istoriji korporacije 'Američki roboti i mehanički ljudi' jedan robot je pobegao u spoljašnji svet. Nije u pitanju toliko bio zakon koji je zabranjivao da se bilo koji robot nađe ma gde na Zemlji izvan kruga ovlašćene korporacijske fabrike. Uvek se mogla pronaći rupa u zakonu. Mnogo više prašine podigla je izjava jednog od matematičara-istraživača.
<BR>&nbsp;&nbsp;&nbsp;&nbsp;&nbsp;On je kazao: "Taj robot je napravljen da upravlja jednim disintom na Mesecu. Njegov pozitronski mozak je opremljen za lunarnu sredinu i samo za nju. Na Zemlji će on primati sedamdeset pet umptiliona utisaka čula na koja uopšte nije pripravan. Ne može se sa sigurnošću reći kako će reagovati. To naprosto ne znamo!" Zatim je nadlanicom obrisao čelo koje mu se iznenada orosilo.
<BR>&nbsp;&nbsp;&nbsp;&nbsp;&nbsp;Već posle jednog sata u fabriku u Virdžiniji upućen je jedan stratoavion. Uputstva su bila jednostavna.
<BR>&nbsp;&nbsp;&nbsp;&nbsp;&nbsp;"Pronađite tog robota - i to brzo!"
<BR>
<BR>&nbsp;&nbsp;&nbsp;&nbsp;&nbsp;AL-76 je bio zbunjen! U stvari, njegov pozitronski mozak prepoznao je jedino taj utisak. Sve je počelo kada se obreo u ovoj čudnoj sredini. Kako je do toga došlo, on to više nije znao. Sve mu se izmešalo.
<BR>&nbsp;&nbsp;&nbsp;&nbsp;&nbsp;Pod nogama mu je bilo zeleno, a smeđa koplja na čijem vrhu se nalazilo još zelenog uzdizala su se svuda oko njega. Nebo, koje je trebalo da bude crno, bilo je plavo. Sunce je izgledalo kako treba, okruglo, žuto i toplo... ali gde je prašinasta stena plavca po kojoj bi trebalo da gazi; gde li su ogromne litice prstenastih kratera?
<BR>&nbsp;&nbsp;&nbsp;&nbsp;&nbsp;Umesto toga, pod nogama mu se prostiralo samo zeleno, a iznad glave plavo. Svi zvuci koji su ga okruživali bili su mu čudni. Prošao je kroz tečnu vodu koja mu je dopirala do pasa. Bila je plava, hladna i mokra. A kada bi naišao na ljude, što se povremeno dešavalo, oni na sebi nisu imali skafandere koje bi trebalo da nose. Kada bi ga ugledali, počeli bi da viču, a potom bi se razbežali.
<BR>&nbsp;&nbsp;&nbsp;&nbsp;&nbsp;Jedan čovek je u njega uperio pušku i metak mu je prozviždao pored glave... a potom je i taj čovek pobegao.
<BR>&nbsp;&nbsp;&nbsp;&nbsp;&nbsp;Nije imao pojma koliko dugo je lutao pre nego što je nabasao na kolibu Rendolfa Pejna koja se nalazila u šumi, dve milje od grada Hanaforda. Rendolf Pejn lično... držeći odvrtku u jednoj i lulu u drugoj ruci, kao i prepotopni usisivač među kolenima... čučao je pred vratima.
<BR>&nbsp;&nbsp;&nbsp;&nbsp;&nbsp;Pejn je pevušio, jer je po prirodi bio veseljak... ali samo dok je boravio u svojoj kolibi. U Hanafordu je imao sasvim pristojan stan, ali taj stan uglavnom je zauzimala njegova žena i on je zbog te okolnosti iskreno žalio. Stoga bi uvek osetio izvesno olakšanje i slobodu kada bi ugrabio malo vremena da se povuče u svoju "specijalnu, deluks kućicu za pse" u kojoj je mogao da puši u miru i da se posveti svom hobiju: popravci kućnih aparata.
<BR>&nbsp;&nbsp;&nbsp;&nbsp;&nbsp;Nije to baš bio pravi hobi, ali neko bi ponekad doneo kakav radio ili budilnik; novac koji bi dobio za malo čeprkanja po njihovoj unutrašnjosti bio je jedini novac koji je ikada zaradio, a koji nije prošao kroz škrte prste njegove supruge.
<BR>&nbsp;&nbsp;&nbsp;&nbsp;&nbsp;Ovaj usisivač, na primer, doneće mu najmanje šest novčića.
<BR>&nbsp;&nbsp;&nbsp;&nbsp;&nbsp;Ta misao ga nagna da zapeva i on podiže pogled; istog časa poče da se preznojava. Pesma mu je zamrla u grlu, oči se iskolačile, a znojenje se pojačalo. Pokušao je da ustane... kako bi potom zbrisao koliko ga noge nose... ali noge su ga izdale.
<BR>&nbsp;&nbsp;&nbsp;&nbsp;&nbsp;A onda je AL-76 čučnuo pored njega i upitao: "Kaži mi, zašto su svi ostali pobegli?"
<BR>&nbsp;&nbsp;&nbsp;&nbsp;&nbsp;Pejn je veoma dobro znao zašto su svi pobegli, ali krkljanje koje je proizvela njegova dijafragma nije to i iskazalo. Pokušao je da se malo udalji od robota.
<BR>&nbsp;&nbsp;&nbsp;&nbsp;&nbsp;AL-76 nastavi žalosnim glasom: "Jedan od njih je čak pucao u mene. Jedan inč je nedostajalo da mi ogrebe ramenu ploču."
<BR>&nbsp;&nbsp;&nbsp;&nbsp;&nbsp;"M-mora da je b-bio lud", promuca Pejn.
<BR>&nbsp;&nbsp;&nbsp;&nbsp;&nbsp;"Moguće." Robotov glas postade poverljiviji. "Slušaj, zašto ništa nije kako bi trebalo da bude?"
<BR>&nbsp;&nbsp;&nbsp;&nbsp;&nbsp;Pejn se na brzinu osvrnu unaokolo. Iznenadilo ga je što robot, koji je bio tako težak i neprijatnog metalnog izgleda, govori krajnje blagim tonom. Takođe mu je palo na pamet da je negde čuo kako su roboti mentalno nesposobni da naude ljudskim bićima. Malo se opustio.
<BR>&nbsp;&nbsp;&nbsp;&nbsp;&nbsp;"Sve je kako treba."
<BR>&nbsp;&nbsp;&nbsp;&nbsp;&nbsp;"Zaista?" AL-76 mu uputi jedan optužujući pogled. "S tobom ništa nije u redu. Gde ti je skafander?"
<BR>&nbsp;&nbsp;&nbsp;&nbsp;&nbsp;"Nemam ga."
<BR>&nbsp;&nbsp;&nbsp;&nbsp;&nbsp;"Kako to da onda nisi mrtav?"
<BR>&nbsp;&nbsp;&nbsp;&nbsp;&nbsp;Zatekao je Pejna nespremnog: "Pa, ovaj... ne znam."
<BR>&nbsp;&nbsp;&nbsp;&nbsp;&nbsp;"Vidiš!" pobedonosno izusti robot, "sve je naopako. Gde je planina Kopernik? Gde je Lunarna stanica 17? I gde je moj disinto? Želim da počnem da radim, stvarno to želim." Izgledao je smušen i glas mu je podrhtavao kada je nastavio. "Već satima lutam, pokušavajući da pronađem nekoga ko će mi kazati gde je moj Disinto, ali svi odmah pobegnu. Do sada sam već sigurno i te kako podbacio s planom i šef odelenja biće besan kao ris. Kakva zbrka."
<BR>&nbsp;&nbsp;&nbsp;&nbsp;&nbsp;Pejn je, naprotiv, polako počeo da raščišćava zbrku u svojoj glavi; on reče: "Kaži mi, kako te zovu?"
<BR>&nbsp;&nbsp;&nbsp;&nbsp;&nbsp;"Moj serijski broj je AL-76."
<BR>&nbsp;&nbsp;&nbsp;&nbsp;&nbsp;"Dobro, meni je dovoljno i Al. Ale, ako tražiš Lunarnu stanicu 17, ona se nalazi na Mesecu, shvataš?"
<BR>&nbsp;&nbsp;&nbsp;&nbsp;&nbsp;AL-76 zamišljeno klimnu. "Svakako. Ali ja je tražim..."
<BR>&nbsp;&nbsp;&nbsp;&nbsp;&nbsp;"Ali ona je na Mesecu. Ovo nije Mesec."
<BR>&nbsp;&nbsp;&nbsp;&nbsp;&nbsp;Sada je bio red na robota da se zbuni. Trenutak je zamišljeno promatrao Pejna, a onda lagano upita: "Šta hoćeš da kažeš time da ovo nije Mesec? Svakako da je Mesec. Jer ako nije Mesec, šta je onda, ha? Odgovori mi na to."
<BR>&nbsp;&nbsp;&nbsp;&nbsp;&nbsp;Pejn ispusti nekakav smešan zvuk kroz grlo i poče teško da diše. Zatim upre prst u robota i zatrese njime. "Slušaj", poče on ... a onda mu na um pade ideja stoleća i on završi jednim prigušenim "Vau"!
<BR>&nbsp;&nbsp;&nbsp;&nbsp;&nbsp;AL-76 ga kritički odmeri. "To nije odgovor. Smatram da imam prava na učtiv odgovor, ako postavim učtivo pitanje."
<BR>&nbsp;&nbsp;&nbsp;&nbsp;&nbsp;Pejn ga nije slušao. Još se divio samom sebi. Pa, sve je bilo jasno kao dan. Ovaj robot je napravljen za Mesec, ali se nekako oslobodio na Zemlji. Razumljivo da je sav zbunjen, jer njegov pozitronski mozak je bio opremljen isključivo za lunarnu sredinu, tako da mu zemaljski predeli ništa nisu značili.
<BR>&nbsp;&nbsp;&nbsp;&nbsp;&nbsp;Kada bi samo mogao da zadrži robota ovde... dok ne stupi u vezu sa ljudima iz fabrike u Pitersboru. Roboti su bili veoma skupi. Najjeftiniji je stajao 50.000 dolara, bar je tako jednom čuo, a cena pojedinih dostiže milione. Kakva bi to nagrada bila!
<BR>&nbsp;&nbsp;&nbsp;&nbsp;&nbsp;Čoveče, oh, čoveče, pomisli na nagradu! I samo njemu bi pripao svaki cent. Ni cvonjka za Mirandu. Ni prebijene pare, ne!
<BR>&nbsp;&nbsp;&nbsp;&nbsp;&nbsp;Konačno je ustao: "Ale", poče on, "ti i ja smo drugari! Komposi! Volim te kao brata." On potom ispruži šaku. "Da se rukujemo!"
<BR>&nbsp;&nbsp;&nbsp;&nbsp;&nbsp;Robot obuhvati ponuđenu šaku svojom metalnom šapom i nežno je stisnu. Nije baš razumeo šta se događa. "Da li to znači da ćeš mi kazati kako da stignem do Lunarne stanice 17?"
<BR>&nbsp;&nbsp;&nbsp;&nbsp;&nbsp;Pejn je bio pomalo rastresen. "N-ne, ne baš. U stvari, toliko mi se dopadaš, da bih voleo da ostaneš ovde sa mnom izvesno vreme."
<BR>&nbsp;&nbsp;&nbsp;&nbsp;&nbsp;"Oh ne, to ne mogu. Moram na posao." On odmahnu glavom. "Kako bi se tebi dopalo da sve više kasniš s planom iz sata u sat i iz minuta u minut? Želim da radim. Moram na posao."
<BR>&nbsp;&nbsp;&nbsp;&nbsp;&nbsp;Pejn kiselo pomisli da ne vredi raspravljati o ukusima i reče: "U redu, onda, da ti nešto objasnim... jer vidim da si inteligentna osoba. Dobio sam naređenje od šefa odeljenja da te izvesno vreme ovde zadržim. U stvari, dok ne pošalje po tebe."
<BR>&nbsp;&nbsp;&nbsp;&nbsp;&nbsp;"Zbog čega?" upita AL-76 sumnjičavo.
<BR>&nbsp;&nbsp;&nbsp;&nbsp;&nbsp;"Ne bih umeo da ti kažem. U pitanju je neka državnička tajna." Pejn se žestoko molio u sebi da robot ovo proguta. Znao je da su pojedini roboti stvarno pametni, ali ovaj je ličio na neke rane modele.
<BR>&nbsp;&nbsp;&nbsp;&nbsp;&nbsp;Dok se Pejn molio, AL-76 je razmišljao. Robotov mozak, prilagođen upravljanju jednim disintom na Mesecu, nije baš najbolje funkcionisao kada bi se suočio s apstraktnom mišlju, ali svejedno, od kada se AL-76 izgubio, misaoni procesi postajali su mu sve čudniji. Ovo neobična sredina učinila je nešto s njim.
<BR>&nbsp;&nbsp;&nbsp;&nbsp;&nbsp;Njegova naredna primedba bila je gotovo oštroumna. Polako je upitao: "Kako se zove šef mog odeljenja?"
<BR>&nbsp;&nbsp;&nbsp;&nbsp;&nbsp;Pejn proguta knedlu i stade brzo da se dovija. "Ale", poče on gotovo povređeno, "boli me tvoja sumnjičavost. Ne mogu da ti kažem njegovo ime. Drveće ima uši."
<BR>&nbsp;&nbsp;&nbsp;&nbsp;&nbsp;AL-76 ravnodušno osmotri drveće oko sebe, pa reče: "Nema."
<BR>&nbsp;&nbsp;&nbsp;&nbsp;&nbsp;"Znam. Hoću da kažem da se svuda unaokolo nalaze uhode."
<BR>&nbsp;&nbsp;&nbsp;&nbsp;&nbsp;"Uhode?"
<BR>&nbsp;&nbsp;&nbsp;&nbsp;&nbsp;"Da. Znaš već, rđavi ljudi koji žele da unište Lunarnu stanicu 17."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Jer su rđavi. A žele da unište i tebe, i zato moraš ostati ovde izvesno vreme, kako ne bi mogli da te nađu."
<BR>&nbsp;&nbsp;&nbsp;&nbsp;&nbsp;"Ali... ali moram dobiti jedan disinto. Moram ispuniti kvotu."
<BR>&nbsp;&nbsp;&nbsp;&nbsp;&nbsp;"Dobićeš ga. Dobićeš." Iskreno mu obeća Pejn i isto tako iskreno prokle robotov jednosmerni um. "Poslaće nam jedan sutra. Da, sutra." Imaće dovoljno vremena da pozove ljude iz fabrike da dođu ovamo, a zatim da pokupi prelepe gomile zelenbaća od po sto dolara.
<BR>&nbsp;&nbsp;&nbsp;&nbsp;&nbsp;Ali AL-76 je postao samo još tvrdoglaviji usled uznemirujućeg dejstva čudnog sveta, koji se prostirao svuda unaokolo, na njegov mehanizam za mišljenje.
<BR>&nbsp;&nbsp;&nbsp;&nbsp;&nbsp;"Ne", odvrati on. "Moram smesta dobiti disinto." Ukrućeno je opružio zglobove i ispravio se. "Biće bolje da ga potražim negde drugde."
<BR>&nbsp;&nbsp;&nbsp;&nbsp;&nbsp;Pejn jurnu za njim i zgrabi ga za hladan, čvrst lakat. "Slušaj", zacvile on, "moraš ostati..."
<BR>&nbsp;&nbsp;&nbsp;&nbsp;&nbsp;Nešto kliknu u robotovom umu. Sva čuda koja su ga okruživala skupila su se u jednu kuglicu, eksplodirala, posle čega je njegov mozak stao da kucka s neobično pojačanom delotvornošću. Okrenuo se prema Pejnu. "Znaš šta? Mogu napraviti disinto i ovde... a onda mogu početi da radim."
<BR>&nbsp;&nbsp;&nbsp;&nbsp;&nbsp;Pejn sumnjičavo zastade. "Mislim da ja ne bih umeo da ga napravim." Zapitao se da li bi vredelo pretvarati se da može.
<BR>&nbsp;&nbsp;&nbsp;&nbsp;&nbsp;"Nema veze." AL-76 je gotovo osećao pozitronske staze svoga uma kako se talasaju, stvarajući novo ustrojstvo, posle čega je iskusio čudnu veselost. "Ja mogu da ga napravim." Zagledao se u Pejnovu deluks kućicu za pse i rekao: "Ovde imaš sav materijal koji mi je potreban."
<BR>&nbsp;&nbsp;&nbsp;&nbsp;&nbsp;Rendolf Pejn pređe pogledom preko otpadaka koji su ispunjavali njegovu kolibu: rastavljeni radio-aparati, frižideri bez gornjeg dela, zarđali motori automobila, slomljeni štednjaci na butan-gas, nekoliko milja otrcane žice, sve u svemu, pedeset tona, otprilike, veoma raznovrsne mase starog metala nad kojim bi svaki sakupljač otpadaka s prezirom frknuo nosem.
<BR>&nbsp;&nbsp;&nbsp;&nbsp;&nbsp;"Zaista?" upita on slabim glasom.
<BR>
<BR>&nbsp;&nbsp;&nbsp;&nbsp;&nbsp;Dva sata kasnije dogodile su se dve stvari, skoro istovremeno. Prva: Sem Tob iz petersboruškog ogranka 'Američkih robota' primio je vizifonski poziv od nekog Rendolfa Pejna iz Hanaforda. Poziv je bio u vezi sa nestalim robotom, na šta je Tob ljutito zarežao, prekinuo napola uspostavljenu vezu i naredio da sve buduće pozive preusmere na šestog pomoćnika vice-predsednika zaduženog za gnjavatore.
<BR>&nbsp;&nbsp;&nbsp;&nbsp;&nbsp;Tob je postupio dosta razumno. Tokom protekle nedelje, iako Robot AL-76 kao da je u zemlju propao, iz cele zemlje preplavljivali su ih izveštajima o tome gde se robot trenutno nalazi. Stizalo ih je i po četrnaest dnevno -i to, obično, iz četrnaest različitih saveznih država.
<BR>&nbsp;&nbsp;&nbsp;&nbsp;&nbsp;Tob je bio već na izmaku snaga, a da i ne pominjemo da je bio već napola sluđen. Pričalo se čak da će Kongres sprovesti istragu, iako su se svi cenjeni robotičari i naučnici koji su se bavili matematičkom fizikom na Zemlji kleli da je robot bezopasan.
<BR>&nbsp;&nbsp;&nbsp;&nbsp;&nbsp;Ne iznenađuje onda okolnost da je pri ovakvom stanju uma direktoru bilo potrebno tri časa da se zapita kako je taj Randolf Pejn znao da je dotični robot bio kandidat za Lunarnu stanicu 17, kao i da je robotov serijski broj AL-76. Kompanija nije objavila te pojedinosti.
<BR>&nbsp;&nbsp;&nbsp;&nbsp;&nbsp;Nastavio je da razmišlja o tome još otprilike minut i po, a onda je krenuo u akciju.
<BR>&nbsp;&nbsp;&nbsp;&nbsp;&nbsp;Međutim, tokom ta tri časa između poziva i stupanja u akciju odigrao se drugi događaj. Rendolf Pejn, koji je ispravno protumačio iznenadni prekid veze kao vid načelne neverice od strane fabričkog službenika, vratio se u kolibu sa foto-aparatom. Moraće da priznaju verodostojnost fotografije, a neka je proklet ako im pokaže samog robota pre no što donesu novac.
<BR>&nbsp;&nbsp;&nbsp;&nbsp;&nbsp;AL-76 je bio zaposlen. Polovina onoga što se nalazilo u Pejnovoj kolibi bila je razbacana preko dva jutra tla, a robot je čučao u sredini i zamajavao se radio-cevima, komadima gvožđa, bakarnom žicom i ostalim otpacima. Na Pejna, koji se ispružio potrbuške nameštajući foto-aparat kako bi napravio lep snimak, nije uopšte obratio pažnju.
<BR>&nbsp;&nbsp;&nbsp;&nbsp;&nbsp;U tom trenutku, Lemjuel Oliver Kuper zavio je za okuku i ukopao se u mestu kada je shvatio šta vidi pred sobom. Razlog zbog koga je došao ovamo bio je pokvaren električni toster koji je stekao ružnu naviku da snažno izbacuje potpuno nepečene kriške hleba. Razlog zbog koga je otišao bio je očigledniji. Došao je koračajući polako, veseljukavo, kao da je krenuo na izlet. Otišao je brzinom zbog koje bi svaki atletski trener na koledžu podigao obrve i odobravajuće napućio usne.
<BR>&nbsp;&nbsp;&nbsp;&nbsp;&nbsp;Kuper nije osetno smanjio brzinu dok nije stigao do kancelarije šerifa Saundersa, bez šešira i tostera, gde se oslonio čvrsto o zid.
<BR>&nbsp;&nbsp;&nbsp;&nbsp;&nbsp;Ljubazne ruke su ga podigle, pa je narednih pola minuta pokušavao bezuspešno da govori pre nego što se stvarno smirio i ponovo počeo normalno da diše.
<BR>&nbsp;&nbsp;&nbsp;&nbsp;&nbsp;Dali su mu viski i malo ga hladili, ali kada je progovorio, to je izgledalo otprilike ovako: "... čudovište... sedam stopa visoko... koliba razbucana... jadni Roni Pejn..." i tako dalje.
<BR>&nbsp;&nbsp;&nbsp;&nbsp;&nbsp;Postepeno su uspeli iz njega da izvuku celu priču: da postoji neko ogromno metalno čudovište, visoko sedam stopa, možda čak osam ili devet, kod kolibe Rendolfa Pejna; da je sam Rendolf Pejn ležao potrbuške, "jadni, izmrcvareni leš koji krvari"; da je čudovište zatim počelo da razara kolibu pukog uništavanja radi; da je nasrnulo na Lemjuela Olivera Kupera i da je on, Kuper, za dlaku umakao.
<BR>&nbsp;&nbsp;&nbsp;&nbsp;&nbsp;Šerif Saunders čvršće stegnu opasač oko svog naočitog struka i reče: "To je onaj mašinski čovek koji je pobegao iz fabrike u Petersborou. Prošle subote su nas upozorili na njega. Hej, Džejk, prikupi sve muškarce u području Hanaforda koji umeju da pucaju i prikači im značke zamenika šerifa. Dovedi ih ovamo u podne. I slušaj, Džejk, pre toga svrati do udovice Pejn i nežno joj saopšti tužnu vest."
<BR>&nbsp;&nbsp;&nbsp;&nbsp;&nbsp;Zabeleženo je da je Miranda Pejn, pošto je upoznata sa onim što se dogodilo, zastala tek toliko da proveri da je polisa osiguranja njenog muža na sigurnom i da nekoliko puta sa žaljenjem primeti kako je bila glupa što ga nije naterala da udvostruči sumu, pre nego što je briznula u nezaustavivo naricanje od koga se srce cepalo, kako već dolikuje uvaženoj udovici.
<BR>
<BR>&nbsp;&nbsp;&nbsp;&nbsp;&nbsp;Nekoliko časova kasnije Randolf Pejn... potpuno nesvestan grozne smrti koja ga je snašla... razgledao je zadovoljno gotove negative. Bila je to serija snimaka koja je prikazivala robota kako radi i koja ništa nije prepuštala mašti. Potpisi za slike mogli su glasiti: 'Robot zamišljeno gleda kroz vakuumsku cev', 'Robot upliće dve žice', 'Robot lemi odvrtku', 'Robot divlje rastura frižider', i tako dalje.
<BR>&nbsp;&nbsp;&nbsp;&nbsp;&nbsp;Kako mu je preostalo samo da rutinski izradi fotografije, izišao je iza zavese koja je odvajala improvizovanu mračnu komoru da popuši i porazgovara sa robotom AL-76.
<BR>&nbsp;&nbsp;&nbsp;&nbsp;&nbsp;U tom trenutku, srećom, uopšte nije bio svestan da okolna šuma vrvi od nervoznih farmera naoružanih svim mogućim oružjem od starih kolonijalnih relikvija, kratkih širokocevnih pušaka, do prave mašinke kojom se opskrbio lično šerif. Takođe nije imao pojma da šestorica robotičara, pod vođstvom Sema Toba, tutnje auto-putem iz Petersboroua brzinom većom od sto dvadeset milja na sat samo da bi imali čast i zadovoljstvo da se s njime upoznaju.
<BR>&nbsp;&nbsp;&nbsp;&nbsp;&nbsp;I tako, dok su se stvari približavale klimaksu, Rendolf Pejn je zadovoljno uzdahnuo, zapalio šibicu o stražnji deo pantalona, pućnuo iz lule i zadovoljno pogledao robota Al-76.
<BR>&nbsp;&nbsp;&nbsp;&nbsp;&nbsp;Već mu je pre izvesnog vremena postalo jasno da je robot prilično lud. Sam Rendolf Pejn bio je stručnjak za tehničke novotarije u domaćoj radinosti; skleptao ih je nekoliko, ali nije mogao da ih izloži na svetlost dana, jer bi spržile očne jabučice svim posmatračima; no, nikada nije čak ni zamislio ništa slično ovoj nakazi koju je Al-76 sklapao.
<BR>&nbsp;&nbsp;&nbsp;&nbsp;&nbsp;Da je to mogao da vide neki današnji Rub Goldberg, zacelo bi umro od zavisti. Pikaso bi (da je doživeo da ovo doživi) napustio umetnost, jer bi mu postalo jasno da je beznadežno prevaziđen. Sve krave u okolini od pola milje ostale bi bez mleka.
<BR>&nbsp;&nbsp;&nbsp;&nbsp;&nbsp;Stvar je bila stravična.
<BR>&nbsp;&nbsp;&nbsp;&nbsp;&nbsp;Podizala se prodorno uvis sa zarđale i masivne čelične osnove koja je otprilike ličila na nešto što je Pejn jednom video pričvršćeno za neki polovni traktor; stremila je nagore u obliku suludih, pijanih zavijutaka kroz neverovatnu zbrku žica, točkova, cevi i bezimenih užasa kojima se nije znalo broja, završavajući se svojevrsnim megafonom koji je delovao krajnje zlokobno.
<BR>&nbsp;&nbsp;&nbsp;&nbsp;&nbsp;Pejna je nešto nagonilo da zaviri u deo sa megafonom, ali se uzdržao. Video je kako iznenada i silovito eksplodiraju i mnogo tananije mašine.
<BR>&nbsp;&nbsp;&nbsp;&nbsp;&nbsp;On reče: "Zdravo, Ale."
<BR>&nbsp;&nbsp;&nbsp;&nbsp;&nbsp;Robot podiže pogled. Ležao je potrbuške i gurao neki tanak komad metala na mesto. "Šta želiš, Pejne?"
<BR>&nbsp;&nbsp;&nbsp;&nbsp;&nbsp;"Šta je ovo?" upita on glasom čoveka koji misli na nešto prljavo, nepostojano, što se drži klimavo između motki dužine deset stopa.
<BR>&nbsp;&nbsp;&nbsp;&nbsp;&nbsp;"To je disinto; pravim ga... kako bih mogao da počnem da radim. Sa poboljšanjima u odnosu na standardni model." Robot stade, uz zveket otrese kolena i ponosno se zagleda u napravu.
<BR>&nbsp;&nbsp;&nbsp;&nbsp;&nbsp;Pejn sleže ramenima. Sa 'poboljšanjima'! Nije čudo što original kriju u pećinama na Mesecu. Jadni satelit! Jadni mrtvi satelit! Oduvek ga je zanimalo kakva bi bila sudbina gora od smrti. Sada je znao.
<BR>&nbsp;&nbsp;&nbsp;&nbsp;&nbsp;"Hoće li da proradi?" upita on.
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Otkud znaš?"
<BR>&nbsp;&nbsp;&nbsp;&nbsp;&nbsp;"Mora. Ja sam ga napravio, je li tako? Potrebna mi je još samo jedna stvar. Imaš li baterijsku svetiljku?"
<BR>&nbsp;&nbsp;&nbsp;&nbsp;&nbsp;"Pretpostavljam da je negde imam." Pejn nestade u kolibi i gotovo se istog trena vrati.
<BR>&nbsp;&nbsp;&nbsp;&nbsp;&nbsp;Robot odvrnu dno baterije i dade se na posao. Završio je za pet minuta. Koraknuo je unazad i kazao: "Gotovo. Sada mogu početi da radim. Možeš da gledaš ako hoćeš."
<BR>&nbsp;&nbsp;&nbsp;&nbsp;&nbsp;Nastala je pauza tokom koje je Pejn pokušavao da proceni velikodušnost ove ponude. "Je li bezbedno?"
<BR>&nbsp;&nbsp;&nbsp;&nbsp;&nbsp;"I beba bi mogla ovim da rukuje."
<BR>&nbsp;&nbsp;&nbsp;&nbsp;&nbsp;"Oh!" Pejn se slabašno osmehnu i skloni se iza najdebljeg stabla u blizini. "Samo napred", reče on, "imam u tebe puno poverenje."
<BR>&nbsp;&nbsp;&nbsp;&nbsp;&nbsp;AL-76 pokaza na utvarnu gomilu otpadaka i reče: "Gledaj!" I njegove šake počeše da posluju...
<BR>
<BR>&nbsp;&nbsp;&nbsp;&nbsp;&nbsp;Farmeri iz okoline Hanaforda u Virdžiniji, raspoređeni u bojne redove, sve su više stezali obruč oko Pejnove kolibe. Dok im je venama kolala krv njihovih junačkih predaka... a dlake im se kostrešile duž kičme... puzali su od drveta do drveta.
<BR>&nbsp;&nbsp;&nbsp;&nbsp;&nbsp;Šerif Sonders je proneo glas. "Pali na moj znak... ciljaj u oči."
<BR>&nbsp;&nbsp;&nbsp;&nbsp;&nbsp;Džejkob Linker... Lenk Džejk, za prijatelje, i šerifov glavni zamenik... priđe sasvim blizu. "Šta misliš, da li je možda taj mašinski čovek već kidnuo?" Nije uspeo potpuno da potisne čežnjivu nadu u glasu.
<BR>&nbsp;&nbsp;&nbsp;&nbsp;&nbsp;"Ne znam", progunđa šerif. "Pretpostvljam da nije. Nabasali bismo na njega u šumi da jeste, a nismo."
<BR>&nbsp;&nbsp;&nbsp;&nbsp;&nbsp;"Ali strašno je tiho, a sve mi se čini da smo blizu Pejnove kolibe."
<BR>&nbsp;&nbsp;&nbsp;&nbsp;&nbsp;Nije morao da ga podseća. Šerifu Saundersu zastala je u grlu tako velika kndela da ju je tek iz tri pokušaja progutao. "Oprezno", naredi on, "i ne skidaj prst sa obarača."
<BR>&nbsp;&nbsp;&nbsp;&nbsp;&nbsp;Sada su bili na ivici čistine i Šerif Saunders je zatvorio oči, a zatim samo malo provirio iza drveta. Pošto ništa nije ugledao, zastao je, pa pokušao ponovo, ovog puta otvorenih očiju.
<BR>&nbsp;&nbsp;&nbsp;&nbsp;&nbsp;Ishod je, razume se, bio bolji.
<BR>&nbsp;&nbsp;&nbsp;&nbsp;&nbsp;Da budemo određeniji, ugledao je jednog ogromnog mašinskog čoveka, koji mu je bio okrenut leđima, nagnutog nad nekom štucavom napravom nepoznatog porekla i još manje poznate namene, od koje se čoveku krv ledila u žilama. Jedino je propustio da primeti drhtavu priliku Rendolfa Pejna koji je stajao grleći treće stablo od njega u pravcu sever-severozapad.
<BR>&nbsp;&nbsp;&nbsp;&nbsp;&nbsp;Šerif Saunders zakorači na čistinu i podiže mašinku. Robot koji mu je i dalje bio okrenut svojim širokim leđima, glasno reče... osobi ili nepoznatim osobama... "Čuvaj!" i dok je šerif otvarao usta da izda naređenje za opštu paljbu, metalni prsti pritisnuše prekidač.
<BR>
<BR>&nbsp;&nbsp;&nbsp;&nbsp;&nbsp;Ne postoje reči kojima bi se moglo opisati šta se potom dogodilo, iako je bilo sedamdeset očevidaca. U danima, mesecima i godinama koji su usledili nijedan od tih sedamdeset očevidaca nije ni reč rekao o onih nekoliko sekundi pošto je šerif otvorio usta da izda naređenje za paljbu. Kada bi ih neko zapitao o tome, jednostavno bi pozeleneli i teturavo se udaljili.
<BR>&nbsp;&nbsp;&nbsp;&nbsp;&nbsp;Na osnovu činjeničkih dokaza, međutim, zbilo se, uopšteno govoreći, sledeće.
<BR>&nbsp;&nbsp;&nbsp;&nbsp;&nbsp;Šerif Saunders je otvorio usta; Al-76 je pritisnuo prekidač. Disinto je proradio i sedamdeset tri drveta, dve štale, tri krave i gornje tri četvrtine planine Dakbil odletelo je u razređenu atmosferu. Može se reći da su naprosto nestali kao lanjski snegovi.
<BR>&nbsp;&nbsp;&nbsp;&nbsp;&nbsp;Šerif Saunders je neodređeno dugo ostao sa otvorenim ustima, ali ništa... ni naređenje za paljbu niti bilo šta drugo... nije iz njih izišlo. A onda...
<BR>&nbsp;&nbsp;&nbsp;&nbsp;&nbsp;A onda je došlo do komešanja u vazduhu, začuo se umoženi tutnjavi zvuk, suknulo je niz purpurnih linija kroz atmosferu koje su se pružale od kolibe Rendolfa Pejna što se nalazila u središtu, a od ljudi iz potere više nije bilo ni traga ni glasa.
<BR>&nbsp;&nbsp;&nbsp;&nbsp;&nbsp;Po okolini su ostale razbacane razne puške, uključujući tu i šerifovu mašinku, poniklovanu, superbrzu, koja zajemčeno nikad ne zakazuje. Bilo je i otprilike pedeset šešira, nekoliko napola pregriženih cigara i nekih tričarija koje su popadale u uzbuđenju koje je nastalo... ali od ljudskih bića nije bilo ni traga ni glasa.
<BR>&nbsp;&nbsp;&nbsp;&nbsp;&nbsp;Osim Lenka Džejka, nijedno ljudsko biće nije se tri dana pojavilo u vidokrugu, a on je bio izuzetak, jer su njegov kometni beg prekinula šestorica iz petersborouške fabrike, koji su i sami uleteli u šumu priličnom brzinom.
<BR>&nbsp;&nbsp;&nbsp;&nbsp;&nbsp;Zaustavio ga je lično Sem Tob, kome se glava Lenka Džejka vešto zabila u stomak. Kada je povratio dah, Tob ga upita: "Gde je koliba Rendolfa Pejna?"
<BR>&nbsp;&nbsp;&nbsp;&nbsp;&nbsp;Lenk Džejk sačeka da mu se pogled samo na trenutak razbistri. "Samo ti, bratac, nastavi u smeru u kome ja ne idem", odvrati on.
<BR>&nbsp;&nbsp;&nbsp;&nbsp;&nbsp;Rekavši to, nekim čudom je nestao. Sem Tob je na obzorju primetio neku tačku što se smanjivala, izbegavajući drveće; to je mogao biti on, ali Sem Tob se ne bi u to baš zakleo.
<BR>&nbsp;&nbsp;&nbsp;&nbsp;&nbsp;Tako je prošla potera; ali ostao je Rendolf Pejn, čija je reakcija bila nešto drugačija.
<BR>&nbsp;&nbsp;&nbsp;&nbsp;&nbsp;Za Randolfa Pejna, razdoblje od pet sekundi po pritiskanju prekidača i nestanka planine Dakbil predstavljalo je potpunu prazninu. U početku je zurio kroz gusto grmlje, čučeći pri dnu jednog debelog stabla; na kraju se ljuljao na jednoj od najviših grana. Isti onaj poriv koji je poteru naterao da jurne vodoravno, njega je poneo okomito.
<BR>&nbsp;&nbsp;&nbsp;&nbsp;&nbsp;Kako je prešao onih pedeset stopa od korena do vrha... da li se popeo, skočio ili preleteo... nije znao i ni trunku ga nije bilo briga.
<BR>&nbsp;&nbsp;&nbsp;&nbsp;&nbsp;Ali znao je da je počinjena šteta i da je tu štetu počinio robot koji je privremeno bio u njegovom posedu. Nestale su sve vizije o nagradama, a smenile su ih noćne more pune neprijateljski raspoloženih građana, od kojih je drhtao, rulje koja je urlala želeći da ga linčuje, tužbi, optužbi za ubistvo, kao i onoga što će mu reći Miranda Pejn. Uglavnom onoga šta će mu reći Miranda Pejn.
<BR>&nbsp;&nbsp;&nbsp;&nbsp;&nbsp;Urlao je pomahnitalo i promuklo: "Hej, ti, robote, uništi tu stvar, čuješ li me? Uništi je potpuno! Zaboravi da sam uopšte imao bilo kakve veze s tim. Ti si za mene stranac, znaš! Da nisi nikome ni reč kazao o ovome. Zaboravi, jesi li čuo?"
<BR>&nbsp;&nbsp;&nbsp;&nbsp;&nbsp;Nije očekivao da će njegova naređenja uroditi plodom; učinio je to refleksno. Ali nije znao da roboti uvek slušaju naređenja koja im izdaju ljudska bića, osim kada njihovo ispunjenje podrazumeva opasnost po drugo ljudsko biće.
<BR>&nbsp;&nbsp;&nbsp;&nbsp;&nbsp;Stoga je AL-76, mirno i metodično, prionuo pretvaranju svog disinta u prah i pepeo.
<BR>&nbsp;&nbsp;&nbsp;&nbsp;&nbsp;Upravo u trenutku kada je pod njegovim stopalom nestaja poslednji kubni inč, stigao je Sem Tob sa svojom družinom, a Randolf Pejn, koji je osetio da su prispeli pravi vlasnici robota, naglavačke je poleteo s drveta i nestao u nepoznatom pravcu.
<BR>&nbsp;&nbsp;&nbsp;&nbsp;&nbsp;Nije sačekao nagradu.
<BR>
<BR>&nbsp;&nbsp;&nbsp;&nbsp;&nbsp;Ostin Vajld, inženjer robotike, okrenuo se prema Semu Tobu i rekao: "Da li ste bilo šta izvukli iz robota?"
<BR>&nbsp;&nbsp;&nbsp;&nbsp;&nbsp;Tob odmahnu glavom i zareža: "Ništa. Ni slovca. Zaboravio je sve što se dogodilo od trenutka kada je izišao iz fabrike. Mora da je dobio naređenje da zaboravi, jer inače ne bi baš sve istisnuo iz sećanja. Kakva je to gomila đubreta s kojom se zezao?"
<BR>&nbsp;&nbsp;&nbsp;&nbsp;&nbsp;"Upravo to. Gomila đubreta! Ali pre no što ju je uništio, mora da je predstavljala disinto; baš bih voleo da mi dopadne šaka momak koji mu je naredio da ga rasturi... stavio bih ga na lagane muke, po mogućstvu. Pogledaj ovo!"
<BR>&nbsp;&nbsp;&nbsp;&nbsp;&nbsp;Bili su to delovi puta koji je vodio uz nekadašnje brežuljke planine Dakbil... na mestu, tačnije govoreći, gde je vrh bio otkinut: Vajld položi šaku na savršeno ravan presek kroz tle i stenu.
<BR>&nbsp;&nbsp;&nbsp;&nbsp;&nbsp;"Kakav disinto", reče on. "Otkinuo je planinu iz same osnove."
<BR>&nbsp;&nbsp;&nbsp;&nbsp;&nbsp;"Šta ga je nateralo da ga napravi?"
<BR>&nbsp;&nbsp;&nbsp;&nbsp;&nbsp;Vajld slegnu ramenima. "Ne znam. Neki činilac iz okoline... nemoguće je sada saznati... izvršio je uticaj na njegov pozitronski mozak lunarnog tipa da napravi disinto od otpadaka. Mogućnost da ponovo nabasamo na taj činilac iznosi milijardu prema jedan, pošto ga je i sam robot zaboravio. Nikada nećemo dobiti taj novi disinto."
<BR>&nbsp;&nbsp;&nbsp;&nbsp;&nbsp;"Nema veze. Najvažnije je da imamo robota."
<BR>&nbsp;&nbsp;&nbsp;&nbsp;&nbsp;"Vraga jeste." Vajldov glas izražavao je strašno žaljenje. "Da li si ikada radio sa disintoima na Mesecu? Proždiru energiju poput bezbroj elektronskih svinja, a čak neće ni da počnu da rade dok im ne obezbediš potencijal od preko od milion volti. Ali ovaj disinto radio je drugačije. Pretražio sam smeće mikroskopom; da li te zanima da vidiš jedini izvor energije koji sam pronašao?"
<BR>&nbsp;&nbsp;&nbsp;&nbsp;&nbsp;"Šta to?"
<BR>&nbsp;&nbsp;&nbsp;&nbsp;&nbsp;"Samo ovo! I nikada nećemo saznati kako je to uspeo."
<BR>&nbsp;&nbsp;&nbsp;&nbsp;&nbsp;Ostin Vajld podiže izvor energije koji je omogućio disintu da preseče planinu u sekundi... dve baterije!
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
