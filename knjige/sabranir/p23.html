<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PRVI ZAKON
<P>&nbsp;&nbsp;&nbsp;&nbsp;&nbsp;Majk Donovan pogleda u praznu kriglu za pivo; bilo mu je dosadno i zaključio je da je dovoljno slušao. Glasno je kazao: "Ako već razgovaramo o neobičnim robotima, ja sam jednom poznavao jednoga koji se oglušio o Prvi Zakon."
<BR>&nbsp;&nbsp;&nbsp;&nbsp;&nbsp;Kako je to bilo sasvim nemoguće, svi su zamukli i okrenuli se prema Donovanu.
<BR>&nbsp;&nbsp;&nbsp;&nbsp;&nbsp;Donovan je istog časa požalio zbog svoje brbljivosti i pokušao da promeni temu. "Juče sam čuo stvarno jedan dobar vic", reče on, razgovorljivo, "o..."
<BR>&nbsp;&nbsp;&nbsp;&nbsp;&nbsp;MekFarlejn, koji je sedeo na stolici do Donovanove, reče: "Hoćeš da kažeš da si znao robota koji je naudio ljudskom biću?" Razume se da je nepoštovanje Prvog Zakona upravo to podrazumevalo.
<BR>&nbsp;&nbsp;&nbsp;&nbsp;&nbsp;"Na neki način", odvrati Donovan. "Rekoh da sam juče čuo jedan vic o..."
<BR>&nbsp;&nbsp;&nbsp;&nbsp;&nbsp;"Pričaj nam o tome", naredi MekFarlejn. Nekolicina drugih stade da udara kriglama po stolu.
<BR>&nbsp;&nbsp;&nbsp;&nbsp;&nbsp;Donovan je to iskoristio najbolje što je mogao. "Dogodilo se na Titanu pre otprilike deset godina", poče on, brzo razmišljajući. "Da, bilo je to dvadeset pete. Neposredno pre toga isporučili su nam tri nova modela robota, naročito napravljena za Titan. Bili su to prvi od MA modela. Nazvali smo ih Ema Jedan, Dva i Tri." Puknuo je prstima, tražeći još jedno pivo, i zagledao se revnosno za kelnerom. Da vidimo, šta će uslediti?
<BR>&nbsp;&nbsp;&nbsp;&nbsp;&nbsp;MekFarlejn primeti: "Pola života se bavim robotikom, Majk. Ali nikada nisam čuo za serijski niz MA."
<BR>&nbsp;&nbsp;&nbsp;&nbsp;&nbsp;"Zato što su skinuli MA sa montažnih traka odmah posle... posle onoga što ću vam ispričati. Zar se ne sećaš?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;Donovan žurno nastavi. "Smesta smo uključili robote. Znate, do tog trenutka baza je bila potpuno neupotrebljiva tokom olujne sezone, koja traje osamdeset odsto Titanove revolucije oko Saturna. Za vreme strašnih snegova, niste u stanju da pronađete Bazu makar se nalazili na samo stotinak jardi od nje. Kompasi nisu ni od kakve koristi, jer Titan nema magnetsko polje.
<BR>&nbsp;&nbsp;&nbsp;&nbsp;&nbsp;Vrlina tih MA robota, međutim, bila je u tome što su bili opremljeni novom vrstom vibro-detektora tako da su mogli da prokrče najkraći put do Baze kroz bilo šta, a to je značilo da je rudarenje doživelo pravu revoluciju. Ni reči, Mek. Vibro-detektori su takođe povučeni iz upotrebe, i zato nisi čuo za njih." Donovan se nakašlja. "Vojna tajna, shvatate."
<BR>&nbsp;&nbsp;&nbsp;&nbsp;&nbsp;Nastavio je: "Roboti su dobro obavljali poslove tokom prve olujne sezone, a onda, na početku mirne sezone, Ema Dva počela je čudno da se ponaša. Stalno se skrivala po uglovima i ispod bala tako da smo morali da je mamimo napolje. Na kraju je napustila Bazu i nije se vratila. Zaključili smo da je posredi neka tehnička neispravnost i nastavili smo sa ostale dve. Ipak, to je značilo da smo ostali bez dovoljno radne snage, to jest bez robotske snage, tako da je pred kraj mirne sezone neko morao da pođe do Kornska; dobrovoljno sam se prijavio da probam bez robota. Izgledalo mi je bezbedno; oluje nije trebalo da počnu još dva dana, a vratiću se najviše za dvadeset časova.
<BR>&nbsp;&nbsp;&nbsp;&nbsp;&nbsp;Dobrih deset milja od Baze, na povratku, podigao se vetar i vazduh se zgusnuo. Istog časa sam prizemio svoja vazdušna kola pre nego što ih vetar razbije, okrenuo sam se u pravcu Baze i počeo da trčim. Lako sam mogao da pretrčim tu razdaljinu pri niskoj gravitaciji, ali da li sam mogao da trčim pravolinijski. To je bilo pitanje. Imao sam dovoljnu zalihu vazduha, dobro su radili i kalemovi za toplotu u mom skafanderu, ali deset milja po oluji na Titanu predstavlja pravu večnost.
<BR>&nbsp;&nbsp;&nbsp;&nbsp;&nbsp;A onda, kada je sneg sve pretvorio u tmasti, gusti sumrak, kada se čak ni Saturn više nije video, a Sunce podsećalo na bledu bubuljicu, zastao sam i oslonio se o vetar. Pravo ispred mene nalazio se neki mali, tamni predmet. Bilo je to olujno štene; jedino živo biće koje je bilo u stanju da podnese oluju na Titanu, a ujedno i najopakije živo biće uopšte. Znao sam da me skafander ne može zaštiti ako me napadne, a pri onako lošoj svetlosti morao sam da čekam da mi se stvarno namesti, jer inače nisam smeo da pucam. Ako promašim, gotov sam.
<BR>&nbsp;&nbsp;&nbsp;&nbsp;&nbsp;Počeo sam polako da se povlačim, a senka krenu za mnom. Sve mi se više približavala i ja podigoh blaster, moleći se, kada se nada mnom iznenada nadnese neka veća senka i ja zajodlah od olakšanja. Bila je to Ema Dva, nestali MA robot. Nisam prestao da se pitam šta se s njom dogodilo niti da brinem zašto se to dogodilo. Samo sam zaurlao: 'Ema, srce, uhvati to olujno štene; a onda me vrati u Bazu.'
<BR>&nbsp;&nbsp;&nbsp;&nbsp;&nbsp;Gledala me je kao da me nije čula, a onda je povikala: 'Gospodaru, ne pucajte! Ne pucajte!'
<BR>&nbsp;&nbsp;&nbsp;&nbsp;&nbsp;A zatim je potrčala za onim olujnim štenetom.
<BR>&nbsp;&nbsp;&nbsp;&nbsp;&nbsp;'Uhvati to prokleto štene, Ema', povikah za njom. Uhvatila je štene. Pokupila ga je i podigla i nastavila dalje. Promukao sam derući se, ali se nikada više nije vratila. Ostavila me je da umrem u oluji."
<BR>
<BR>&nbsp;&nbsp;&nbsp;&nbsp;&nbsp;Donovan napravi dramatičnu pauzu: "Razume se, poznat vam je Prvi Zakon: 'Robot ne sme da povredi ljudsko biće, niti da, uzdržavanjem od delanja, dopusti da ljudsko biće bude povređeno!' E pa, Ema Dva je jednostavno utekla sa olujnim štenetom i ostavila me da umrem. Prekršila je Prvi Zakon.
<BR>&nbsp;&nbsp;&nbsp;&nbsp;&nbsp;Srećom, uspeo sam da se izvučem. Pola sata kasnije oluja je prestala. Bio je to samo prevremeni i kratki nalet. To se ponekada dešava. Peške sam stigao do Baze, a prava oluja je počela narednog dana. Ema Dva se vratila dva sata posle mene i, razume se, stvar je tada bila razjašnjena, tako da su MA modeli odmah bili povučeni sa tržišta."
<BR>&nbsp;&nbsp;&nbsp;&nbsp;&nbsp;"Na osnovu kakvog", zapita MekFarlejn, "objašnjenja?"
<BR>&nbsp;&nbsp;&nbsp;&nbsp;&nbsp;Donovan se ozbiljno zagleda u njega. "Ja jesam bio ljudsko biće u neposrednoj smrtnoj opasnosti, Mek, ali za tog robota postojalo je nešto što je dolazilo na prvo mesto, što je bilo važnije čak i od mene, važnije i od Prvog Zakona. Nemoj zaboraviti da su to bili roboti iz MA serije, a taj određeni MA robot tražio je zabite kutke pre nego što je nestao. Kao da je očekivao nešto posebno... i lično... da mu se dogodi. Očigledno mu se nešto naročito i dogodilo."
<BR>&nbsp;&nbsp;&nbsp;&nbsp;&nbsp;Donovan poput sveca podiže pogled, a glas mu zadrhta. "Ono olujno štene nije, u stvari, bilo olujno štene. Nazvali smo ga Ema junior kada ga je Ema Dva donela. Ema Dva je morala da ga zaštiti od mog pištolja. Ni Prvi Zakon ne može nadrasti svete veze majčinske ljubavi."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
