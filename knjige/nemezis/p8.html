<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PRISTUP
<P>&nbsp;&nbsp;&nbsp;&nbsp;&nbsp;11.
<BR>&nbsp;&nbsp;&nbsp;&nbsp;&nbsp;Od kada je znala? Od trenutka kada je zvezda dobila ime, Nemezis? Nije, valjda, osećala šta je zvezda predstavljala i šta je značila, i nije joj, valjda, podsvesno dala ime, u saglasnosti sa njenim pravim značenjem?
<BR>&nbsp;&nbsp;&nbsp;&nbsp;&nbsp;Na samom početku, čin otkrivanja zvezde bio je jedino važan. Samo su joj večnost, besmrtnost, bile na pameti. Bila je to njena zvezda, 'Insinjeta', Čak je bila u iskušenju da je tako nazove. Kako je to samo svečano zvučalo, čak i kada je odbila tu varijantu, sa varljivim osećanjem skromnosti. I kako bi sada bilo nepodnošljivo da je svojevremeno upala u tu zamku.
<BR>&nbsp;&nbsp;&nbsp;&nbsp;&nbsp;Onda je, posle otkrića, došao taj šok - Pit je zahtevao tajnost - a potom i to grozničavo pripremanje za Odlazak. (Hoće li se to tako i zvati, kasnije, u knjigama istorije? Odlazak? Sa velikim početnim slovom?)
<BR>&nbsp;&nbsp;&nbsp;&nbsp;&nbsp;Onda, po Odlasku, prošle su dve godine tokom kojih je brod mirno i proračunato skakao u hipersvemir i iskakao iz njega - i ta beskrajna proračunavanja u vezi sa hiperpogonom, usled čega su astronomske kalkulacije neprestano bile potrebne - a ona je, sama, bila glavni račundžija. Koliko je samo truda otišlo na proračun gustine i sastava međuzvezdane materije...
<BR>&nbsp;&nbsp;&nbsp;&nbsp;&nbsp;I pune četiri godine nije stizala da temeljitije razmišlja o Nemezis. Ali skoro da nije bilo trenutka kada o njoj nije razmišljala.
<BR>&nbsp;&nbsp;&nbsp;&nbsp;&nbsp;Da li je to bilo moguće? Ili se, jednostavno, skrivala od onoga što nije želela da vidi? Nije li, zapravo, stalno bežala u svu tu tajnovitost i ushićenje koje je ležalo pred njom?
<BR>&nbsp;&nbsp;&nbsp;&nbsp;&nbsp;Onda je došlo vreme kada je i poslednji hipersvemirski koridor ostao za njima, kada su stali da usporavaju kroz praiskonski pljusak vodonikovih atoma, sa kojima su se sudarali takvom brzinom da su se ti atomi pretvarali u čestice kosmičkih zraka.
<BR>&nbsp;&nbsp;&nbsp;&nbsp;&nbsp;Obično svemirsko vozilo to ne bi moglo podneti, ali Rotor je posebno za tu priliku bio obložen naročitim zaštitnim slojem koji je apsorbovao ove čestice.
<BR>&nbsp;&nbsp;&nbsp;&nbsp;&nbsp;Jedan stručnjak ju je uveravao da će pre ili kasnije doći doba kada će se u hipersvemir ulaziti, a potom i iz njega izlaziti normalnim brzinama. "Sa osvojenim hipersvemirom", govorio je on, "nikakvi novi revolucionarni prodori nisu potrebni. To onda postaje stvar tehnologije."
<BR>&nbsp;&nbsp;&nbsp;&nbsp;&nbsp;Možda! Bilo je, međutim, i stručnjaka koji se sa tim nisu slagali.
<BR>&nbsp;&nbsp;&nbsp;&nbsp;&nbsp;Insinja je upravo hitala da se sretne s Pitom kada joj se istina, konačno, ukazala u svoj svojoj jasnoći. Tokom poslednje godine nalazio je malo vremena za nju, ali ona je to razumela. Svi su postajali pomalo napeti, sada kada je splasnulo oduševljenje prouzrokovano Odlaskom i kada su shvatili da će se kroz nekoliko meseci naći u susedstvu jedne nove zvezde. Tu će se susresti sa neprestanim problemom opstanka u blizini čudnog, crvenog patuljka - bez ikakvog jemstva da će pronaći bilo kakav prikladni planetni materijal koji bi im poslužio kao sirovina, a kamoli da će tamo moći da obitavaju.
<BR>&nbsp;&nbsp;&nbsp;&nbsp;&nbsp;Janus Pit više nije izgledao kao mlad čovek, iako mu je kosa i dalje bila tamna a lice neizborano. Protekle su samo četiri godine otkad mu je prvi put došla sa otkrićem Nemezis. Njegove oči behu sada pune uznemirenosti, kao da je sva radost nestala iz njih, pošto su se sve brige neskriveno pokazivale.
<BR>&nbsp;&nbsp;&nbsp;&nbsp;&nbsp;Bio je izabran za Načelnika. Možda je u tome ležalo jedno od izvorišta njegovih tegoba, ali ko bi to znao? Insinja nikada ne beše upoznala pravu moć - i odgovornost koja ide s njom ruku pod ruku - ali je znala da čovek u takvim situacijama neretko postaje mrzovoljan.
<BR>&nbsp;&nbsp;&nbsp;&nbsp;&nbsp;Odsutno joj se nasmešio. Bili su primorani da budu bliski jedno sa drugim u vremenu kada svoju tajnu nisu delili ni sa kim. Jedino su međusobno mogli sasvim otvoreno da razgovaraju. Međutim, kada je tajna postala javna, po Odlasku, kao da su se ponovo udaljili jedno od drugog.
<BR>&nbsp;&nbsp;&nbsp;&nbsp;&nbsp;"Januse", poče ona, "ima nešto što me muči, zbog čega moram da razgovaram s tobom. U pitanju je Nemezis."
<BR>&nbsp;&nbsp;&nbsp;&nbsp;&nbsp;"Šta, ima nešto novo? Nemoj mi reći da si otkrila da je nema na mestu gde si mislila da će biti! Eno je, tačno je na svom mestu, udaljena manje od šesnaest milijardi kilometara. Može da se vidi."
<BR>&nbsp;&nbsp;&nbsp;&nbsp;&nbsp;"Da, znam. Ali kada sam je otkrila prvi put, sa udaljenosti od preko dve svetlosne godine, uzela sam zdravo za gotovo da je ona Sunčev parnjak, da zajedno kruže oko istog gravitacionog središta. Dva tako bliska tela gotovo da su morala biti gravitacioni parnjaci. To je delovalo tako uzbudljivo."
<BR>&nbsp;&nbsp;&nbsp;&nbsp;&nbsp;"Pa, dobro. Zašto stvari povremeno ne bi bile uzbudljive?"
<BR>&nbsp;&nbsp;&nbsp;&nbsp;&nbsp;"Zato što sada, na ovoj udaljenosti, postaje jasno da je ona predaleko da bi bila parnjak. Gravitaciono međudejstvo Sunca i Nemezis izuzetno je slabo, toliko slabo, zapravo, da bi gravitacioni poremećaji drugih zvezda možda mogli dovesti do nepostojanosti njene orbite."
<BR>&nbsp;&nbsp;&nbsp;&nbsp;&nbsp;"Ali Nemezis jeste na svom mestu."
<BR>&nbsp;&nbsp;&nbsp;&nbsp;&nbsp;"Da, i manje-više između nas i Alfe Kentaura."
<BR>&nbsp;&nbsp;&nbsp;&nbsp;&nbsp;"Kakve veze ima s tim Alfa Kentaura?"
<BR>&nbsp;&nbsp;&nbsp;&nbsp;&nbsp;"Činjenica je da Nemezis nije mnogo udaljenija od Alfe Kentaura nego od Sunca. Zapravo, podjednako je verovatno da je ona 'parnjak' Alfe Kentaura. Ili, još verovatnije, kome god sistemu da pripada, prisustvo druge zvezde sada izaziva poremećaje u njenom kretanju ili je to već učinilo."
<BR>&nbsp;&nbsp;&nbsp;&nbsp;&nbsp;Pit zamišljeno pogleda Insinju i lako zadobova prstima po naslonu svoje naslonjače. "Koliko vremena bi bilo potrebno da Nemezis obiđe oko Sunca - pod pretpostavkom da je njegov parnjak?"
<BR>&nbsp;&nbsp;&nbsp;&nbsp;&nbsp;"Ne znam. Morala bih da izračunam njenu orbitu, što je, uzgred, trebalo da učinim pre Odlaska. No, tada su me obuzimale tolike druge stvari, pa čak i sad - ali, to nije opravdanje."
<BR>&nbsp;&nbsp;&nbsp;&nbsp;&nbsp;"Pokušaj, odoka."
<BR>&nbsp;&nbsp;&nbsp;&nbsp;&nbsp;"Pa", poče Insinja, "ako je posredi kružna orbita, Nemezis bi pun krug oko Sunca načinila za preko pedeset miliona godina. Zapravo, to će biti krug oko zajedničkog gravitacionog središta, pri čemu će i Sunce načiniti sličan krug. Linija koja povezuje dve zvezde uvek će prolaziti kroz to središte. S druge strane, ukoliko se Nemezis kreće izrazito eliptičnom orbitom i trenutno se nalazi na njenoj najudaljenijoj tački - kao što mora biti, jer bi dalje udaljavanje značilo da nije Sunčev parnjak - onda bi prevalila pun krug za svega dvadeset pet miliona godina."
<BR>&nbsp;&nbsp;&nbsp;&nbsp;&nbsp;"Znači, kada je prošli put Nemezis bila na ovom mestu, manje-više između Alfe Kentaura i Sunca, Alfa Kentaura se morala nalaziti na osetno različitijem mestu nego sada. Za dvadeset pet do pedeset miliona godina Alfa Kentaura bi drastično pomerila svoj položaj, zar ne? Za koliko?
<BR>&nbsp;&nbsp;&nbsp;&nbsp;&nbsp;"Za dobar deo svetlosne godine."
<BR>&nbsp;&nbsp;&nbsp;&nbsp;&nbsp;"To bi značilo, zapravo, da se Nemezis sada prvi put nalazi izložena dejstvu dveju zvezda? Do sada je mirno kružila?"
<BR>&nbsp;&nbsp;&nbsp;&nbsp;&nbsp;"Nikako, Januse. Čak i ako zanemariš Alfu Kentaura, tu su druge zvezde. Možda je sada u pitanju jedna određena zvezda; ali mora da je postojala neka druga zvazda na uznemirujućoj blizini, u nekom trenutku u prošlosti. Orbita Nemezis jednostavno nije stabilna."
<BR>&nbsp;&nbsp;&nbsp;&nbsp;&nbsp;"Pa onda, šta traži ovde, u našem susedstvu, ukoliko ne kruži oko Sumca?"
<BR>&nbsp;&nbsp;&nbsp;&nbsp;&nbsp;"Upravo to", odvrati Insinja.
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš - 'upravo to'?"
<BR>&nbsp;&nbsp;&nbsp;&nbsp;&nbsp;"Ukoliko kruži oko Sunca, u odnosu na njega bi se kretala brzinom između osamdeset i stotinu metara u sekundi, već u zavisnosti od toga kolika joj je masa. To je, za zvezdu, vrlo sporo kretanje, pa bi onda dugo izgledalo da se nalazi na istom mestu. Stoga bi takođe dugo ostala skrivena iza oblaka, naročito ako se oblak, u odnosu na Sunce, kreće u istom pravcu. Uz tako sporo kretanje, i uz umanjen, oblakom prigušen sjaj, nije ni čudo da do nedavno nije bila otkrivena. Kako god bilo..." Evgenija naglo zastade.
<BR>&nbsp;&nbsp;&nbsp;&nbsp;&nbsp;Pit, koji se čak nije ni trudio da izgleda zainteresovano, uzdahnu i reče: "Mogla bi, polako, preći na stvar."
<BR>&nbsp;&nbsp;&nbsp;&nbsp;&nbsp;"Pa, ukoliko se Nemezis ne nalazi na orbiti oko Sunca, u tom slučaju ona ostvaruje sasvim nezavisno kretanje, odnosno kreće se, u odnosu na Sunce, brzinom od sto kilometara u sekundu, hiljadu puta brže nego da kruži oko njega. Sada, doduše, jeste u našoj blizini, ali ona nastavlja kretanje, proći će pored Sunca i nikada se neće vratiti. Ali isto tako, ostaće iza oblaka, ne menjajući značajnije svoj položaj u ovom pogledu."
<BR>&nbsp;&nbsp;&nbsp;&nbsp;&nbsp;"Zašto bi bilo baš tako?"
<BR>&nbsp;&nbsp;&nbsp;&nbsp;&nbsp;"Postoji jedan način da se ona brzo kreće, a da ipak izgleda da ne menja svoj položaj na nebu."
<BR>&nbsp;&nbsp;&nbsp;&nbsp;&nbsp;"Nemoj mi samo reći da vibrira napred-nazad."
<BR>&nbsp;&nbsp;&nbsp;&nbsp;&nbsp;Insinja stisnu usne. "Molim te, nemoj praviti viceve, Januse. Stvar uopšte nije smešna. Nemezis se, možda, sa malenim odstupanjima, kreće pravo ka Suncu. Neće značajno odmaći ni levo ni desno, što će izgledati kao da ne menja položaj, ali, ići će pravo na nas. Pravo na Sunčev sistem."
<BR>&nbsp;&nbsp;&nbsp;&nbsp;&nbsp;Pit je začuđeno pogleda. "Imaš li dokaza?"
<BR>&nbsp;&nbsp;&nbsp;&nbsp;&nbsp;"Još nemam. Nije bilo razloga da se uzme Nemezisin spektar, u vreme kada je prvi put bila primećena. Tako nešto imalo je smisla tek pošto sam uočila paralaksu, ali ja to ipak nisam učinila. Ako se sećaš, stavio si me na čelo projekta Daljinske sonde i rekao mi da odagnam bilo čiju pažnju sa Nemezis. U to vreme nisam mogla da izvršim temeljnu spektralnu analizu, a posle Odlaska - pa, dobro, nisam. Ali sada ću ispitati stvar, budi siguran."
<BR>&nbsp;&nbsp;&nbsp;&nbsp;&nbsp;"Jedno pitanje: zar ne bi Nemezis, isto tako, izgledala nepomično i u slučaju da se udaljava od Sunca? Izgledi su pola-pola, zar ne?"
<BR>&nbsp;&nbsp;&nbsp;&nbsp;&nbsp;"To će nam reći spektralna analiza. Crveni pomak spektralnih linija značiće da se Nemezis udaljava, a ljubičasti da se približava."
<BR>&nbsp;&nbsp;&nbsp;&nbsp;&nbsp;"Ali sada je prekasno. Ako analiziraš njen spektar, on će ti reći da se Nemezis primiče, jer mi se njoj primičemo."
<BR>&nbsp;&nbsp;&nbsp;&nbsp;&nbsp;"U ovom trenutku ne bih ni uzela Nemezisin spektar da ga proučavam. Uzela bih Sunčev. Ukoliko se Nemezis približava Suncu, i Sunce se primiče Nemezis, dok naše kretanje možemo zanemariti. Osim toga, ionako usporavamo, a za mesec-dva kretaćemo se tako lagano da ni najmanje nećemo remetiti spektroskopske rezultate."
<BR>&nbsp;&nbsp;&nbsp;&nbsp;&nbsp;Pit je gotovo pola minuta izgledao potpuno izgubljen u mislima, zagledan u svoj uredni radni sto, gladeći rukom tastaturu kompjutera. A onda reče, ne dižući pogled: "Ne. Takva posmatranja su nepotrebna. Neću da se više brineš oko toga, Evgenija. To, sve u svemu, ne predstavlja nikakav problem. Jednostavno, zaboravi na to."
<BR>&nbsp;&nbsp;&nbsp;&nbsp;&nbsp;Pokret njegove ruke značio je da treba da ga napusti.
<BR>
<BR>&nbsp;&nbsp;&nbsp;&nbsp;&nbsp;12.
<BR>&nbsp;&nbsp;&nbsp;&nbsp;&nbsp;Insinja kroz stisnute nozdrve ispusti zvuk nalik na pištanje. "Kako se usuđuješ, Januse? Kako se usuđuješ?" prošišta ona hrapavo.
<BR>&nbsp;&nbsp;&nbsp;&nbsp;&nbsp;"Kako se usuđujem - šta?" namršti se Pit.
<BR>&nbsp;&nbsp;&nbsp;&nbsp;&nbsp;"Kako se usuđuješ da mi daješ znak da odem kao da sam kakav dokoni kompjuterista? Da ja nisam otkrila Nemezis, sada ne bismo bili ovde. Ti ne bi bio izabran za Načelnika. Nemezis je moja. Imam svoj udeo u njoj."
<BR>&nbsp;&nbsp;&nbsp;&nbsp;&nbsp;"Nemezis nije tvoja. Ona je Rotorova. Molim te, idi sada i pusti me da se posvetim svojim dnevnim obavezama."
<BR>&nbsp;&nbsp;&nbsp;&nbsp;&nbsp;"Januse", reče ona podižući glas, "ponavljam ti da se Nemezis, veoma verovatno, primiče našem Sunčevom sistemu."
<BR>&nbsp;&nbsp;&nbsp;&nbsp;&nbsp;"A ja ti ponavljam da su izgledi za to i dalje pola-pola. No, čak i da si u pravu, a podsećam te da to više nije naš Sunčev sistem - zapravo, sada je njihov - nemoj mi pričati da će udariti u Sunce. Neću ti poverovati. U svojoj gotovo pet milijardi godina dugoj istoriji, Sunce se nikada nije sudarilo sa nekom zvezdom - čak nije ni promaklo blizu ičega sličnog. Izgledi za sudar, čak i u vrlo gustim područjima Galaksije, gotovo su beznačajni. Možda nisam astronom, ali toliko znam."
<BR>&nbsp;&nbsp;&nbsp;&nbsp;&nbsp;"Izgledi su samo izgledi, Januse, ne i izvesnosti. Sasvim je zamislivo, ma koliko bilo neverovatno, da se Nemezis i Sunce sudare, premda priznajem da je verovatnoća za to sasvim mala. Nevolja je, međutim, u tome što će blisko mimoilaženje dveju zvezda, čak i bez sudaranja, biti kobno po Zemlju."
<BR>&nbsp;&nbsp;&nbsp;&nbsp;&nbsp;"Blisko mimoilaženje... koliko blisko?"
<BR>&nbsp;&nbsp;&nbsp;&nbsp;&nbsp;"Ne znam. I to zahteva beskrajne proračune."
<BR>&nbsp;&nbsp;&nbsp;&nbsp;&nbsp;"U redu, onda. Predlažeš da se upustimo u nevolju i obavimo potrebna osmatranja i proračune, i, recimo, ustanovimo da je situacija po Sunčev sistem krajnje dramatična. Šta onda? Da upozorimo Sunčev sistem?"
<BR>&nbsp;&nbsp;&nbsp;&nbsp;&nbsp;"Ali naravno! Kakav drugi izbor imamo?"
<BR>&nbsp;&nbsp;&nbsp;&nbsp;&nbsp;"A kako da ih upozorimo? Nemamo mogućnosti za hiperkomunikaciju, a čak i da mi imamo, oni nemaju sistem za prijem hiperporuka. Ukoliko, pak, pošaljemo neku podsvetlosnu poruku - svetlosnu, mikrotalasnu, emisuju modulisanih neutrina - trebalo bi gotovo dve godine da ona stigne do Zemlje, pod pretpostavkom da pošaljemo dovoljno snažan i dovoljno tačno usmeren snop. A, čak i tada, kako ćemo znati da je naša poruka primljena? Uz to, ukoliko bi se oni uopšte potrudili da nam odgovore, to bi trajalo još dve godine. I, šta bi bio konačan rezultat upozorenja? Morali bismo da im odamo položaj Nemezis, budući da bi otkrili odakle im stiže informacija. Sva suština naše tajnosti, sav plan zasnivanja homogene civilizacije u sistemu Nemezis, bez spoljašnjeg mešanja, sve bi to palo u vodu."
<BR>&nbsp;&nbsp;&nbsp;&nbsp;&nbsp;"Bez obzira na cenu, Januse, kako uopšte može da ti padne na um da ih ne upozorimo?"
<BR>&nbsp;&nbsp;&nbsp;&nbsp;&nbsp;"Oko čega se ti, zapravo, brineš? Čak i da se Nemezis kreće prema Suncu, koliko bi joj trebalo da stigne do Sunčevog sistema?"
<BR>&nbsp;&nbsp;&nbsp;&nbsp;&nbsp;"U susedstvo Sunca bi mogla dospeti za pet hiljada godina."
<BR>&nbsp;&nbsp;&nbsp;&nbsp;&nbsp;Pit se zavali u naslon svoje stolice. Izgledalo je da se izvrsno zabavlja. "Pet hiljada godina. Samo? Gledaj, Evgenija. Pre dva i po veka, prvi čovek je zakoračio na Mesec. Dva i po veka kasnije evo nas kod najbliže zvezde. Gde ćemo, ovom brzinom, stići za naredna dva i po veka? Na bilo koju zvezdu, gde god poželimo. A za pet hiljada godina, za pedeset vekova, razudićemo se širom Galaksije, ukoliko nam se na putu ne ispreče drugi oblici inteligentnog života. Dostići ćemo i druge Galaksije. Za narednih pet hiljada godina tehnologija će toliko uznapredovati, da će se, ako se Sunčev sistem zbilja nađe u opasnosti, sve Naseobine i svekolika planetna populacija moći otisnuti u duboki svemir, prema drugim zvezdama."
<BR>&nbsp;&nbsp;&nbsp;&nbsp;&nbsp;Insinja zavrte glavom. "Nemoj misliti, Januse, da će tehnološki napredak omogućiti da se Sunčev sistem isprazni prostim pokretom ruke. Preseliti milijarde ljudi bez haosa i ogromnih gubitaka u ljudskim životima zahtevalo bi duge pripreme. Ako su u smrtnoj opasnosti, pet hiljada godina od ovog časa, oni to već sada moraju saznati. Uopšte nije prerano da se otpočne sa planiranjima."
<BR>&nbsp;&nbsp;&nbsp;&nbsp;&nbsp;"Imaš dobro srce, Evgenija, pa ću ti ponuditi kompromis. Recimo da za svoje nastanjivanje ovde odvojimo narednih sto godina. Da se razmnožimo, da sačinimo sistem Naseobina, dovoljno čvrst i stabilan da bi bio bezbedan. Onda možemo da se posvetimo putanji Nemezis i da - ako bude potrebno - upozorimo Sunčev sistem. Oni će još imati skoro pet hiljada godina pred sobom da se postaraju za pripreme. Zakašnjenje od jednog stoleća ne bi smelo biti kobno."
<BR>&nbsp;&nbsp;&nbsp;&nbsp;&nbsp;"Je li to tvoja vizija budućnosti?" uzdahnu Insinja. "Čovečanstvo koje se prepucava međusobno, čak i između zvezda? Svaka majušna Naseobina u nastojanju da stekne prevlast na ovoj ili onoj zvezdi? Beskrajne mržnje, sumnje, sukobi, isto ono što imamo na Zemlji već hiljade godina, samo sada rasprostrto širom Galaksije za ko zna koliko budućuh hiljada godina?"
<BR>&nbsp;&nbsp;&nbsp;&nbsp;&nbsp;"Evgenija, nemam ja nikakvih vizija. Čovečanstvo će postupati onako kako mu je volja. Možda će se prepucavati, kao što kažeš, možda će zasnovati Galaktičku Imperiju, ili učiniti štogod drugo. Ne mogu čovečanstvu nametnuti svoju volju i ne mislim da oblikujem njegov budući lik. Ja imam samo ovu Naseobinu, da brinem o njoj, i ovo jedno stoleće da je nastanim na Nemezis. Dotle ćemo i ti i ja biti na sigurnom - pokopani, i naši će naslednici lupati glavu oko toga kako upozoriti Sunčev sistem - ako to uopšte nađu za shodno. Pokušavam da budem razuman, a ne emocionalan, Evgenija. I ti si razumna osoba. Molim te, razmisli o tome."
<BR>&nbsp;&nbsp;&nbsp;&nbsp;&nbsp;I Insinja je razmišljala. Sedela je tu, natmureno posmatrajući Pita, koji je očekivao njen odgovor s beskrajnim strpljenjem.
<BR>&nbsp;&nbsp;&nbsp;&nbsp;&nbsp;"Dobro. Vidim šta hoćeš da kažeš", reče ona napokon. "Počeću sa analiziranjem Nemezisinog kretanja u odnosu na Sunce. Možda i možemo da zaboravimo na celu stvar."
<BR>&nbsp;&nbsp;&nbsp;&nbsp;&nbsp;"Ne!" Pit uperi u nju prst upozorenja. "Seti se šta sam ti rekao. Nećeš vršiti ta osmatranja. Ako se ispostavi da Sunčev sistem nije u opasnosti, ništa nećemo dobiti. Onda ćemo se posvetiti onome što inače insistiram da učinimo u svakom slučaju - potrošićemo jedno stoleće na jačanje civilizacije Rotora. Ako bi ti, pak, utvrdila da ima razloga za opasnost, peći će te savest i osećaćeš osujećenost, strah i krivicu. Novosti će nekako procuriti i oslabiće polet i samih Rotorijanaca, jer će mnogi među njima biti sentimentalni, kao i ti sama. Možemo izgubiti puno. Razumeš li me?"
<BR>&nbsp;&nbsp;&nbsp;&nbsp;&nbsp;Ona ostade nema i stoga on zaključi: "Odlično. Vidim da me razumeš." I ponovo gest njegove ruke beše neumoljiv.
<BR>&nbsp;&nbsp;&nbsp;&nbsp;&nbsp;Ovog puta je stvarno otišla. Ona zbilja postaje nepodnošljiva, pomisli Pit dok se udaljavala.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
