<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>HIPERSVEMIR
<P>&nbsp;&nbsp;&nbsp;&nbsp;&nbsp;32.
<BR>&nbsp;&nbsp;&nbsp;&nbsp;&nbsp;Adelija je bila prijatna Naseobina, mnogo prijatnija nego svojevremeno Rotor.
<BR>&nbsp;&nbsp;&nbsp;&nbsp;&nbsp;Krajl Fišer boravio je do sada, pored Rotora, na još šest raznih Naseobina i sve do jedne bejahu prijatnije od njega. (Fišer za trenutak prekide tok misli da bi prebrojao Naseobine - ne šest, sedam. Već je počinjao da zaboravlja. Možda je sve ovo bilo već previše za njega.)
<BR>&nbsp;&nbsp;&nbsp;&nbsp;&nbsp;Koliko god da ih je sveukupno bilo, Adelija je bila najlepša koju Krajl do sada beše video. Ne fizički, zapravo. Rotor je spadao u starije Naseobine; bio je od onih koje su, tako reći, za sobom još vukle stare tradicije. Bila je, tamo, prisutna svojevrsna opšta 'efikasnost', kao da svako tačno zna gde mu je mesto, da je njime zadovoljan i da uspešno i predano obavlja svoj posao.
<BR>&nbsp;&nbsp;&nbsp;&nbsp;&nbsp;Tesa je, naravno, bila odavde, sa Adelije. Tesa Anita Vendel. Fišer još nije ništa forsirao, možda zato što ga je uzdrmala Tanajamina opaska kako je neodoljiv za žene. Koliko god da je ta primedba mogla biti plod čistog humora (ili sarkazma), primoravala ga je, i protiv njegove volje, da napreduje lagano i sistematično. Fijasko, koji bi mogao uslediti, poprilično bi ga srozao u očima onih koji, koliko god neiskreno, ipak veruju da on zna kako treba sa ženama.
<BR>&nbsp;&nbsp;&nbsp;&nbsp;&nbsp;Prošle su dve nedelje otkako je stigao na Adeliju, pre no što je dobio priliku da je prvi put vidi. Oduvek mu je bilo čudno kako je moguće da na bilo kojoj Naseobini nikad nije teško da se uredi sastanak sa bilo kim. Uprkos obimnom iskustvu, nikako nije uspeo da se saživi sa činjenicom da su Naseobine, zapravo, prostorno sasvim ograničene, da im je broj žitelja mali, da tamo svako poznaje svakoga u svom društvenom krugu - baš svakoga - kao i gotovo svakoga izvan tog kruga.
<BR>&nbsp;&nbsp;&nbsp;&nbsp;&nbsp;Učinila mu se prilično impresivnom, kada je konačno dobio priliku da je upozna. Tanajamin opis, koji je Tesu Vendel predstavio kao sredovečnu raspuštenicu - uz podsmešljivi treptaj na njegovim staračkim usnama dok je to izgovarao, kao da Fišeru namerno dodeljuje, zapravo, neprijatan zadatak - učinili su da je Fišer zamišlja kao grubu osobu, oštrih crta lica, možda nervoznu, koja se prema muškarcima ponaša na dva načina: cinično, ili halapljivo.
<BR>&nbsp;&nbsp;&nbsp;&nbsp;&nbsp;Međutim, s izvesne razdaljine, sa koje ju je prvi put uočio, Tesa uopšte nije izgledala tako. Bila je gotovo iste visine kao i on, tamnokosa, brižljivo začešljana. Delovala je živahno i obilato se smešila - to je mogao da primeti. Njen odevni stil bio je osvežavajuće jednostavan, kao da namerno proganja sve suvišne ukrase iz svoje garderobe. Bila je vitka, začuđujuće mladolika.
<BR>&nbsp;&nbsp;&nbsp;&nbsp;&nbsp;Fišer uhvati sebe kako nagađa zašto se dva puta razvodila. Bio je spreman da zaključi kako mora da joj je dosta muškaraca, radije tako nego obratno, iako mu je zdrav razum šaputao da je žena, najverovatnije, naprosto oba puta promašila.
<BR>&nbsp;&nbsp;&nbsp;&nbsp;&nbsp;Bilo je neophodno da Fišer pronađe sebi nekakvu društvenu funkciju koja bi mu omogućila da se s njom češće sreće. Njegovo zemaljsko poreklo donekle mu je u tom pogledu odmagalo. No, na svakoj Naseobini postojali su ljudi koje je tamo, iz ovog ili onog razloga, poslala Zemlja i neko od njih će se sigurno postarati da se Fišer 'lansira' na pravi način - to je bio izraz koji su Naseobine koristile za taj ritual.
<BR>&nbsp;&nbsp;&nbsp;&nbsp;&nbsp;Došlo je, napokon, i vreme kada su se on i Vendelova sreli. Posmatrala ga je zamišljeno, oči su joj klizile gore-dole po njemu. Potom je usledilo neizbežno pitanje: "Vi ste sa Zemlje, zar ne, gospodine Fišer?"
<BR>&nbsp;&nbsp;&nbsp;&nbsp;&nbsp;"Jesam, doktorko Vendel. I iskreno žalim ukoliko vas to na bilo koji način uznemirava."
<BR>&nbsp;&nbsp;&nbsp;&nbsp;&nbsp;"Nimalo me ne uznemirava. Pretpostavljam da ste prošli kroz karantin."
<BR>&nbsp;&nbsp;&nbsp;&nbsp;&nbsp;"Jesam, zbilja. Mučen do smrti."
<BR>&nbsp;&nbsp;&nbsp;&nbsp;&nbsp;"A šta vas je nateralo da se tome podvrgnete i dospete ovamo?"
<BR>&nbsp;&nbsp;&nbsp;&nbsp;&nbsp;Fišer joj odgovori, ne gledajući je pravo u oči, ali dovoljno na oprezu da može da registruje njenu reakciju. "Zato što mi je došapnuto da su Adelijanke uglavnom vrlo zgodne."
<BR>&nbsp;&nbsp;&nbsp;&nbsp;&nbsp;"I sada ćete se, verovatno, vratiti na Zemlju ubeđeni u suprotno."
<BR>&nbsp;&nbsp;&nbsp;&nbsp;&nbsp;"Naprotiv, moje nade su potvrđene."
<BR>&nbsp;&nbsp;&nbsp;&nbsp;&nbsp;"Vi ste baš orni, znate li to?"
<BR>&nbsp;&nbsp;&nbsp;&nbsp;&nbsp;Fišer nije znao šta na adelijanskom slengu znači biti 'oran', ali Vandelova se smešila i učini mu se da je prvo bacanje farova prošlo sasvim uspešno.
<BR>&nbsp;&nbsp;&nbsp;&nbsp;&nbsp;Je li to zbilja bilo zato što je on bio neodoljiv? Odjednom se priseti da nikada nije pokušavao da bude neodoljiv u odnosu na Evgeniju. Tada je, jednostavno, tražio način da bude lansiran u komplikovane rotorijanske društvene odnose.
<BR>&nbsp;&nbsp;&nbsp;&nbsp;&nbsp;Odnosi na Adeliji, činilo mu se, behu mnogo opušteniji, pa ipak, ne treba da se suviše oslanja na svoju neodoljivost. Pri svemu tome, on dopusti sebi jedan, pomalo tužan, osmeh.
<BR>
<BR>&nbsp;&nbsp;&nbsp;&nbsp;&nbsp;33.
<BR>&nbsp;&nbsp;&nbsp;&nbsp;&nbsp;Mesec dana kasnije, Vendelova i Fišer behu već toliko bliski da su mogli da sebi priušte da se zajedno zabavljaju u salama za vežbanje pod niskom gravitacijom. Fišeru se to dopadalo - mada ne u potpunosti, jer je znao da se nikada neće navići na rekreaciju pri niskoj gravitaciji, a da povremeno ne oseti blagi napad mučnine. Na Rotoru se fiskulturi posvećivalo manje vremena, a teško da bi mu i bio odobren pristup u vežbaonice, samo stoga što nije bio rođeni Rotorijanac. (Iako je to bilo u potpunosti protiv važećih zakona - ali, običaji često prevagnu nad paragrafima.)
<BR>&nbsp;&nbsp;&nbsp;&nbsp;&nbsp;Provozali su se liftom do polja jače gravitacije i Fišer oseti kako mu se stomak zadovoljno navikava na normalnije uslove. On i Vendelova behu obmotani sa tek par najnužnijih krpica; osećao je da je ona svesna njegovog tela, baš kao i on njenog.
<BR>&nbsp;&nbsp;&nbsp;&nbsp;&nbsp;Istuširali su se, obukli i povukli u jednu od privatnih odaja, gde su se mogli odmoriti i poručiti zakusku.
<BR>&nbsp;&nbsp;&nbsp;&nbsp;&nbsp;"Nisi tako loš za jednog Zemljanina, pri niskoj gravitaciji", reče Vendelova. "Dopada li ti se ovde, na Adeliji?"
<BR>&nbsp;&nbsp;&nbsp;&nbsp;&nbsp;"Vidiš i sama da mi se dopada, Tesa. Zemljaninu je teško da se navikne na ovako patuljaste svetove, ali tvoje društvo bi predstavljalo više nego valjanu naknadu i za mnogo strašnije uslove."
<BR>&nbsp;&nbsp;&nbsp;&nbsp;&nbsp;"Tačno tako govori svaki pravi orni momak. Kako ti se Adelija čini u odnosu na Rotor?"
<BR>&nbsp;&nbsp;&nbsp;&nbsp;&nbsp;"Rotor?"
<BR>&nbsp;&nbsp;&nbsp;&nbsp;&nbsp;"Ili, na druge Naseobine, Krajle, na kojima si bio. Znam im imena napamet."
<BR>&nbsp;&nbsp;&nbsp;&nbsp;&nbsp;Fišer oseti malu nelagodnost. "Jesi li se to raspitivala o meni?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Toliko sam ti interesantan?"
<BR>&nbsp;&nbsp;&nbsp;&nbsp;&nbsp;"Interesantan mi je svako kod koga je toliko izražena zainteresovanost za mene. Želim da znam zbog čega. Isključujući seks, naravno. To čovek prima zdravo za gotovo."
<BR>&nbsp;&nbsp;&nbsp;&nbsp;&nbsp;"Pa, da čujem, zbog čega sam zainteresovan za tebe?"
<BR>&nbsp;&nbsp;&nbsp;&nbsp;&nbsp;"Hajde da ti to meni lepo sam ispričaš. Bio si na Rotoru. Zašto? Proveo si tamo dovoljno vremena da se oženiš i dobiješ dete i onda si klisnuo odande, pre no što je Rotor otišao. Jesi li se plašio pomisli da ostaneš na Rotoru ceo život? Nije ti se tamo dopalo?"
<BR>&nbsp;&nbsp;&nbsp;&nbsp;&nbsp;Početna Fišerova nelagodnost beše prerasla u uznemirenost. "Zapravo, nije mi se dopao Rotor jer me nisu voleli - kao Zemljanina. U pravu si. Nisam hteo da tamo zaglavim ceo svoj život kao građanin drugog reda. Druge Naseobine su manje isključive. Adelija, na primer."
<BR>&nbsp;&nbsp;&nbsp;&nbsp;&nbsp;"Rotor je imao jednu tajnu koju je pošto-poto hteo da sakrije od Zemlje, zar ne?" Doktorkine oči kao da su svetlucale; očigledno, odlično se zabavljala.
<BR>&nbsp;&nbsp;&nbsp;&nbsp;&nbsp;"Tajnu? Pretpostavljam da misliš na hiperpogon?"
<BR>&nbsp;&nbsp;&nbsp;&nbsp;&nbsp;"Pretpostavljam da to jeste ono na šta mislim. I pretpostavljam da je to bilo ono što si ti tražio."
<BR>&nbsp;&nbsp;&nbsp;&nbsp;&nbsp;"Ja?"
<BR>&nbsp;&nbsp;&nbsp;&nbsp;&nbsp;"Ti, ti, naravno. Pa, jesi li uspeo? Mislim, to je bio jedini razlog tvog braka sa tom Rotorijankom, naučnicom?" Smestila je glavu među šake, dok su joj laktovi počivali na stolu. Nagnula se ka njemu.
<BR>&nbsp;&nbsp;&nbsp;&nbsp;&nbsp;Fišer zavrte glavom i oprezno reče: "Nikada sa svojom ženom nisam progovorio ni reč u vezi s tim. Grešiš."
<BR>&nbsp;&nbsp;&nbsp;&nbsp;&nbsp;Vendelova kao da preču njegov odgovor. "A sada to isto hoćeš i od mene. Kako planiraš da to izvedeš? Hoćeš li da se oženiš mnome?"
<BR>&nbsp;&nbsp;&nbsp;&nbsp;&nbsp;"Da li bih to dobio ako bih se tobom oženio?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Onda brak ne dolazi u obzir, zar ne?"
<BR>&nbsp;&nbsp;&nbsp;&nbsp;&nbsp;"Šteta", reče Vendelova, osmehujući se.
<BR>&nbsp;&nbsp;&nbsp;&nbsp;&nbsp;"Pitaš li me sve to zato što si stručnjak za hipersvemir?" upita Fišer.
<BR>&nbsp;&nbsp;&nbsp;&nbsp;&nbsp;"Gde su ti to rekli da se time bavim? Dole na Zemlji, pre no što si se uputio ovamo?"
<BR>&nbsp;&nbsp;&nbsp;&nbsp;&nbsp;"Tvoje ime se pominje u adelijanskom imeniku."
<BR>&nbsp;&nbsp;&nbsp;&nbsp;&nbsp;"Ah, i ti si njuškao u vezi sa mnom. Baš smo ti mi neki radoznao par. Primetio si, valjda, da uz moje ime stoji 'teorijski fizičar'?"
<BR>&nbsp;&nbsp;&nbsp;&nbsp;&nbsp;"Objavljeni su ti i neki radovi, a budući da samo nekoliko njih u naslovu nema pridev 'hipersvemirski', onda je stvar prilično jasna."
<BR>&nbsp;&nbsp;&nbsp;&nbsp;&nbsp;"Da, ali, ja jesam teorijski fizičar, i problemu hipersvemira prilazim sa teorijske strane. Nikada nisam pokušala sa praktičnim eksperimentima."
<BR>&nbsp;&nbsp;&nbsp;&nbsp;&nbsp;"Ali Rotor jeste. Je li ti to smetalo? - pitam se. Na kraju, to znači da te je neko na Rotoru preduhitrio."
<BR>&nbsp;&nbsp;&nbsp;&nbsp;&nbsp;"Zašto bi mi to smetalo? Teorija jeste zanimljiva, ali ne i primena. Da si čitao moje radove dalje od naslova, primetio bi da sam, prilično jasno, rekla da hiperpogon nije vredan truda."
<BR>&nbsp;&nbsp;&nbsp;&nbsp;&nbsp;"Rotorijanci su uspeli da upute sondu daleko u svemir sa zadatkom da ispituje zvezde."
<BR>&nbsp;&nbsp;&nbsp;&nbsp;&nbsp;"Govoriš o Daljinskoj sondi. To je omogućilo da Rotor izvrši merenja paralakse kod jednog broja srazmerno udaljenijih zvezda, no je li trošak u koji su uleteli bio vredan toga? Koliko je odmakla ta Daljinska sonda? Tek nekoliko svetlosnih meseci. To nije baš naročito daleko. U poređenju sa razmerama Galaksije, razdaljina između Zemlje i najudaljenije tačke do koje je sonda stigla predstavlja tek tačkicu."
<BR>&nbsp;&nbsp;&nbsp;&nbsp;&nbsp;"Učinili su oni više od toga", upade Fišer. "Ne samo da su poslali Daljinsku sondu, već je čitava Naseobina otišla."
<BR>&nbsp;&nbsp;&nbsp;&nbsp;&nbsp;"Sasvim tačno. To je bilo dvadeset druge, što znači da su odsutni već šest godina. Svi znamo da su otišli."
<BR>&nbsp;&nbsp;&nbsp;&nbsp;&nbsp;"Zar to nije dovoljno?"
<BR>&nbsp;&nbsp;&nbsp;&nbsp;&nbsp;"Naravno da nije. Gde su otišli? Jesu li još živi? Mogu li, posle svega, još biti živi? Ljudska bića nikada nisu bila izolovana na jednoj jedinoj Naseobini. Zemlja je uvek bila u blizini, kao, uostalom, i ostale Naseobine. Može li nekoliko desetina hiljada ljudi da opstane, na maloj Naseobini, samoj u svemiru? Nemamo predstavu o tome da li je tako nešto psihološki podnošljivo. Ja mislim da nije."
<BR>&nbsp;&nbsp;&nbsp;&nbsp;&nbsp;"Pretpostavljam da im je namera bila da pronađu pogodan svet na kome bi se nastanili. Nisu ni imali nameru da ostanu na Naseobini."
<BR>&nbsp;&nbsp;&nbsp;&nbsp;&nbsp;"Hajde, koji će to oni svet pronaći? Nema ih već šest godina, a postoje tek dve zvezde do kojih su, uz pomoć hiperpogona, do sada mogli stići. Jedna je Alfa Kentaura, to jest, njen sistem od tri zvezde, udaljen četiri zarez tri svetlosne godine. Jedna od tri zvezde je crveni patuljak. Dalje, tu je još Barnardova zvezda, usamljeni crveni patuljak, pet zarez devet svetlosnih godina udaljena. Ukupno četiri zvezde: jedna nalik na sunce, druga gotovo nalik, i dva crvena patuljka. Prve dve su prilično bliski članovi binarnog sistema i stoga teško da poseduju planetu sličnu Zemlji, koja bi se nalazila na stabilnoj orbiti. Gde dalje da idu? Krajle, žao mi je, ali oni su osuđeni na propast. Znam da su ti tamo ostali žena i dete, ali neće uspeti."
<BR>&nbsp;&nbsp;&nbsp;&nbsp;&nbsp;Fišer nije odgovarao. Znao je nešto što ona nije: znao je za zvezdu-suseda. Ali i ona je bila crveni patuljak.
<BR>&nbsp;&nbsp;&nbsp;&nbsp;&nbsp;"I ti misliš da je međuzvezdani let nemoguć?" upita on.
<BR>&nbsp;&nbsp;&nbsp;&nbsp;&nbsp;"Praktično da, ukoliko je hiperpogon jedino čime raspolažemo."
<BR>&nbsp;&nbsp;&nbsp;&nbsp;&nbsp;"Zvučiš, Tesa, kao da to nije jedino čime raspolažemo."
<BR>&nbsp;&nbsp;&nbsp;&nbsp;&nbsp;"Moguće je da jeste jedino. Ne tako davno, i hiperpogon nam je bio nezamisliv, a kamoli da razmišljamo u još širim dimenzijama. Ali i dalje možemo da maštamo o hipersvemirskom letu i pravim nadsvetlosnim brzinama. Ako bismo se mogli kretati onoliko brzo koliko to želimo, i da stignemo dokle hoćemo, cela Galaksija, možda i čitav svemir, postali bi jedan veliki sunčev sistem. Mogli bismo imati sve."
<BR>&nbsp;&nbsp;&nbsp;&nbsp;&nbsp;"Lepo maštanje, ali je li to moguće?"
<BR>&nbsp;&nbsp;&nbsp;&nbsp;&nbsp;"Imali smo već tri međunaseobinske konferencije posvećene toj stvari, od trenutka kada je Rotor otišao."
<BR>&nbsp;&nbsp;&nbsp;&nbsp;&nbsp;"Samo međunaseobinske? Zemlja nije učestvovala?"
<BR>&nbsp;&nbsp;&nbsp;&nbsp;&nbsp;"Imala je status posmatrača, ali, trenutno, Zemlja ne predstavlja raj za fizičare."
<BR>&nbsp;&nbsp;&nbsp;&nbsp;&nbsp;"I do kakvih su zaključaka došle te konferencije?"
<BR>&nbsp;&nbsp;&nbsp;&nbsp;&nbsp;"Nisi fizičar", nasmeja se Vendelova.
<BR>&nbsp;&nbsp;&nbsp;&nbsp;&nbsp;"Izostavi one komplikovane stvari. Zanima me."
<BR>&nbsp;&nbsp;&nbsp;&nbsp;&nbsp;Samo se smešila.
<BR>&nbsp;&nbsp;&nbsp;&nbsp;&nbsp;Fišer stisnu šaku u pesnicu na stolu pred sobom. "Čuj, zaboravi tu svoju fiks-ideju o meni kao o nekakvom tajnom agentu koji traži informacije. Tesa, moje dete je tamo negde, među zvezdama. Kažeš da je, najverovatnije, počivša. Šta ako je živa? Ima li izgleda da...?"
<BR>&nbsp;&nbsp;&nbsp;&nbsp;&nbsp;Osmeh joj se izgubi s lica. "Žao mi je. Nisam mislila na to. Ali budi praktičan. Pronaći jednu majušnu Naseobinu u svemirskom prostranstvu čiji prečnik tenutno iznosi šest svetlosnih godina i koji se svakog minuta povećava predstavlja, jednostavno, nerešiv zadatak. Bilo nam je potrebno skoro jedno stoleće da otkrijemo desetu planetu, a ona je bila neuporedivo veća nego Rotor, a i znatno manje parče svemira je moralo biti pročešljano."
<BR>&nbsp;&nbsp;&nbsp;&nbsp;&nbsp;"Nada je večna", primeti Fišer. "Da li je hipersvemirski let uistinu moguć? Odgovori mi sa ne ili da."
<BR>&nbsp;&nbsp;&nbsp;&nbsp;&nbsp;"Mnogi kažu - ne, ako hoćeš istinu. Ima ih nekoliko koji se kolebaju, ali, uglavnom, u sebi."
<BR>&nbsp;&nbsp;&nbsp;&nbsp;&nbsp;"Ima li iko ko jasno i glasno tvrdi - da?"
<BR>&nbsp;&nbsp;&nbsp;&nbsp;&nbsp;"Ima jedna osoba za koju pouzdano znam. Ja lično."
<BR>&nbsp;&nbsp;&nbsp;&nbsp;&nbsp;"Ti misliš da je to moguće?" izgovori Fišer sa zapanjenošću koju nije morao da glumi. "I to otvoreno kažeš, ili je to tek nešto što poveravaš samo dobrim prijateljima?"
<BR>&nbsp;&nbsp;&nbsp;&nbsp;&nbsp;"Objavila sam neke radove na tu temu. Među onim su tekstovima kojima si ti pročitao samo naslov. Niko se ne usuđuje da se složi sa mnom, a i ja sam sama ranije grešila. Ali sada mislim da sam u pravu."
<BR>&nbsp;&nbsp;&nbsp;&nbsp;&nbsp;"Zašto drugi misle da nisi?"
<BR>&nbsp;&nbsp;&nbsp;&nbsp;&nbsp;"U tome i jeste frka. Sve je stvar tumačenja. Hiperpogon po rotorijanskom modelu, tehnika koja je do sada shvaćena u bezmalo svim Naseobinama, zavisi, zapravo, od činjenice da je proizvod odnosa brzine broda prema brzini svetlosti i vremena - konstantan, dok je odnos brzine broda prema brzini svetlosti veći od jedinice."
<BR>&nbsp;&nbsp;&nbsp;&nbsp;&nbsp;"Šta to znači?"
<BR>&nbsp;&nbsp;&nbsp;&nbsp;&nbsp;"To znači sledeće: kada se krećeš brže od svetlosti, što se brže krećeš, kraće vreme možeš da održavaš tu brzinu, odnosno duže moraš da ideš sporije od svetlosti da bi ponovo odstigao pređašnju brzinu. Na kraju ispada da ti prosečna brzina na datoj razdaljini ne može biti veća od brzine svetlosti."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Proishodi da ovde imamo posla sa načelom neodređenosti, a svi smo uvereni da sa tim načelom nema šale. Ako je uistinu to posredi, onda bi ispalo da je hipersvemirski let teorijski nemoguć, čemu se priklonila većina fizičara, dok se drugi još dvoume. Ja, međutim, smatram da ono sa čim smo suočeni ovde samo izgleda kao načelo neodređenosti, ali to nije, što znači da mogućnost pravog hipersvemirskog leta ipak nije isključena."
<BR>&nbsp;&nbsp;&nbsp;&nbsp;&nbsp;"Može li se to praktično proveriti i dokazati?" upita Fišer.
<BR>&nbsp;&nbsp;&nbsp;&nbsp;&nbsp;"Verovatno ne", odvrati Vendelova, odmahnuvši glavom. "Naseobinama se, definitivno, ne luta po svemiru samo pomoću polovičnog hiperpogona. Nijedna ne želi da ponovi rotorijanski eksperiment i otisne se u višegodišnje putovanje ka verovatnoj smrti. S druge strane, takođe nijedna Naseobina nije spremna da uloži neverovatno obiman novac, resurse i napore da bi usavršila jednu tehniku za koju je ogromna većina stručnjaka uverena da je teorijski nemoguća."
<BR>&nbsp;&nbsp;&nbsp;&nbsp;&nbsp;Fišer se naže prema njoj. "Zar te to ne osujećuje?"
<BR>&nbsp;&nbsp;&nbsp;&nbsp;&nbsp;"Naravno da me osujećuje. Fizičar sam i nastojim da pokažem kako je moje viđenje Vaseljene ispravno. S druge strane, moram da prihvatim praktična ograničenja. To strašno košta, a Naseobine ne žele ništa da mi daju."
<BR>&nbsp;&nbsp;&nbsp;&nbsp;&nbsp;"Ali Tesa, ukoliko Naseobine nisu zainteresovane, Zemlja jeste. I to po bilo koju cenu."
<BR>&nbsp;&nbsp;&nbsp;&nbsp;&nbsp;"Ozbiljno?" upita Vendelova, osmehnuvši se vragolasto. Zatim pruži ruku i provuče prste kroz Fišerovu kosu, lagano i senzualno. "Da, baš sam pomislila kako ćemo ranije ili kasnije stići do Zemlje."
<BR>
<BR>&nbsp;&nbsp;&nbsp;&nbsp;&nbsp;34.
<BR>&nbsp;&nbsp;&nbsp;&nbsp;&nbsp;Fišer obuhvati njen zglob i nežno joj odmače ruku od svoje glave. "Ne lažeš me kad kažeš da je hipersvemirski let moguć, zar ne?"
<BR>&nbsp;&nbsp;&nbsp;&nbsp;&nbsp;"Nimalo."
<BR>&nbsp;&nbsp;&nbsp;&nbsp;&nbsp;"Onda te Zemlja poziva k sebi."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Zato jer Zemlja želi hipersvemirski let, a ti si jedina među priznatim fizičarima koja smatra da je to moguće."
<BR>&nbsp;&nbsp;&nbsp;&nbsp;&nbsp;"Ako si sve to znao, Krajle, čemu onda to unakrsno ispitivanje?"
<BR>&nbsp;&nbsp;&nbsp;&nbsp;&nbsp;"Nisam znao, dok mi sama nisi rekla. Jedini podatak kojim sam raspolagao bio je taj da si trenutno najbriljantniji živi fizičar."
<BR>&nbsp;&nbsp;&nbsp;&nbsp;&nbsp;"Oh, jesam, jesam", odvrati Vendelova samoironično. "A tebe su poslali kao lovca?"
<BR>&nbsp;&nbsp;&nbsp;&nbsp;&nbsp;"Poslali su me da te ubedim da dođeš."
<BR>&nbsp;&nbsp;&nbsp;&nbsp;&nbsp;"Da me ubediš u šta? Da dođem na Zemlju? Pretrpanu, prljavu, sirotinjsku, šibanu olujama i nepogodama? Kakva primamljujuća pomisao!"
<BR>&nbsp;&nbsp;&nbsp;&nbsp;&nbsp;"Slušaj me, Tesa. Nije sva Zemlja takva. Verovatno na njoj ima svega toga što si nabrojala, ali ima na njoj i divnih, mirnih mesta i to će biti sve što ćeš videti. Uopšte, zapravo, ne poznaješ Zemlju. Nikada tamo nisi ni bila, zar ne?"
<BR>&nbsp;&nbsp;&nbsp;&nbsp;&nbsp;"Nikada. Adelijanka sam, ovde rođena, ovde odrasla. Bila sam na drugim Naseobinama, ali nikada na Zemlji, hvala lepo."
<BR>&nbsp;&nbsp;&nbsp;&nbsp;&nbsp;"Onda ni ne možeš imati nikakvu predstavu o Zemlji. Ne možeš ni pretpostaviti kako je to veliki svet. Pravi svet. Ovde živiš kao šunka u crevu, kao u kutiji s igračkama, na nekoliko kvadratnih kilometara površine, uz šačicu drugih ljudi. Živiš u minijaturi na koju si se davno navikla i koja više nema šta da ti ponudi. Zemlja, nasuprot tome, raspolaže sa preko šest stotina miliona kvadratnih kilometara površine. Sa osam milijardi ljudskih bića. Zemlja je neiscrpan izvor različitosti - nekih vrlo loših, ali i nekih predivnih."
<BR>&nbsp;&nbsp;&nbsp;&nbsp;&nbsp;"Ali sva je ogrezla u siromaštvu. Nauka vam je nikakva."
<BR>&nbsp;&nbsp;&nbsp;&nbsp;&nbsp;"Stoga što su naši naučnici - i nauka, zajedno s njima - otišli na Naseobine. Zato si nam i potrebna ti, i drugi. Vratite se na Zemlju."
<BR>&nbsp;&nbsp;&nbsp;&nbsp;&nbsp;"Još ne vidim zašto."
<BR>&nbsp;&nbsp;&nbsp;&nbsp;&nbsp;"Jer imamo ciljeve, ambicije, želje. Naseobine imaju jedino uživanje u samima sebi."
<BR>&nbsp;&nbsp;&nbsp;&nbsp;&nbsp;"Čemu tolike ambicije, želje i ciljevi? Fizika je skup izazov."
<BR>&nbsp;&nbsp;&nbsp;&nbsp;&nbsp;"Zemljino bogatstvo po glavi stanovnika prilično je skromno, priznajem. Svako od nas je siromašan, ponaosob, ali ako osam milijardi ljudi priloži nešto iz svog siromaštva, to će biti ogromna suma. Naša su izvorišta i dalje neiskorišćena kao i pre, još uvek ogromna, i mi možemo naći više novca i više potencijala nego sve Naseobine zajedno - ako je u pitanju nešto od vitalnog značaja. A hipersvemirski let, uveravam te, za Zemlju jeste od vitalnog značaja. Dođi na Zemlju, Tesa, i biće s tobom postupano kao sa najvrednijim izvorom, kao sa najbriljantnijim mozgom koji imamo, kao sa jednom stvari koju sami ne možemo napraviti."
<BR>&nbsp;&nbsp;&nbsp;&nbsp;&nbsp;"Nisam uopšte uverena da će se Adelija složiti s time da odem", primeti Vendelova. "I ona je, možda, samozaljubljena Naseobina, ali dobro joj je poznata vrednost umova."
<BR>&nbsp;&nbsp;&nbsp;&nbsp;&nbsp;"Adelija ne može da stavi prigovor na tvoju želju da, iz naučnih pobuda, odeš na Zemlju."
<BR>&nbsp;&nbsp;&nbsp;&nbsp;&nbsp;"A kada jednom budem tamo, neće biti razloga da se vraćam, to misliš?"
<BR>&nbsp;&nbsp;&nbsp;&nbsp;&nbsp;"Nećeš imati na šta da se požališ. Biće ti tamo ugodnije nego ovde. Svaka tvoja želja, svaki prohtev biće ispunjen. I više od toga: mogla bi biti na čelu hipersvemirskog projekta i mogla bi imati neograničeni budžet na raspolaganju, za eksperimente svih vrsta, za osmatranja, proučavanja..."
<BR>&nbsp;&nbsp;&nbsp;&nbsp;&nbsp;"Pa, nudiš mi sjajnu stvar."
<BR>&nbsp;&nbsp;&nbsp;&nbsp;&nbsp;"Ima li još nešto što bi mogla poželeti?" Fišer je bio uporan.
<BR>&nbsp;&nbsp;&nbsp;&nbsp;&nbsp;"Pitam se", odvrati ona. "Zašto si poslat ovamo? Tako zgodan tip, kao ti? Jesu li očekivali da na brzaka obrlatiš jednu bakicu - fizičara, utuljenu, isfrustriranu, koja bi bila zaslepljena tvojim telom, kao mušica sijalicom?"
<BR>&nbsp;&nbsp;&nbsp;&nbsp;&nbsp;"Ne znam šta je bilo na umu onima koji su me poslali ovamo. Tesa, veruj mi da ja na umu nisam imao ništa slično. Ne, pošto sam te upoznao. Uopšte nisi bakica, to i sama dobro znaš. Znamo da nisi ni utuljena ni isfrustrirana. Ono što ti Zemlja nudi san je svakog fizičara. To nema veze s tim jesi li muško ili žensko, baba ili devojčica."
<BR>&nbsp;&nbsp;&nbsp;&nbsp;&nbsp;"Kakva šteta. Pretpostavimo da se pokažem jogunastom i da ne pristanem da dođem. Šta bi ti primenio, kao poslednje sredstvo? Suzdržati se od gađenja i voditi ljubav sa mnom?"
<BR>&nbsp;&nbsp;&nbsp;&nbsp;&nbsp;Vendelova prekrsti ruke na grudima i pogleda ga izazivački.
<BR>&nbsp;&nbsp;&nbsp;&nbsp;&nbsp;Fišer polako odgovori, birajući reči: "Ponavljam ti da ne znam šta su moji pretpostavljeni imali na umu. Vođenje ljubavi ne spada u ono što su mi rekli da obavezno učinim, a i da jesu, ne bih morao susprezati gađenje. Ja sam mislio da će ti biti dovoljno to što ti se pruža kao fizičaru i nisam hteo da poverujem da će ti biti potrebno i nešto drugo."
<BR>&nbsp;&nbsp;&nbsp;&nbsp;&nbsp;"Strašno grešiš", reče Vendelova. "Vidim ja i te fizičarske prednosti i nestrpljiva sam da prihvatim ponudu i da hipersvemirski let iščupam iz polumraka nemogućeg, ali ne bih se htela odreći ni tvojih najboljih načina ubeđivanja. Želim i jedno i drugo."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Ukratko. Ako me želiš, plati. Ima da me ubediš kao da mi ni na kraj pameti nije ništa slično, i to najbolje što umeš, inače neću poći. Hajde, zašto misliš da sedimo ovde, u privatnim odajama? Šta misliš, čemu li služe? Malo smo provežbali, malo se tušnuli, nešto prigrizli i ispili nekoliko čašica, pričali, osetili zadovoljstvo u svemu tome, a sada je red i na neka druga zadovoljstva. Hajde, počni da me ubeđuješ."
<BR>&nbsp;&nbsp;&nbsp;&nbsp;&nbsp;I, na dodir njenog prsta, svetlost u odaji se zavodljivo priguši.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
