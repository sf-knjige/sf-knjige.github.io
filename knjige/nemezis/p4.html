<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEMEZIS
<P>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Prvi put ju je ubedio 2220. godine, pre šesnaest godina, te uzbudljive godine u kojoj su se pred njima otvorile mogućnosti što im pružaše Galaksija.
<BR>&nbsp;&nbsp;&nbsp;&nbsp;&nbsp;Kosa Janusa Pita tada je još imala ovu tamnosmeđu boju. Još uvek se nije bio uspeo do položaja Načelnika Rotora, ali već se o njemu govorilo kao o čoveku čije vreme tek dolazi. Rukovodio je, u to doba, Odeljenjem za istraživanje i trgovinu, pa je i sama Daljinska sonda bila njegovo delo i rezultat njegovih stremljenja.
<BR>&nbsp;&nbsp;&nbsp;&nbsp;&nbsp;Bio je to prvi pokušaj da se materija pokrene duž svemira pomoću hiperpogona.
<BR>&nbsp;&nbsp;&nbsp;&nbsp;&nbsp;Koliko je bilo znano, samo Rotor beše ovladao hiperpogonom i Pit je spadao u grupu najvatrenijih zagovornika tajnosti otkrića.
<BR>&nbsp;&nbsp;&nbsp;&nbsp;&nbsp;Na sastanku Saveta jednom je rekao: "Sunčev sistem je prezagušen. Naseobine sve teže pronalaze nove prostore. Čak je i asteroidni pojas tek privremeno rešenje. I on će uskoro postati nepodnošljivo tesan. Štaviše, svaka Naseobina poseduje svoju vlastitu ekološku ravnotežu, a u tom pogledu se sve više razlikujemo. Trgovina nam zamire usled straha da nam neko ne prokrijumčari tuđe kulture parazita ili patogena.
<BR>&nbsp;&nbsp;&nbsp;&nbsp;&nbsp;Jedino rešenje za nas, poštovane kolege, jeste da napustimo Sunčev sistem - i to bez fanfara, bez upozorenja. Dopustimo sebi da odemo i pronađemo novi dom, na kome ćemo izgraditi novi svet, sa novim čovečanstvom, novim društvom, novim načinom života. To nećemo postići bez hiperpogona - ali i njime smo ovladali. Druge Naseobine će, kasnije, verovatno, usavršiti istu tehniku i takođe se iseliti. Sunčev sistem će biti kao maslačak pretvoren u seme, čije će se klice razvejati po Vaseljeni.
<BR>&nbsp;&nbsp;&nbsp;&nbsp;&nbsp;No, ako mi krenemo prvi na put, pronaći ćemo sebi novi svet mnogo pre no što bilo ko pođe našim stopama. Ustoličićemo se čvrsto, tako da, kada za nama stigne pratnja, možemo biti dovoljno moćni da ih pošaljemo u drugom pravcu. Galaksija je velika i za sve će biti mesta."
<BR>&nbsp;&nbsp;&nbsp;&nbsp;&nbsp;Bilo je, razume se, prigovora, čak vrlo isključivih. Bilo je onih koji su se protivili iz čistog straha - straha od napuštanja poznatog. Bilo je i onih koji su se jogunili iz sentimentalnosti prema planeti-pramajci. Bilo je, napokon, i idealista koji su saznanje tražili za sve, kako bi i ostali mogli otići ako to zažele, odmah.
<BR>&nbsp;&nbsp;&nbsp;&nbsp;&nbsp;Pit je, međutim, znao da će pobediti. Samo zato što mu je odlučujući argument pružila Evgenija Insinja. Kakva neverovatna sreća da je sa svojim otkrićem došla najpre k njemu.
<BR>&nbsp;&nbsp;&nbsp;&nbsp;&nbsp;Tada je još bila prilično mlada, tek dvadeset i šest godina, udata, ali ne još i trudna. Bila je uzbuđena, jedra, ruku prepunih tabaka kompjuterskih crteža.
<BR>&nbsp;&nbsp;&nbsp;&nbsp;&nbsp;Sećao se da ju je dočekao namršten. On je bio Sekretar Odeljenja, a ona, zapravo, niko i ništa. Sve do tog trenutka, naravno.
<BR>&nbsp;&nbsp;&nbsp;&nbsp;&nbsp;Sve to on tada još nije mogao znati. Nervirala ga je njena upornost i način na koji se probila do njega. Grčio se gledajući njeno oduševljenje. Očekivao je da ga mlada žena udavi beskrajnom složenošću onoga, šta god to bilo, što je nosila u naručju, i to sa entuzijazmom koji će ga vrlo brzo potpuno iscrpsti.
<BR>&nbsp;&nbsp;&nbsp;&nbsp;&nbsp;Trebalo je da se najpre obrati nekom od njegovih pomoćnika. To joj je i rekao: "To je, dakle, dr Insinja, ono sa čime želite da me upoznate. Biće mi drago da tome posvetim svoje vreme. Zašto to ne ostavite kod nekoga iz Odeljenja?" Pokazao joj je rukom prema vratima, svesrdno se nadajući da će se ona okrenuti i izaći. (Ponekad, u posebnim trenucima, kasnijih godina, pitao se šta bi bilo da je ona tada zaista tako postupila).
<BR>&nbsp;&nbsp;&nbsp;&nbsp;&nbsp;Ona, međutim, reče: "Ne, ne, gospodine. Došla sam da se vidim sa vama i ni sa kim drugim." Glas joj je podrhtavao, kao da jedva obuzdava unutrašnju napetost. "Ovo što imam najznačajnije je otkriće još od - od..." Pokušala je, pa odustala. "To je najznačajnije otkriće."
<BR>&nbsp;&nbsp;&nbsp;&nbsp;&nbsp;Pit se zagleda u tabake papira u njenim rukama. Delovali su izazovno, ali on sa svoje strane nije osećao nikakvo vatreno uzbuđenje. Ti stručnjaci - maleni napredak u malenom polju njihove malene struke uvek smatraju pravom naučnom revolucijom.
<BR>&nbsp;&nbsp;&nbsp;&nbsp;&nbsp;"Pa, doktorko, možete li mi ukratko objasniti o čemu je reč?" upita on uzdahnuvši.
<BR>&nbsp;&nbsp;&nbsp;&nbsp;&nbsp;"Čuje li nas iko, gospodine?"
<BR>&nbsp;&nbsp;&nbsp;&nbsp;&nbsp;"Zar je potrebno da nas niko ne čuje?"
<BR>&nbsp;&nbsp;&nbsp;&nbsp;&nbsp;"Ne želim da iko sazna za ovo dok ne budem sasvim... sasvim sigurna... dok ne proverim još jednom, i još jednom, dok ne otklonim i najmanju sumnju. Ali ne, nema nikakve sumnje. Ovo vam izgleda besmisleno, zar ne?"
<BR>&nbsp;&nbsp;&nbsp;&nbsp;&nbsp;"Ne, nimalo", hladno odvrati Pit, pritiskajući dugme. "Sada smo sasvim zaštićeni. Recite."
<BR>&nbsp;&nbsp;&nbsp;&nbsp;&nbsp;"Sve je ovde... evo, pokazaću vam."
<BR>&nbsp;&nbsp;&nbsp;&nbsp;&nbsp;"Ne, najpre mi recite. Ukratko."
<BR>&nbsp;&nbsp;&nbsp;&nbsp;&nbsp;Ona duboko udahnu. "Gospodine, otkrila sam najbližu zvezdu." Oči joj bejahu poput tanjirića. Disala je ubrzano.
<BR>&nbsp;&nbsp;&nbsp;&nbsp;&nbsp;"Najbliža zvezda Zemlji je Alfa Kentaura i to znamo već vekovima", primeti Pit.
<BR>&nbsp;&nbsp;&nbsp;&nbsp;&nbsp;"Do sada je bilo tako. Otkrila sam još jednu, bližu. Sunce ima bliskog suseda. Možete li da poverujete u to?"
<BR>&nbsp;&nbsp;&nbsp;&nbsp;&nbsp;Pit ju je pažljivo odmeravao. Tipično, tipično. Samo neka su dovoljno mladi, entuzijasti, neiskusni, uvek će vas opaliti nekim novim otkrićem.
<BR>&nbsp;&nbsp;&nbsp;&nbsp;&nbsp;"Jeste li sigurni?" upitao je.
<BR>&nbsp;&nbsp;&nbsp;&nbsp;&nbsp;"Jesam. Potpuno. Dajte da vam pokažem podatke. Ovo je najuzbudljivija stvar koja se desila na polju astronomije još od..."
<BR>&nbsp;&nbsp;&nbsp;&nbsp;&nbsp;"Ako je tačno to što tvrdite. Ne, nemojte mi pokazivati podatke, pogledaću ih kasnije. Ispričajte mi. Ako postoji zvezda bliža Suncu nego što je to Alfa Kentaura, zašto do sada nije bila otkrivena? Zašto je to palo u deo baš vama, dr Insinja?" Znao je da je sarkastičan, ali ona nije obraćala pažnju na njegov ton. Bila je suviše uzbuđena.
<BR>&nbsp;&nbsp;&nbsp;&nbsp;&nbsp;"Postoje razlozi. Zvezda se nalazi iza oblaka, tamnog oblaka, gomile prašine, koji se nalazi tačno između nas i nje. Bez apsorpcije koju vrši prašina, bila bi to zvezda osme veličine i do sada bi bez sumnje bila otkrivena. Prašina umanjuje njen sjaj i čini je zvezdom devetnaeste veličine, izgubljenom među milionima zvezda koje jedva naziremo. Nije bilo razloga da joj iko posveti pažnju. Daleko je na južnom nebu Zemlje, tako da mnogi teleskopi iz vremena pre Naseobina nisu čak ni mogli da se usmere u tom pravcu."
<BR>&nbsp;&nbsp;&nbsp;&nbsp;&nbsp;"Ako je tako, kako da ste je vi otkrili?"
<BR>&nbsp;&nbsp;&nbsp;&nbsp;&nbsp;"Zahvaljujući Daljinskoj sondi. Vidite, zvezda-sused i Sunce menjaju, razume se, svoje relativne položaje. Pretpostavljam da kruže oko zajedničkog središta, i to sasvim polako, u periodu koji se meri milionima godina. Nekoliko vekova unazad, položaj im je mogao biti takav da smo, možda, mogli videti zvezdu-suseda van oblaka u punom sjaju, ali i tada samo pomoću teleskopa. A teleskopi su izumljeni tek pre šest stotina godina. Prekasno da bi se, sa pojedinih mesta na Zemlji, u to doba, zvezda-sused mogla uočiti. Za nekoliko stoleća, zvezda-sused će se opet jasno videti, sada sa druge strane oblaka. No, ne moramo toliko dugo da čekamo. Imamo Daljinsku sondu."
<BR>&nbsp;&nbsp;&nbsp;&nbsp;&nbsp;Pit je osećao kako se plamen u njemu razbuktava, kako mu se unutrašnjost odjednom zagreva. "Hoćete da kažete da je taj deo neba snimljen pomoću Daljinske sonde, koja, budući da je dovoljno isturena u svemiru, može, bez obzira na oblak, da 'vidi' vašu zvezdu u punom sjaju?"
<BR>&nbsp;&nbsp;&nbsp;&nbsp;&nbsp;"Upravo to. Imamo zvezdu osme veličine tamo gde je ne bi trebalo biti. Spektar je pokazao da je reč o crvenom patuljku. Crvene patuljke ne možete uočiti na velikoj udaljenosti, stoga ispada da je ovaj vrlo blizu."
<BR>&nbsp;&nbsp;&nbsp;&nbsp;&nbsp;"Da, ali zašto bliže nego Alfa Kentaura?"
<BR>&nbsp;&nbsp;&nbsp;&nbsp;&nbsp;"Prirodno, ispitivala sam taj deo neba, onako kako se vidi sa Rotora i nikakve zvezde osme veličine nije bilo. Ipak, na očekivanom mestu naišla sam na zvezdu devetnaeste veličine, koje nije bilo na fotografijama što ih je načinila Daljinska sonda. Zaključila sam da je posredi isto telo, samo zatamnjeno, a činjenica da nisu bile na baš sasvim istom mestu posledica je paralaktičkog pomaka."
<BR>&nbsp;&nbsp;&nbsp;&nbsp;&nbsp;"Da, razumem. Bliski predmeti čine nam se kao da su na različitim mestima, prema udaljenoj pozadini, ukoliko ih gledamo sa različitih strana."
<BR>&nbsp;&nbsp;&nbsp;&nbsp;&nbsp;"Tačno, ali zvezde su toliko udaljene da, čak i kad bi Daljiska sonda bila još udaljenija, recimo dobar deo jedne svetlosne godine, ne bismo na fotografijama videli bitniju razliku u slučaju udaljenijih zvezda. Međutim, položaj obližnjih zvezda bi se drastično promenio. Kod zvezde-suseda javio se ogroman pomak - relativno ogroman, razume se. Posmatrala sam nebo na snimcima koje je Daljinska sonda načinila na raznim mestima kako se udaljavala. Postoje tri fotografije snimljene tokom onih intervala kada se nalazila u normalnom svemiru; na njima zvezda-sused izgleda sve sjajnija kako se, viđena sa sonde, približava rubu oblaka. Na osnovu paralaktičkog pomaka pokazalo se da nas do zvezde-suseda deli tek nešto malo više od dve svetlosne godine. A to je dvostruko manje nego do Alfa Kentaure."
<BR>&nbsp;&nbsp;&nbsp;&nbsp;&nbsp;Pit ju je zamišljeno posmatrao. U tišini koja je usledila devojka je osećala kako u njoj rastu napetost i iščekivanje.
<BR>&nbsp;&nbsp;&nbsp;&nbsp;&nbsp;"Gospodine Pit", progovori ona najzad, "želite li da sada pogledate proračune?"
<BR>&nbsp;&nbsp;&nbsp;&nbsp;&nbsp;"Ne", odvrati on. "Zadovoljan sam onim što ste mi rekli. Ali sada vam moram postaviti nekoliko pitanja. Čini mi se, ako sam vas pravilno razumeo, da su zanemarljivi izgledi da se neko iz čista mira usredsredi na jednu zvezdu devetnaeste veličine, kako bi joj izračunao paralaksu i odredio udaljenost?"
<BR>&nbsp;&nbsp;&nbsp;&nbsp;&nbsp;"Skoro nepostojeći."
<BR>&nbsp;&nbsp;&nbsp;&nbsp;&nbsp;"Ima li drugih načina da se otkrije da nam je jedna zatamnjena zvezda zapravo nadohvat ruke?"
<BR>&nbsp;&nbsp;&nbsp;&nbsp;&nbsp;"Pa, možda je njeno vlastito kretanje veliko - za jednu zvezdu, naravno. Hoću reći, ako biste je neprestano posmatrali, primetili biste da se kreće manje-više pravolinijski.
<BR>&nbsp;&nbsp;&nbsp;&nbsp;&nbsp;"Da li bi se to registrovalo i u ovom slučaju?"
<BR>&nbsp;&nbsp;&nbsp;&nbsp;&nbsp;"Možda. Međutim, nemaju sve zvezde veliko vlastito kretanje, čak iako su nam sasvim blizu. One se kreću u tri dimenzije - a mi pratimo njihovo vlastito kretanje isključivo u dvodimenzionoj projekciji. Mogu to da vam objasnim..."
<BR>&nbsp;&nbsp;&nbsp;&nbsp;&nbsp;"Ne treba, verujem vam na reč. Da li je kod ove zvezde primetno vlastito kretanje?"
<BR>&nbsp;&nbsp;&nbsp;&nbsp;&nbsp;"Da bih to ustanovila potrebno mi je izvesno vreme. Imam nekoliko snimaka tog dela neba, starijeg datuma, na kojima bih mogla odrediti eventualno primetno vlastito kretanje ove zvezde. Ali to bi iziskivalo dodatna istraživanja."
<BR>&nbsp;&nbsp;&nbsp;&nbsp;&nbsp;"Ipak, smatrate li da zvezda-sused ima takvo vlastito kretanje koje bi učinilo da se astronomi, pod pretpostavkom da je uopšte uoče, za tu zvezdu zainteresuju?"
<BR>&nbsp;&nbsp;&nbsp;&nbsp;&nbsp;"Ne. Ne smatram."
<BR>&nbsp;&nbsp;&nbsp;&nbsp;&nbsp;"Onda je sasvim moguće da smo mi, na Rotoru, jedini koji znamo za zvezdu-suseda, jer smo jedini otposlali Daljinsku sondu. Tu smo na vašem terenu, dr Insinja. Slažete li se da smo jedini koji smo poslali Daljinsku sondu?"
<BR>&nbsp;&nbsp;&nbsp;&nbsp;&nbsp;"Daljinska sonda nije poduhvat koji se baš sasvim drži u tajnosti. Znamo za eksperimente drugih Naseobina i svi zajedno smo pretresali ovaj problem. Čak i Zemlja, koja, doduše, u ova vremena i nije baš mnogo zainteresovana za astronomiju."
<BR>&nbsp;&nbsp;&nbsp;&nbsp;&nbsp;"Da, prepustili su inicijativu Naseobinama, što je prilično razumno. Ali jesu li, ili nisu, druge Naseobine poslale svoje Daljinske sonde i to možda zadržale u tajnosti?"
<BR>&nbsp;&nbsp;&nbsp;&nbsp;&nbsp;"Veoma sumnjam u to, gospodine. Za Daljinsku sondu potreban je hiperpogon, a tehnika hiperpogona predstavlja potpunu tajnu. Znali bismo da su i drugi ovladali hiperpogonom. Pretodno bi bili prinuđeni da izvode eksperimente po svemiru koji bi ih odali."
<BR>&nbsp;&nbsp;&nbsp;&nbsp;&nbsp;"Prema Ugovoru o otvorenoj nauci, svi podaci dobijeni posredstvom Daljinskih sondi morali bi biti javno objavljeni. Znači li to da ste već obavestili..."
<BR>&nbsp;&nbsp;&nbsp;&nbsp;&nbsp;Insinja ga nestrpljivo prekide. "Ne, naravno da nisam. Moram još mnogo toga da istražim pre no što bilo šta obnarodujem. Ono što sada imam tek je preliminarni rezultat koji vam saopštavam u poverenju."
<BR>&nbsp;&nbsp;&nbsp;&nbsp;&nbsp;"Ali vi niste jedini astronom koji radi na Daljinskoj sondi. Pretpostavljam da ste svoje rezultate pokazali i drugima."
<BR>&nbsp;&nbsp;&nbsp;&nbsp;&nbsp;"Ne, nisam." Insinja pogleda u stranu, a onda nastavi, kao da se brani. " Ja sam bila ta koja je uočila stvar. Ja sam preduzela da je istražim. Ja sam razabrala njen značaj. Ja. Shodno tome, želim da obezbedim da otkriće meni padne u zaslugu. Postoji samo jedna zvezda koja je najbliža Suncu i želim da uđem u anale nauke kao osoba koja ju je otkrila."
<BR>&nbsp;&nbsp;&nbsp;&nbsp;&nbsp;"Možda ima još neka, bliža", primeti Pit, uz prvi osmeh na licu još od kako je razgovor otpočeo.
<BR>&nbsp;&nbsp;&nbsp;&nbsp;&nbsp;"Ta bi sigurno već duže bila poznata. Čak i moja zvezda - i ona bi odavno bila otkrivena, samo da nije krajnje neuobičajenog postojanja tog tanušnog, zatamnjujućeg oblaka. To - da postoji i bliža zvezda od ove - mislim da je to potpuno isključeno."
<BR>&nbsp;&nbsp;&nbsp;&nbsp;&nbsp;"E, onda smo na sledećem, dr Insinja: vi i ja smo jedini ljudi koji znaju za zvezdu-suseda. Jesam li u pravu? Niko više?"
<BR>&nbsp;&nbsp;&nbsp;&nbsp;&nbsp;"Da. Samo vi i ja. Za sada."
<BR>&nbsp;&nbsp;&nbsp;&nbsp;&nbsp;"Ne za sada. To mora ostati naša tajna dok ne budem spreman da stvar saopštim određenim ličnostima."
<BR>&nbsp;&nbsp;&nbsp;&nbsp;&nbsp;"Ali Ugovor... ugovor o otvorenoj nauci..."
<BR>&nbsp;&nbsp;&nbsp;&nbsp;&nbsp;"Moramo ga zanemariti. Uvek u svemu ima izuzetaka. Vaše otkriće vezano je za bezbednost Naseobina. A kada je to posredi, ništa nas ne obavezuje da obznanimo otkriće. Uostalom, ni o hiperpogonu ništa nismo obnarodovali, zar ne?"
<BR>&nbsp;&nbsp;&nbsp;&nbsp;&nbsp;"Ali postojanje zvezde-suseda nema nikakve veze sa bezbednošću Naseobina!"
<BR>&nbsp;&nbsp;&nbsp;&nbsp;&nbsp;"Naprotiv, dr Insinja, i te kako ima veze. Možda vi to još ne shvatate, ali vaše otkriće može promeniti sudbinu ljudske rase."
<BR>
<BR>&nbsp;&nbsp;&nbsp;&nbsp;&nbsp;5.
<BR>&nbsp;&nbsp;&nbsp;&nbsp;&nbsp;Stajala je pred njim, kao ukočena, netremice ga posmatrajući.
<BR>&nbsp;&nbsp;&nbsp;&nbsp;&nbsp;"Sedite, molim vas. Sada smo zaverenici i moramo se ponašati prijateljski. Preći ćemo na ti i oslovljavaćemo se po imenu kada smo sami."
<BR>&nbsp;&nbsp;&nbsp;&nbsp;&nbsp;"Nisam sigurna da baš tako treba", promrmlja Insinja.
<BR>&nbsp;&nbsp;&nbsp;&nbsp;&nbsp;"Mora tako biti, Evgenija. Ne možemo biti zaverenici ako smo hladni i zvanični jedno prema drugome."
<BR>&nbsp;&nbsp;&nbsp;&nbsp;&nbsp;"Ali ja ne želim ni sa kim i ni o čemu da kujem zaveru, i to je jednostavno tako. Dalje, ne vidim razloge zbog kojih bih morala da u tajnosti držim otkriće zvezde-suseda."
<BR>&nbsp;&nbsp;&nbsp;&nbsp;&nbsp;"Pretpostavljam da se bojiš da će ti izmaći priznanje?"
<BR>&nbsp;&nbsp;&nbsp;&nbsp;&nbsp;"E pa, Januse, možeš se kladiti u svoj poslednji kompjuterski čip da je tako", odvrati Insinja posle kraćeg oklevanja. "Tako je. Želim priznanje."
<BR>&nbsp;&nbsp;&nbsp;&nbsp;&nbsp;"Za trenutak", nastavi Janus, "moraš zaboraviti da zvezda-sused uopšte postoji. Znaš i sama da se već duže zalažem za to da Rotor konačno napusti Sunčev sistem. Kako ti, uopšte, gledaš na to? Da li bi ti napustila Sunčev sistem?"
<BR>&nbsp;&nbsp;&nbsp;&nbsp;&nbsp;Ona sleže ramenima. "Nisam sasvim sigurna. Bilo bi divno izbliza videti jedno takvo astronomsko telo, ali to je i pomalo zastrašujuće, zar ne?"
<BR>&nbsp;&nbsp;&nbsp;&nbsp;&nbsp;"Misliš, ostaviti dom?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ali ti uopšte ne bi napuštala svoj dom. Ovo je tvoj dom, Rotor." On raširi ruke. "Tvoj dom pošao bi sa tobom."
<BR>&nbsp;&nbsp;&nbsp;&nbsp;&nbsp;"Čak i da je tako, gosp... Januse, nije samo Rotor ono što nazivamo 'domom'. Imamo i susedstvo, druge Naseobine, planetu Zemlju, čitav Sunčev sistem."
<BR>&nbsp;&nbsp;&nbsp;&nbsp;&nbsp;"Tako je, ali u tom susedstvu je strašna gužva. Ranije ili kasnije, moraćemo se iseliti, hteli to ili ne. Nekada, davno, ljudi na Zemlji bili su prinuđeni da plove preko okeana i prelaze preko planinskih venaca. Pre samo dva stoleća, bili su primorani da se sa Zemlje otisnu put Naseobina. To je samo još jedan korak dalje u priči koja se neprestano ponavlja."
<BR>&nbsp;&nbsp;&nbsp;&nbsp;&nbsp;"Razumem. Ali ima i onih koji se nikada nisu pomerili. Na Zemlji ima još ljudi. Ima onih koji žive na jednom mestu kroz nebrojena pokolenja."
<BR>&nbsp;&nbsp;&nbsp;&nbsp;&nbsp;"I ti bi da budeš jedna od tih, nepokretnih."
<BR>&nbsp;&nbsp;&nbsp;&nbsp;&nbsp;"Mislim da bi Krajl, moj suprug, tako želeo. On ima prilično loše mišljenje o tvojim idejama, Januse."
<BR>&nbsp;&nbsp;&nbsp;&nbsp;&nbsp;"Pa, na Rotoru raspolažemo slobodom mišljenja i izražavanja, te se tvoj suprug i ne mora složiti sa mnom. Ima, međutim, nešto drugo što bih želeo da te pitam. Kada ljudi na Rotoru, onako uopšteno, razmišljaju o preseljenju, gde vide svoje odredište?"
<BR>&nbsp;&nbsp;&nbsp;&nbsp;&nbsp;"Misle na Alfu Kentaura, naravno. Svi veruju da nam je to najbliža zvezda. Čak i uz pomoć hiperpogona ne bismo mogli putovati brže od svetlosti, te bi nam bile potrebne četiri godine. Na bilo koju drugu stranu da se zaputimo, trebalo bi nam mnogo više. A i četiri godine su dugo razdoblje za putovanje."
<BR>&nbsp;&nbsp;&nbsp;&nbsp;&nbsp;"A ako pretpostavimo da je moguće putovati i brže od toga i ako bi nam domet bio mnogo, mnogo dalji, kuda bismo onda krenuli?"
<BR>&nbsp;&nbsp;&nbsp;&nbsp;&nbsp;Insinja se za trenutak zamisli. Pretpostavljam opet na Alfu Kentaura. Ipak je to 'stari kraj'. Zvezdano nebo bi noću izgledalo gotovo isto. To bi bila umirujuća okolnost. A bili bismo i bliže domu, ukoliko poželimo da se vratimo. Osim toga, Alfa Kentaura A, najveća od tri zvezde u sistemu, praktično je Sunčev blizanac. Alfa Kentaura B je manja, mada ne mnogo. Čak i ako zanemarimo treću, Alfu Kentaura C, koja je crveni patuljak, i dalje bismo imali dve zvezde umesto jedne. Dve garniture planeta, da se tako izrazim."
<BR>&nbsp;&nbsp;&nbsp;&nbsp;&nbsp;"Pretpostavimo da se neka Naseobina otisne put Alfe Kentaura i nađe zgodno mesto gde bi osnovala novi svet, i da se kod kuće, u Sunčevom sistemu, sazna za to. Gde bi onda otišle druge Naseobine, kada i one odluče da je došlo vreme za selidbu?"
<BR>&nbsp;&nbsp;&nbsp;&nbsp;&nbsp;"Pa, na Alfu Kentaura, naravno", odvrati istog časa Insinja.
<BR>&nbsp;&nbsp;&nbsp;&nbsp;&nbsp;"Dakle, ljudska rasa bi stremila jednom određenom mestu, i, ukoliko jedna Naseobina uspe, druge bi vrlo brzo usledile, sve dok novi svet ne postane prenatrpan kao i stari, dok se ne namnože različite kulture, različite Naseobine sa različitim ekologijama."
<BR>&nbsp;&nbsp;&nbsp;&nbsp;&nbsp;"Onda će doći vreme da se selimo na druge zvezde."
<BR>&nbsp;&nbsp;&nbsp;&nbsp;&nbsp;"Ali Evgenija, uspeh na jednom mestu uvek će povlačiti za sobom nove i nove Naseobine. Čim se otkrije jedna blagotvorna zvezda, jedna dobra planeta, svi će odmah pohrliti tamo."
<BR>&nbsp;&nbsp;&nbsp;&nbsp;&nbsp;"Pretpostavljam da si u pravu."
<BR>&nbsp;&nbsp;&nbsp;&nbsp;&nbsp;"Ali ako mi odemo na zvezdu koja je tek nešto više od dve svetlosne godine daleko, na pola puta do Alfe Kentaura, i za to niko ne bude znao osim nas samih, ko bi nas onda pratio?"
<BR>&nbsp;&nbsp;&nbsp;&nbsp;&nbsp;"Niko, sve dok se ne otkrije postojanje zvezde-suseda."
<BR>&nbsp;&nbsp;&nbsp;&nbsp;&nbsp;"A za to će možda biti potrebno mnogo vremena. U međuvremenu, naseliće oni već Alfu Kentaura, ili će iskoristiti neke druge očigledne mogućnosti. Nikada neće ni primetiti crvenog patuljka na svom kućnom pragu. Čak i da ga primete, otpisaće ga kao nepodobnog za život - ne znajući, naravno, da ljudi na njemu već poodavno obitavaju."
<BR>&nbsp;&nbsp;&nbsp;&nbsp;&nbsp;Insinja je s nevericom posmatrala svog sagovornika. "Ali šta bi to sve značilo? Neka i odemo na zvezdu-suseda i neka niko ne sazna. Šta dobijamo time?"
<BR>&nbsp;&nbsp;&nbsp;&nbsp;&nbsp;"Prednost je u tome što ćemo imati sav prostor za sebe. Ako tamo postoji nastanjiva planeta..."
<BR>&nbsp;&nbsp;&nbsp;&nbsp;&nbsp;"Neće je biti. Ne u sistemu crvenog patuljka."
<BR>&nbsp;&nbsp;&nbsp;&nbsp;&nbsp;"Onda možemo slobodno iskoristiti sve sirovine koje tamo nađemo i stvoriti neograničeno veliki broj Naseobina."
<BR>&nbsp;&nbsp;&nbsp;&nbsp;&nbsp;"Misliš, biće više mesta za nas?"
<BR>&nbsp;&nbsp;&nbsp;&nbsp;&nbsp;"Mnogo više mesta nego ako čitava jata budu stizala za nama."
<BR>&nbsp;&nbsp;&nbsp;&nbsp;&nbsp;"Znači, Januse, imali bismo nešto više vremena na raspolaganju. No, na kraju bismo ipak ispunili sav raspoloživi prostor oko zvezde-suseda, čak i da smo sasvim sami. Trebalo bi nam, dakle, pet stotina godina umesto dve stotine. Ne vidim veliku razliku."
<BR>&nbsp;&nbsp;&nbsp;&nbsp;&nbsp;"Razlika je, Evgenija, veća nego što zamišljaš. Pustiti Naseobine da se naseljavaju kako im padne na pamet značilo bi imati hiljadu različitih kultura, koje bi sa sobom donele sav arsenal mržnji i neprilagođenosti koje pamtimo iz istorije Zemlje. Ako nam daš vremena, ako nam daš da tamo budemo sami, stvorićemo sistem Naseobina koji će biti jedinstven u kulturi, jedinstven u ekologiji. Biće to neuporedivo bolja pozicija - manje haotična, manje anarhična."
<BR>&nbsp;&nbsp;&nbsp;&nbsp;&nbsp;"Isto tako i manje interesantna. Mrtvija."
<BR>&nbsp;&nbsp;&nbsp;&nbsp;&nbsp;"Nije baš tako. Razlikovaćemo se. Da, Naseobine će se međusobno razlikovati, ali će zajedništvo uvek postojati. Imaćemo divne Naseobine... a čak i da grešim, uviđaš valjda i sama da se radi o eksperimentu koji se mora preduzeti. Zašto ne bismo našu zvezdu posvetili tom razumnom razvoju i videli hoće li nam to poći za rukom? Uzećemo tu zvezdu, taj otpad za koji niko neće biti zainteresovan, i videti jesmo li u stanju da izgradimo novi tip društva - i, ako je moguće, bolji."
<BR>&nbsp;&nbsp;&nbsp;&nbsp;&nbsp;"Da vidimo šta možemo da učinimo", nastavi on, "ako nam energija ne bude odlazila i rasipala se na slamanje nepotrebnih kulturnih barijera i na očuvanje biologije koju bi neprestano ugrožavale strane ekološke stranputice."
<BR>&nbsp;&nbsp;&nbsp;&nbsp;&nbsp;Insinja je osećala kako se zagreva za ideju. Čak i ako ne uspeju, čovečanstvo će nešto naučiti: da tako nešto nije moguće. A opet, ako upali... No, ona samo zavrte glavom. "To je sanjarija, beskorisna sanjarija. Zvezda-sused će biti otkrivena, ma koliko se trudili da je sakrijemo."
<BR>&nbsp;&nbsp;&nbsp;&nbsp;&nbsp;"Ali, Evgenija, koliko je samo tvom otkriću doprinela puka slučajnost? Budi iskrena prema sebi. Desilo se da si primetila zvezdu. Desilo se da si ono što si videla uporedila sa drugom slikom. Ne misliš li da se moglo desiti i da omaneš? I zar ne bi, možda, pod istim uslovima, i drugi omanuli?"
<BR>&nbsp;&nbsp;&nbsp;&nbsp;&nbsp;Insinja ništa ne odgovori, ali je izraz na njenom licu u potpunosti zadovoljavao Pita.
<BR>&nbsp;&nbsp;&nbsp;&nbsp;&nbsp;Njegov glas postade mekši, poput hipnotičkog siktanja. "A ako bude zakašnjenja, od samo stotinu godina, ako dobijemo stotinu godina da izgradimo naše novo društvo, bićemo dovoljno moćni i snažni da odagnamo one koji bi, eventualno, pošli našim stopama. Nećemo morati toliko dugo da se krijemo."
<BR>&nbsp;&nbsp;&nbsp;&nbsp;&nbsp;Insinja je i dalje ćutala.
<BR>&nbsp;&nbsp;&nbsp;&nbsp;&nbsp;"Jesam li te ubedio?" upita Pit.
<BR>&nbsp;&nbsp;&nbsp;&nbsp;&nbsp;"Ne u potpunosti." Insinja kao da se sva strese.
<BR>&nbsp;&nbsp;&nbsp;&nbsp;&nbsp;"Onda, razmišljaj o tome. I molim te za još jednu uslugu. Dok o svemu budeš razmišljala, nikome ni reči o zvezdi-susedu i daj mi sve podatke u vezi s njom kako bih ih držao na sigurnom. Neću ih uništiti. Obećavam ti. Biće nam potrebni ako stvarno budemo putovali. Učini mi makar to, Evgenija. Hoćeš li?"
<BR>&nbsp;&nbsp;&nbsp;&nbsp;&nbsp;"Dobro", zacvile ona napokon. No, odmah potom se sva razbukta. "Međutim, i ja imam jednu želju. Ja ću joj dati ime. To je moja zvezda."
<BR>&nbsp;&nbsp;&nbsp;&nbsp;&nbsp;Pit se načas nasmeši. "Pa, kako ćeš je nazvati? Insinjeta? Evgenijeta?"
<BR>&nbsp;&nbsp;&nbsp;&nbsp;&nbsp;"Ne, nisam toliko luda. Ime će joj biti Nemezis."
<BR>&nbsp;&nbsp;&nbsp;&nbsp;&nbsp;"Nemezis? N-E-M-E-Z-I-S?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Ali zašto?"
<BR>&nbsp;&nbsp;&nbsp;&nbsp;&nbsp;"U jednom trenutku, tokom dvadesetog veka, ljudi su se već bavili pretpostavkom da postoji zvezda u neposrednoj Sunčevoj blizini. Naravno, u to doba još nisu bili sposobni da bilo šta i dokažu. Zvezda-sused nije pronađena, ali ime koje su joj tada dali glasilo je Nemezis - u pisanim dokumentima iz tog vremena. Želim da učinim po volji tim dalekovidim naučnicima."
<BR>&nbsp;&nbsp;&nbsp;&nbsp;&nbsp;"Nemezis... zar ne postoji boginja u grčkoj mitologiji sa tim imenom? I to zla boginja?"
<BR>&nbsp;&nbsp;&nbsp;&nbsp;&nbsp;"Boginja odmazde, pravedne osvete, kazne. Ušla je u jezik kao višeznačna reč. Proverila sam u kompjuteru. Označio ju je kao 'arhaičnu' reč."
<BR>&nbsp;&nbsp;&nbsp;&nbsp;&nbsp;"A zašto su ti tvoji davni istomišljenici neku nepostojeću zvezdu nazvali tim imenom, Nemezis?"
<BR>&nbsp;&nbsp;&nbsp;&nbsp;&nbsp;"Mislim da je posredi bilo nešto u vezi sa kometnim oblakom. Povremeno bi Nemezis, tokom svog obilaska oko Sunca, prolazila kroz kometni oblak i indukovala kosmičke udare koji bi uništavali znatan deo života na Zemlji, svakih dvadeset šest miliona godina."
<BR>&nbsp;&nbsp;&nbsp;&nbsp;&nbsp;"Stvarno?" Pit očigledno beše zadivljen.
<BR>&nbsp;&nbsp;&nbsp;&nbsp;&nbsp;"U stvari, ne. Ta hipoteza je bila odbačena, ali je ime ostalo. I hoću da ostane zauvek. I hoću da se zna da sam joj ja dala ime."
<BR>&nbsp;&nbsp;&nbsp;&nbsp;&nbsp;"To ti obećavam, Evgenija. To jeste tvoje otkriće - i to će ući u anale. Kada, napokon, čovečanstvo sazna za Oblast Nemezis - nazovimo je tako - znaće ko ju je, i kako, prvi otkrio. Tvoja zvezda, tvoja Nemezis, biće prva zvezda, pored Sunca, koja je obasjala ljudsku rasu. I nesumnjivo prva zvezda koja obasjava ljudsku civilizaciju poteklu odnekud drugde."
<BR>&nbsp;&nbsp;&nbsp;&nbsp;&nbsp;Pit je posmatrao kako Insinja odlazi. Osećao je narastajuće samopouzdanje. Odlično. To što ju je pustio da zvezdi da ime, to je, doslovce, majstorski potez. Naravno da će, jednog dana, hteti da ode na "svoju" zvezdu. Biće joj u interesu da se na njenoj zvezdi začne logična i sređena civilizacija. Civilizacija kojoj će svi zavideti, širom Galaksije.
<BR>&nbsp;&nbsp;&nbsp;&nbsp;&nbsp;I onda, ponesen vizijom svoje zlatne budućnosti, odjednom oseti kako se tračak užasa uvlači u tu viziju, tračak koji je njegovom umu bio gotovo nepoznat i stran.
<BR>&nbsp;&nbsp;&nbsp;&nbsp;&nbsp;Zašto baš Nemezis? Zašto baš to ime, ime boginje odmazde?
<BR>&nbsp;&nbsp;&nbsp;&nbsp;&nbsp;Kao da je to ime nosilo u sebi neki opaki "omen".
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
