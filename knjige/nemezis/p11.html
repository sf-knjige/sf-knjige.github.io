<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ERITRO
<P>&nbsp;&nbsp;&nbsp;&nbsp;&nbsp;16.
<BR>&nbsp;&nbsp;&nbsp;&nbsp;&nbsp;Dešavalo bi se, s vremena na vreme (a u najnovije doba i sve češće, bar mu se tako činilo), da Janus Pit pronađe malo vremena da se zavali u naslonjaču, sam, u tišini, i dozvoli svom umu da se malo opusti. U tim trenucima nije bilo naređenja koja je trebalo izdati, informacija koje je trebalo obraditi, odluka koje nisu trpele odlaganje, farmi koje treba posetiti, fabrika u koje treba ići zbog inspekcije, novih svemirskih područja u koja je trebalo ući, nikoga koga treba videti, nikoga slušati, nikoga osujetiti, nikoga podstaći...
<BR>&nbsp;&nbsp;&nbsp;&nbsp;&nbsp;I uvek bi, u tim trenucima, Janus dozvolio sebi ono što zahteva najmanje truda, a predstavlja raskoš - to da oseća sažaljenje prema sebi samom.
<BR>&nbsp;&nbsp;&nbsp;&nbsp;&nbsp;Ne, nije on želeo ništa više od života no što je već imao; planirao je da ostatak života provede kao Načelnik Rotora, jer je smatrao da niko ne može upravljati Naseobinom onako kako je on to činio. I još se oko toga nije dvoumio.
<BR>&nbsp;&nbsp;&nbsp;&nbsp;&nbsp;Ali zašto, među svim budalama koje su nastanjivale Rotor, nije postojala nijedna osoba tako dalekovidih pogleda kao što su bili njegovi? Beše prošlo već četrnaest godina od Odlaska i niko još nije uspeo da dokuči ono neizbežno. Čak ni pošto je on sve podrobno objasnio.
<BR>&nbsp;&nbsp;&nbsp;&nbsp;&nbsp;Jednog dana (verovatnije da će to biti ranije nego kasnije) neko će, tamo nazad u Sunčevom sistemu, ovladati hiperpogonom, možda na funkcionalniji, praktičniji način nego što su to Rotorijanci učinili. Jednog dana će se čovečanstvo meriti stotinama i hiljadama Naseobina, kao i milijardama ljudi širom Galaksije, i to će biti nemilosrdna vremena.
<BR>&nbsp;&nbsp;&nbsp;&nbsp;&nbsp;Da, Galaksija je ogromna. Koliko je to samo puta već čuo? A iza nje ređale su se druge Galaksije. Ali čovečanstvo se neće ravnomerno rasprostirati. Uvek, uvek će biti zvezdanih sistema koji su, iz ovog ili onog razloga, bolji od drugih i oko njih će se lomiti koplja i voditi bitke. Ako postoji deset zvezdanih sistema i deset budućih kolonija, svih deset kolonija pretendovaće na jedan zvezdani sistem. Jedan jedini.
<BR>&nbsp;&nbsp;&nbsp;&nbsp;&nbsp;I, ranije ili kasnije, Nemezis će biti otkrivena i kolonisti će se pojaviti. I kakav će to ishod doneti Rotoru?
<BR>&nbsp;&nbsp;&nbsp;&nbsp;&nbsp;Samo ukoliko bi Rotor imao veliku vremensku prednost, mogao bi izgraditi snažnu civilizaciju i razumno se širiti. Kada bi samo imali dovoljno vremena, mogli bi proširiti svoj posed na čitavu grupu zvezda. A čak i da ne bude tako, sama Nemezis je dovoljna - ali, u tom slučaju, ona se za druge mora učiniti nepristupačnom.
<BR>&nbsp;&nbsp;&nbsp;&nbsp;&nbsp;Pit nije u svojim snovima video osvajanje svemira, osvajanje bilo koje vrste. Sve što je želeo bilo je ostrvo mira i sigurnosti, za ona vremena kada će Galaksija biti uspaljena i u haosu kao ishod sučeljenih ambicija.
<BR>&nbsp;&nbsp;&nbsp;&nbsp;&nbsp;No, jedini je on to uviđao. Samo je on nosio na svojim leđima to breme. On će poživeti, možda, još četvrt stoleća i biti na vlasti za sve to vreme, kao Načelnik ili kao Savetnik čija će reč biti presudna. A onda će nastupiti njegova smrt - i ko će onda naslediti njegovu dalekovidost?
<BR>&nbsp;&nbsp;&nbsp;&nbsp;&nbsp;I tu bi se pojavljivalo samosažaljenje. Toliko je postizao tokom svih ovih godina, i još može puno toga, a opet, nagrada za trud - poštovanje, prava nagrada - beše ništavna. I sve bi se to, jednom, na bilo koji način, privelo kraju, jer će Ideja potonuti u okeanu mediokriteta koji neprekidno zapljuskuje članke one nekolicine kadrih da vide u budućnost.
<BR>&nbsp;&nbsp;&nbsp;&nbsp;&nbsp;Četrnaest godina beše prošlo od Odlaska; da li je za to vreme sa bilo kim ostvario takav odnos da se može sasvim mirno poveriti? Svake bi večeri odlazio na počinak u strahu da će ga neko probuditi usred noći i saopštiti mu da je neka druga Naseobina pristigla - da je Nemezis otkrivena.
<BR>&nbsp;&nbsp;&nbsp;&nbsp;&nbsp;Jedan skriveni deo njega bio je uvek na oprezu, očekujući da čuje te kobne reči. Jedan njegov deo, koji nikada nije mario za dnevne obaveze.
<BR>&nbsp;&nbsp;&nbsp;&nbsp;&nbsp;Četrnaest godina, a oni još nisu bili sigurni. Još jedna, dodatna Naseobina beše izgrađena - Novi Rotor. Bio je već naseljen, ali i dalje je predstavljao samo novostvoreni svet. Još je, što bi rekla stara poslovica, mirisao na građevinske radove. Još tri nove Naseobine nalazile su se u različitim fazama izgradnje.
<BR>&nbsp;&nbsp;&nbsp;&nbsp;&nbsp;Uskoro - već u ovoj deceniji, u svakom slučaju - broj Naseobina koje se grade dalje će se povećati i biće im data jednostavna, ali prastara naredba: budite plodni i množite se!
<BR>&nbsp;&nbsp;&nbsp;&nbsp;&nbsp;Sa uvek prisutnim primerom Zemlje i sa saznanjem da svaka Naseobina ima relativno tesan i nerastegljiv kapacitet, rađanje je u svemiru oduvek bilo držano pod strogom kontrolom. Neumitni zakoni aritmetike tu su se sučeljavali sa verovatno neumoljivom silom nagona i odnosili prevagu. Ali kako bude rastao broj novih Naseobina, doći će vreme kada će biti potrebno još ljudi, mnogo više, i njihovom stvaranju ništa više neće stajati na putu.
<BR>&nbsp;&nbsp;&nbsp;&nbsp;&nbsp;Privremeno, razume se. Koliko god Naseobina da bude, uvek će moći da, bez teškoća, budu naseljene dovoljnim brojem ljudi koji će potom moći da udvostruče svoj broj za trideset pet godina, možda čak i manje. A onog dana kada broj Naseobina prođe svoj zenit i počne da se smanjuje, ispostaviće se da je mnogo teže naterati duha nazad u bocu no što je bilo pustiti ga napolje.
<BR>&nbsp;&nbsp;&nbsp;&nbsp;&nbsp;I ko će to unapred moći da predvidi i pripremi se za to kada on, Pit, više ne bude postojao?
<BR>&nbsp;&nbsp;&nbsp;&nbsp;&nbsp;A tu je i Eritro, oko kojeg je Rotor kružio na način koji je činio da ogromni Megas i rumenolika Nemezis izlaze i zalaze po čudnim obrascima. Eritro! Ta reč nosi sa sobom pitanje, još od početka.
<BR>&nbsp;&nbsp;&nbsp;&nbsp;&nbsp;Pit se odlično sećao prvih dana prodora u sistem Nemezis. Novi članovi porodice Nemezis postepeno su se pojavljivali kako se Rotor primicao zvezdi crvenom patuljku.
<BR>&nbsp;&nbsp;&nbsp;&nbsp;&nbsp;Na četiri miliona kilometara udaljenosti od Nemezis beše otkriveno postojanje Megasa, što je bila razdaljina koja je odgovarala tek jednoj petnaestini udaljenosti Merkura od Sunca. Megas je dobijao uglavnom istu količinu energije koju je Zemlja primala sa Sunca, pri čemu je bilo manje vidljive svetlosti, a više infracrvenog zračenja.
<BR>&nbsp;&nbsp;&nbsp;&nbsp;&nbsp;Megas je, međutim, već na prvi pogled predstavljao nenastanjiv svet. Bio je to div, jednom svojom stranom uvek okrenut ka Nemezis. I njegova rotacija, i revolucija, trajale su po dvadeset dana. Večita noć na njegovoj udaljenijoj strani tek ga je blago rashlađivala, jer mu se visoka temperatura iz središta uzdizala do kore. Večiti dan na suprotnoj strani lopte bio je nepodnošljivo topao. To što je Megas bio u stanju da zadrži atmosferu na toj temperaturi imao je da zahvali isključivo okolnosti što mu je, sa masom većom, a prečnikom manjim od Jupiterovog, površinska gravitacija bila petnaest puta snažnija od Jupiterove, odnosno četrdeset puta od Zemljine.
<BR>&nbsp;&nbsp;&nbsp;&nbsp;&nbsp;Nemezis nije imala nikakvu drugu planetu.
<BR>&nbsp;&nbsp;&nbsp;&nbsp;&nbsp;Ali kako je Rotor nastavio da se primiče, Megas se mogao uočiti sve jasnije i situacija se ponovo izmenila.
<BR>&nbsp;&nbsp;&nbsp;&nbsp;&nbsp;Opet je Evgenija Insinja bila ta koja je Pitu donela novosti, iako otkriće nije bilo njeno. Istina se, jednostavno, sama pojavila na kompjuterskim fotografijama i stavila se na raspolaganje Insinji, kao šefu Odelenja. Prilično uzbuđena, ona se pojavila u Pitovim odajama. Počela je svoje izlaganje jednostavno, tiho, ali, glasom koji je podrhtavao od uzbuđenja.
<BR>&nbsp;&nbsp;&nbsp;&nbsp;&nbsp;"Megas ima satelit", rekla je.
<BR>&nbsp;&nbsp;&nbsp;&nbsp;&nbsp;Pit jedva podiže obrve i odvrati: "Pa, nije li se to moglo i očekivati? Gasni džinovi Sunčevog sistema imaju ih po desetak i više."
<BR>&nbsp;&nbsp;&nbsp;&nbsp;&nbsp;"Naravno, Januse, ali ovo nije običan satelit. Ogroman je."
<BR>&nbsp;&nbsp;&nbsp;&nbsp;&nbsp;Pit i dalje beše hladan. "Jupiter ima četiri velika stelita."
<BR>&nbsp;&nbsp;&nbsp;&nbsp;&nbsp;"Mislim zbilja ogroman, gotovo Zemljinih razmera i mase."
<BR>&nbsp;&nbsp;&nbsp;&nbsp;&nbsp;"Aha. Zanimljivo."
<BR>&nbsp;&nbsp;&nbsp;&nbsp;&nbsp;"Više od toga. Mnogo više, Januse. Da se taj satelit okreće direktno oko Nemezis, plimski uticaji uzrokovali bi da mu ka njoj uvek bude okrenuta jedna strana. Umesto toga, on je Megasu uvek okrenut jednom stranom, Megasu, koji je mnogo hladniji nego Nemezis. Štaviše, orbita satelita prilično je nagnuta ka Megasovom polutaru. To znači da se, posmatran sa satelita, Megas može videti samo sa jedne hemisfere, pri čemu se kreće na sever i jug u ciklusu od oko jednoga dana, dok se Nemezis kreće poprečno, izlazeći i zalazeći, takođe u jednodnevnom ciklusu. Jedna hemisfera ima dvanaest časova tame i dvanaest časova svetlosti. Druga ima to isto, ali dok je na njoj dan, Nemezis je u više navrata potpuno pomračena, za period od oko pola sata. Ovo pomračenje ublažava Megasovu blagu vrelinu. Tokom časova mraka, na toj hemisferi tama biva razblažena Megasovom reflektovanom svetlošću."
<BR>&nbsp;&nbsp;&nbsp;&nbsp;&nbsp;"Znači, satelit ima zanimljivo nebo. Kako uzbudljivo za astronome!"
<BR>&nbsp;&nbsp;&nbsp;&nbsp;&nbsp;"Nije to tek astronomski lilihip, Januse. Moguće je da satelit ima ujednačenu temperaturu u pravim granicama pogodnim za živa bića. Možda je u pitanju nastanjiv svet."
<BR>&nbsp;&nbsp;&nbsp;&nbsp;&nbsp;Pit se nasmeši. "Što stvar čini još zanimljivijom. Ali na površini planete ne bi bilo svetlosti na kakvu smo navikli, zar ne?"
<BR>&nbsp;&nbsp;&nbsp;&nbsp;&nbsp;Insinja potvrdno klimnu glavom. "Tačno. Videlo bi se jedno rumeno sunce, i tamno nebo, jer ne bi postojala kratkotalasna svetlost koja bi se rasipala. I prizor bi, pretpostavljam, sav bio u crvenkastom tonu."
<BR>&nbsp;&nbsp;&nbsp;&nbsp;&nbsp;"U tom slučaju, ako si ti već kumovala Nemezis, a neko od tvojih kolega je Megasu dao ime, ja ću sebi dozvoliti da imenujem satelit. Neka bude Eritro, što je, ako me sećanje ne vara, grčka reč za crveno.
<BR>&nbsp;&nbsp;&nbsp;&nbsp;&nbsp;Novosti su i dalje bivale dobre. Iza orbite sistema Megas-Eritro beše otkriven i asteroidni pojas, što je značilo da je pronađen idealan rudnik materijala za izgradnju novih Naseobina.
<BR>&nbsp;&nbsp;&nbsp;&nbsp;&nbsp;A kako su se približavali Eritru, priroda njegove nastanjivosti postajala je sve privlačnija. Eritro beše planeta mora i kopna, premda su njegova mora izgledala, na osnovu preliminarnih procena oblačnog pokrivača viđenog na području vidljive i infracrvene svetlosti, plića od okeana Zemlje. Isto tako, na kopnu je bilo sasvim malo visokih planina. Insinja je i dalje tvrdila, na osnovu dodatnih proračuna, da je klima na planeti, u celini posmatrano, sasvim pogodna za ljudski život.
<BR>&nbsp;&nbsp;&nbsp;&nbsp;&nbsp;Let ih je vodio sve bliže i bliže i konačno su se našli na udaljenosti sa koje su mogli da preduzmu precizna spektroskopska izučavanja Eritrove atmosfere. Tada se Insinja izjasni. "Eritrova atmosfera je nešto gušća od Zemljine i poseduje slobodan kiseonik - šesnaest odsto, plus pet postotaka argona, dok je ostalo azot. Mora biti i malih količina ugljen-dioksida, mada još nisam ustanovila njegovo prisustvo. To je sasvim vazduh koji se može udisati."
<BR>&nbsp;&nbsp;&nbsp;&nbsp;&nbsp;"Zvuči sve lepše i lepše", odvrati Pit. "Ko je to još mogao da zamisli onda kada si tek otkrila Nemezis?"
<BR>&nbsp;&nbsp;&nbsp;&nbsp;&nbsp;"Lepše i lepše, za biologa. Za Rotor, ipak, možda ne tako dobro. Tolika količina slobodnog kiseonika u atmosferi predstavlja gotovo siguran nagoveštaj prisustva života."
<BR>&nbsp;&nbsp;&nbsp;&nbsp;&nbsp;"Života?", ponovi Pit, preneražen.
<BR>&nbsp;&nbsp;&nbsp;&nbsp;&nbsp;"Života", ponovi Insinja, kao da se perverzno naslađuje suočavajući ga sa tom mogućnošću. "I to ne samo života, već inteligentnog života, možda čak i visoko razvijene civilizacije."
<BR>
<BR>&nbsp;&nbsp;&nbsp;&nbsp;&nbsp;17.
<BR>&nbsp;&nbsp;&nbsp;&nbsp;&nbsp;Ono što je usledilo, za Pita u potpunosti beše noćna mora. Nije morao više da živi samo uz užasnu pretnju da će Zemljani stupiti u poteru za njim, superiorni makar po brojnosti, a čak možda i po tehnologiji. Tome se sada pridružio i užas koji je, po svemu sudeći, obećavao da bude još strašniji. Približavali su se, i, možda, uznemiravali kakvu staru i naprednu civilizaciju koja ih je mogla zbrisati u trenutku nehajne dosade, bez razmišljanja, kao što bi čovek prilepio komarca koji mu zuji tik uz uho.
<BR>&nbsp;&nbsp;&nbsp;&nbsp;&nbsp;Dok su nastavljali svoje približavanje Nemezis, Pit je, veoma zarinut, ispitivao Insinju. "Mora li kiseonik uvek biti pokazatelj postojanja života?"
<BR>&nbsp;&nbsp;&nbsp;&nbsp;&nbsp;"To je termodinamička neumitnost, Januse. Na planeti sličnoj Zemlji - a Eritro to jeste, koliko do sada znamo - slobodni kiseonik ne može postojati, baš kao što ni u Zemljinom gravitacionom polju ne može neka stena sama od sebe da visi u vazduhu. Kiseonik, prisutan u atmosferi, spontano bi se spajao sa drugim elementima smese, oslobađajući pri tom energiju. Mogao bi, u slobodnom obliku, postojati isključivo ukoliko neki drugi proces obezbeđuje energiju i neprestano regeneriše slobodni kiseonik."
<BR>&nbsp;&nbsp;&nbsp;&nbsp;&nbsp;"Razumem, Evgenija, ali, zašto bi proces koji obezbeđuje energiju bezuslovno podrazumevao i život?"
<BR>&nbsp;&nbsp;&nbsp;&nbsp;&nbsp;"Jer ništa do sada nije u prirodi pronađeno što bi na taj način obezbeđivalo energiju, izuzev procesa fotosinteze u zelenih biljaka koje, uz upotrebu Sunčeve energije, oslobađaju kiseonik."
<BR>&nbsp;&nbsp;&nbsp;&nbsp;&nbsp;"Kad kažeš 'ništa u prirodi nije pronađeno', imaš na umu na Sunčev sistem. Ovo je drugi sistem, sa drugim suncem i drugom planetom, pod drugim uslovima. Zakoni termodinamike možda i ovde važe, ali šta ako je u pitanju neki hemijski proces kakvog nema u Sunčevom sistemu, a koji ovde obrazuje kiseonik?"
<BR>&nbsp;&nbsp;&nbsp;&nbsp;&nbsp;"Ako si čovek koji voli da se kladi, kladi se na to."
<BR>&nbsp;&nbsp;&nbsp;&nbsp;&nbsp;Ono što im je bilo potrebno behu dokazi, a na dokaze se moralo čekati.
<BR>&nbsp;&nbsp;&nbsp;&nbsp;&nbsp;Najpre se ispostavilo da i Megas i Nemezis imaju začuđujuće slaba magnetna polja. To nije izazvalo naročita uzbuđenja; stvar se očekivala, budući da su i planeta i zvezda rotirale veoma sporo. Eritro, sa rotacionim periodom od dvadeset tri časa i šesnaest minuta (što je bilo jednako periodu njegove rotacije oko Megasa), imao je magnetno polje slično, po znazi, Zemljinom.
<BR>&nbsp;&nbsp;&nbsp;&nbsp;&nbsp;Insinja je bila zadovoljna. "Bar ne moramo da brinemo zbog opasnih dejstava zračenja snažnih magnetnih polja, naročito stoga što je Nemezisin stelarni vetar znatno slabiji od Sunčevog. To je dobro, zbog toga što ćemo sa veće udaljenosti moći da zaključimo ima li ili nema života na Eritru. Tehnoloških znakova života, zapravo."
<BR>&nbsp;&nbsp;&nbsp;&nbsp;&nbsp;"Kako to?" pitao je Pit.
<BR>&nbsp;&nbsp;&nbsp;&nbsp;&nbsp;"Nije verovatno da bi se visok tehnološki nivo mogao dostići bez obimnog korišćenja radiotalasnog zračenja, koje bi se odlivalo od Eritra u svim pravcima. Trebalo bi da možemo da razlikujemo takve emisije od nasumičnog radiotalasnog zračenja koje emituje sama planeta, a koje je slabog intenziteta, s obzirom na to da je posredi slabo magnetno polje."
<BR>&nbsp;&nbsp;&nbsp;&nbsp;&nbsp;"Možda sve to uopšte neće biti potrebno", reče Pit. "Možda možemo smatrati Eritro beživotnim, čak iako poseduje kiseoničnu atmosferu."
<BR>&nbsp;&nbsp;&nbsp;&nbsp;&nbsp;"Oh! Volela bih da čujem kako si to zaključio."
<BR>&nbsp;&nbsp;&nbsp;&nbsp;&nbsp;"Evo kako. Nisi li sama rekla da uticaj plime i oseke usporavaju rotacije Nemezis, Megasa i Eritra? I nisi li rekla da se stoga Megas udaljio od Nemezis, baš kao i Eritro od Megasa?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Shodno tome, Megas se jednom u prošlosti nalazio bliže Nemezis, odnosno Eritro Megasu i Nemezis. To je, dalje, značilo da je Eritro bio pretopao da bi se na njemu začeo život, odnosno on je tek nedavno postao pogodan za život. Možda nije bilo dovoljno vremena da se razvije tehnološka civilizacija."
<BR>&nbsp;&nbsp;&nbsp;&nbsp;&nbsp;Insinja se nasmeši. "Nije loše - ne smem potcenjivati tvoju astronomsku ingenioznost - ali, nije dovoljno. Zvezde crveni patuljci imaju dug život i Nemezis je mogla nastati u osvit Vaseljene - dakle, pre, recimo, petnaest milijardi godina. Plimske sile morale su u prvo vreme biti vrlo jake, zato što su nebeska tela bila blizu jedna drugima, ali je potom, tokom narednih tri ili četiri milijarde godina, došlo do njihovog razdvajanja. Plimske sile slabe upravo srazmerno kubu udaljenosti, što znači da tokom poslednjih desetak milijardi godina nije bilo mnogo promena, odnosno da je bilo sasvim dovoljno vremena da nastane više tehnoloških civilizacija, jedna za drugom. Ne, Januse, nemojmo se baviti spekulacijama. Sačekajmo da vidimo da li ćemo registrovati eventualne radiotalasne emisije."
<BR>&nbsp;&nbsp;&nbsp;&nbsp;&nbsp;Sve bliže i bliže Nemezis...
<BR>&nbsp;&nbsp;&nbsp;&nbsp;&nbsp;Sada se golim okom mogla razabrati kao majušna crvena kugla; sjaj joj je bio sasvim prigušen, tako da se bez poteškoća mogla posmatrati. Sa jedne njene strane bila je uočljiva i rumena tačkica - Megas. Kroz teleskop, s obzirom na ugao koji je zaklapao sa Rotorom i sa Nemezis, video se samo kao srp. I Eritro se mogao videti, iako samo putem teleskopa, kao još prigušenija grimizna tačka.
<BR>&nbsp;&nbsp;&nbsp;&nbsp;&nbsp;S vremenom je postajao sve svetliji i Insinja tim povodom primeti: "Opet dobre vesti za tebe, Januse. Nikakva sumnjiva zračenja tehnološkog porekla do sada nisu otkrivena."
<BR>&nbsp;&nbsp;&nbsp;&nbsp;&nbsp;"Predivno." Pit oseti talas olakšanja, kao da ga je preplavila fizička toplota.
<BR>&nbsp;&nbsp;&nbsp;&nbsp;&nbsp;"Ipak, nemojmo se još radovati. Možda oni u manjoj meri koriste radiotalasno zračenje no što bismo mi to očekivali. Ili ga, možda, dobro kriju. Možda čak koriste nešto drugo, a ne radio-talase."
<BR>&nbsp;&nbsp;&nbsp;&nbsp;&nbsp;Pitove usne blago se zakriviše u osmejak. "Ne misliš, valjda, ozbiljno?"
<BR>&nbsp;&nbsp;&nbsp;&nbsp;&nbsp;Insinja nesigurno sleže ramenima.
<BR>&nbsp;&nbsp;&nbsp;&nbsp;&nbsp;"Bolje se nemoj kladiti u to, čak i ako si žena koja voli da se kladi", završi on.
<BR>&nbsp;&nbsp;&nbsp;&nbsp;&nbsp;Sve bliže i bliže ka Nemezis. Posmatran golim okom, Eritro je sada predstavljao veliku kuglu, sa Megasom kao naduvanim balonom kraj sebe, i Nemezis, na drugoj strani Naseobine. Rotor već beše prilagodio svoju brzinu Eritru i kroz teleskop su se mogli uočiti plutajući, rastrzani oblaci poznatih zavojitih oblika, kakvi su se sretali na planetama sa zemaljskom temperaturom i atmosferom, što je značilo da je valjalo računati na postojanje klime koja je bar približno slična Zemljinoj.
<BR>&nbsp;&nbsp;&nbsp;&nbsp;&nbsp;"Nema znakova svetala na noćnoj strani Eritra", saopšti jednom prilikom Insinja. "To bi trebalo da te raduje, Januse."
<BR>&nbsp;&nbsp;&nbsp;&nbsp;&nbsp;"Odsustvo svetala ne ide sa tehnološkom civilizacijom, pretpostavljam."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Ali moj đavolji mozak mi ne da mira", zaključi Pit. "Uz crveno sunce i prigušeno osvetljenje, zar ne bi civilizacija u tim uslovima proizvodila takođe prigušeno veštačko svetlo?"
<BR>&nbsp;&nbsp;&nbsp;&nbsp;&nbsp;"Možda je svetlost prigušena u vidljivom području, ali Nemezis je darežljiva u pogledu infracrvenog zračenja, te bi se stoga očekivalo da i veštačko svetlo bude podjednako bogato u tom delu spektra. No, ono infracrveno zračenje koje registrujemo potiče od same planete. Dopire uglavnom ravnomerno, sa čitave površine kopna, dok bi se veštačko osvetljenje javljalo sporadično, gušće u naseljenim predelima, ređe u nenaseljenim."
<BR>&nbsp;&nbsp;&nbsp;&nbsp;&nbsp;"Onda, da zaboravimo na to, Evgenija", reče Pit odlučno. "Nema tehnološke civilizacije. To možda, na neki način, Eritra čini manje zanimljivim, ali ne želiš valjda da se susretnemo sa nama jednakom inteligencijom, ili, možda, višom? U tom slučaju morali bismo otići i potražiti novo odredište, ali nemamo gde drugde da pođemo, a čak i kada bismo imali, za to bi nam verovatno nedostajala energija. Kako stvari stoje, moramo ostati ovde."
<BR>&nbsp;&nbsp;&nbsp;&nbsp;&nbsp;"Ali i dalje je tu slobodni kiseonik u atmosferi, što znači da na Eritru sigurno ima života. Nedostaje, doduše, jedino tehnološka civilizacija. To znači da moramo otići tamo i proučiti oblike života."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Kako možeš uopšte da pitaš tako nešto, Januse? Ako ovde imamo na dohvat ruke drugi oblik života, sasvim neovisan od života na Zemlji, kakva bonanca za naše biologe!"
<BR>&nbsp;&nbsp;&nbsp;&nbsp;&nbsp;"Shvatam. Govoriš o naučnoj radoznalosti. Pa, pretpostavljam da ti oblici života neće nikud pobeći. Imamo za to vremena napretek. Prvo važnije stvari."
<BR>&nbsp;&nbsp;&nbsp;&nbsp;&nbsp;"Šta može da bude važnije od proučavanja potpuno novih oblika života?"
<BR>&nbsp;&nbsp;&nbsp;&nbsp;&nbsp;"Evgenija, budi razumna, molim te. Moramo se najpre smestiti. Moramo izgraditi druge Naseobine. Moramo stvoriti veliko i dobro uređeno društvo, homogenije, razumnije i mirnije nego što je ikada postojalo u Sunčevom sistemu."
<BR>&nbsp;&nbsp;&nbsp;&nbsp;&nbsp;"Za sve to potrebne su nam zalihe u materijalu, što nas ponovo dovodi do Eritra, gde ćemo morati da proučimo oblike života..."
<BR>&nbsp;&nbsp;&nbsp;&nbsp;&nbsp;"Ne, Evgenija. Spuštanje na Eritro i ponovno uzletanje sa njega pri ovom gravitacionom polju predstavlja suviše skup poduhvat. Snaga gravitacije Eritra i Megasa - ne zaboravi na Megas - velika je, čak i ovde, u svemiru. Jedan od naših ljudi mi je podneo proračun: imaćemo probleme oko snabdevanja čak i iz asteroidnog pojasa, a kamoli sa Eritra. Zapravo, ako se stacioniramo u asteroidnom pojasu, stvar će se izvesti racionalnije. Naše Naseobine gradićemo tamo."
<BR>&nbsp;&nbsp;&nbsp;&nbsp;&nbsp;"Predlažeš da se ponašamo kao da Eritro ne postoji?"
<BR>&nbsp;&nbsp;&nbsp;&nbsp;&nbsp;"Za određeno vreme, Evgenija. Kad ojačamo, kad budemo imali višak energije, kad nam društvo bude utemeljeno i kada počne da se razvija, imaćemo puno vremena da istražimo Eritro sa svim njegovim oblicima života, ili, možda, samo neobičnom hemijom."
<BR>&nbsp;&nbsp;&nbsp;&nbsp;&nbsp;Pit joj se nasmeši, kao da je razume i saoseća sa njom. Taj marginalni Eritro, znao je, treba da dođe na red što kasnije. Ako Eritro nema tehnološku civilizaciju, onda svi oblici života na njemu, kakvi god bili, mogu da sačekaju. Nadiranje hordi iz Sunčevog sistema - to je bila prava opasnost.
<BR>&nbsp;&nbsp;&nbsp;&nbsp;&nbsp;Zašto drugi nikada ne shvataju šta valja činiti? Zašto tako lako daju da se zavedu sporednim stvarima?
<BR>&nbsp;&nbsp;&nbsp;&nbsp;&nbsp;Kako će moći sebi da dozvoli da umre - i ove budale ostavi nezaštićene?
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
