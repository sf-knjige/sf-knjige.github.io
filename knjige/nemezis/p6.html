<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>OTAC
<P>&nbsp;&nbsp;&nbsp;&nbsp;&nbsp;7.
<BR>&nbsp;&nbsp;&nbsp;&nbsp;&nbsp;Čudno - možda čak i glupo - kako je još bila u stanju da muči samu sebe takvim mislima - prisećanjima na vreme od pre četrnaest godina.
<BR>&nbsp;&nbsp;&nbsp;&nbsp;&nbsp;Krajl je bio visok oko metar i osamdeset, na Rotoru, gde je prosečna visina muškaraca iznosila nešto ispod metar i sedamdeset. Kao i u slučaju Janusa Pita, to mu je davalo auru komandujuće superiornosti i snage, koja je ostala čak i pošto je Insinja shvatila, iako to sebi nije priznavala, da se na tu snagu ne može osloniti.
<BR>&nbsp;&nbsp;&nbsp;&nbsp;&nbsp;Krajlove crte lica behu oštre; istaknut nos i jagodice, jaka brada - što mu je sve pridavalo izraz divljačnosti i izgladnelosti. Sve je kod njega bilo naglašeno muževno. Gotovo da je mogla da nanjuši tu muževnost, kada ga je prvi put srela, i, naravno, bila potpuno oborena s nogu.
<BR>&nbsp;&nbsp;&nbsp;&nbsp;&nbsp;Insinja je bila taman pred diplomskim ispitom iz astronomije. Završavala je svoju studiju o Zemlji, razmišljala o skorom povratku na Rotor i konkursu za radno mesto u okviru projekta Daljinske sonde. Opčinjavale su je te široke mogućnosti i prednosti koje je Daljiska sonda u sebi sadržala. (Tada nije ni slutila da će ona sama doći do mnogo kapitalnijeg otkrića).
<BR>&nbsp;&nbsp;&nbsp;&nbsp;&nbsp;Onda je srela Krajla, i, sva zrkana, osetila kako se do ušiju zaljubljuje u tog Zemljanina. Zemljanin! Bila je spremna da preko noći odbaci svu svoju buduću blistavu karijeru, spremna da sa njim ostane na Zemlji, samo da bi ga imala kraj sebe.
<BR>&nbsp;&nbsp;&nbsp;&nbsp;&nbsp;Sećala se i njegovog začuđenog pogleda. "Da ostaneš ovde, sa mnom? Radije ću poći s tobom na Rotor." Ne, Insinja nije ni pomišljala da bi on bio u stanju da ostavi svoj svet zbog nje.
<BR>&nbsp;&nbsp;&nbsp;&nbsp;&nbsp;Kako je Krajlu pošlo za rukom da dobije rotorsku ulaznu vizu, Insinja nikada nije saznala.
<BR>&nbsp;&nbsp;&nbsp;&nbsp;&nbsp;Imigracione vlasti bile su stroge. Kada bi bilo koja Naseobina dostigla populaciju koju može komotno da izdržava, zaustavila bi dalje useljavanje. Prvo, jer za nove ljude nije bilo mesta; i dalje, svaka se za sebe trudila, i to očajnički, da održi podnošljivu ekološku ravnotežu. Ljudi kojima bi imigracija ipak, iz raznih važnih razloga, bila dozvoljena - sa Zemlje, ili sa drugih Naseobina - morali bi biti podvrgnuti detaljnim dekontaminacionim procesima, zatim bi provodili određeno vreme u karantinu - i, naravno, vlasti su ih mogle poslati natrag čim bi to našle za shodno.
<BR>&nbsp;&nbsp;&nbsp;&nbsp;&nbsp;No, Krajl, Zemljanin, bio je tu. Žalio joj se, jednom, na taj oduran period dekontaminacije, a ona je, potajno, likovala zbog njegove upornosti. Očito je bilo da mu je vrlo stalo do nje, čim beše pristao na takva maltretiranja.
<BR>&nbsp;&nbsp;&nbsp;&nbsp;&nbsp;A ipak, u trenucima kada bi njen suprug postajao izrazito povučen u sebe i rasejan, pitala se - šta ga je, zapravo, dovelo na Rotor? Možda ona sama i nije bila toliko bitna - možda mu je glavni motiv bio beg sa Zemlje. Nije li on, možda, zločinac u bekstvu? Ili, ima ubice na vratu? Možda se otarasio žene koje se zasitio? Insinja se nikada nije dovoljno odvažila da ga zapita.
<BR>&nbsp;&nbsp;&nbsp;&nbsp;&nbsp;A on, sam od sebe, nije govorio.
<BR>&nbsp;&nbsp;&nbsp;&nbsp;&nbsp;Čak i kada mu je konačno bilo dozvoljeno da kroči na Rotor, postavljalo se pitanje koliko dugo će moći tu i da ostane. U slučaju da mu Imigracioni biro dodeli rotorijansko državljanstvo, mogao bi ostati zauvek. No, nikakvih izgleda koji bi išli tome u prilog nije bilo.
<BR>&nbsp;&nbsp;&nbsp;&nbsp;&nbsp;Insinja je napokon otkrila zašto; naravno, Krajl Fišer nikada ne može biti odviše simpatičan i omiljen među ljudima na Rotoru. Za nju je njegovo zemaljsko poreklo nosilo u sebi dah različitosti, čak glamuroznosti. Ortodoksni Rotorijanci doveka bi ga, međutim, prezirali kao uljeza - čak i da dobije državljanstvo - no, Insinja je svu tu priču o svom suprugu smatrala neodoljivo, erotično uzbudljivom. Bila je spremna da se bori za njega, protiv celog sveta, dok ne pobedi ili ne padne mrtva.
<BR>&nbsp;&nbsp;&nbsp;&nbsp;&nbsp;Kada je Krajl konačno potražio posao koji bi mu obezbedio primanja i na osnovu kojeg bi dobio stan, Insinja beše ta koja ga je podsetila na to da će njegov brak sa Rotorijankom Imigracioni biro učiniti mnogo spremnijim da mu dodeli državljanstvo. Krajl se našao iznenađenim, kao da mu to nije ranije palo na pamet, a onda je izrazio i svoje zadovoljstvo. Beše to malo razočaranje za Insinju; bilo bi romantičnije da su se venčali iz ljubavi, a ne zbog njegovog državljanstva. Ali ako tako mora biti, pomislila je, onda...
<BR>&nbsp;&nbsp;&nbsp;&nbsp;&nbsp;I, tako, posle neuobičajeno duge veridbe, što beše rotorijanska tradicija, napokon su se i venčali.
<BR>&nbsp;&nbsp;&nbsp;&nbsp;&nbsp;Život se nastavio, bez mnogo izmena. Nije bio bogzna kako strastven ljubavnik, ali, nije to bio ni pre braka. Poklanjao joj je neku vrstu odsutne, mlake pažnje, i dovoljno povremenih nežnosti da je drži srećnom. Nikada nije bio otvoreno grub ili neljubazan; na kraju krajeva, on se beše odrekao svog sveta zbog nje i prošao kroz prilične neprijatnosti da bi bio s njom. To mu je išlo u prilog i Insinja mu je to i brojala u prilog.
<BR>&nbsp;&nbsp;&nbsp;&nbsp;&nbsp;Čak i kao legitimni državljanin Rotora, što se dalo srediti neposredno po venčanju, i dalje je izazivao neraspoloženje okoline. Insinji je to bilo jasno - ali se s tim pomirila. On, jednostavno, nije bio rođeni Rotorijanac, a kao doseljeniku mnoge interesantne aktivnosti na Rotoru bejahu mu nedostupne. Insinja čak nije znala ni koja mu je struka, jer on nikada nije pominjao ni stupanj završenog školovanja niti bilo šta slično. Međutim, nije izgledao, niti se ponašao, kao neko neobrazovan. Ničeg lošeg, mislila je Insinja, nema u tome ako si i samouk. Osim toga, znala je da na Zemlji ne postoji obavezno visoko obrazovanje, kao na Naseobinama.
<BR>&nbsp;&nbsp;&nbsp;&nbsp;&nbsp;Ipak, sve ju je to mučilo. Nije marila što je Zemljanin (lako se suočavala sa kolegama i prijateljima kada bi došli na tu temu), ali nije znala kako bi se sama izborila sa neukim Zemljaninom.
<BR>&nbsp;&nbsp;&nbsp;&nbsp;&nbsp;No, niko nikada nije načinio neku opasku tim povodom, a on je strplivo slušao pojedinosti iz njenog rada na Daljinskoj sondi. Ona, razume, nikada nije pokušala da stavi na probu nivo njegovog obrazovanja tako što bi se upustila u raspravljanje o tehničkim vidovima posla. Ponekad je umeo da postavlja pitanja, ili da prokomentariše te stvari, što je ona cenila, budući da je uvek uspevala da uveri samu sebe da su njegova pitanja i komentari bili pametni.
<BR>&nbsp;&nbsp;&nbsp;&nbsp;&nbsp;Fišer je radio na jednoj od farmi. Sasvim pristojan posao, čak prilično važan, ali bez ikakvog društvenog prestiža. Nije se žalio, niti frktao zbog toga, ali nije iskazivao ni zadovoljstvo ni uživanje u svom poslu. No, određen oblak nezadovoljstva kao da je bio njegova uvrežena, prateća aura.
<BR>&nbsp;&nbsp;&nbsp;&nbsp;&nbsp;Stoga je Insinja i prestala da mu postavlja pitanja poput: "I, šta ima novo na poslu, dragi?"
<BR>&nbsp;&nbsp;&nbsp;&nbsp;&nbsp;U nekoliko navrata, s početka, odgovarao bi joj mirno: "Ništa naročito". Uz blagi izraz dosađivanja.
<BR>&nbsp;&nbsp;&nbsp;&nbsp;&nbsp;Kasnije je i ona sama prestala da mu prepričava zgode iz svog poslovnog života. Čak je počela i da se nervira zbog toga, jer bi i to, između ostalog, doprinosilo njegovoj iluziji da je njen posao neuporedivo bitniji od njegovog.
<BR>&nbsp;&nbsp;&nbsp;&nbsp;&nbsp;Bila je svesna da su ta strahovanja pre rezultat njene, nego njegove nesigurnosti. Fišer bi je mirno slušao kada bi samu sebe uvukla u prepričavanje dnevnih događaja sa posla. Čak bi ponekad i upitao, sa bledunjavom zainteresovanošću, ponešto u vezi sa hiperpogonom, ali Insinja je o tome znala veoma malo, ili gotovo ništa.
<BR>&nbsp;&nbsp;&nbsp;&nbsp;&nbsp;Bio je, međutim, zainteresovan za rotorijanski politički život, ispoljavajući pri tom tipično zemaljsko nestrpljenje prema njegovim ograničenim dosezima. Insinja se, pak, trudila da ne pokazuje bilo kakve znake nezadovoljstva zbog toga.
<BR>&nbsp;&nbsp;&nbsp;&nbsp;&nbsp;Ipak, tišina se spuštala između njih dvoje. Tek bi ponekad popričali o filmu koji su zajedno gledali, ili o društvenim obavezama koje su ispunjavali. Tek majušne promene u jednoličnosti.
<BR>&nbsp;&nbsp;&nbsp;&nbsp;&nbsp;Nije to značilo nesrećan život. Jednostavno, sa kolača se prešlo na beli hleb. Bilo je mnogo gorih stvari od belog hleba.
<BR>&nbsp;&nbsp;&nbsp;&nbsp;&nbsp;Imalo je to, čak, i svojih prednosti. Kada se radi na strogo poverljivom poslu, to znači doslovno ni reči o poslu. Koliko je poverljivih ljudi ipak došapnulo koju reč svom supružniku? Insinja to nije činila, nije dolazila u iskušenje, jer ničega tajnovitog nije bilo u onome što je radila.
<BR>&nbsp;&nbsp;&nbsp;&nbsp;&nbsp;No, je li zapadala u iskušenje po otkriću zvezde-suseda, kada je ceo slučaj označen kao najstroža tajna? Bila bi to najprirodnija stvar - reći svom suprugu o otkriću koje će njeno ime uvrstiti u istoriju astronomije dok je sveta i veka. Mogla mu je reći i pre no što je rekla Pitu. Mogla je da utrči u njegove odaje i zavrišti: "Zamisli!! Zamisli!! Nikada nećeš pogoditi!"
<BR>&nbsp;&nbsp;&nbsp;&nbsp;&nbsp;Ali nije to učinila. Smatrala je da Fišer uopšte ne bi ispoljio zainteresovanost. To što bi mu rekla prepričao bi možda svojim kolegama, farmerima, ili radnicima, ali sa njom o tome ne bi govorio.
<BR>&nbsp;&nbsp;&nbsp;&nbsp;&nbsp;Stoga, ništa mu nije kazala o Nemezis i to joj nije teško padalo. Slučaj je za njih dvoje bio stavljen ad acta, nije uopšte postojao, sve do tog odurnog dana kada se njihov brak okončao.
<BR>
<BR>&nbsp;&nbsp;&nbsp;&nbsp;&nbsp;8.
<BR>&nbsp;&nbsp;&nbsp;&nbsp;&nbsp;Kada je ona bezrezervno i sasvim prešla na Pitovu stranu?
<BR>&nbsp;&nbsp;&nbsp;&nbsp;&nbsp;Insinja se, isprva, gnušala pomisli da otkriće zvezde-suseda mora ostati tajna. Otvoreno je zazirala od toga da se ode iz Sunčevog sistema u pravcu čiji je cilj bio krajnje maglovit. Za nju je izgradnja civilizacije po odabiru, nedostupne svima, bila etički nečasna.
<BR>&nbsp;&nbsp;&nbsp;&nbsp;&nbsp;Javno se nije bunila, uvažavajući zahteve bezbednosti naseobine; no, bila je rešena da se Pitu suprotstavi u četiri oka - i to snagom argumenata, o kojima bi prethodno temeljito promislila, tako da su oni bili sasvim pouzdani i neoborivi. Ali, bez obzira na to, do ovog sučeljavanja nikada nije došlo.
<BR>&nbsp;&nbsp;&nbsp;&nbsp;&nbsp;Pit je uvek - uvek - sticao inicijativu.
<BR>&nbsp;&nbsp;&nbsp;&nbsp;&nbsp;Još davno joj je rekao: "Priseti se, Evgenija, da si zvezdu--suseda otkrila manje-više slučajno. Neko od tvojih kolega mogao bi to, sasvim nezavisno, učiniti na isti način."
<BR>&nbsp;&nbsp;&nbsp;&nbsp;&nbsp;"Mala je verovatnoća..." počela je.
<BR>&nbsp;&nbsp;&nbsp;&nbsp;&nbsp;"Ne, Evgenija, ne želimo da zavisimo od verovatnoće. Želimo da budemo sigurni. Postaraćeš se da niko ne posmatra u tom pravcu, da niko ne dođe u posed tvojih proračuna, da niko ne otkrije postojanje i položaj Nemezis."
<BR>&nbsp;&nbsp;&nbsp;&nbsp;&nbsp;"Otkud ja to mogu?"
<BR>&nbsp;&nbsp;&nbsp;&nbsp;&nbsp;"Oh, vrlo lako. Govorio sam sa Načelnikom. Sada si generalni šef svih istraživanja u vezi sa Daljinskom sondom."
<BR>&nbsp;&nbsp;&nbsp;&nbsp;&nbsp;"Ali to bi značilo da uznapredujem..."
<BR>&nbsp;&nbsp;&nbsp;&nbsp;&nbsp;"Da. U odgovornosti, društvenom statusu, primanjima. Imaš li primedbe na bilo koju od te tri stavke?"
<BR>&nbsp;&nbsp;&nbsp;&nbsp;&nbsp;"Ni na jednu", odvratila je, osećajući kako joj srce jače lupa.
<BR>&nbsp;&nbsp;&nbsp;&nbsp;&nbsp;"Siguran sam da ćeš posao glavnog astronoma obavljati više nego dobro. Vodićeš računa o tome da se posao odvija po najvišim standardima kvaliteta, pod uslovom da nema nikakve veze sa Nemezis."
<BR>&nbsp;&nbsp;&nbsp;&nbsp;&nbsp;"Ali, Januse, to ne može večito ostati tajna!"
<BR>&nbsp;&nbsp;&nbsp;&nbsp;&nbsp;"I neće. Kada se jednom otisnemo iz Sunčevog sistema, svi će znati sve. Do tada, što je manje moguće upućenih - i što kasnije."
<BR>&nbsp;&nbsp;&nbsp;&nbsp;&nbsp;Htela je da nastavi da prigovara, ali, unapređenje ju je sprečilo u tome.
<BR>&nbsp;&nbsp;&nbsp;&nbsp;&nbsp;Drugom prilikom, Pit ju je upitao: "A šta ćemo sa tvojim mužem?"
<BR>&nbsp;&nbsp;&nbsp;&nbsp;&nbsp;"Šta je sa njim?" Odmah se nakostrešila.
<BR>&nbsp;&nbsp;&nbsp;&nbsp;&nbsp;"Koliko znam, on je Zemljanin."
<BR>&nbsp;&nbsp;&nbsp;&nbsp;&nbsp;"Poreklom je sa Zemlje, ali je državljanin Rotora", procedi Insinja.
<BR>&nbsp;&nbsp;&nbsp;&nbsp;&nbsp;"Pretpostavljam da mu nisi zucnula ništa u vezi sa Nemezis?
<BR>&nbsp;&nbsp;&nbsp;&nbsp;&nbsp;"Apsolutno ništa."
<BR>&nbsp;&nbsp;&nbsp;&nbsp;&nbsp;"A je li ti taj tvoj muž ikada rekao zbog čega je napustio Zemlju i tako žustro radio na tome da dobije naše državljanstvo?"
<BR>&nbsp;&nbsp;&nbsp;&nbsp;&nbsp;"Ne, nije. Nisam ga ni pitala."
<BR>&nbsp;&nbsp;&nbsp;&nbsp;&nbsp;"Ali ponekad razmišljaš o tome, zar ne?"
<BR>&nbsp;&nbsp;&nbsp;&nbsp;&nbsp;Oklevala je, pa potom priznala: "Da, ponekad."
<BR>&nbsp;&nbsp;&nbsp;&nbsp;&nbsp;"Možda bi trebalo da ti kažem", primeti Pit, uz osmeh.
<BR>&nbsp;&nbsp;&nbsp;&nbsp;&nbsp;I, doista, rekao joj je, malo po malo. Nikada previše. Nikada to nije bila poplava, već, kao da je delimično dolivao vodu u čašu. To ju je izvuklo iz čaure. Život na Rotoru uslovljavao je da se stvari uglavnom posmatraju samo na rotorijanski način.
<BR>&nbsp;&nbsp;&nbsp;&nbsp;&nbsp;No, blagodareći Pitu, onome što joj je rekao, filmovima koje joj je sugerisao da pogleda, postajala je svesna Zemlje, njenih milijardi žitelja, opšteg gladovanja i nasilja, droge i zastranjivanja. Doživljavala je Zemlju kao leglo bede, nešto od čega treba pobeći što pre. Više se nije dvoumila povodom pravih razloga Krajlovog odlaska. Čudilo ju je, međutim, zašto se tako malo Zemljana iselilo.
<BR>&nbsp;&nbsp;&nbsp;&nbsp;&nbsp;Ni na Naseobinama nije bilo mnogo bolje. Uočavala je kako se ljudi zatvaraju, kako sve slabije međusobno opšte. Nijedna Naseobina nije želela ništa stranog porekla - nijedan primerak flore ili faune. Roba je usporeno cirkulisala, prenošena potpuno automatizovanim prevoznim sredstvima i u brižljivo sterilisanim kontejnerima.
<BR>&nbsp;&nbsp;&nbsp;&nbsp;&nbsp;Naseobine su se međusobno gložile i mrzele. Naseobine u Marsovom pojasu bejahu možda i ponajgore. Tek su se one u asteroidnom pojasu još slobodno množile, ali su i one sa podozrenjem gledale na unutrašnje Naseobine.
<BR>&nbsp;&nbsp;&nbsp;&nbsp;&nbsp;Insinja se sve više slagala sa Pitom. Štaviše, postajala je zagovornik napuštanja bede, kao i začinjanja novog sistema svetova gde će se patnje izbrisati. Novi početak, nove mogućnosti.
<BR>&nbsp;&nbsp;&nbsp;&nbsp;&nbsp;A onda je otkrila da je beba na putu i njen entuzijazam je spalsnuo. Rizikovati svoj život, i Krajlov, na tom dugom putovanju bilo je još podnošljivo. Ali beba, dete...
<BR>&nbsp;&nbsp;&nbsp;&nbsp;&nbsp;Pit je bio neuništiv. Čestitao joj je. "Dete će biti rođeno ovde i imaćeš sasvim malo vremena da se privikneš na novonastalu situaciju. Proći će još godinu i po dana pre no što budemo spremni za polazak. Dotle ćeš već shvatiti koliko si srećna što ne moraš duže da čekaš. Dete se neće sećati bede uništene planete i nepopravljivo podeljenog stanovništva. Znaće samo za novi svet, razumevanje i popustljivost. Srećno dete. Dete proviđenja. Moja deca su već odrasla, već formirana."
<BR>&nbsp;&nbsp;&nbsp;&nbsp;&nbsp;I Insinja je ponovo poverovala. Kada se Marlena konačno rodila, ona je zbilja počela da biva nestrpljiva, da se boji da će, pre polaska, njeno dete ostati doveka obeleženo i zaraženo promašajem po imenu Sunčev sistem.
<BR>&nbsp;&nbsp;&nbsp;&nbsp;&nbsp;U to vreme je bila u potpunosti na Pitovoj strani.
<BR>&nbsp;&nbsp;&nbsp;&nbsp;&nbsp;Na njeno veliko olakšanje, Fišer beše zadovoljan svojom kćerkom. Nije se, iskreno, nadala da će on biti bogzna kakav otac. Ipak, posvetio se detetu i preuzeo na sebe sve obaveze oko podizanja devojčice. Čak je ponekad izgledao zbilja srećan.
<BR>&nbsp;&nbsp;&nbsp;&nbsp;&nbsp;Odjednom, nekako u vreme kada se bližio Marlenin prvi rođendan, pojaviše se govorkanja, kroz ceo Sunčev sistem, kako Rotor namerava da ode. To je odmah prouzrokovalo i političku krizu i Pit, koji je sve krupnijim koracima hitao ka mestu Načelnika, odlično se zabavljao.
<BR>&nbsp;&nbsp;&nbsp;&nbsp;&nbsp;"Mogu samo da nas mrze", govorio je. "Nemaju načina da nas zaustave i svi ti povici o nelojalnosti, sa njihovim objašnjenjima 'šovinizma u Sunčevom sistemu', samo će ih odvratiti od toga da sami izučavaju hiperpogon. A to nam može samo koristiti."
<BR>&nbsp;&nbsp;&nbsp;&nbsp;&nbsp;"Ali, Januse, kako je procurilo u javnost?" pitala je Insinja.
<BR>&nbsp;&nbsp;&nbsp;&nbsp;&nbsp;"Za to sam se sam postarao", osmehnuo se on. "U ovom trenutku nemam ništa protiv da se zna da odlazimo, dokle god ne znaju kuda odlazimo. Na kraju krajeva, teško da bismo to mogli i sakriti u ovom trenutku. Moraćemo da sprovedemo referendum i čim rotorijanski narod sazna za odlazak, saznaće svi."
<BR>&nbsp;&nbsp;&nbsp;&nbsp;&nbsp;"Referendum?"
<BR>&nbsp;&nbsp;&nbsp;&nbsp;&nbsp;"Naravno. Razmisli. Ne možemo se baktati sa gomilom naroda koji se ili plaši, ili je suviše slab prema prapostojbini. Tako nikada nećemo uspeti. Želimo samo one koji su spremni da pođu, koji, čak, žude da pođu."
<BR>&nbsp;&nbsp;&nbsp;&nbsp;&nbsp;Bio je potpuno u pravu. Kampanja je odmah počela i to što su vesti ranije procurile ublažilo je oštrinu reakcije van Rotora - a i na njemu samom.
<BR>&nbsp;&nbsp;&nbsp;&nbsp;&nbsp;Neki Rotorijanci bili su oduševljeni predlogom; neki su se plašili.
<BR>&nbsp;&nbsp;&nbsp;&nbsp;&nbsp;"Pa to je pravo ludilo", grmeo je Fišer.
<BR>&nbsp;&nbsp;&nbsp;&nbsp;&nbsp;"Mora biti tako", odvratila je Insinja oprezno.
<BR>&nbsp;&nbsp;&nbsp;&nbsp;&nbsp;"Zašto? Nema potrebe lutati među zvezdama. Gde bismo završili? Tamo nema ničega."
<BR>&nbsp;&nbsp;&nbsp;&nbsp;&nbsp;"Tamo su milijarde zvezda."
<BR>&nbsp;&nbsp;&nbsp;&nbsp;&nbsp;"A koliko planeta? Ne znamo koliko tamo ima nastanjivih planeta i ima li ih uopšte. Ovaj sistem, Sunčev sistem, jedini je dom za koji znamo."
<BR>&nbsp;&nbsp;&nbsp;&nbsp;&nbsp;"Istraživanje je u krvi ljudskih bića". Bila je to jedna od uobičajenih Pitovih fraza.
<BR>&nbsp;&nbsp;&nbsp;&nbsp;&nbsp;"To je romantična besmislica. Šta mislite, da će ljudi glasati u prilog tome da se odvoje od čovečanstva i da ih proguta svemir?"
<BR>&nbsp;&nbsp;&nbsp;&nbsp;&nbsp;"Po mom mišljenju, Krajle", primeti Insinja, "raspoloženje na Rotoru uglavnom ide u prilog tome."
<BR>&nbsp;&nbsp;&nbsp;&nbsp;&nbsp;"To je samo propaganda vlade. Misliš da će ljudi glasati da ostave Zemlju? Sunce? Nikada! Ako do toga dođe, nas troje se vraćamo na Zemlju."
<BR>&nbsp;&nbsp;&nbsp;&nbsp;&nbsp;Osetila je kako joj se srce steže. "O, ne. Želiš li sve te vetrove, mećave, oluje, kako god da ih zoveš? Hoćeš li led i vodu koji padaju sa neba i vazduh što ti šišti oko ušiju?"
<BR>&nbsp;&nbsp;&nbsp;&nbsp;&nbsp;On diže obrve. "Nije to tako strašno. Oluje nastupaju povremeno, ali se daju preduprediti. Zapravo, zabavne su - ako nisu suviše strašne. Sve je to zanimljivo - bude malo hladno, pa malo vrućina, malo provala oblaka - to stvara raznolikost. Drži te u životu. Osim toga, pomisli na nacionalne kuhinje..."
<BR>&nbsp;&nbsp;&nbsp;&nbsp;&nbsp;"Kuhinje? Kako možeš? Toliki ljudi gladuju. Uvek im šaljemo dobrovoljnu pomoć."
<BR>&nbsp;&nbsp;&nbsp;&nbsp;&nbsp;"Neki ljudi gladuju. Ne svi."
<BR>&nbsp;&nbsp;&nbsp;&nbsp;&nbsp;"Ne očekuješ, valjda, da Marlena živi pod takvim okolnostima?"
<BR>&nbsp;&nbsp;&nbsp;&nbsp;&nbsp;"Milijarde dece su tamo."
<BR>&nbsp;&nbsp;&nbsp;&nbsp;&nbsp;"Moje dete neće biti među njima", odseče Insinja.
<BR>&nbsp;&nbsp;&nbsp;&nbsp;&nbsp;Sve je nade sada polagala u Marlenu. Bilo joj je deset meseci, imala je po dva zubića gore i dole, mogla je da stoji uspravno, grčevito se pri tom držeći za ogradicu kreveta, i gledala je na svet oko sebe tim svojim radoznalim, bistrim očima.
<BR>&nbsp;&nbsp;&nbsp;&nbsp;&nbsp;Fišer je bio nedvosmisleno zaljubljen u svoju nelepu kćer. Više nego ikad, zapravo. Kada je nije ljuljaškao, gledao bi netremice u njene divne oči. Bila mu je sve i sva i činilo se da mu ona nadoknađuje sve što nije imao.
<BR>&nbsp;&nbsp;&nbsp;&nbsp;&nbsp;Sigurno da Fišer ne bi otišao na Zemlju ako bi to značilo i njegov rastanak sa Marlenom. Insinja nije bila sigurna kakav bi mu izbor bio da je ona sama u pitanju, ali Marlena će prevagnuti.
<BR>&nbsp;&nbsp;&nbsp;&nbsp;&nbsp;Da li je bilo baš tako?
<BR>
<BR>&nbsp;&nbsp;&nbsp;&nbsp;&nbsp;9.
<BR>&nbsp;&nbsp;&nbsp;&nbsp;&nbsp;Dan posle Referenduma, Eugenija Insinja zateče Fišera bledog od besa. "Nameštaljka!" siktao je.
<BR>&nbsp;&nbsp;&nbsp;&nbsp;&nbsp;"Ššš! Probudićeš bebu."
<BR>&nbsp;&nbsp;&nbsp;&nbsp;&nbsp;Za trenutak, na licu mu se pojavi grimasa, ali stišao se.
<BR>&nbsp;&nbsp;&nbsp;&nbsp;&nbsp;Insinja se i sama smiri i reče tiho: "Ljudi žele da idu, oko toga više ne treba praviti pitanje."
<BR>&nbsp;&nbsp;&nbsp;&nbsp;&nbsp;"Jesi li i ti glasala za odlazak?"
<BR>&nbsp;&nbsp;&nbsp;&nbsp;&nbsp;Razmišljala je. Nema smisla da ga laže. Bila je vrlo jasna po tom pitanju. "Da, jesam", odgovorila je.
<BR>&nbsp;&nbsp;&nbsp;&nbsp;&nbsp;"Pretpostavljam da te je Pit na to naveo", reče on.
<BR>&nbsp;&nbsp;&nbsp;&nbsp;&nbsp;To ju je iznenadilo. "Ne! Sposobna sam da sama odlučujem."
<BR>&nbsp;&nbsp;&nbsp;&nbsp;&nbsp;"Ali vas dvoje..." izlete mu odjednom.
<BR>&nbsp;&nbsp;&nbsp;&nbsp;&nbsp;Osetila je kako joj pritisak namah skače. "Šta hoćeš time da kažeš?" ljutito je prošištala. Neće je, valjda, optužiti za neverstvo?
<BR>&nbsp;&nbsp;&nbsp;&nbsp;&nbsp;"Taj - taj političar. Gazi preko leševa da bi postao Načelnik. Svi to znaju. A i ti planiraš da gradiš karijeru zajedno s njim. Politička lojalnost će ti biti od pomoći, zar ne?"
<BR>&nbsp;&nbsp;&nbsp;&nbsp;&nbsp;"Kuda bi me to odvelo? Uopšte ne stremim tome. Astronom sam, nisam političar."
<BR>&nbsp;&nbsp;&nbsp;&nbsp;&nbsp;"Unapređena si, zar ne? Izvučena si ispred starijih i iskusnijih."
<BR>&nbsp;&nbsp;&nbsp;&nbsp;&nbsp;"Zahvaljujući mukotrpnom radu, verujem." (Kako da se sada odbrani kad ne sme da mu kaže istinu?)
<BR>&nbsp;&nbsp;&nbsp;&nbsp;&nbsp;"Da, znam da bi volela da veruješ da je tako. Ali to je Pitovo delo."
<BR>&nbsp;&nbsp;&nbsp;&nbsp;&nbsp;Insinja duboko uzdahnu. "Kuda nas vodi ovaj razgovor?"
<BR>&nbsp;&nbsp;&nbsp;&nbsp;&nbsp;"Slušaj me dobro." Govorio je tihim glasom, otkad ga je Insinja upozorila da Marlena spava. "Ne mogu da verujem da čitava jedna Naseobina želi da rizikuje putovanje pod hiperpogonom. Otkud znaš šta se sve može desiti? Da li stvar, uopšte, funkcioniše? Moglo bi nas sve pobiti!"
<BR>&nbsp;&nbsp;&nbsp;&nbsp;&nbsp;"Daljinska sonda pokazala se uspešnom."
<BR>&nbsp;&nbsp;&nbsp;&nbsp;&nbsp;"Je li bilo živih bića na njoj? Ako nije, otkud znate kako živa bića reaguju na hiperpogon? Šta uopšte znaš o hiperpogonu?"
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;"A zašto? Radiš upravo tamo, gore u laboratoriji. Ne radiš na farmi, kao ja."
<BR>&nbsp;&nbsp;&nbsp;&nbsp;&nbsp;(Ljubomoran je, pomisli Insinja). "Kad kažeš 'laboratorija'", odvrati ona, "ispada kao da svi sedimo pretrpani u istoj prostoriji. Već sam ti rekla. Ja sam astronom i ne znam ništa o hiperpogonu."
<BR>&nbsp;&nbsp;&nbsp;&nbsp;&nbsp;"Hoćeš reći da ti Pit nikada ništa ne govori o tome?"
<BR>&nbsp;&nbsp;&nbsp;&nbsp;&nbsp;"O hiperpogonu? Ni on sam ne zna ništa o njemu."
<BR>&nbsp;&nbsp;&nbsp;&nbsp;&nbsp;"Znači, niko ne zna?"
<BR>&nbsp;&nbsp;&nbsp;&nbsp;&nbsp;"Ne budi smešan. Stručnjaci znaju. Hajde, Krajle. Ima onih koji treba da znaju, i oni znaju. Drugi ne."
<BR>&nbsp;&nbsp;&nbsp;&nbsp;&nbsp;"Znači, za sve, osim za grupicu stručnjaka, to je nepoznanica."
<BR>&nbsp;&nbsp;&nbsp;&nbsp;&nbsp;"Baš tako."
<BR>&nbsp;&nbsp;&nbsp;&nbsp;&nbsp;"Onda ti ne znaš, niti možeš znati, da li je hiperpogon dovoljno bezbedan. Kako, onda, možeš pretpostavljati da je njima to poznato?"
<BR>&nbsp;&nbsp;&nbsp;&nbsp;&nbsp;"Verujem da su obavili sve provere..."
<BR>&nbsp;&nbsp;&nbsp;&nbsp;&nbsp;"Ti veruješ!"
<BR>&nbsp;&nbsp;&nbsp;&nbsp;&nbsp;"Verujem s razlogom. Kažu da je hiperpogon sasvim bezbedan."
<BR>&nbsp;&nbsp;&nbsp;&nbsp;&nbsp;"A oni, naravno, nemaju običaj da lažu."
<BR>&nbsp;&nbsp;&nbsp;&nbsp;&nbsp;"Ali i oni idu. Osim toga, sigurna sam da su obavili sve provere."
<BR>&nbsp;&nbsp;&nbsp;&nbsp;&nbsp;Gledao ju je, suženih očiju. "Sada si, odjednom, tako sigurna. Daljinska sonda je tvoje delo. Da li je na njoj bilo živih bića?"
<BR>&nbsp;&nbsp;&nbsp;&nbsp;&nbsp;"Nisam radila na praktičnom delu projekta. Meni je u deo palo prikupljanje astronomskih podataka."
<BR>&nbsp;&nbsp;&nbsp;&nbsp;&nbsp;"Ne odgovaraš mi na pitanje."
<BR>&nbsp;&nbsp;&nbsp;&nbsp;&nbsp;Insinja odjednom izgubi strpljenje. "Slušaj, nisam raspoložena da me okrećeš na ražnju. Osim toga, uznemirio si dete. I ja imam nekoliko pitanja za tebe. Šta ti planiraš? Ideš li i ti?"
<BR>&nbsp;&nbsp;&nbsp;&nbsp;&nbsp;"Ne moram. Prema Referendumu, svi koji neće da idu, neće biti primorani."
<BR>&nbsp;&nbsp;&nbsp;&nbsp;&nbsp;"Znam da ne moraš, ali, hoćeš li ići? Nadam se da nećeš da rasturaš porodicu?"
<BR>&nbsp;&nbsp;&nbsp;&nbsp;&nbsp;Pokušala je da sebi istera osmeh na lice, ali delovalo je prilično neuverljivo.
<BR>&nbsp;&nbsp;&nbsp;&nbsp;&nbsp;Mračno i tiho, Fišer odgovori: "Ne želim da ostavljam Sunčev sistem."
<BR>&nbsp;&nbsp;&nbsp;&nbsp;&nbsp;"Radije bi ostavio mene? I Marlenu?"
<BR>&nbsp;&nbsp;&nbsp;&nbsp;&nbsp;"Zašto bih morao ostaviti Marlenu? Čak i ako ti hoćeš da se lomataš po svemiru, zašto rizikuješ detinji život?"
<BR>&nbsp;&nbsp;&nbsp;&nbsp;&nbsp;"Ako ja idem, ide i Marlena", odvrati ona suvo. "Bolje da to utuviš u glavu, Krajle. Gde bi je, uostalom, ti odveo? Na neku poludovršenu asteroidnu Naseobinu?"
<BR>&nbsp;&nbsp;&nbsp;&nbsp;&nbsp;"Naravno da ne. Sa Zemlje sam - i mogu se tamo vratiti ako zaželim."
<BR>&nbsp;&nbsp;&nbsp;&nbsp;&nbsp;"Natrag, na umiruću planetu? Super!"
<BR>&nbsp;&nbsp;&nbsp;&nbsp;&nbsp;"Ostalo joj je još podosta godina, uveravam te."
<BR>&nbsp;&nbsp;&nbsp;&nbsp;&nbsp;"Što si je onda ostavljao?"
<BR>&nbsp;&nbsp;&nbsp;&nbsp;&nbsp;"Mislio sam da bih mogao da napravim nešto od svog života. Nisam znao da doći na Rotor znači uzeti kartu bez povratka - nikud."
<BR>&nbsp;&nbsp;&nbsp;&nbsp;&nbsp;"Ne baš nikud", prasnu Insinja i iz nje provali potiskivani bes. "Kada bi znao gde idemo, ne bi bio tako spreman da se vratiš nazad."
<BR>&nbsp;&nbsp;&nbsp;&nbsp;&nbsp;"Zašto? Gde to Rotor ide?"
<BR>&nbsp;&nbsp;&nbsp;&nbsp;&nbsp;"Prema zvezdama."
<BR>&nbsp;&nbsp;&nbsp;&nbsp;&nbsp;"U zaborav."
<BR>&nbsp;&nbsp;&nbsp;&nbsp;&nbsp;Stajali su i gledali se. Marlena otvori oči i oglasi se. Fišer skrenu pogled ka bebi i nežnijim glasom reče: "Evgenija, ne moramo se rasturati. Ne želim da napustim Marlenu. Ni tebe. Pođi sa mnom."
<BR>&nbsp;&nbsp;&nbsp;&nbsp;&nbsp;"Na Zemlju?"
<BR>&nbsp;&nbsp;&nbsp;&nbsp;&nbsp;"Da. Zašto da ne? Imam tamo prijatelja, još i sada. Kao moja porodica, vas dve nećete imati problema da se uklopite. Zemlja ne mari mnogo za 'ekološku ravnotežu'. Bićemo tamo na velikoj, velikoj planeti. A ne na malom, smrdljivom mehuru usred svemira."
<BR>&nbsp;&nbsp;&nbsp;&nbsp;&nbsp;"Zemlja je mehur - i to nepodnošljivo smrdljiv. Ne, nikad."
<BR>&nbsp;&nbsp;&nbsp;&nbsp;&nbsp;"Ostavi mi, onda, Marlenu. Ako misliš da je putovanje, za tebe, vredno rizika, budući da si astronom i hoćeš da izučavaš svemir, to je tvoja stvar. Ali beba treba da ostane ovde, u Sunčevom sistemu, na sigurnom."
<BR>&nbsp;&nbsp;&nbsp;&nbsp;&nbsp;"Sigurna, na Zemlji? Smešan si. Znači, sve ovo samo zbog toga? Da mi uzmeš dete?"
<BR>&nbsp;&nbsp;&nbsp;&nbsp;&nbsp;"To je naše dete."
<BR>&nbsp;&nbsp;&nbsp;&nbsp;&nbsp;"Moje dete! Ti odlaziš. Smesta. Ja tako želim, ali nećeš ni taknuti dete. Kažeš da poznajem Pita. Da, poznajem ga. Mogu te, zahvaljujući tome, poslati na asteroide, hteo ti to ili ne. Onda, dalje, sam traži put do tvoje raspadajuće Zemlje. Sada izlazi iz mog stana i nađi gde ćeš spavati pre no što te budu poslali nazad. Kada mi javiš gde si, poslaću ti tvoju privatnu imovinu. I nemoj misliti da se možeš vratiti ovamo. Tražiću obezbeđenje."
<BR>&nbsp;&nbsp;&nbsp;&nbsp;&nbsp;U trenutku dok je to izgovarala, srca prepunog gorčine, zaista je tako i mislila. Mogla se s njim raspravljati, svađati, preklinjati ga. Ali nije. Bila je neumoljiva i odbacila ga je.
<BR>&nbsp;&nbsp;&nbsp;&nbsp;&nbsp;I Fišer jeste otišao. I ona mu jeste poslala imovinu. I on jeste odbio da pođe sa Rotorom. I bio je prognan. I ona je pretpostavljala da se on jeste vratio na Zemlju.
<BR>&nbsp;&nbsp;&nbsp;&nbsp;&nbsp;Otišao je zauvek iz njenog i Marleninog života.
<BR>&nbsp;&nbsp;&nbsp;&nbsp;&nbsp;Oterala ga je i on je otišao zauvek.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
