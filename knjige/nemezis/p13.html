<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ORBITA
<P>&nbsp;&nbsp;&nbsp;&nbsp;&nbsp;19.
<BR>&nbsp;&nbsp;&nbsp;&nbsp;&nbsp;Pitovo razdoblje mira beše nepovratno nestalo - ali on nije želeo da ga tek tako izgubi. Odlučio je da otkaže sve popodnevne sastanke. Bilo mu je potrebno vreme za razmišljanje.
<BR>&nbsp;&nbsp;&nbsp;&nbsp;&nbsp;Naročito je želeo da promozga o Marleni.
<BR>&nbsp;&nbsp;&nbsp;&nbsp;&nbsp;Njena majka, Evgenija Insinja Fišer, predstavljala je problem, i to sve krupniji problem kako su godine proticale. Bila je preosetljiva i imala je običaj da trči pred rudu kad god bi joj to mogućnosti dozvoljavale. No, ona je i dalje bila samo ljudsko biće; moglo joj se ukazivati na stvari, mogla je biti kontrolisana. Mogla je biti ubeđena logikom; iako je s vremena na vreme umela da bude neurotična, s njom se lako moglo izaći nakraj.
<BR>&nbsp;&nbsp;&nbsp;&nbsp;&nbsp;Ne i sa Marlenom, međutim. Pit uopšte nije sumnjao u to da je devojčica čudovište u ljudskoj koži i mogao joj je samo biti zahvalan što je pristala da mu se, sama od sebe, ukloni sa puta time što će pomoći svojoj majci u jednoj krajnje trivijalnoj situaciji. Bila je, ipak, neiskusna i nedostajalo joj je mudrosti - mudrosti koja bi joj došapnula kako da svoje moći čuva neotkrivene sve dok ne bude mogla da ih upotrebi uz najjače razorno dejstvo.
<BR>&nbsp;&nbsp;&nbsp;&nbsp;&nbsp;No, odrastajući, postajala je sve opasnija; morala je biti zaustavljena već sada. I to drugo čudovište, Eritro, ono će je zaustaviti.
<BR>&nbsp;&nbsp;&nbsp;&nbsp;&nbsp;Pit je bio u prednosti. Od početka je znao da je Eritro upravo to - čudovište. On, Eritro, imao je svoj "izraz lica" koji se, isto tako, dao pročitati. Izraz krvave svetlosti, zloslutan i preteći.
<BR>&nbsp;&nbsp;&nbsp;&nbsp;&nbsp;Tek u vreme kada su stigli do asteroidnog pojasa, na stotinak miliona milja od orbite koju su Megas i Eritro sledili na svom putu oko Nemezis, Pit beše rekao, vrlo samouvereno: "To je to mesto."
<BR>&nbsp;&nbsp;&nbsp;&nbsp;&nbsp;Nije očekivao nikakve poteškoće. Njegova racionalnost to nije dopuštala. Tu, među asteroidima, sa Nemezis je dopiralo malo svetlosti i toplote, što i nije bio neki veliki nedostatak, budući da je Rotor posedovao potpuno delotvornu mikrofuziju. U stvari, ovako su bili u prednosti. Sa potpuno prigušenom crvenom svetlošću Nemezis, ona nije tištila srce, pomračivala um, potresala dušu.
<BR>&nbsp;&nbsp;&nbsp;&nbsp;&nbsp;Isto tako, baza u asteroidnom pojasu značila bi da se nalaze u području gde je gravitaciono dejstvo Nemezis i Megasa prilično slabo i gde bi, shodno tome, potreba za manevrisanjem iziskivala mnogo manje energije. Asteroidi su se lakše mogli rudarski eksploatisati, a s obzirom na slabašnu svetlost sa Nemezis, na tim malim telima moralo je postojati obilje volatila.
<BR>&nbsp;&nbsp;&nbsp;&nbsp;&nbsp;Idealno.
<BR>&nbsp;&nbsp;&nbsp;&nbsp;&nbsp;Ali onda se narod Rotora izjasnio, ubedljivom većinom, da želi da se Naseobina postavi na orbitu oko Eritra. Pit ih je uveravao da će se u tom slučaju Naseobina kupati u opsesivno neprijatnoj crvenoj svetlosti, da bi bila u potpunoj vlasti snažnih gravitacija kako Eritra tako i Megasa i da bi se sirovine i dalje morale dovlačiti sa asteroida.
<BR>&nbsp;&nbsp;&nbsp;&nbsp;&nbsp;Pit se u vezi sa tim žučno raspravljao sa Tamborom Brosenom, prethodnim Načelnikom Rotora. Prilično oronuli Brosen neskriveno je uživao u svojoj novoj ulozi starijeg savetnika - znatno više nego što je svojevremeno uživao u ulozi Načelnika. (Bio je poznat po tome što je umeo da kaže kako je njemu lično nedostajalo zadovoljstvo u donošenju odluka, do čega je, očigledno, Pit toliko držao.)
<BR>&nbsp;&nbsp;&nbsp;&nbsp;&nbsp;Brosena je zasmejavala Pitova briga u pogledu položaja Naseobine, ali, naravno, nikada to javno nije pokazivao. "Januse, uopšte nije neophodno da se narod Rotora uvek složi sa svakom tvojom odlukom. Pusti im malo na volju. Utoliko će biti spremniji da u nekom odsudnijem trenutku poštuju tvoju odluku. Ako žele da orbitiraju oko Eritra, neka orbitiraju."
<BR>&nbsp;&nbsp;&nbsp;&nbsp;&nbsp;"Ali, Tambore, to nema smisla, razumeš li?"
<BR>&nbsp;&nbsp;&nbsp;&nbsp;&nbsp;"Razumem, naravno. Ali razumem i to da je Rotor kružio oko nekog velikog sveta tokom čitavog svog postojanja. To je ono na šta je narod navikao i to je ono što ponovo želi."
<BR>&nbsp;&nbsp;&nbsp;&nbsp;&nbsp;"Da. Bili smo na orbiti oko Zemlje. Eritro nije Zemlja. Ni nalik."
<BR>&nbsp;&nbsp;&nbsp;&nbsp;&nbsp;"Eritro je približno iste veličine kao Zemlja. Ima kopno i more. Ima atmosferu i kiseonika u njoj. Mogli bismo putovati još hiljadu svetlosnih godina pre no što naletimo na svet toliko sličan Zemlji. Ponavljam ti. Pusti narodu na volju."
<BR>&nbsp;&nbsp;&nbsp;&nbsp;&nbsp;Pit ga je poslušao, iako se sve u njemu bunilo; i Novi Rotor je, isto tako, bio na orbiti oko Eritra, kao i još dve Naseobine čija je izgradnja bila u toku. Razume se, Naseobine u asteroidnom pojasu nalazile su se na projektantskim tablama, ali žiteljima Rotora nedostajalo je poleta da ih pretoči u stvarne konstrukcije.
<BR>&nbsp;&nbsp;&nbsp;&nbsp;&nbsp;Od svega što se dogodilo još od otkrića Nemezis, orbitiranje Rotora oko Eritra bejaše ono što je Pit držao za najkrupniju Rotorovu grešku. To nije smelo da se desi. Ali da li bi to bilo pametno sprečavati? Možda je trebalo da udari jače? Da li bi to, opet, možda dovelo, čak i do novih izbora i njegovog smenjivanja?
<BR>&nbsp;&nbsp;&nbsp;&nbsp;&nbsp;Nostalgija je bila najveći problem. Ljudi su imali običaj da budu sentimentalni i gledaju za sobom, dok je Pitova namera bila da ih nauči da gledaju unapred. Što se tiče Brosena...
<BR>&nbsp;&nbsp;&nbsp;&nbsp;&nbsp;Umro je pre sedam godina. Štaviše, Pit je bio kraj njegove samrtne postelje. Ispostavilo se da je jedini bio u prilici da čuje starčeve poslednje reči. Bio je upravo sagnut nad uzglavljem i Brosenova mršava i kao papir suva ruka beše ga obuhvatila oko mišice. "Kako je sjajno bilo Zemljino Sunce..." prošaptao je i umro.
<BR>&nbsp;&nbsp;&nbsp;&nbsp;&nbsp;Upravo zbog toga, što Rotorijanci nisu mogli da zaborave sjaj tog zemaljskog Sunca i zelenilo planete Zemlje, upravo su zbog toga i galamili protiv Pitove logike i zahtevali da Rotor orbitira oko sveta koji nije ni zelen, niti je rotirao oko tako sjajne zvezde kakva je bilo Sunce.
<BR>&nbsp;&nbsp;&nbsp;&nbsp;&nbsp;To je značilo zastoj od deset godina na putu napretka. Sada bi bili deset godina dalje, da su se samo zadžali u asteroidnom pojasu. Pit beše duboko uveren u to.
<BR>&nbsp;&nbsp;&nbsp;&nbsp;&nbsp;A to je već, samo po sebi, bilo više nego dovoljno da zatruje Pitova osećanja prema Eritru. A u vezi s tim, postojale su i stvari koje su bile još gore - mnogo gore.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
