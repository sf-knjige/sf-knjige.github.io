<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KUTIJA MRAKA
<P>&nbsp;&nbsp;&nbsp;&nbsp;&nbsp;Kada je moja kćerka Karolina imala tri godine, došla mi je sa malom drvenom kutijom u ručicama i rekla: "Pogodi ta je u vovoj kufiji!" Pogađala sam gusenice, miševe, slonove itd. Ona je odmahnula glavom, nasmešila se jednim neizrecivo vilinskim osmehom, malo otvorila kutiju tako da mogu tek da zavirim unutra i rekla: "Mrak."
<BR>&nbsp;&nbsp;&nbsp;&nbsp;&nbsp;Otud ova priča.
<BR>
<BR>&nbsp;&nbsp;&nbsp;&nbsp;&nbsp;Po mekom pesku obale mora koračao je dečak i nije ostavljao tragove. Galebovi su kliktali po sjajnom nebu bez sunca, pastrmke su iskakale iz okeana slatke vode. Daleko na obzorju, morska zmija odiže se načas u sedam ogromnih lukova i potom, uz riku, zaroni. Dete zazviždi, ali morska zmija, zauzeta lovom na kitove, nije ponovo izranjala. Dete nije nastavljalo hod i nije bacalo senku, iza njega nisu ostajali tragovi na pesku između litice i mora. Pred njim uzdizao se travom pokriveni zemljouz na kome se nalazila kućica na četiri noge. Dok se pelo stazom uz liticu, kuća poskoči i protrlja prednje noge jednu o drugu poput advokata ili muve; ali kazaljke sata unutra, koje su pokazivale deset minuta do deset, nisu se ni pomakle.
<BR>&nbsp;&nbsp;&nbsp;&nbsp;&nbsp;"Šta to imaš, Diki?" upita mati dok je dodavala peršun i zrnce bibera zečjem gulašu koji je vrio u retorti.
<BR>&nbsp;&nbsp;&nbsp;&nbsp;&nbsp;"Kutiju, mama."
<BR>&nbsp;&nbsp;&nbsp;&nbsp;&nbsp;"Gde si je našao?"
<BR>&nbsp;&nbsp;&nbsp;&nbsp;&nbsp;Mamin Domaći skoči sa krovne grede ukrašene crnim lukom i, omotavši joj se oko vrata poput lisičjeg krzna, reče: "Pored mora."
<BR>&nbsp;&nbsp;&nbsp;&nbsp;&nbsp;Diki klimnu. "Tako je. Izbacilo je more."
<BR>&nbsp;&nbsp;&nbsp;&nbsp;&nbsp;"A šta ima unutra?"
<BR>&nbsp;&nbsp;&nbsp;&nbsp;&nbsp;Domaći ništa ne reče, nego je samo preo. Veštica se okrene da pogleda u sinovljevo oblo lice. "Šta ima unutra?" ponovi ona.
<BR>&nbsp;&nbsp;&nbsp;&nbsp;&nbsp;"Mrak."
<BR>&nbsp;&nbsp;&nbsp;&nbsp;&nbsp;"Oh? Da vidimo."
<BR>&nbsp;&nbsp;&nbsp;&nbsp;&nbsp;Kada se sagla da pogleda, Domaći, koji je i dalje preo, zatvori oči. Držeći kutiju uz grudi, dečačić veoma pažljivo odškrinu poklopac.
<BR>&nbsp;&nbsp;&nbsp;&nbsp;&nbsp;"Zaista", reče mu majka. "A sada je ostavi negde, nemoj da se vucara. Pitam se gde li se deo ključ. Idi trkni, operi ruke. Stočiću, postavi se!" I dok je dete pokretalo tešku ručku pumpe u dvorištu i pljuskalo lice i ruke, koliba stade da odzvanja zveketom tanjira i viljušaka koji su se pojavljivali ni iz čega.
<BR>&nbsp;&nbsp;&nbsp;&nbsp;&nbsp;Posle obroka, kada je majka otišla na prepodnevni počinak, Dik uze vodom izbeljenu, peskom ulepljenu kutiju sa svoje police za dragocenosti i pođe sa njom preko dina, dalje od mora. Crni Domaći ga je sledio u korak, strpljivo je trčkao po pesku kroz grubu travu, jedina senka koju je imao.
<BR>
<BR>&nbsp;&nbsp;&nbsp;&nbsp;&nbsp;Na najvišoj tački prolaza princ Rikard okrene se u sedlu da pogleda unazad preko perjanica i barjaka svoje vojske, preko dugog puta koji se spuštao u dubinu, prema kulama obeleženim zidinama očevog grada. Pod nebom bez sunca ovaj je titrao usred ravnice, loman i bez ikakve senke poput bisera. Kada ga je tako gledao, znao je da ovaj ne može nikada biti zauzet i srce mu je pevalo od ponosa. On dade zapovednicima znak da narede brzi marš i obode konja. Ovaj se propne i stušti u galop, dok se njegova grifonka obori i krikne iznad njega. Začikivala je belog konja, sunovratila bi se pravo na njega škljocajući kljunom i skrenula u stranu u poslednji čas; konj, nezauzdan, besno bi škljocnuo zubima za njenim zmijskim repom ili bi se propeo da je zakači srebrnim kopitima. Grifonka bi zakvocala i zaurlala, napravila krug iznad dina i uz kreštanje stuštila se i ponovila čitavu varku. Uplašen da je to ne izmori pre bitke, Rikard joj najzad stavi povodac, posle čega je mirno letela uz njegov bok, predući i cvrkućući.
<BR>&nbsp;&nbsp;&nbsp;&nbsp;&nbsp;More je počivalo pred njim; negde podno litica skrivale su se neprijateljske snage koje je vodio njegov brat. Put je krivudao naniže i postajao sve peskovitiji, more se pojavljivalo čas sleva, čas zdesna, svaki put sve bliže. Najednom puta nestade u dubini; beli konj skoči preko procepa od deset stopa i zagalopira preko plaže. Kada je izbio između nanosa peska Rikard ugleda dugi niz ljudi rastegnut preko peska, a iza tri broda crnih pramaca. Njegovi ljudi spuštali su se niz padinu, rojili iznad dina, plave zastave šibale su na primorskom vetru, glasovi slabašni naspram zvukova mora. Bez upozorenja ili pregovora dve sile se susretoše, mač na mač i čovek na čoveka. Uz siloviti, kreštavi vrisak grifonka se vine u vazduh, istrgne povodac iz Rikardove ruke, a onda se obori poput sokola, isturenih kandži i kljuna, na visokog čoveka u sivom, vođu neprijatelja. Ali mač visokog čoveka bio je isukan. Kada mu gvozdeni kljun škljocnu prema ramenu, u pokušaju da mu dohvati grlo, gvozdeni mač zabi se napred i naviše i raspori trbuh grifonke. Ona se presamiti u vazduhu i pade, oborivši čoveka zamahom ogromnog krila, urlajući, pesak se zacrne od njene krvi. Visoki čovek teturavo se uspravi i odseče joj glavu i krila i okrenu se, napola zaslepljen od peska i krvi, tek kada se Rikard gotovo oborio na njega. Bez reči okrenu se i podiže mač koji se pušio da parira Rikardovom udarcu. On pokuša da udari po nogama konja, ali nije uspeo, jer životinja se povlačila, propinjala, pa bi tako jurnula na njega, a Rikardov mač sekao je odozgo. Ruke visokog čoveka otežaše; dahtao je. Rikard mu nije davao predaha. Ponovo visoki čovek podiže mač, saže se i primi siktavi udarac bratovljevog mača posred lica okrenutog naviše. On pade bez reči. Smeđi pesak obori mu se preko tela poput malog pljuska sa kopita belog pastuva kada Rikard obode ovoga prema mestu gde je borba bila najgušća.
<BR>&nbsp;&nbsp;&nbsp;&nbsp;&nbsp;Napadači su se tvrdoglavo borili, sve malobrojniji i malobrojniji, a i ta manjina potiskivana je korak po korak prema moru. Kada je preostala samo grupica od njih dvadesetak oni se razbiše i očajnički potrčaše za brodovima, odgurnuše ih kada su se našli do grudi u obalskim talasima i uspentraše se na palubu. Rikard povika svojim ljudima. Oni mu priđoše preko peska, birajući put između isečenih leševa. Teški ranjenici pokušavali su da dopuze do njega na rukama i kolenima. Sve što je bilo u stanju da korača prikupilo se u stroj u udubljenju podno dine na kojoj je stajao Rikard. Iza njega, na pučini, u dubokim vodama, tri crna broda počivala su nepokretna; veslima su održavala ravnotežu.
<BR>&nbsp;&nbsp;&nbsp;&nbsp;&nbsp;Rikard sede, sam na vrhu dine među retkom travom. On pogne glavu i položi ruke preko lica. Pokraj njega, beli konj stajao je nepomično poput konja od kamena. Ispod njega, ljudi su mu nemo stajali. Iza njega na obali visoki čovek lica oblivenog krvlju ležao je pokraj tela grifonke, a drugi mrtvi počivali su pogleda uperenih u nebo na kome nije bilo nikakvog sunca.
<BR>&nbsp;&nbsp;&nbsp;&nbsp;&nbsp;Dune slabašni nalet vetra. Rikard podiže lice, veoma mrko, iako mlado. On dade znak svojim zapovednicima, vine se u sedlo i pođe kasom oko dina nazad prema gradu, ne čekajući da vidi kako crni brodovi prilaze obali gde njihovi vojnici mogu da se ukrcaju, niti kako njegova sopstvena vojska popunjava redove i maršira za njim. Grifonka prohuja iznad njega sa krikom, a on diže ruku i isceri se na ogromno stvorenje kada ovo pokuša da mu sleti na zglavak u rukavici, mlateći krilima i krešteći poput mačora. "Ti nevaljala grifonko", reče on, "ti kokoško jedna, beži kući u svoj pilićarnik!" Uvređeno, čudovište klikne i odjedri istočno, prema gradu. Iza njega, vojska se pela kroz bregove ne ostavljajući za sobom traga. Iza njih, smeđi pesak počivao je gladak poput svile, bez ijedne mrlje. Crni brodovi, dignutih jedara, već su dobro odmakli prema moru. Na krmi prvog od njih stajao je visoki čovek u sivom, mrkog lika.
<BR>&nbsp;&nbsp;&nbsp;&nbsp;&nbsp;Birajući lakši put kući, Rikard prođe nedaleko od četvoronožne kućice na zemljouzu. Veštica stade na ulaz da ga pozdravi. On odgalopira do tamo i onda, zategavši uzde odmah ispred vratnica malog dvorišta, pogleda mladu vešticu. Bila je blistava i tamna poput ugaraka, crna kosa šibala joj je na morskom vetru. Gledala ga je, oklopljenog u belo na belom konju.
<BR>&nbsp;&nbsp;&nbsp;&nbsp;&nbsp;"Prinče", reče ona, "previše često ideš u bitku."
<BR>&nbsp;&nbsp;&nbsp;&nbsp;&nbsp;On se nasmeja. "Šta da radim - da dopustim da moj brat digne opsadu oko grada?"
<BR>&nbsp;&nbsp;&nbsp;&nbsp;&nbsp;"Da, pusti ga da to učini. Nijedan čovek ne može zauzeti grad."
<BR>&nbsp;&nbsp;&nbsp;&nbsp;&nbsp;"Znam. Ali otac moj, kralj, prognao ga je i on ne sme položiti nogu čak ni na našu obalu. Ja sam vojnik svoga oca i borim se kako on naredi."
<BR>&nbsp;&nbsp;&nbsp;&nbsp;&nbsp;Veštica pogleda prema moru, zatim ponovo prema mladiću. Tamnoputo lice postade joj oštrije, nos i brada štrčali su demonski, oči sevale. "Služi i neka te služe", reče ona, "vladaj i neka nad tobom vladaju. Brat ti je odabrao da niti služi, niti vlada... Poslušaj me, prinče, pripazi se." Lice joj se ponovo ogreja lepotom. "More jutros donosi darove, vetar duva, kristali prskaju. Pripazi se."
<BR>&nbsp;&nbsp;&nbsp;&nbsp;&nbsp;On ozbiljnim naklonom iskaza zahvalnost, a onda okrenu konja i nestade, beo poput galeba nad dugom krivinom dina.
<BR>&nbsp;&nbsp;&nbsp;&nbsp;&nbsp;Veštica se vrati u kućicu i baci pogled po jedinoj odaji da vidi da li je sve na svom mestu: šišmiši, crni luk, kotlići, prostirke, metle, krastavo kamenje, kristalne kugle (mada napukle), majušni polumesec visio je sa dimnjaka, Knjige, Domaći... Ona se ponovo obazre, a onda požuri napolje i pozove: "Diki!"
<BR>&nbsp;&nbsp;&nbsp;&nbsp;&nbsp;Vetar sa zapada sada je bio hladan, povijao je grubu travu.
<BR>&nbsp;&nbsp;&nbsp;&nbsp;&nbsp;"Diki!... Mac, mac, mac!"
<BR>&nbsp;&nbsp;&nbsp;&nbsp;&nbsp;Vetar joj dohvati glas sa usana, iskida ga u parčiće i oduva.
<BR>&nbsp;&nbsp;&nbsp;&nbsp;&nbsp;Ona pucnu prstima. Metla jurnu kroz vrata, vodoravna i na otprilike dve stope iznad tla, dok je kućica drhturila i skakutala od uzbuđenja. "Zapuši labrnju!" dreknu veštica i vrata se poslušno zatvore. Ona se pope na metlu i uzlete u dugom, glatkom luku prema jugu niz plažu, tu i tamo viknuvši: "Diki! ... Dođi, mac, mac, mac!"
<BR>&nbsp;&nbsp;&nbsp;&nbsp;&nbsp;Kada se pridužio svojim ljudima, mladi princ sjaha da bi hodao sa njima. Kada dođoše do prevoja i ugledaše pod sobom grad u dolini, on oseti kako ga neko vuče za ogrtač.
<BR>&nbsp;&nbsp;&nbsp;&nbsp;&nbsp;"Prinče..."
<BR>&nbsp;&nbsp;&nbsp;&nbsp;&nbsp;Mali dečak, toliko mali da je još bio dundast i oblih obraza, stajao je, uplašenog pogleda i držao izudaranu kutiju prljavu od peska. Pokraj njega jedna crna mačka široko se smešila. "More je ovo izbacilo - to je za princa kopna, znam da jeste - molim te, primi to."
<BR>&nbsp;&nbsp;&nbsp;&nbsp;&nbsp;"Šta je unutra?"
<BR>&nbsp;&nbsp;&nbsp;&nbsp;&nbsp;"Mrak, gospodine."
<BR>&nbsp;&nbsp;&nbsp;&nbsp;&nbsp;Rikard uze kutiju i posle kratkog oklevanja malo je otvori, tek da bude odškrinuta. "Obojena je u crno iznutra", reče on uz opori osmeh.
<BR>&nbsp;&nbsp;&nbsp;&nbsp;&nbsp;"Ne, prinče, stvarno nije. Otvori je šire!"
<BR>&nbsp;&nbsp;&nbsp;&nbsp;&nbsp;Rikard pažljivo odiže poklopac više, palac ili dva i zaviri unutra. Onda je brzo zalupi, još dok je dete govorilo: "Nemoj da ga vetar izduva napolje, prinče!"
<BR>&nbsp;&nbsp;&nbsp;&nbsp;&nbsp;"Odneću ovo kralju."
<BR>&nbsp;&nbsp;&nbsp;&nbsp;&nbsp;"Ali to je za tebe, gospodine..."
<BR>&nbsp;&nbsp;&nbsp;&nbsp;&nbsp;"Svi darovi mora pripadaju kralju. Ali hvala ti za to, dečače." Gledali su jedan drugoga na trenutak, mali, obli dečak i čvrsti, blistavi mladić; onda se Rikard okrete i ode dugim koracima, dok je Diki polako išao niz bregove, ćutljiv i nemiran. Začuo je majčin glas izdaleka prema jugu i pokušao da odgovori; ali vetar mu ponese povik prema kopnu, a Domaći je iščezao.
<BR>&nbsp;&nbsp;&nbsp;&nbsp;&nbsp;Bronzane gradske dveri otvoriše se kada se pojaviše trupe. Psi čuvari lajali su, stražari su stajali mirno, narod grada klanjao se do zemlje dok je Rikard na konju kloparao punim galopom uz mermerne ulice prema palati. Kada je ušao, on baci pogled na ogromni, bronzani sat na zvoniku, najvišem od devet belih tornjeva palate. Nepokretne kazaljke pokazivale su deset minuta do deset.
<BR>&nbsp;&nbsp;&nbsp;&nbsp;&nbsp;U dvorani za prijeme otac ga je čekao: žestoki, sedokosi čovek krunisan gvožđem, šake su mu stezale glave gvozdenih himera koje su mu obrazovale oslonce za ruke na prestolu. Rikard kleče i pognute glave, ne podižući pogled ni za tren, izvesti o uspehu svoje misije. "Izgnanik je ubijen, zajedno sa najvećim delom njegovih ljudi; ostali su pobegli u svojim brodovima."
<BR>&nbsp;&nbsp;&nbsp;&nbsp;&nbsp;Odgovori mu glas poput gvozdenih vrata pokrenutih na neupotrebljavanim šarkama. "Dobro si to obavio, prinče."
<BR>&nbsp;&nbsp;&nbsp;&nbsp;&nbsp;"Donosim ti poklon od mora, gospodaru." Glave i dalje pognute, Rikard podiže drvenu kutiju.
<BR>&nbsp;&nbsp;&nbsp;&nbsp;&nbsp;Duboko režanje dopre iz grla jednog od izrezbarenih čudovišta prestola.
<BR>&nbsp;&nbsp;&nbsp;&nbsp;&nbsp;"To je moje", reče kralj tako oštro da Rikard diže pogled načas i vide kako su se zubi himera ogolili, dok su kraljeve oči sevale.
<BR>&nbsp;&nbsp;&nbsp;&nbsp;&nbsp;"Zbog toga ti je i donosim, gospodaru."
<BR>&nbsp;&nbsp;&nbsp;&nbsp;&nbsp;"To je moje - ja sam je dao moru, ja lično! A more je ispljunulo moj poklon." Dugo ćutanje, a onda kralj progovori blaže. "Pa, zadrži je, prinče. More je ne želi, a ni ja. U tvojim je rukama. Drži je - zaključanu. Drži je zaključanu, prinče!"
<BR>&nbsp;&nbsp;&nbsp;&nbsp;&nbsp;Rikard, na kolenima, nakloni se još dublje, zahvalan i zadovoljan, a onda ustade i ode unatrag dugim hodnikom, ne dižući pogled. Kada je izišao u blistavo predvorje, oficiri i plemići okupiše se oko njega, spremni kao i obično da se raspituju o bitki, da se smeju, piju i razgovaraju. On prođe između njih bez ijedne reči ili pogleda i ode do sopstvenih odaja, sam, noseći kutiju pažljivo u obe ruke.
<BR>&nbsp;&nbsp;&nbsp;&nbsp;&nbsp;Njegova blistava soba bez senki, bez prozora, bila je po svim zidovima ukrašena šarama od zlata sa umetnutim topazima, opalima, kristalima i, najživljim od svih dragulja, plamenovima sveća nepokretnim na zlatnim svećnjacima. On spusti kutiju na stakleni sto, zbaci ogrtač, otpasa pojas za mač i sede uz uzdah. Grifonka upade iz spavaće sobe, kandže su joj strugale po podu ukrašenom mozaikom, i zabi mu veliku glavu u krilo, čekajući da joj počeše pernatu grivu. Po sobi se šunjala i mačka, vitka i crna; Rikard je nije ni primetio. Palata je bila puna životinja, mačaka, pasa, majmuna, veverica, mladih hipogrifova, belih miševa, tigrova. Svaka dama imala je sopstvenog jednoroga, svaki dvoranin imao je tuce ljubimaca. Princ je imao samo jednog, grifonku koja se uvek borila uz njega; njegov jedini prijatelj koji nikada nije postavljao pitanja. Češao je grifonkinu grivu i često spuštao glavu da bi se sreo sa pogledom njenih okruglih očiju, punim ljubavi, a tu i tamo okrenuo bi se i prema kutiji na stolu. Nije bilo ključa kojim se mogla zaključati.
<BR>&nbsp;&nbsp;&nbsp;&nbsp;&nbsp;Muzika je blago svirala iz udaljene sobe, beskrajno preplitanje nota poput zvuka vodoskoka.
<BR>&nbsp;&nbsp;&nbsp;&nbsp;&nbsp;On se okrete da pogleda sat na kaminu, ornamentirani kvadrat od zlata i plavog emajla. Bilo je deset minuta do deset: vreme da se digne i opaše mač, sazove ljude i krene u bitku. Izgnanik se vraćao, rešen da zauzme grad i preotme presto, nasledstvo. Njegovi crni brodovi moraju se oterati na more. Braća se moraju boriti, jedan od njih mora da pogine, a grad mora biti spasen. Rikard ustade, a grifonka smesta poskoči šibajući repom, spremna za borbu. "Dobro, dođi!" reče joj Rikard, ali glas mu je bio hladan. On gurnu mač u kanije prekrivene biserjem i opasa ga, a grifonka zacvile od uzbuđenja i protrlja mu kljun o ruku. Nije odgovarao. Bio je umoran i tužan, žudeo je za nečim - za čim? Da čuje muziku koja se prekida, da jednom progovori sa bratom pre nego što otpočnu boj... nije znao. Naslednik i branilac, morao se pokoravati. On položi srebrni kalpak na glavu i okrenu se da podigne ogrtač, bačen preko stolice. Biserne kanije obešene o pojas začangrljaše o nešto iza njega; on se okrenu i vide kako kutija leži na podu, otvorena. Dok je stajao i gledao je istim hladnim, odsutnim pogledom, nešto crnila poput dima skupi se oko nje na podu. On se saže i podiže je, a mrak mu poteče preko ruku.
<BR>&nbsp;&nbsp;&nbsp;&nbsp;&nbsp;Grifonka se povuče uz cviljenje.
<BR>&nbsp;&nbsp;&nbsp;&nbsp;&nbsp;Visok i oklopljen u belo, plavokos, sa srebrnim kalpakom u blistavoj sobi bez senki, Rikard je stajao i držao otvorenu kutiju, gledao gustu tminu koja je lagano kapala iz nje. Sada je svuda oko njegovog tela, ispod ruku, bio sumrak. Nepokretno je stajao. Onda polako podiže kutiju, pravo iznad glave, i prevrnu je.
<BR>&nbsp;&nbsp;&nbsp;&nbsp;&nbsp;Tmina mu poteče preko lica. On se obazre, jer se udaljena muzika prekinula i sve je bilo veoma tiho. Sveće su gorele, tačke svetlosti odražavale su pege zlata i ljubičaste prisenke sa zidova i tavanice. Ali svi uglovi bili su mračni, iza svake stolice počivala je tmina, a kada Rikard okrenu glavu, senka mu poskoči po zidu. On se tada hitro pokrenu i ispusti kutiju, jer u jednom crnom uglu opazio je crvenkasti sjaj dva ogromna oka. - Grifonka, razume se. On ispruži ruku i progovori joj. Nije se pokrenula, već je samo ispustila neobični, metalni krik.
<BR>&nbsp;&nbsp;&nbsp;&nbsp;&nbsp;"Ma hajde! Zar se plašiš mraka?" reče on, a onda, odjednom, i sam se uplaši. On isuka mač. Ništa se nije micalo. On napravi korak unatrag prema vratima; čudovište skoči. On vide kako se crna krila šire preko tavanice, gvozdeni kljun, kandže; njena masa našla se preko njega pre nego što je mogao da zabije mač naviše. Borio se, ogromni kljun škljocao mu je prema vratu, a kandže su mu kidale ruke i grudi, dok nije oslobodio ruku sa mačem i uspeo da zaseče, iščupa i ponovo zaseče. Drugi udarac napola odseče vrat grifonke. Ona pade; ležala je previjajući se u senkama među razbijenim staklom, a onda je ležala bez pokreta.
<BR>&nbsp;&nbsp;&nbsp;&nbsp;&nbsp;Rikardov mač ispade i začangrlja po podu. Ruke su mu bile lepljive od njegove sopstvene krvi i jedva da je mogao da vidi; udarci krila grifonke pogasili su i poobarali sve sveće izuzev jedne. Pipao je dok nije našao stolicu, a onda sede. Posle jednog časa, iako se još borio za dah, on učini ono što je uradio na vrh dine posle bitke: pognu glavu i sakri lice u ruke. Bila je potpuna tišina. Jedna sveća treptala je na držaču, slabašno se odražavala u grozdu topaza na zidu iza nje. Rikard podiže glavu.
<BR>&nbsp;&nbsp;&nbsp;&nbsp;&nbsp;Grifonka je nepokretno ležala. Krv joj se razlila u lokvu, crna poput prve prosute tmine iz kutije. Gvozdeni kljun bio joj je otvoren, oči otvorene, poput dva crvena kamena.
<BR>&nbsp;&nbsp;&nbsp;&nbsp;&nbsp;"Mrtva je", reče slabi, meki glas, dok se mačka veštice oprezno probijala između parčadi razbijenog stola. "Jednom i zauvek. Slušaj me, prinče!" Mačka sede i uredno omota rep oko šapa. Rikard je nepokretno stajao, praznog lica, dok ga nagli zvuk ne natera da se prene: malo ting! u blizini. Onda sa tornja nad njime siloviti, mutni udar zvona stade da odzvanja u kamenu poda, u njegovim ušima, krvi. Časovnici su otkucavali deset.
<BR>&nbsp;&nbsp;&nbsp;&nbsp;&nbsp;Čuo je lupanje po vratima, a povici su odjekivali hodnicima palate, pomešani sa poslednjim, tutnjavim udarcima zvona, kricima prestrašenih životinja, dozivanjem, naredbama.
<BR>&nbsp;&nbsp;&nbsp;&nbsp;&nbsp;"Zakasnićeš u bitku, prinče", reče mačka.
<BR>&nbsp;&nbsp;&nbsp;&nbsp;&nbsp;Rikard je pipao po krvi i senkama za mačem, gurnuo ga u kanije, ogrnuo se i pošao prema vratima.
<BR>&nbsp;&nbsp;&nbsp;&nbsp;&nbsp;"Danas će biti popodneva", reče mačka, "i sumraka, i pašće noć. Uveče će jedan od vas doći kući u grad, ti ili tvoj brat. Ali samo jedan od vas, prinče."
<BR>&nbsp;&nbsp;&nbsp;&nbsp;&nbsp;Rikard je na trenutak nepokretno stajao. "Da li sada napolju sija sunce?"
<BR>&nbsp;&nbsp;&nbsp;&nbsp;&nbsp;"Da, sija - sada."
<BR>&nbsp;&nbsp;&nbsp;&nbsp;&nbsp;"Pa, onda je vredelo", reče mladić, otvori vrata i odvažno kroči u halabuku i paniku suncem obasjanih hodnika, dok se senka crnela za njim.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
