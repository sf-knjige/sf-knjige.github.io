<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Vođa grupe izveo je pogrešan zaokret nad Targovištem. Umesto da nastavi za Ploešti, krenuo je prema Bukureštu. Prvi poručnik Dva Sokola uvideo je grešku, kao i nekolicina drugih pilota, i prekršio naređenja time što je upotrebio radio. No, vođa grupe nije odgovorio, već je nastavio da se kreće u pogrešnom pravcu. A onda, daleko sa njihove leve strane, Dva Sokola vide dim i odmah shvati da on može poticati samo od spaljenih rafinerija. Druge grupe su, pravilno sledeći kurs, već izručile svoje bombe na cilj.
<BR>&nbsp;&nbsp;&nbsp;&nbsp;&nbsp;On baci pogled prema čelnom bombarderu, pitajući se da li možda i pukovnik vidi dim koji je mogao imati samo jedno značenje. U tom času, čelni avion iznenada promeni kurs i pod pravim uglom polete ka dimu. Dva Sokola je sa ostalim pilotima tako vešto izveo manevar okretanja da im formacija ni za dlaku nije promenila izgled. Motori Hijavate promicali su, brzinom od dvestotinečetrdesetpet milja na čas, na svega pedesetak stopa od zemlje. Parcele visokog zelenog kukuruza, alfalfe, i parcele sa snopovima žita promicale su pod njima: ispred grupe, pomaljajući se iz dima, videli su se kablovi i mamutski oblici baražnih balona. Neki su se upravo dizali sa zemlje, dok su oni sa većih visina povlačeni naniže kako bi sprečili napad.
<BR>&nbsp;&nbsp;&nbsp;&nbsp;&nbsp;Obeshrabrenost zahvati Dva Sokola, ali on ne reče ništa Endrjusu. Avioni su prilazili iz pogrešnog pravca tako da su sve one nedelje provedene u pomnom učenju prepoznavanja ciljeva otišle uzalud. Prilaz iz ovoga pravca onemogućiće svako raspoznavanje.
<BR>&nbsp;&nbsp;&nbsp;&nbsp;&nbsp;Rastojanje do Ploeštija iznosilo je dvadeset pet milja i bilo im je potrebno pet minuta da ga pređu, no, daleko pre no što su stigli do cilja, Nemci pokazaše karte. Plastovi sena se razleteše i ispod njih se pojaviše topovi od dvadeset i tridesetsedam milimetara. Vešto maskirane ispod kamiona sa prikolicama na parkiralištima duž puta, haubice takođe stadoše da bljuju vatru. Pa čak i polja odjednom procvetaše mitraljeskim gnezdima iz kojih su mahnito palacali Crveni plamičci. Negde ispred njih vatru otvoriše i ogromni topovi-čudovišta od osamdesetosam i stopet milimetara i nebo odjednom postade belo-crno od bleska eksplozija i šrapnela. Krvavi posao za koji su se i napadači i branioci pripremali toliko dugo upravo je počinjao.
<BR>&nbsp;&nbsp;&nbsp;&nbsp;&nbsp;Hijavata poče da drhti od udara uskovitlanog vazduha, a zatim i od trzaja kada je njegova posada otvorila vatru na protivavionske baterije iz svojih duplih 'pedesetica'. Vazduh beše pun zalutalih otpadaka granata, koji su leteli na sve strane, toliko zgusnuti da je bilo neverovatno da ma koji avion tuda može da prođe nepogođen bar nekoliko puta. Grmljavina koju su stvarala stotridesetčetiri aviona svojim četrnaestocilindarskim motorima, eksplozije osamdesetosmica i neumorno štektanje dvestatrideset mitraljeza iz Be-dvadesetčetvorki, prosto su zaglušivali uši.
<BR>&nbsp;&nbsp;&nbsp;&nbsp;&nbsp;Rodžer Dva Sokola držao je svoje mesto u formaciji i rastojanje od pedeset pet stopa iznad zemlje, no istovremeno je pažljivo motrio svuda oko sebe. Cev jedne osamdeset osmice sa nekog pobočnog puta upravi se prema njemu i bljunu crveni oganj, šaljući svoj smrtonosni projektil na sastanak sa njegovim avionom. U istom času kada je ugledao cev topa, Dva Sokola gurnu upravljač malo napred i spusti se na svega dvadesetak stopa od zemlje tako da je zrno bezazleno proletelo iznad njih.
<BR>&nbsp;&nbsp;&nbsp;&nbsp;&nbsp;Tankovi rafinerije ispred njih eksplodirali su dok je dizao Hijavatu ponovo na pedeset pet stopa. Avion se strese od pogotka u rep, ali umesto da padne ostade čvrsto na liniji leta. Repni tobdžija izvesti da su sa leve strane uništeni mehanizmi za promenu pravca. Letelica sa Sokolove strane izgledala je kao da se upravo izvukla ispod udaraca nekog džinovskog mača. Avion s desne strane iznenada zadrhta i iz kljuna mu pokulja gust dim verovatno od pogotka osamdeset osmice. Pao je kao čekić na zemlju, odskočivši pri tom i istovremeno počevši da se raspada; trenutak potom, iščezao je u gustom oblaku dima i vatre.
<BR>&nbsp;&nbsp;&nbsp;&nbsp;&nbsp;Komadići aluminijuma i pleksiglasa proletali su unaokolo, svetlucajući na suncu. Dim ispred njih više nije bio toliko gust pa su mogli da vide tankove u plamenu, bombarder koji, pod vatrom, juriša na jedan neoštećeni tank, drugi koji u kovitlacu pada na zemlju sa oba motora u plamenu, treći, takođe u plamenu, kako pokušava da se domogne visine kako bi posada dobila priliku da iskoristi padobrane. Četvrti avion, s desne strane, ispusti svoje bombe i ove pogodiše nekoliko tankova koje smesta zahvati plamen; vatra jednoga od njih zahvati i avion koji je bacio bombe. Ogromni dirižabl, raspadajući se na dva dela i okrećući se mahnito, izbi iz dima i udari u jedan neoštećeni tank, koji se smesta rasprsnu, a njegova eksplozija zahvati Hijavatu i silovito ga gurnu naviše. Dva Sokola i Endrus jedva povratiše kontrolu.
<BR>&nbsp;&nbsp;&nbsp;&nbsp;&nbsp;Ispred njih se najednom ukaza gomila tankova, dimnjaka i tornjeva. Grčevito potegavši upravljač u nameri da letelicu izdigne uvis, Dva Sokola doviknu Endrusu: "Otkači bombe!"
<BR>&nbsp;&nbsp;&nbsp;&nbsp;&nbsp;Endrus nije ni pokušao da pita zašto ne čekaju pogodniji trenutak za bombardovanje. Poslušao je i avion se sa daleko više snage izdiže, lakši za teret otkačenih bombi. Ipak je vrh jednog tornja rasparao trbuh letilice, doduše bez neke veće štete, jer je ona nastavila da leti.
<BR>&nbsp;&nbsp;&nbsp;&nbsp;&nbsp;Svojim krtim irskim dijalektom, O'Brajen, tobdžija iz kupole na vrhu aviona, raportira: "Gazara je otpao, ser! On i njegova kupola upravo nestaju u dimu."
<BR>&nbsp;&nbsp;&nbsp;&nbsp;&nbsp;"Repni Čarli je otpao", reče Dva Sokola Endrusu.
<BR>&nbsp;&nbsp;&nbsp;&nbsp;&nbsp;"Do đavola, pa nisam ni osetio udarac!" reče Endrjus. "A ti?"
<BR>&nbsp;&nbsp;&nbsp;&nbsp;&nbsp;Dva Sokola ne odgovori. On je već upravio Hijavatu naniže kako bi izbegao smrtonosni baraž iznad pedeset pet stopa. Proleteo je između dva tanka koji su bili toliko blizu jedan drugom da je jedva ostala stopa ili dve prostora između vrhova krila i njihovih zidova. No, odmah zatim bio je primoran da oštro izdigne letelicu, tako da je za čas izgledalo kao da stoji na repu, da bi izbegao radio-toranj koji je, nalik na pseći rep, podrhtavao od artiljerijske vatre.
<BR>&nbsp;&nbsp;&nbsp;&nbsp;&nbsp;"Bože, nisam verovao da će nam uspeti", reče Endrus.
<BR>&nbsp;&nbsp;&nbsp;&nbsp;&nbsp;Dva Sokola ponovo ne odgovori. Bio je isuviše zanet. On izvi avion kako bi izdigao svoje desno krilo i tako izbegao sudar sa vrhom tornja.
<BR>&nbsp;&nbsp;&nbsp;&nbsp;&nbsp;Letelica ponovo uzdrhta; eksplozija ga je gotovo ogluvela. Vetar stade da huji kroz pilotsku kabinu. Na pleksiglasu ispred Endrusa pojavila se rupa, on se presamitio, lice mu se pretvorilo u masu razderanog mesa, slomljene kosti i more krvi.
<BR>&nbsp;&nbsp;&nbsp;&nbsp;&nbsp;Dva Sokola okrete avion prema istoku, ali pre no što mu pođe za rukom da dovrši manevar zaokretanja, letelica je ponovo pogođena i to na nekoliko mesta. Neko iz odeljenja iza pilotske kabine poče da jauče toliko glasno da je uspeo da nadjača čak i zaglušnu buku koja je stizala spolja. Vazduh je šibao u unutrašnjost kroz otvore na trupu. Dva Sokola naglo okrenu Hijavatu naviše i to pod najoštrijim mogućim uglom. Morao je da dobije na visini. Sa svoja dva repna motora u plamenu i bez propelera najisturenijeg motora jedva da je mogao još koji trenutak da ostane u vazduhu. Rešenje se samo nametalo: dostići najveću moguću visinu i iskočiti.
<BR>&nbsp;&nbsp;&nbsp;&nbsp;&nbsp;Najednom ga zahvati čudno osećanje, osećanje izdvajanja. Potrajalo je svega dve sekunde, ali i to je bilo dovoljno da shvati kako se događa nešto nepoznato, nezemaljsko. Najčudnije je bilo to što osećanje izdvajanja nije bilo subjektivno: bio je ubeden da ceo avion i svi u njemu trpe nasilno čupanje iz normalnog stanja ili - iz stvarnosti.
<BR>&nbsp;&nbsp;&nbsp;&nbsp;&nbsp;A onda zaboravi na tu neobičnost. Paučinasti konci trasiranih zrna i zvezdaste eksplozije zrna protivavionske odbrane za trenutak se prorediše i on uluči priliku da se izvuče iz tog pakla. Nestade grmljavine i tupih, teških prasaka granata: čuo se samo zvuk vetra koji je prolazio kroz rupe na trupu letelice.
<BR>&nbsp;&nbsp;&nbsp;&nbsp;&nbsp;Iznenada, niotkuda iskrsnu neki lovac. Pojavio se tako munjevito da se činilo kao da je izleteo kroz neka skrivena nebeska vrata. Dva Sokola nije uspeo ni da ga prepozna, a ovaj je već bio tu, sipajući vatru iz svojih topova i mitraljeza. Dve letelice se nađoše toliko blizu jedna drugoj da je sudar bio neminovan. Nemac hitro cimnu jednim krilom i pokuša da spas nađe u poniranju. Sokolova letelica se strese još jednom, ovaj put od smrtonosnog udarca. Ostala je bez levog krila koje je odletelo na zemlju zajedno sa desnim krilom nemačkog lovca.
<BR>&nbsp;&nbsp;&nbsp;&nbsp;&nbsp;Već narednog trena, Dva Sokola bio je izvan Hijavate. Do zemlje ga je delila tako mala udaljenost da se nije usudio da čeka propisano vreme za povlačenje ručke za otvaranje padobrana; učinio je to odmah, čim je zaključio da je izvan aviona. Počeo je da pada ravnomerno, bez prevrtanja, primetivši odjednom da grada Ploeštija, koji je trebalo da se nalazi tu, nema ispod njega. Umesto zgrada, dole su stajali prašnjavi putevi, seoska imanja i drveće. Sam Ploešti nalazio se toliko daleko da se od njega videla samo tanka traka dima.
<BR>&nbsp;&nbsp;&nbsp;&nbsp;&nbsp;Hijavata je nestajao u bezdanu, sličan plamenoj lopti. Nemačka letelica padala je u kovitlacu: stotinak jardi od nje i stotinak stopa više upravo se otvarao padobran protivničkog pilota. Tada se otvori i Sokolov padobran i gotovo ga ukoči u padu.
<BR>&nbsp;&nbsp;&nbsp;&nbsp;&nbsp;S leve strane još jedan čovek njihao se ispod svilenog polubalona. Odmah je prepoznao Pata O'Brajena, gornjeg tobdžiju. Samo dva čoveka nisu podelila sudbinu Hijavate.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
