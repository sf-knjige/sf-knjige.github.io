<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG
<P>&nbsp;&nbsp;&nbsp;&nbsp;&nbsp;Godinu dana posle rata, moj izdavač me posla da intervjuišem Rodžera Dva Sokola sa punim ovlašćenjima da sa njim sklopim i ugovor. Uslovi su bili veoma povoljni, naročito kada se uzmu u obzir teškoće oko štampanja i rasturanja štampe u tom posleratnom razdoblju. Sam sam se prijavio za taj zadatak, pošto sam o Dva Sokola mnogo slušao. Mnoge od priča o njemu bile su neverovatne, a ipak su mi se ljudi, koji su mi o njemu pričali, kleli da je sve istina.
<BR>&nbsp;&nbsp;&nbsp;&nbsp;&nbsp;Moja radoznalost bila je tolika da sam se spremao da dam otkaz i o svom trošku odem do Norveške u slučaju da moj izdavač odbije da objavi priču. A u ovo vreme posao koji ja obavljam nije lako dobiti. Obnova naše porušene civiiizacije bila je obaveza za sve, pa je razumljivo što su na ceni bili ljudi koji su se razumeli u zidarstvo i njemu slične poslove, a ne oni kojima je pero bila alatka.
<BR>&nbsp;&nbsp;&nbsp;&nbsp;&nbsp;Ipak, i pored svega, svet je kupovao knjige i postojalo je sveopšte zanimanje za tajanstvenog stranca Rodžera Dva Sokola. Svi su čuli o njemu, ali oni koji su ga dobro znali bili su ili mrtvi ili nestali.
<BR>&nbsp;&nbsp;&nbsp;&nbsp;&nbsp;Ukrcao sam se na jedan stari parobrod i dosađivao se na njemu pet dana, jer mu je toliko bilo potrebno da stigne do Stavengera. Nisam se čak ni zaustavio da obezbedim sobu u hotelu, mada je bilo već prilično kasno, već sam se odmah svojim lošim norveškim jezikom raspitao za pravac koji će me odvesti do hotela u kome je odseo Rodžer Dva Sokola.
<BR>&nbsp;&nbsp;&nbsp;&nbsp;&nbsp;Taksi usluge bile su astronomski skupe, jer je do goriva bilo teško doći, pa ipak sam uzeo taksi i uskoro se vozio mračnim ulicama u kojima nisu gorele gasne svetiljke.
<BR>&nbsp;&nbsp;&nbsp;&nbsp;&nbsp;Ali pročelje hotela u koji sam išao bilo je jarko osvetljeno, a predvorje puno sveta koji se veselio, još slaveći završetak rata.
<BR>&nbsp;&nbsp;&nbsp;&nbsp;&nbsp;Za Dva Sokola raspitao sam se kod portira i on mi reče da se ovaj trenutno nalazi u sali za balove, gde prisustvuje prijemu koji je, njemu u čast, priredio gradonačelnik Stavengera.
<BR>&nbsp;&nbsp;&nbsp;&nbsp;&nbsp;Nisam imao teškoća pri prepoznavanju, jer sam video mnogo njegovih slika. Stajao je u jednom uglu odaje, okružen gomilom ljudi i žena. Progurao sam se kroz masu i uskoro se našao u njegovoj neposrednoj blizini. Bio je visok, dobro građen čovek, lepog, iako pomalo orlovskog lica. Kosa mu je bila tamno smeđe boje, a koža tamna, iako ne mnogo tamnija od kože nekih prisutnih Norvežana. No, oči su mu bile začuđujuće sive i hladne; sive i hladne baš kao islandsko nebo. Držeći u ruci čašu pića, ćaskao je sa prisutnima, otkrivajući pri govoru snežno bele zube. Njegov norveški, kao i moj, nije bio baš dobar, što znači da je bio tečan ali sa istaknutim naglascima i ne uvek gramatički ispravan. Kraj njega je stajala jedna prelepa plavuša koju sam takođe smesta prepoznao sa fotografija. Ona mu je bila žena.
<BR>&nbsp;&nbsp;&nbsp;&nbsp;&nbsp;Čim je u razgovoru nastalo malo zatišje, ulučih priliku da se predstavim. Razume se da je znao ko sam, jer smo mu i ja i moj izdavač pisali o svrsi moje posete. Glas mu je bio dubok, bogat bariton i odavao je čoveka koji je siguran u sebe.
<BR>&nbsp;&nbsp;&nbsp;&nbsp;&nbsp;Upita me kako je proteklo putovanje i ja mu odgovorih da je bilo podnošljivo. On se nasmeši i reče: "Pomislio sam već da se vaš izdavač predomislio i da se uopšte nećete pojaviti. Očigledno na tom vašem brodu nije radio ni telegraf."
<BR>&nbsp;&nbsp;&nbsp;&nbsp;&nbsp;"Na njemu nije radilo ništa", odgovorih. "Za vreme rata služio je za priobalsku plovidbu i bombardovan je bar pet puta. Neke od popravki obavljene su na brzinu i to materijalom veoma slabog kvaliteta."
<BR>&nbsp;&nbsp;&nbsp;&nbsp;&nbsp;"Odlazim iz Norveške kroz dva dana", reče mi on posle toga. "To znači da vam mogu posvetiti dan i po. Moraću da vam ispričam priču, a na vama je da je pravilno shvatite. Kakvo vam je pamćenje?"
<BR>&nbsp;&nbsp;&nbsp;&nbsp;&nbsp;"Fotografsko", odgovorih. "Pa, u redu. Ali to znači da ni vi ni ja nećemo moći da spavamo. Ja sam umoran, ali bih da što pre počnemo. Dakle...?"
<BR>&nbsp;&nbsp;&nbsp;&nbsp;&nbsp;"Odmah. Reći ću ženi da idemo gore u našu sobu, a zadržaću se još trenutak-dva da bih se izvinio svome domaćinu."
<BR>&nbsp;&nbsp;&nbsp;&nbsp;&nbsp;Pet minuta kasnije bili smo u njegovoj sobi. Dok je on stavljao veliku džezvu za kafu, ja izvadih ugovore, pero i blok.
<BR>&nbsp;&nbsp;&nbsp;&nbsp;&nbsp;"Nije mi, u stvari, jasno zašto ovo činim", reče on. "Možda zato što mi se dopada... pa, nije ni važno. Suština je u tome da mi je potreban novac, a ovo je najlakši način da do njega dođem, mada se može dogoditi da se ne vratim po honorar. Sve zavisi od toga šta me čeka na kraju putovanja."
<BR>&nbsp;&nbsp;&nbsp;&nbsp;&nbsp;Izvio sam obrve, ali ne rekoh ništa. Uz jedan od svojih karakterističnih brzih ali gipkih pokreta, on se udalji od mene i ode do stola sa druge strane sobe na kome se nalazio globus. Bio je izrađen pre rata, budući da nisu postojale promene državnih granica do kojih je došlo tokom poslednje godine.
<BR>&nbsp;&nbsp;&nbsp;&nbsp;&nbsp;"Dodite malo ovamo", reče mi on. "Želim da vam pokažem mesto na kome počinje moja priča."
<BR>&nbsp;&nbsp;&nbsp;&nbsp;&nbsp;Ustadoh i priđoh mu. Okretao je globus polako, a onda ga, zaustavio i vrhom olovke pokazao jednu tačku nešto ulevo od središnjeg dela zapadne obale Crnog mora.
<BR>&nbsp;&nbsp;&nbsp;&nbsp;&nbsp;"Ploešti, Rumunija", reče. "Odatle ću početi. Mogao bih, doduše, da se vratim znatno dublje u prošlost, ali za to bi nam bilo potrebno mnogo vremena koje nemamo. Ako vam na um padnu bilo kakva pitanja u vezi sa razdobljem pre Ploeštija, moraćete da ulučite priliku da ih postavite. Uostalom, imam rukopis u kome sam opisao moj život pre no što sam pošao da bombardujem naftonosna polja Ploeštija."
<BR>&nbsp;&nbsp;&nbsp;&nbsp;&nbsp;"Ploešti, Rumunija?"
<BR>&nbsp;&nbsp;&nbsp;&nbsp;&nbsp;"Ploešti, veliko naftonosno i prerađivačko srce nemačkog novog carstva. Meta napada vazduhoplovnih snaga stacioniranih u Sirenaiki, u severnoj Africi. Pet godina rata je prošlo pre no što je Amerikancima pošlo za rukom da dođu u priliku za napad na žilu-kucavicu nemačkog transportnog sistema i vojne efikasnosti: Krcati bombama, municijom i gorivom, sto sedamdeset pet četvoromotornih bombardera krenulo je da uništi tankove sa naftom i rafinerije Ploeštija. Mi nismo znali da ga zovu Festung Ploešti, tvrdava Ploešti, niti da je grad okružen najzgusnutijim protivavionskim naoružanjem u Evropi. No, čak i da smo znali, bilo bi svejedno; jedino se ne bismo toliko iznenadili kada smo ustanovili kako stoje stvari.
<BR>&nbsp;&nbsp;&nbsp;&nbsp;&nbsp;Bio sam prvi pilot na Hijavati; kopilot mi je bio Džim Endrujs. On je rođen u Birmingenu, Alabama, ali činjenica da u meni teče dosta indijanske krvi nije mu nimalo smetala. Bili smo najbolji prijatelji."
<BR>&nbsp;&nbsp;&nbsp;&nbsp;&nbsp;On napravi malu pauzu, nasmeši se, a onda reče: "Usput, pred vama je pravi Irokez. Imam pretke iz gotovo svih irokeških plemena, uključujući tu i pra-pradedove iz plemena Čiroki koji su govorili irokeškim jezikom. No, otac mi je bio delimično Islanđanin, a majka delimično Škotlanđanka."
<BR>&nbsp;&nbsp;&nbsp;&nbsp;&nbsp;Slegnuh ramenima i upitah ga da bih objasnio svoj iznenađeni pogled: "Hoću li u vašim rukopisima naći više pojedinosti o ovome?"
<BR>&nbsp;&nbsp;&nbsp;&nbsp;&nbsp;"Da, svakako. U svakom slučaju..."
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
