<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;Oko jedan čas popodne, puzeći na stomacima Ajkvani pođoše prema četiri velike stene koje su predstavljale jedini zaklon svuda oko visoravni. U međuvremenu, tri branioca već su dogurala gomilu stena na njen rub. Ostali su se smestili između njih i stali strpljivo da čekaju. Dva Sokola prebroja municiju i opomenu ih da je štede.
<BR>&nbsp;&nbsp;&nbsp;&nbsp;&nbsp;Mornari otvoriše paljbu koja potraja tri minuta. Njihova zrna su preletala preko glava branitelja i odbijala se od stene iznad njih, ili se jednostavno zabijala u stenu ispod ruba visoravni. Branitelji ne ispališe nijedan metak.
<BR>&nbsp;&nbsp;&nbsp;&nbsp;&nbsp;Ohrabreni time, deset mornara se uspe na stene, dok su ih ostali pokrivali vatrom. Dva Sokola proviri preko platoa za trenutak, koji beše dovoljan da ih vidi kako se penju. Takođe mu pade u oči da ljudi koji su nosili bacače imaju još dug put pred sobom. Oni su verovatno bili veoma teški, ni nalik na lake poljske bacače njegovog sveta.
<BR>&nbsp;&nbsp;&nbsp;&nbsp;&nbsp;Dva Sokola pričeka još koji minut. Pucnjava prestade, ali on ne pogleda naniže. Kad se paljba nastavi još bešnje nego pre, on polako poče da odbrojava sve dok mu se ne učini da prednji redovi marinaca mora da su na pedeset jardi ispod njih. Onda hitro proviri: baš kao što je i očekivao. Deset Ajkvana, raširenih tako da je rastojanje između njih iznosilo po deset stopa, napredovalo je uzbrdo. Sada su se već podizali sa zemlje i, držeći puške jednom rukom, drugom rukom su se hvatali sa izbočine na stepama.
<BR>&nbsp;&nbsp;&nbsp;&nbsp;&nbsp;On dade znak za dejstvo. Kvazind i Džilbert se podigoše u klečeći položaj iza jedne stene i gurnuše je preko ruba. Ona otutnja niz padinu ali nikoga ne pogodi. No ipak je naterala mornare da joj se uklone s puta. Dvojica od njih pri tom izgubiše uporišta i skliznuše niz padinu. U trenutku kada im pođe za rukom da se zaustave bili su tako daleko da više nisu mogli uzeti učešće u borbi.
<BR>&nbsp;&nbsp;&nbsp;&nbsp;&nbsp;Sledeća stena pogodi jednog Ajkvana, odbacivši ga u vazduh toliko da se dvaput okrenuo pre no što je ponovo pao na zemlju. On se ne pomeri više. Mornari koji su pružali vatrenu zaštitu, gotovo je sasvim obustaviše, pokušavajući da ocene kojim će pravcem udariti stene. Na kraju sasvim prestadoše da pucaju i to dobro dođe Dva Sokola i Ilmiki koji pažljivo nanišaniše i svako od njih opali tri puta. Četiri marinaca su dobila pune pogotke. Trojica preživelih okretoše niz padinu. Jedan od njih pade i poče da klizi licem prema strmini sve dok ne udari glavom u jednu stenu i ne zaustavi se.
<BR>&nbsp;&nbsp;&nbsp;&nbsp;&nbsp;"Sad znaju kako stoje stvari", reče Dva Sokola. "Ako su pametni, pričekaće dok im ne stignu bacači. A onda ćemo mi morati da se oprostimo."
<BR>&nbsp;&nbsp;&nbsp;&nbsp;&nbsp;"Oni te ne žele živog, Rodžere", reče Ilmika.
<BR>&nbsp;&nbsp;&nbsp;&nbsp;&nbsp;"Da. Znam. Mora da je Raske tu umešao svoje prste."
<BR>&nbsp;&nbsp;&nbsp;&nbsp;&nbsp;Ajkvani se u međuvremenu zadovoljiše da tu i tamo ispale po koji metak. Nosači minobacača nastavljali su sasvim lagano približavanje, mada im je u pomoć poslato još ljudi. Dva Sokola oceni da neće biti u stanju da ih dovuku sve do sumraka. Doduše, noć neće imati nikakvog uticaja na preciznost minobacačke vatre.
<BR>&nbsp;&nbsp;&nbsp;&nbsp;&nbsp;Nigde nije mogao da vidi ljude sa Hvelgolda. Mornari su odavno pristali i iščezli u žbunju i hrastovoj šumi. Trgovački brod ležao je na boku, ali je i dalje bio na površini. A dva oblačića dima sada su već sasvim pouzdano bili bliže.
<BR>&nbsp;&nbsp;&nbsp;&nbsp;&nbsp;Džilbert mu reče da bacači verovatno imaju domet od dve stotine jardi. Dva Sokola se samo nasmeši na ovo. Da bi bacače mogli da nameste na poziciju tog dometa, moraće da ih prenesu do četiri stene na padini ispod visoravni. To je značilo da će jedno vreme morati da budu izloženi njihovoj vatri. Zato je sumnjao da će se oni usuditi da tako nešto izvedu osim pod zaštitom noći. Verovatno su naučili da poštuju kamene projektile koje su im branitelji bacali na glavu.
<BR>&nbsp;&nbsp;&nbsp;&nbsp;&nbsp;Sunce zađe iza vrha. Plavo nebo potamne. "U trenutku kad se spusti mrak, moramo biti spremni da odemo odavde", reče Dva Sokola. "Ajkvanima će biti potrebno izvesno vreme da bacače dovuku do onih stena. Ostali će verovatno pripucati da ih zaštite, ali se to i ne mora dogoditi. U svakom slučaju, moramo pokušati da se izvučemo. Poći ćemo ukoso preko padine, dok će oni, misleći da smo još gore, pucati u tom pravcu."
<BR>&nbsp;&nbsp;&nbsp;&nbsp;&nbsp;Iznad planine, sa zapada, pojaviše se oblaci koji veoma obradovaše branitelje. Uticaj sunca potpuno iščeznu i tama gusta poput mastila prekri planinu. Njih četvoro se prebaciše preko ruba visoravni i počeše da puze niz padinu. Ni minut iza toga noć zaparaše pucnji i tama se ispreseca vatrenim plamičcima. Mornari su pokušavali da zaposle branitelje, dok bacači ne budu prebačeni na pravo mesto.
<BR>&nbsp;&nbsp;&nbsp;&nbsp;&nbsp;Primetivši da se već nalaze ispod linije vatre, Dva Sokola promeni plan. Reče ostalima šta namerava da uradi, kao i da ih neće sprečavati da nastave po prvobitnom planu, ako smatraju da im on više odgovara. Oni rekoše da će učiniti kako on naredi.
<BR>&nbsp;&nbsp;&nbsp;&nbsp;&nbsp;Posle toga počeše da puze severoistočno prema najbližoj liniji stena. Tamo su stigli nekoliko minuta pre ljudi sa bacačima. S druge strane dve velike stene mogli su da čuju razgovor na arapskom, dok su bacači postavljani na mesto. Bllo je nemoguće oceniti da li su to samo stigli ljudi sa bacačima ili su uz njih bili i drugi mornari. Zaključivši da duže odlaganje akcije umanjuje njihove izglede na iznenađenje, Dva Sokola otpuza oko ogromne stene. On i llmika smestiše se iza jedne grbine, a Kvazind i Džilbert iza druge, na rastojanju od deset jardi.
<BR>&nbsp;&nbsp;&nbsp;&nbsp;&nbsp;Ispalo je još bolje nego što se Dva Sokola nadao. On otvori vatru s jedne strane stene, a Ilmika s druge. Kvazind i Džilbert pripucaše takođe odmah, pošto je ispaljen prvi hitac. Iako je bio mrak, beli turbani napadača olakšaše gađanje. Nišanili su nešto ispod te beline.
<BR>&nbsp;&nbsp;&nbsp;&nbsp;&nbsp;Uz svaki bacač bilo je po osam ljudi. Četvorica padoše pored svakog bacača pre no što preživelima pođe za rukom da potegnu revolvere. Nekoliko njih pokuša da pobegne, ali se okliznuše i odmah izleteše iz borbe. Ostali su izginuli gde se ko zatekao.
<BR>&nbsp;&nbsp;&nbsp;&nbsp;&nbsp;llmika i Dva Sokola krenuše iza stene prema bacačima, ali ubrzo su morali da se bace unazad. Pogodivši šta se događa, mornari odozdo otvoriše vatru. Plan Dva Sokola o uklanjanju mornara sa lica planine, uz pomoć njihovih vlastitih bacača sad više nije bio izvodljiv. Štaviše, marinci su napredovali prema stenama, čvrsto rešeni da povrate bacače.
<BR>&nbsp;&nbsp;&nbsp;&nbsp;&nbsp;Njih četvoro je, rizikujući, povremeno izvirivalo iza stena, ispaljujući po koji hitac. Ali kiša kuršuma, koji su im zujali oko glava i otkidali komadiće stene, uslovila je da svaki dalji pokušaj uzvraćanja vatre predstavlja samoubistvo.
<BR>&nbsp;&nbsp;&nbsp;&nbsp;&nbsp;Dva Sokola opsova. Bilo bi bolje da se držao prvobitnog plana. Mogli su sada već biti na putu ka nekom sigurnom mestu da ga nije zaneo taj novi, prokleto glupavi plan o protivnapadu.
<BR>&nbsp;&nbsp;&nbsp;&nbsp;&nbsp;Iznenada, žestina paljbe koja je dopirala odozdo postade znatno jača. No, kuršumi, neobjašnjivo, prestaše da zuje oko njih. A onda dopreše zvižduci i uzvici koji više nisu bili arapski. Dva Sokola nije mogao da razazna šta se govori, ali ipak shvati da je posredi polinežanski jezik.
<BR>&nbsp;&nbsp;&nbsp;&nbsp;&nbsp;Hajvičani su stigli.
<BR>&nbsp;&nbsp;&nbsp;&nbsp;&nbsp;Bitka potraja oko pet minuta. Tada se opkoljeni Ajkvani predadoše. Pošto su od zarobljenika saznali šta se događa, Hajvićani narediše četvorki da se preda. Bladlendski, kojim im se obratio jedan oficir, nije bio baš najčistiji, ali se mogao razumeti. Džilbert odgovori na hajvičkom i nekoliko trenutaka kasnije i njih četvoro postaše zarobljenici. Oni se pridružiše ostalima koji su čekali na padini ispod njih.
<BR>&nbsp;&nbsp;&nbsp;&nbsp;&nbsp;U grupi se nalazio i Raske, ruku sklopljenih iza vrata. Kad vide Dva Sokola, on se nasmeja i reče: "Ti ljigavi đavole! Poizbijao sam ti gotovo sve zube, a? Ali ti imaš sreće gotovo kao i sam Hitler!"
<BR>&nbsp;&nbsp;&nbsp;&nbsp;&nbsp;"A ko je to Hitler?"
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
