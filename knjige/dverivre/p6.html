<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Dve nedelje kasnije, spustiše se sa planina. Nalazili su se na ravničarskoj zemlji i ponovo među seljačkim gazdinstvima. Takođe su bili blizu neprijatelja, koje je Ilmika nazivala Perkunišancima. Ponovo su putovali samo noću. Četrdeset i osam časova kasnije zaustaviše se zbog dnevnog odmora, u ogromnoj kući koja je nedavno bila poprište krvavog okršaja. Šest leševa ležalo je razbacano na prilazima kući, a unutra ih je bilo još više. Gerilci su izgleda zauzeli kuću, ali su svi izginuli u borbi prsa u prsa sa perkunišanskim vojnicima koji su je branili. Niko nije preostao da sahrani mrtve i sada je to moralo da se učini. Odvukoše leševe do obližnjeg ćuvika pokrivenog brestovima i zakopaše ih u dva plitka groba. Dugocevke su bile zamenjene novijim puškama.
<BR>&nbsp;&nbsp;&nbsp;&nbsp;&nbsp;Dva Sokola se pitao zašto Dikozis nije odabrao neko skrivenije mesto za skrovište. A onda je čuo Dikozisov razgovor sa ostalim ljudima - sad je već bio u stanju da razume bar polovinu svega što je rečeno - i zaključio da je ovo njihovo mesto za sastanke. Izvidači se vratiše i izvestiše da u blizini nema neprijatelja. No, negde, ne tako daleko, gruvao je neki top.
<BR>&nbsp;&nbsp;&nbsp;&nbsp;&nbsp;Dva Sokola krenu u proučavanje velike sobe koja mora da je pripadala vlasniku palate. Na policama i po podu nalazile su se knjige, od kojih su neke bile oštećene od dejstva bombe. Ogroman globus zemljine kugle ležao je na podu kraj stola gde ga je verovatno odbacila eksplozija. On ga vrati na sto. Srce mu žestoko zalupa, jer tu nađe potvrdu za sve svoje sumnje, a i rešenje za neke zagonetke.
<BR>&nbsp;&nbsp;&nbsp;&nbsp;&nbsp;Na njemu su stajale ucrtane Evropa, Azija, Afrika, Australija, linija ponešto izmenjenih od onih koje je pamtio. On lagano zavrte globus na istok. Na globusu se ukaza Pacifik.
<BR>&nbsp;&nbsp;&nbsp;&nbsp;&nbsp;Dva Sokola se zagrcnu, svestan O'Brajenovog prisustva uz sebe.
<BR>&nbsp;&nbsp;&nbsp;&nbsp;&nbsp;"Šta dođavola...?" reče O'Brajen. A tada: "Marijo, majko Hristova!"
<BR>&nbsp;&nbsp;&nbsp;&nbsp;&nbsp;Havaji su se jasno videli. Iza njih pružao se lanac ostrva, koji je polazio od mesta na kome je trebalo da se nalazi Aljaska, da bi se potom blago spuštao prema jugozapadu, a završavao velikim ostrvom koje je stajalo na mestu Meksika. Od Stenovitih planina i Sijera ostali su samo vrhovi u obliku ostrva. Nekoliko tački prema istoku označavale su mesta gde su se nalazili Elegeni. Sve ostalo pokrivala je voda.
<BR>&nbsp;&nbsp;&nbsp;&nbsp;&nbsp;Centralne Amerike nije bilo, a južna Amerika predstavljala je još jedan lanac ostrva, većih od onih na severnoj hemisferi. Andi.
<BR>&nbsp;&nbsp;&nbsp;&nbsp;&nbsp;Nije bilo tako vruće, ali je Dva Sokola ipak oblio znoj dok je proučavao kartu zapadne hemisfere. Posle izvesnog vremena on okrete globus da prouči istočnu hemisferu. Prignu se napred da pročita, odnosno da pokuša da pročita nazive koji su tamo bili ispisani. Azbuka je, bez sumnje, vukla korena iz grčkog alfabeta. Dobro poznati alfa i beta izgledali su neizmenjeni, ali gama beše okrenuto ulevo. Štaviše, nije bilo velikih slova, ili bolje rečeno, sva su slova bila velika.
<BR>&nbsp;&nbsp;&nbsp;&nbsp;&nbsp;"Srušiću se", reče O'Brajen. "Znao sam da nešto nije u redu, ali nisam bio u stanju da to iskažem. Gde se, do đavola, nalazimo?"
<BR>&nbsp;&nbsp;&nbsp;&nbsp;&nbsp;"Ako se srušiš, to će ti možda za trenutak pomoći" uzvrati Soko. "Posle ćeš, svejedno, morati da pogledaš činjenicama u lice."
<BR>&nbsp;&nbsp;&nbsp;&nbsp;&nbsp;"A one su?"
<BR>&nbsp;&nbsp;&nbsp;&nbsp;&nbsp;"Jesi li ikad čitao naučnu fantastiku?"
<BR>&nbsp;&nbsp;&nbsp;&nbsp;&nbsp;"Nisam. Nikada nisam voleo petparačku literaturu."
<BR>&nbsp;&nbsp;&nbsp;&nbsp;&nbsp;"Bilo bi bolje da jesi. Biće ti potrebna malo elastičnija svest. Ipak se nadam da će ti poći za rukom da shvatiš ovu situaciju. Odnosno da je prihvatiš. U svakom slučaju svidelo ti se to ili ne, moraćeš da je prihvatiš. U protivnom ćeš poludeti."
<BR>&nbsp;&nbsp;&nbsp;&nbsp;&nbsp;"Već jesam. Oh Bože, gde je Amerika? A Čikago?"
<BR>&nbsp;&nbsp;&nbsp;&nbsp;&nbsp;Glas mu postade vriskav. Ostali u sobi zaćutaše i začudeno ga pogledaše.
<BR>&nbsp;&nbsp;&nbsp;&nbsp;&nbsp;"Jesi li ikada čuo o paralelnim svetovima?" upita Dva Sokola. "Nemoj mi samo reći da nisi, jer sam te jednom uhvatio kako čitaš strip sa sadržajem koji je obrađivao tu temu."
<BR>&nbsp;&nbsp;&nbsp;&nbsp;&nbsp;O'Brajenu kao da poče da sviće. "Da. Samo... do đavola, pa valjda nećeš da kažeš da smo uleteli u neki paralelni svet? U svet koji je pod pravim uglom u odnosu na naš?"
<BR>&nbsp;&nbsp;&nbsp;&nbsp;&nbsp;Dva Sokola klimnu glavom i nasmeši se na O'Brajenovo, 'pod pravim uglom' jer taj pojam nije bio objašnjenje, već samo metod opisivanja u naučnoj fantastici, kako bi čitalac lakše shvatio. Bolje rečeno, izmišljen je da mu pomogne da shvati neshvatljivo. Ali ako to pomaže O'Brajenu da shvati stvarnost i sprečava njegovu paniku, bolje je da se slobodno njim služi.
<BR>&nbsp;&nbsp;&nbsp;&nbsp;&nbsp;O'Brajen reče: "Onda je ono čudno osećanje u Hijavati...? Je li to bilo zato što smo... prolazili... kroz neku vrstu dveri?"
<BR>&nbsp;&nbsp;&nbsp;&nbsp;&nbsp;"Možeš to zvati i dverima. Stvar je u tome da je naučna fantastika za nas postala stvarnost. Paralelni svetovi postoje. Želeo bih da sam u stanju da te poreknem koliko god i ti, ali ovo se ne može poricati. Nekako smo prešli u drugi svet. Na Zemlji smo, ali ne na onoj koju poznajemo."
<BR>&nbsp;&nbsp;&nbsp;&nbsp;&nbsp;O'Brajen okrete globus. "A ovo je Zemlja na kojoj su Severna i Južna Amerika pod vodom?"
<BR>&nbsp;&nbsp;&nbsp;&nbsp;&nbsp;On uzdrhta i prekrsti se.
<BR>&nbsp;&nbsp;&nbsp;&nbsp;&nbsp;"Odavno sam znao da su stvari ovde kakve ne bi smele da budu", reče Dva Sokola; zatim pokaza na ljude u sobi, pa nastavi: "Nema nikakve sumnje da ti ljudi govore irokeškim jezikom."
<BR>&nbsp;&nbsp;&nbsp;&nbsp;&nbsp;"A njen jezik je" nastavi dalje, pokazujući Ilmiku, "verovao ili ne, engleski. Ona to zove Ingvinetalu ili jezik Bladlenda."
<BR>&nbsp;&nbsp;&nbsp;&nbsp;&nbsp;"Šalite se? Mislio sam da je Šveđanka ili Holandanka. Engleskinja?"
<BR>&nbsp;&nbsp;&nbsp;&nbsp;&nbsp;Dva Sokola vrati globus na istočnu hemisferu.
<BR>&nbsp;&nbsp;&nbsp;&nbsp;&nbsp;"Na našoj Zemlji, domoroci Amerike, takozvani američki Indijanci, migrirali su u preistorijsko doba iz Sibira u Severnu i Južnu Ameriku. Pleme za plemenom je stizalo i bilo im je potrebno oko deset hiljada godina da se nasele. Eskimi, najmongolskiji deo rase koja je u suštini kavkasko-mongolska mešavina, stigli su poslednji."
<BR>&nbsp;&nbsp;&nbsp;&nbsp;&nbsp;"Ali na ovoj Zemlji ne postoji Amerika u koju bi moglo da se migrira. I tako su nesuđeni Amerikanci postali u Starom svetu sila na koju se mora računati. Što znači u Aziji i Evropi."
<BR>&nbsp;&nbsp;&nbsp;&nbsp;&nbsp;On prevuče prstom preko karte Evrope i zaustavi ga na italijanskom poluostrvu. Slezova boja koja ga je optakala, delimično je pokrivala i severnu Jugoslaviju i Siciliju. Pročita naglas natpis koji se tu nalazio.
<BR>&nbsp;&nbsp;&nbsp;&nbsp;&nbsp;"Akajvia! Aheja? Ako je Aheja onda bi to značilo da su stari Grci umesto na helensko poluostrvo, kao što se desilo u našem svetu, iz nekih razloga stigli na italijansko."
<BR>&nbsp;&nbsp;&nbsp;&nbsp;&nbsp;On pogledom potraži Grčku. Tu je stajalo Hati.
<BR>&nbsp;&nbsp;&nbsp;&nbsp;&nbsp;"Hetiti?" izgovori glasno. "Na našoj zemlji oni su osvojili jedan deo Male Azije, gde je njihova kultura cvetala jedno vreme zajedno sa mikenskom Grčkom, da bi potom iščezla. Šta se ovde dogodilo? Oni su osvojili zemlju koju su Grci iz ko zna kojih razloga prošli i otišli dalje na zapad, a onda joj dali i svoje ime."
<BR>&nbsp;&nbsp;&nbsp;&nbsp;&nbsp;Nastavio je da glasno razmišlja, delimično i zbog toga, da bi O'Brajen shvatio šta se ovde događalo.
<BR>&nbsp;&nbsp;&nbsp;&nbsp;&nbsp;"Ne znam sve pojedinosti i moraću malo da nagađam, ali kladim se da su Irokezi i ostala mongolska plemena, osvojili istočnu Evropu i tu se naselili. Ako se to dogodilo u davno preistorijsko doba, moguće je da su time promenili smer migracija indoevropskih naroda. Invazija mongolskih plemena uslovila je da su razni narodi - Hetiti, Heleni, Italici, Germani i tako dalje - bili primorani da svoja staništa pomere za jednu zemlju zapadno. Ili tako nešto. Pitam se šta se dogodilo sa Italicima: Sabinjanima, Volužanima, Samnićanima i Latinima? Jesu li odbačeni zapadno? Ili su se u Italiji nastanili pre Aheanaca, da bi ih kasnije ovi porobili i apsorbovali?"
<BR>&nbsp;&nbsp;&nbsp;&nbsp;&nbsp;On stavi prst na mali, zeleni prostor koji je pokrivao površinu koju bi u normalnim uslovima pokrivala Rumunija i deo južne Rusije. "Hotinohsonih? Graditelji kuća? Irokeja? Svakako! A ona velika crna tačka tamo, Istokva, morala bi biti naša Odesa. Verovatno glavni grad Hotinohsoniha. Istokva? Lopatica? Moguće je, mada mi nije jasno zašto bi neko glavnom gradu nadenuo takvo ime. No, ja ne znam njihovu istoriju.
<BR>&nbsp;&nbsp;&nbsp;&nbsp;&nbsp;Mislim da idemo u Istokvu, jer, kako izgleda, plavuša, Ilmika Torstajn, veoma je važna osoba. Uspeo sam iz njihovog razgovora da zaključim da je njen otac bladlendski ambasador u Dakoti, našoj Mađarskoj."
<BR>&nbsp;&nbsp;&nbsp;&nbsp;&nbsp;"Dakota? Nije li to Dakota na jeziku Sijuksa?"
<BR>&nbsp;&nbsp;&nbsp;&nbsp;&nbsp;On se nasmeši i reče O'Brajenu: "Ne čini li ti se da si ipak pomalo kod kuće pošto i ovde postoji država Dakota?"
<BR>&nbsp;&nbsp;&nbsp;&nbsp;&nbsp;On pokaza na reku koja je tekla sa severa na jug, prema Istokvi, i ulivala se u Crno more. "Ovo će te učiniti još srećnijim. Naš Dnjepar oni zovu Ohajo, što će reći, 'divna reka'. A ako se pravilno sećam, ime naše reke Ohajo potiče od irokeške reči koja znači divan. Kako ti se ovo svida O'Brajene? Dakota i Ohajo! Možda stvari posle svega i nisu tako loše."
<BR>&nbsp;&nbsp;&nbsp;&nbsp;&nbsp;O'Brajen se bledo osmehnu i reče: "Hvala na pokušaju da me razvedrite, poručniče. Ali biće potrebno nešto više od nekoliko poznatih imena da me izvuče iz šoka. I dalje ne mogu da verujem."
<BR>&nbsp;&nbsp;&nbsp;&nbsp;&nbsp;"Moraćeš da se navikneš", reče Soko. On pokaza na bledocrveni prostor na kome bi trebalo da se nalaze Holandija, Nemačka, Danska, Poljska i Čehoslovačka. "Perkuniša. Zvuči kao da je dibila ime po imenu litvanskog vrhovnog boga Perkusa. A čuo sam Dikozisa kako o neprijateljima govori kao o Pozošima. To bi mogla da bude Borusija, što je drugi naziv za stare Pruse koji su govorili jezik sličan litvanskom."
<BR>&nbsp;&nbsp;&nbsp;&nbsp;&nbsp;On pregleda ostatak karte Evrope (Eozope na irokeškom). Severni deo skandinavskog poluostrva bio je obojen belo - sneg? - a ogromni beli medved bio je nacrtan odmah iznad donje granice snežnog pokrivača. On zviznu i okrete globus za još pola kruga.
<BR>&nbsp;&nbsp;&nbsp;&nbsp;&nbsp;Baš kao što je i podozrevao. Golfska struja bila je naznačena. Ali, neometana američkim kontinentom koji je bio pod vodom, pravila je daleko veći put prema zapadu, putovala uporedo sa lancem ostrva koji su stvorili vrhovi Stenovitih planina, da bi se pomešala sa Japanskom strujom.
<BR>&nbsp;&nbsp;&nbsp;&nbsp;&nbsp;Soko ponovo zviznu. Evo znaka od najveće važnosti za istoriju Evrope ovoga sveta.
<BR>&nbsp;&nbsp;&nbsp;&nbsp;&nbsp;On reče: "Ovde je sad toplo. Ali mogu da se kladim da to neće dugo potrajati i imaćemo đavolski dugu i hladnu zimu."
<BR>&nbsp;&nbsp;&nbsp;&nbsp;&nbsp;Zatim se okrete i ode do polica sa knjigama i posle kraćeg traženja nađe atlas u kome su se nalazile mape sa mnogo više pojedinosti nego na globusu. Štaviše, tekst na njima bio je dvojezični, Grčki i irokeški. Grčki mu je bio težak za čitanje, jer je pored mešavine reči iz dva razdoblja grčke istorije, bio 'obogaćen' i rečima iz nekih jezika koje Soko nije poznavao. Ipak ga je čitao lakše nego irokeški.
<BR>&nbsp;&nbsp;&nbsp;&nbsp;&nbsp;On se obrati O'Brajenu koji mu je virio preko ramena. "Pitao sam se zašto nemaju konje. Sad znam da ih nećemo ni videti. Ni kamile, duvan, paradajz, ćurke i mogao bih da ti nabrajam do sutra."
<BR>&nbsp;&nbsp;&nbsp;&nbsp;&nbsp;"Kako to?"
<BR>&nbsp;&nbsp;&nbsp;&nbsp;&nbsp;"Konji kakve znamo iz našeg sveta nastali su na severnoameričkom kontinentu odakle su se raširili po Starom svetu. U Novi svet su ih ponovo uveli Španci. I kamile su nastale u Americi, odakle su se preselile u Aziju, dok su mnoge američke vrste izumrle, ako se izuzmu lame, alpake i gvanako. Sada ti je valjda jasno zašto te niko nije razumeo kada si pokušao da dobiješ cigaretu."
<BR>&nbsp;&nbsp;&nbsp;&nbsp;&nbsp;"Hej!" reče O'Brajen. "Guma! Eto zašto su ona oklopna kola išla na drvenim i gvozdenim točkovima. Nema gume!"
<BR>&nbsp;&nbsp;&nbsp;&nbsp;&nbsp;"Ni čokoladu ovde nećeš biti u stanju da nađeš."
<BR>&nbsp;&nbsp;&nbsp;&nbsp;&nbsp;"Pa ovo je pakao od sveta", reče O'Brajen. "Pakao od sveta!"
<BR>&nbsp;&nbsp;&nbsp;&nbsp;&nbsp;On prestade da priča jer u tom času grupa stranaca uđe u sobu. Bilo ih je dvadesetak, većinom tamne kože i tamne kose. Samo nekolicina je imala belu kožu kao O'Brajen. Bili su u svetlozelenim uniformama i nosili su do kolena duboke, smeđe, kožne čizme. Pantalone su im bile usko pripijene uz noge i ukrašene žutom trakom koja je išla duž šavova. Šinjeli su im bili sašiveni tako da su im se krajevi završavali u obliku lastinog repa (nešto slično fraku), široki oko grudi i u rukavima, sa četiri velika džepa. Šlemovi su im bili kupasti, kao kape kineskih kulija, ali su imali ispust sa zadnje strane da bi zaštitili vrat. Ofciri su na njima, sa prednje strane, nosili simbolična čelična pera. Svi su bili naoružani ostragušama, a nosili su i lako povijene mačeve oko četiri stope dugačke. Svi su bili bez brada.
<BR>&nbsp;&nbsp;&nbsp;&nbsp;&nbsp;Njihov komandant je kraće vreme razgovarao sa Dikozisom, bacajući povremene poglede u pravcu Amerikanaca. Oficir, kidiaskos (od grčkog hiliarhos) se iznenada trže i pođe ka pilotima. Zatraži od Dva Sokola da mu da pištolj. Dva Sokola malo oklevaše, a onda sleže ramenima. Morao je da posluša. Pošto proveri da je kočnica na automatu na svom mestu, on ga pruži oficiru. Kidiaskos ga je obrtao ovamo i onamo i na kraju ga zadenu za svoj pojas.
<BR>&nbsp;&nbsp;&nbsp;&nbsp;&nbsp;Dikozis i njegovi gerilci odoše, a piloti i Ilmika Torstajn izadoše iz kuće u pratnji vojnika. Putovanje se nije ni sada izmenilo jer su i dalje išli noću i spavali danju. Bilo je jasno da je neprijatelj preplavio i ovu teritoriju, ali da još nije uspostavio jaku kontrolu. Grupa je izbegla sve moguće perkunišanske patrole, ali nije mogla pobeći ogromnim komarcima. Svi su bili primorani da se svakog dana umotavaju u smrdljive i debele kapute.
<BR>&nbsp;&nbsp;&nbsp;&nbsp;&nbsp;Dva dana posle rastanka sa Dikozisom, O'Brajen poče da pati od hladnoće, groznice i znojenja. Dva Sokola odmah pomisli da je narednik zaradio malariju. Lekar koji je išao sa grupom potvrdi njegovo mišljenje.
<BR>&nbsp;&nbsp;&nbsp;&nbsp;&nbsp;"Za ime božje, imaju li malo kinina?" zavapi O'Brajen. "U zemlji u kojoj ima malarije moralo bi bi..."
<BR>&nbsp;&nbsp;&nbsp;&nbsp;&nbsp;"Nema" prekide ga Soko. "U našem svetu se o njemu takođe ništa nije znalo sve do otkrića Južne Amerike."
<BR>&nbsp;&nbsp;&nbsp;&nbsp;&nbsp;"Ali šta su radili pre Kolumba? Mora da su imali nešto."
<BR>&nbsp;&nbsp;&nbsp;&nbsp;&nbsp;"Ne znam. Ali ma šta da je bilo, nije baš mnogo pomagalo."
<BR>&nbsp;&nbsp;&nbsp;&nbsp;&nbsp;Ipak nije kazao O'Brajenu da je malarija harala na obalama Sredozemlja njihovog sveta u davna vremena. U stvari, hara i danas, samo ne u tolikoj meri. Nije se brinuo samo za O'Brajena već i za sebe. Parazit malarije može lako da ubije čoveka kome se ne ukaže odgovarajuća lekarska nega; osim toga, paraziti ovoga sveta mogli bi da budu daleko pogubniji po njih.
<BR>&nbsp;&nbsp;&nbsp;&nbsp;&nbsp;Vojnici napraviše gruba nosila od dve grane i ćebeta i na njih položiše O'Brajena. Dva Sokola se prihvati jednog kraja nosila, a jedan od vojnika drugog. Vojnici su se smenjivali u razmacima od po petnaest minuta, ali Dva Sokola je morao da nosi sve vreme, sve dok mu se ruke nisu zdrvenile na ručkama, noge postale teže od kamena, a leđa mu se raspadala pri svakom koraku.
<BR>&nbsp;&nbsp;&nbsp;&nbsp;&nbsp;Lekar je O'Brajenu svakog sata davao dve pilule, jednu crvenu i jednu zelenu, ali ma šta da su one bile, nisu donele nikakvo poboljšanje. O'Brajen se i dalje tresao i znojio. A onda se, kao što je moglo i da se očekuje, napadi prorediše. Iako slab, O'Brajen je bio primoran da ustane i da ide sam uz pomoć Dva Sokola.
<BR>&nbsp;&nbsp;&nbsp;&nbsp;&nbsp;Oficir im jasno stavi do znanja da neće trpeti nikakvo zaostajanje. Dva Sokola je prisiljavao O'Brajena da se kreće. Oficir je sigurno bio spreman da mogućeg špijuna ubije kako bi sprečio zadržavanje. Njegova glavna briga očigledno je bila da sprovede bladlendsku ženu kroz neprijateljsku teritoriju sve do glavnog grada.
<BR>&nbsp;&nbsp;&nbsp;&nbsp;&nbsp;Posle četiri dana putovanja, tokom kojih je O'Brajen postao još bolesniji i slabiji, stigli su do prvog sela; poslednjih dvanaest časova puta proveli su putujući danju. Neprijatelja očigledno nije bilo u blizini ovog mesta. Tu je Dva Sokola ugledao prvi put železničke šine i lokomotivu koja je izgledala otprilike kao modeli iz 1890, s tim što je dimnjak bio oblikovan tako da liči na demona. Vagoni su bili obojeni skarletnom bojom i na njima su bile ispisane parole za srećan put i nacrtani kukasti krstovi.
<BR>&nbsp;&nbsp;&nbsp;&nbsp;&nbsp;Celo selo pretstavljalo je železničku stanicu, jer su kuće bile postavljene u dva reda s jedne i druge strane šina. To ga podseti na lažna pročelja zgrada iz kaubojskih filmova. Bilo kako, tek ispred svake kuće stajao je drveni, jarko obojeni, izrezbareni, zaštitni simbol, kao i još jedan, nalik na glavu ovce, negde blizu vrha lažnog pročelja. Ljudi su nosili teške čizme i košulje od tkanine ili od kravljih ili jelenskih koža. Košulje su im visile izvan pantalona. Kamenčići ili morske školjke bili su u različitim oblicima i utkani ili ubačeni u tkanje košulja. I muškarci i žene nosili su kose koje su im padale na ramena; figura u obliku nemačkog šlema, koju je primetio kod vojnika i gerilaca, mora da je pretstavljala vojnu obavezu.
<BR>&nbsp;&nbsp;&nbsp;&nbsp;&nbsp;Bilo je tu i nekoliko starijih ljudi i žena, čija su lica, i ruke bili obojeni plavim i crvenim bojama. Mora da je, pomisli Dva Sokola, ovaj običaj nekada bio zakon medu Hotinosonijancima, da bi se potom, verovatno, izgubio pod uticajem belih zapadnoevropskih nacija.
<BR>&nbsp;&nbsp;&nbsp;&nbsp;&nbsp;Oficir učtivo zamoli Ilmiku Torstajn da se popne u putnički vagon. Istu učtivost nije, međutim, pokazao prema dvojici Amerikanaca. On se prodera na njih, naredivši im da odu u treći vagon iza onoga u koji je ušla Ilmika. Dva Sokola se pravio da ništa ne razume, jer nije imao nameru da svojim stražarima pokaže da vlada njihovim jezikom. Neki vojnici ih onda poteraše prema tom vagonu. Ušli su u vagon koji je bio pretvoren u odeljenje za ranjenike tako što su sva sedišta iz njega izbačena napolje.
<BR>&nbsp;&nbsp;&nbsp;&nbsp;&nbsp;Dva Sokola pronađe mesto na podu i tu spusti O'Brajena. Zatim se okrete da potraži vodu za njega, ali doznade da se ona može dobiti samo u sledećem vagonu. Jedan čovek sa rukom u krvavom povoju i sa krvavim zavojem na glavi pođe sa Dva Sokola. Ranjenik je u zdravoj ruci držao dugačak nož. Polazeći, on obeća da će preseći vrat Dva Sokola ako samo i pomisli na bekstvo. Za vreme celog, dugog putovanja do Istokve on se nije micao od zarobljenika.
<BR>&nbsp;&nbsp;&nbsp;&nbsp;&nbsp;Do odredišta im je bilo potrebno pet dana i noći. Mnogo puta voz je zastajkivao na sporednim kolosecima, propuštajući kompozicije pune vojnika koje su išle na zapad. Celog jednog dana niko iz bolničkog vagona nije dobio vode, tako da je malo nedostajalo da O'Brajen umre. Ali voz se konačno zaustavio kraj jednog potoka pa su napunili flaše i čuturice.
<BR>&nbsp;&nbsp;&nbsp;&nbsp;&nbsp;U pretrpanom vagonu bilo je veoma vruće, bučno i puno smrada. Do narednika je ležao neki čovek čiju je nogu zahvatila gangrena. Zadah je bio tako odvratan da Dva Sokola nije bio u stanju da jede. Trećeg dana puta taj vojnik je umro i četiri časa kasnije zakopan je u šumi blizu pruge, dok je lokomitiva nestrpljivo dahtala na zastanku.
<BR>&nbsp;&nbsp;&nbsp;&nbsp;&nbsp;Za divno čudo, O'Brajen odole. U vreme kada su stigli u Istokvu, groznica i znoj sasvim su prestali. Bio je bled i slab, ali je pobedio bolest. Dva Sokola nije znao je li njegov oporavak zasluga poznate irske otpornosti, pilula koje mu je lekar dao, ili mešavina to dvoje. Čak je bilo moguće da je Irac odbolovao još nešto pored malarije. No, sve to više nije bilo važno jer je ponovo bio zdrav.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
