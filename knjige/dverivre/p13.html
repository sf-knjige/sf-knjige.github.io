<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Sledeće nedelje bio je veoma zaposlen. Svakoga jutra Dva Sokola je provodio tri časa učeći jezik. Posle ovoga, sve do ponoći bi radio u svojoj kancelariji. Ona se nalazila u velikoj fabrici u predgrađu Berlina. Odlazio je na posao u kolima, koja su spreda i otpozadi pratila oklopna kola. Znao je da se ona tu ne nalaze samo zato da bi osujetila njegovo bekstvo, već i zato da spreče da ga neko ne ubije.
<BR>&nbsp;&nbsp;&nbsp;&nbsp;&nbsp;Raske mu je dao zadatak da napravi spravu koja će sinhronizovati mitraljesku paljbu sa okretajima propelera aviona. Dva Sokola je poznavao osnovni princip rada tog mehanizma. I pored toga, bilo mu je potrebno četiri dana da napravi prototip. Kad je završio taj posao, dobio je zadatak da nadgleda rad grupe koja je radila na izradi raketa, koje je trebalo da budu ispljivane sa avionskih krila. Na to mu je otišlo nedelja dana. Posle toga, postao je glavni inženjer i rukovodilac grupe, čiji je zadatak bio da projektuje mašine, alate i tehniku potrebnu za masovnu proizvodnju aviona.
<BR>&nbsp;&nbsp;&nbsp;&nbsp;&nbsp;Dva Sokola je upravo počeo sa ovim, kada ga Raske opozva sa te dužnosti. "Imam za tebe daleko zanimljiviji posao. Ti i ja ćemo obučavati pilote. Oni će biti jezgro carskih perkunišanskih vazduhoplovnih snaga. Kako ti se sviđa uloga suosnivača jedne vazduhoplovne sile?"
<BR>&nbsp;&nbsp;&nbsp;&nbsp;&nbsp;Raske je cvetao od oduševljenja. Uvek je bio entuzijasta, srećan i optimistički raspoložen. Dva Sokola je znao da bi Raske bez dvoumljenja naredio da ga streljaju da je sumnjao u njegovu vernost, pa ipak nije mogao da odoli da ga ne voli. Ovo osećanje je umnogome olakšavalo rad za njega i s njim.
<BR>&nbsp;&nbsp;&nbsp;&nbsp;&nbsp;Prođoše tri nedelje. Odluka se morala brzo doneti: zima će uskoro stići. Dva Sokola upita Kvazinda da li je dobio neku poruku od svojih naredbodavaca. Kvazind odgovori: "Ne. Rečeno mi je da ne smem stupati u kontakt s njima sve dok mi se oni ne jave, a to će učiniti kada budu spremni za delovanje."
<BR>&nbsp;&nbsp;&nbsp;&nbsp;&nbsp;Dva Sokola mu ne reče da ga bekstvo u tom času i ne privlači toliko mnogo. I pored svoje volje, počela je da mu se sviđa obuka pilota. Do tog vremena već su imali grupu od četiri jednokrilna dvoseda, ručne izrade. Svi su imali rotacione, dvanaestocilindarske mašine na vodeno hlađenje, duple komande i opseg kretanja od oko sto pedeset milja. Leteli su brzinom od oko sto milja na čas.
<BR>&nbsp;&nbsp;&nbsp;&nbsp;&nbsp;Bili su daleko od onoga što je Raske mogao da napravi, da je imao više vremena i materijala. Nedostajao je aluminijum, a kvalitet čelika nalazio se ispod nivoa koji je imao čelik pre 1918. godine na Zemlji 1. Benzin je bio takođe slabog kvaliteta. Tako su avioni morali da budu krajnje jednostavni, sa ograničenjima u brzini i opsegu kretanja. Ipak, oni su potpuno odgovarali trenutnim potrebama perkunišanskih vazduhoplovnih snaga, a one su se odnosile na izviđanje, povremeno bombardovanje ciljeva na zemlji i uništavanje dirižabala.
<BR>&nbsp;&nbsp;&nbsp;&nbsp;&nbsp;Raske je planirao da kasnije napravi mnogo složenije i brže lovačke aparate, a želeo je da stvori i eskadrile dvomotornih bombardera. Perkunišanska Vrhovna komanda povodom toga je izjavila da će do njihovog ostvarenja doći mnogo kasnije. Računala je da će sa osvajanjem Evrope završiti pre no što se ukaže potreba za njima. Kad dođe vreme za osvajanje Ajkvana u Južnoj Africi i Saariseta (Finaca koji su naseljavali japanska ostrva na Zemlji 1) biće potrebni i daleko bolji avioni.
<BR>&nbsp;&nbsp;&nbsp;&nbsp;&nbsp;Onoga dana kada je Raske prvi put poleteo u jednom od ovih aviona, Kasandra je lično, zajedno sa članovima Vrhovne komande, izišao da prisustvuje tom činu.
<BR>&nbsp;&nbsp;&nbsp;&nbsp;&nbsp;Perkunišanski vladar bio je visok pedesetogodišnjak, zarastao u bradu. U poslednjem ratu izgubio je desnu ruku prilikom pešadijskog juriša, koji je predvodio protiv jedine bladlendske tvrđave na evropskom tlu. Za vreme borbe prsa u prsa, do koje je zatim došlo, neki bladlendski oficir je mačem odsekao ruku mladom zapovedniku. Perkunišanske trupe su se na to razbesnele, ubile vinovnika i masakrirale posadu tvrđave.
<BR>&nbsp;&nbsp;&nbsp;&nbsp;&nbsp;Dva Sokola je bio predstavljen Kasandri. Pošto je prethodno prošao kroz prikladnu obuku i napamet naučio sve fraze koje se upotrebljavaju u takvim okolnostima, lako je odigrao svoju ulogu u ceremoniji. Kasandra je zahtevao da Dva Sokola stoji pored njega, jer je želeo dopunska tehnička objašnjenja o letelici. Raske se pojavio iz hangara, u novoj uniformi koju je sam zamislio kao odeću novih vazduhoplovnih snaga. Dominirale su crvena, crna i plava boja. Na glavi je imao šlem sa zašiljenim vrhom, a oko vrata mu se nalazio dugaćki, žuti šal. U ruci je nosio naočari sa šestougaonim okvirom.
<BR>&nbsp;&nbsp;&nbsp;&nbsp;&nbsp;Kasandrina kći, Persineja, prišla mu je i on ju je, zagrlivši je oko struka, lako poljubio u obraz. Otac joj, činilo se, nije mario za ono što oni rade, ali neki od plemića se natmuriše. Pripadali su kliki kojoj se nije sviđalo da im princeza bude u ljubavi sa jednim strancem i, što je još gore, običnim čovekom. Takođe im se nije sviđala moć koju je on imao u vojnim poslovima. Nije bila tajna da je šef Unutrašnje bezbednosti, koji je inače i sam bio napola plemić i napola Rasnan, bio njegov odličan prijatelj.
<BR>&nbsp;&nbsp;&nbsp;&nbsp;&nbsp;Raske se popeo u avion i upalio motor. Ovo je bilo pravo iznenađenje za vrhovnu komandu, jer su kola sa unutrašnjim sagorevanjem do sada morala da se pale uz pomoć kurble, a da bi se pokrenuli motori dirižabla bio je potreban par parnih motora. Srebrnasti jednokrilac uzleteo je i ispeo se na tri hiljade stopa, a potom se spustio u nizu lupinga i okretanja. Zaustavio se pošto je odskočio tri puta po zemlji. Dok su se svi okupili oko Raskea da mu čestitaju, Dva Sokola je otišao da proveri točkove na avionu. Pošto gume na njima nije bilo, držači su bili malo iskrivljeni pa će biti primorani da ih menjaju posle svakog trećeg sletanja. Proći će godine pre no što bude stvorena veštačka guma; hemičari su, naime, eksperimentisali na temelju podataka koje im je dao Raske, a ovaj je imao krajnje uopštenu predstavu o tome kako se dobija neopren od hloroprena.
<BR>&nbsp;&nbsp;&nbsp;&nbsp;&nbsp;Sledećih pet dana Nemac i Amerikanac isprobaše sva četiri prototipa. Napravili su i mitraljeze za gađanje ciljeva na zemlji, rakete za ispaljivanje i bombe. Dva Sokola je ubrzo primetio da mu je rezervoar u avionu uvek imao samo četvrtinu goriva. Raske nije želeo ništa da rizikuje, pogotovo ne mogućnost da njegov kolega iznenada odluči da krene prema morskoj obali udaljenoj jedva 90 milja.
<BR>&nbsp;&nbsp;&nbsp;&nbsp;&nbsp;Fabrika aviona radila je u tri smene i to najvećom brzinom. I pored toga, prvi avioni iz masovne proizvodnje neće biti gotovi za najmanje mesec dana. Raske i Dva Sokola su svakoga dana i svakoga časa bili u vazduhu obučavajući pilote. Kada su desetorica pilota bili dovoljno obučeni (po proceni Dva Sokola ne sasvim kako treba), oni nastaviše da obučavaju druge. I neizbežno se dogodilo. Jedan avion je pao i tom prilikom su stradali instruktor i njegov učenik. Drugi je imao nezgodu prilikom uzletanja i potpuno je uništen, mada je pilot zadobio samo lakše povrede.
<BR>&nbsp;&nbsp;&nbsp;&nbsp;&nbsp;Raske je pobesneo. "Imamo još samo dva aviona. A i na njima stalno gubimo vreme što s popravkama što sa zamenom točkova."
<BR>&nbsp;&nbsp;&nbsp;&nbsp;&nbsp;Dva Sokola je slegao ramenima, ali je bio daleko više zabrinut no što je pokazivao. Imao je plan za koji mu je bio potreban jedan od aviona. Ukoliko se nezgode nastave, biće prikovan za zemlju još dugo vremena.
<BR>&nbsp;&nbsp;&nbsp;&nbsp;&nbsp;Jedne večeri, dok je radio na planovima za ugradnju dodatnih rezervoara za gorivo, Kvazind uđe u njegov studio.
<BR>&nbsp;&nbsp;&nbsp;&nbsp;&nbsp;"Prekosutra", reče on. "Bladlendski agenti rekoše da moramo biti spremni u sumrak. Upravo pre no što napuštamo aerodrom da bismo se vratili ovamo."
<BR>&nbsp;&nbsp;&nbsp;&nbsp;&nbsp;"Kakav je plan?"
<BR>&nbsp;&nbsp;&nbsp;&nbsp;&nbsp;Kvazind reče da će dvoja oklopna kola koja ih inače stalno prate biti odstranjena pod izgovorom krajnje opasnosti na neko drugo mesto. Naredbu za udaljavanje daće bladlendski agent u uniformi kretona (generala). Pošto se stražari udalje, Kvazind će, ubiti vojnika koji se vozi s njima, Dva Sokola treba da se pobrine za šofera. Ukoliko komandant oklopnih kola odbije da se udalji, ona će biti bombardovana, a preživeli postreljani od strane bladlendskih agenata koji će se nalaziti oko polja. Bladlenđani se ipak nadaju da će ovo biti nepotrebno.
<BR>&nbsp;&nbsp;&nbsp;&nbsp;&nbsp;"Kuda nas vode posle toga?"
<BR>&nbsp;&nbsp;&nbsp;&nbsp;&nbsp;"Voziće nas kroz zemlju noću, a danju ćemo se skrivati po raznim postajama. Kada stignemo na obalu, jedan čamac će nas prebaciti u Tirslend (Švedska). Perkunišanci još nisu napali Tirslend, jer on nije dovoljno snažan da bi zadavao ozbiljne brige. Iz Tirslenda će nas dirižablom prevesti u Norvešku, a odatle će nas brodom prebaciti u Bladlend."
<BR>&nbsp;&nbsp;&nbsp;&nbsp;&nbsp;"Meni to zvuči opasno", reče Dva Sokola. "Ali pretpostavljam da znaju šta rade."
<BR>&nbsp;&nbsp;&nbsp;&nbsp;&nbsp;Raske ga pozdravi srdačno, kada je stigao u hangar upravo posle drugog jutarnjeg školskog leta. Nemac se čudno osmehivao. Dva Sokola se upita da li je plan za bekstvo na neki način provaljen. Osvrnu se oko sebe, tražeći pogledom oficire zadužene za hapšenje, ali je sve izgledalo normalno. Radnici su sastavljali dva nova aviona, čiji su delovi bili završeni u fabrikama i dovučeni na aerodrom. Grupa učenika pažljivo je slušala predavanja jednog od upravo diplomiranih pilota. Jedini vojnici u njegovom vidokrugu bili su uobičajeni stražari. Bez obzira na to on rukom potraži deringer skriven u pojasu, koliko da se uveri da je tu. Ickapintiška policija propustila je da ga nađe kada ga je pretresala, jer su bili zaokupljeni Ilmikom. Perkunišanci ga nikada nisu ni pretresali, jer su pretpostavljali da su to obavili Ickapintici.
<BR>&nbsp;&nbsp;&nbsp;&nbsp;&nbsp;"Jednom si mi rekao da se diviš gospi Ilmiki", reče mu Raske. "Kako bi ti se svidelo da bude tvoja?"
<BR>&nbsp;&nbsp;&nbsp;&nbsp;&nbsp;"Kako to misliš?" upita Dva Sokola. Nije bio siguran ne pokušava li to Raske da ga nekako namami u klopku, mada mu nije bilo jasno kakve je veze s tim imalo njegovo zanimanje za llmiku.
<BR>&nbsp;&nbsp;&nbsp;&nbsp;&nbsp;"Zar ne znaš šta se s njom dogodilo?"
<BR>&nbsp;&nbsp;&nbsp;&nbsp;&nbsp;Dva Sokola zavrte glavom.
<BR>&nbsp;&nbsp;&nbsp;&nbsp;&nbsp;"Nisam pretpostavljao da ti niko nije kazao. U nemilosti je: zatvorena je. Kasandra joj je lično ponudio slobodu, ako se odrekne Bladlenda i prihvati državljanstvo Perkuniše. Glupa kučka ga je ošamarila! Možeš li to da shvatiš? Udariti Kasandru po licu i to pred celim dvorom! Čudo je da je nisu smesta ubili! Veruj mi da je njegovo veličanstvo bilo dovoljno ljuto da učini i tako nešto.
<BR>&nbsp;&nbsp;&nbsp;&nbsp;&nbsp;Ali njegova žena se založila za devojku i on je onda naredio da je zatvore. Međutim, pošto ne sme dozvoliti da ta uvreda prođe nekažnjeno, odmah je počeo da razmišlja o odgovarajućoj kazni za nju."
<BR>&nbsp;&nbsp;&nbsp;&nbsp;&nbsp;Raske se nasmeši pa nastavi: "Setih se kako si jednom rekao da je divna, ali da se nisi usudio ni da je dodirneš. I tako, moj crveni prijatelju, da bih ti pokazao koliko te cenim i istovremeno koliko vodim računa i o samom sebi, uredio sam da dobiješ želju srca svoga. Razgovarao sam jutros sa Kasandrom i on je bio oduševljen. Veruje da će mojim planom uspeti da je ponizi i da joj nanese bol taman onoliko koliko zaslužuje. Ti time samo dobijaš. Voleo bih da sam na tvom mestu. Svako bi je poželeo za sebe. S tim što se ja ne bih usudio. Kasandrina kći nije baš mnogo slobodoumna."
<BR>&nbsp;&nbsp;&nbsp;&nbsp;&nbsp;"Govoriš li ti ozbiljno?" upita Dva Sokola.
<BR>&nbsp;&nbsp;&nbsp;&nbsp;&nbsp;Raske se nasmeja i reče: "Gospa Ilmika, nećaka Milke (kralja) od Bladlenda i Kasandrina rodaka, pripada tebi! Biće tvoja robinja! Možeš da radiš s njom šta ti je volja. Ja... šta je Zwei Habichten? <EM>Zwei Habichten - Dva Sokola; prim. prev.</EM> Mislio sam da ćeš biti oduševljen. Ili, zar nisi...?"
<BR>&nbsp;&nbsp;&nbsp;&nbsp;&nbsp;"Preneražen bi bila prava reč", reče Dva Sokola. "Samo... nije važno. Šta će se desiti s njom ukoliko odbijem?"
<BR>&nbsp;&nbsp;&nbsp;&nbsp;&nbsp;"Da je ne prihvatiš? Mora da si sišao s uma? Svašta! Ako budeš toliko lud da odbiješ moju ponudu - pa, ne znam. Čuo sam da će biti bačena u kućni zatvor sve dok ne umre. Po nekim drugim glasovima, sudbina će joj biti mnogo gora, jer se tvrdi da će je predati nekom vojničkom bordelu, mada lično sumnjam da bi Kasandra tako nešto dozvolio. Ko zna? I na kraju, koga se to tiče?"
<BR>&nbsp;&nbsp;&nbsp;&nbsp;&nbsp;Dva Sokola pomisli kako bi i njemu trebalo da bude svejedno šta će se s njom dogoditi, ali nije bilo tako. Znao je da će morati da je uzme za robinju. Bio je to jedini način da je spase. Njeno prisustvo će, razume se, otežati bekstvo i bladlendski agenti će biti besni. Ili, hoće li? Bila je kći jednog velikodostojnika i nećaka njihovog vladara. Zašto im se ne bi svidelo da u plan uskoči i ona?
<BR>&nbsp;&nbsp;&nbsp;&nbsp;&nbsp;"U redu. Pošalji je ovamo", reče on.
<BR>&nbsp;&nbsp;&nbsp;&nbsp;&nbsp;Raske ga pljesnu po ramenu. "Pričaćeš mi kakva je bila, je li?"
<BR>&nbsp;&nbsp;&nbsp;&nbsp;&nbsp;Dva Sokola požele da ga udari, ali prisili sebe da rastvori pesnice i da se nasmeši.
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;Raske tada reče da su se dovoljno zabavljali i da je vreme da se vrate poslu. Dva Sokola je toga dana trebalo da rukovodi obukom. Raske je imao sastanak sa komandatom artiljerije.
<BR>&nbsp;&nbsp;&nbsp;&nbsp;&nbsp;"On je najreakcionarniji i najgluplji čovek koga sam ikada sreo", reče Raske. "Napravio sam planove za jedan karabin sa šaržerom koji bi pešadiji dao deset puta veću vatrenu pomoć od dosadašnje. Misliš li da ga je taj svinjoglavac prihvatio? Ne, kazao je da će ih obični vojnici zloupotrebiti; rasipaće municiju, umesto da pažljivo nišane.
<BR>&nbsp;&nbsp;&nbsp;&nbsp;&nbsp;Pored toga, čini se da to nije i jedini razlog zbog koga ne želi moj karabin! Jesi li znao da su mitraljeske posade sastavljene od samih oficira? Obični vojnici im ne smeju prići, osim u slučaju krajnje nužde. Ovaj smešni zakon donet je posle događaja koji se odigrao pre trideset godina. Kada su Perkunišanci bili poraženi, deo armije, kome su se priključili radnici, sluge i robovi, pobunio se. Ustanak je ugušen, ali se aristokratija posle toga dobro čuvala od toga da obične ljude upoznaje i obučava na moćnim oružjima. Tako nešto je tada još eventualno moglo biti opravdano, ali u današnje vreme predstavlja pravu glupost. Ta svinja!"
<BR>&nbsp;&nbsp;&nbsp;&nbsp;&nbsp;Dva Sokola sačeka do otprilike jedan sat pre sumraka i tek onda krenu da sprovede u delo početne korake svoga plana. Raske se u ove kasne sate verovatno više neće pojavljivati napolju i on se osećao sigurnim s te strane. Pod izgovorom da sa motorom jednog aviona nešto nije u redu, on ga spusti na zemlju. Tada, kao da mu je došla neka nenadana misao, on izjavi da će poći da ga isproba, odnosno, da želi da izvede jedan eksperiment. I dok je nekoliko mehaničara lupalo glavu u pokušaju da otkriju uzroke 'čudnog zvuka' motora, ostali su vukli par dodatnih benzinskih rezervoara. Ovi će, objasni im Dva Sokola, biti pričvršćeni ispod krila na mestu gde su se nalazila ležišta za rakete. Posle toga ih treba povezati crevima sa glavnim benzinskim rezervoarom. Dva Sokola je lično nadgledao radove i u vreme kada su dovršeni, mehaničari koji su se trudili oko motora javiše da ne mogu da otkriju kvar. Dva Sokola im reče da zaborave celu stvar, jer je moguće da nije dobro čuo. Pope se zatim u kabinu i upali motor. Onda sačeka da se glavni rezervoari goriva gotovo sasvim isprazne, pa prebaci prekidač na rezervne tankove sa benzinom. Motor je nastavio da radi bez prekida predući besprekorno.
<BR>&nbsp;&nbsp;&nbsp;&nbsp;&nbsp;Bila je već ponoć kada Dva Sokola naredi da se dodatni rezervoari skinu i uklone. Naredi da ih odnesu u zadnji hangar, gde neće zapeti Raskeu za oko. Na putu ka kući u Berlinu, on potanko objasni Kvazindu šta je uradio.
<BR>&nbsp;&nbsp;&nbsp;&nbsp;&nbsp;"Želim da stupiš u kontak sa svojom 'vezom' i pitaš ga šta tačno namerava. Reci mu da je plan izmenjen. Ne, bolje se postaraj da lično s njim razgovaram. Moram do u tančine da mu objasnim sve što treba."
<BR>&nbsp;&nbsp;&nbsp;&nbsp;&nbsp;Kvazind se pobuni, reče da će Bladlend odbiti tako nešto. Bilo je isuviše opasno da se on i Dva Sokola lično sastanu.
<BR>&nbsp;&nbsp;&nbsp;&nbsp;&nbsp;"Reci mu da ako odbije, od cele stvari nema ništa. A sad, kad mogu da ga sretnem?"
<BR>&nbsp;&nbsp;&nbsp;&nbsp;&nbsp;"Sutra rano ujutru. Pre no što kreneš na aerodrom", reče Kvazind.
<BR>&nbsp;&nbsp;&nbsp;&nbsp;&nbsp;Kad stigoše u stan, u njemu zatekoše dva vojnika sa Ilmikom Torstajn. Ona je sedela na sofi ruku skrštenih u krilu, oholog izraza na licu i kao strela pravih leđa. I pored sveg dostojanstva, izgledala je nekako izgubljena.
<BR>&nbsp;&nbsp;&nbsp;&nbsp;&nbsp;Plava kosa nije joj bila doterana kako treba i nije imala šminku na licu. Štaviše, nosila je neku bezobličnu bluzu i suknju od jevtinog pamuka, što je bila uobičajena odeća robinja.
<BR>&nbsp;&nbsp;&nbsp;&nbsp;&nbsp;Kad Dva Sokola uđe u stan, devojčine oči se raširiše, a usne rastaviše. Očigledno joj nisu kazali čiji je stan u koji je dovedena. Možda nije ni znala kakva joj je sudbina namenjena.
<BR>&nbsp;&nbsp;&nbsp;&nbsp;&nbsp;Dva Sokola otpusti stražare.
<BR>&nbsp;&nbsp;&nbsp;&nbsp;&nbsp;Ona prva progoviri. "Šta treba da znači moje prisustvo ovde?"
<BR>&nbsp;&nbsp;&nbsp;&nbsp;&nbsp;Dva Sokola joj otvoreno objasni šta je posredi. Ona vesti prihvati bez vidljivog uzbuđenja.
<BR>&nbsp;&nbsp;&nbsp;&nbsp;&nbsp;"Mora da ste gladni i umorni", reče Dva Sokola. "Kvazinde, donesi joj nešto hrane i vina."
<BR>&nbsp;&nbsp;&nbsp;&nbsp;&nbsp;"A onda?" upita ona. Netremice ga je posmatrala. Njegov smešak je natera da pocrveni.
<BR>&nbsp;&nbsp;&nbsp;&nbsp;&nbsp;"Ne ono što vi mislite", odgovori on. "Ne treba mi žena koja me ne želi. Neću vas prisiljavati ni na šta."
<BR>&nbsp;&nbsp;&nbsp;&nbsp;&nbsp;Ona pogleda dve Kinukinuk devojke, koje se upravo pojaviše iz kuhinje.
<BR>&nbsp;&nbsp;&nbsp;&nbsp;&nbsp;"Šta je s njima?"
<BR>&nbsp;&nbsp;&nbsp;&nbsp;&nbsp;"One su robinje. Ne ostaju preko noći. Možete spavati u njihovoj sobi. Štaviše, možete i da zaključate vrata s unutrašnje strane da se osigurate od noćnih poseta."
<BR>&nbsp;&nbsp;&nbsp;&nbsp;&nbsp;Iznenada joj suze potekoše niz obraze. Usne su joj podrhtavale. Ona ustade i poče glasno da plače. On je obgrli oko ramena i pritište joj lice na svoje grudi. Neko vreme je bespomoćno plakala naslonjena na njega, a onda se izvi iz njegovog zagrljaja. On joj dade maramicu da izbriše suze. Kvazind se pojavi i reče da je večera spremna i da je čeka u njenoj sobi. Ilmika bez reči pođe za njim.
<BR>&nbsp;&nbsp;&nbsp;&nbsp;&nbsp;Kad se džin vrati u sobu, Dva Sokola mu reče: "Razgovaraću s njom pre spavanja. Ona mora znati šta nameravamo."
<BR>&nbsp;&nbsp;&nbsp;&nbsp;&nbsp;"Zašto sve ovo činiš za nju?"
<BR>&nbsp;&nbsp;&nbsp;&nbsp;&nbsp;"Možda sam zaljubljen u nju. Ili možda sam samo beznadežno romantičan - neka vrsta crvenog Gavena. Ne znam. Znam samo da ne mogu da dozvolim da kraj života dočeka u zatvoru ili da bude poslata u neku od vojnih javnih kuća."
<BR>&nbsp;&nbsp;&nbsp;&nbsp;&nbsp;Kvazind sleže ramenima da pokaže kako mu to nije jasno, ali ako Dva Sokola ima nameru da joj pomogne, on nema ništa protiv.
<BR>&nbsp;&nbsp;&nbsp;&nbsp;&nbsp;Posle kratkog i neokrepljujućeg sna, Dva Sokola se diže i pođe iz spavaće sobe u kuhinju. Na pola puta se zaustavi jer u sobi za rekreaciju ugleda Kvazinda sa nekim čovekom. Stranac je imao na sebi plavo-sivu odeću slugu i nosio je korpu sa vešom. Imao je orlovski nos, dugu, smeđu kosu i guste, takođe smeđe brkove. Njegovo ime - njegovo pravo ime - bilo je Ralf Anderson.
<BR>&nbsp;&nbsp;&nbsp;&nbsp;&nbsp;Dva Sokola im naredi da dođu u njegovu sobu. Anderson smesta poče da menja krevetsku posteljinu i dok je radio, poče da govori prigušenim glasom.
<BR>&nbsp;&nbsp;&nbsp;&nbsp;&nbsp;"Kvazind mi je ispričao vaše namere. Vi ste ludi?"
<BR>&nbsp;&nbsp;&nbsp;&nbsp;&nbsp;"Zar Bladlenđani ne bi voleli da im s neba padne u ruku jedna potpuno nova letelica?" odgovori Dva Sokola. "Potpuno dovršena stvar, koja može da posluži kao model i tako uštedi čitav mesec dana napornog planiranja i pravljenja druge? Moj plan nije neostvariv. U suštini, njegova drskost i neočekivanost su ono što će ga uspešno sprovesti u delo do kraja."
<BR>&nbsp;&nbsp;&nbsp;&nbsp;&nbsp;"Ne znam", reče Anderson. "Izgleda fantastično."
<BR>&nbsp;&nbsp;&nbsp;&nbsp;&nbsp;"Možete li da stupite u vezu sa vašim istomišljenicima i u Tirslendu?"
<BR>&nbsp;&nbsp;&nbsp;&nbsp;&nbsp;"Da. Ali da se sredi ono što tražite biće potrebno nekoliko dana."
<BR>&nbsp;&nbsp;&nbsp;&nbsp;&nbsp;"Odlaganja ne sme biti", reče Dva Sokola. "Raske će pre ili kasnije otkriti one rezervne tankove za gorivo. Ili će mu neko reći za njih. Moramo brzo da delamo. Najdalje prekosutra sve mora da bude spremno."
<BR>&nbsp;&nbsp;&nbsp;&nbsp;&nbsp;"U redu, učinićemo to. Videću se sa Kvazindom kasnije i on će vam reći hoćemo li biti u stanju da to izvedemo ili ne."
<BR>&nbsp;&nbsp;&nbsp;&nbsp;&nbsp;Dva Sokola mu tada objasni sve pojedinosti plana i proveri da li je agent sve zapamtio. Anderson zatim ode. Dva Sokola u prolazu proveri vrata Ilmikine sobe. Bila su zaključana.
<BR>&nbsp;&nbsp;&nbsp;&nbsp;&nbsp;"Kvazinde, ostaješ ovde danas. Moramo da se pravimo kao da smo prihvatili ovo stanje stvari za gotovo, to jest da je ona moja robinja. Nateraj je da radi ovde nešto; prašina, kuvanje i tako dalje. Nabavi joj malo šminke i lepšu odeću. Ne želim da dozvolim da moja robinja-ljubavnica bude neprivlačna."
<BR>&nbsp;&nbsp;&nbsp;&nbsp;&nbsp;On ode na aerodrom. Toga dana je bio veoma zaposlen, s obzirom na to da je morao da obavi i Raskeov posao. Nemac se nalazio na nekoj konferenciji u Vrhovnoj komandi. Dva Sokola nije mogao poželeti ništa bolje. On nastavi da radi i na dodatnim rezervoarima i onda uzlete avionom da napravi probnu vožnju. Čim je sleteo, priđe mu dežurni oficir grupe, koja je u zadnjem delu hangara sastavljala još dva aviona. Oficir mu reče da su avioni spremni za ugrađivanje rezervoara za benzin, a kako nemaju drugih pri ruci...
<BR>&nbsp;&nbsp;&nbsp;&nbsp;&nbsp;"U redu", reče Dva Sokola. "Dobićete ove sutra."
<BR>&nbsp;&nbsp;&nbsp;&nbsp;&nbsp;"Ali Raske je naredio da avioni budu dovršeni bez odlaganja. Druga i treća smena će moći da ugradi rezervoare još noćas."
<BR>&nbsp;&nbsp;&nbsp;&nbsp;&nbsp;Proklinjući u sebi, Dva Sokola oštro odgovori: "Hoću da Raske vidi ono što sam napravio. Ovo je stvar koja će našim avionima povećati opseg kretanja za stotinu milja. Ne, posredi je nešto što je daleko važnije od jednodnevnog odlaganja rada na onim mašinama. Naređujem ti da ne diraš ove rezervoare."
<BR>&nbsp;&nbsp;&nbsp;&nbsp;&nbsp;"Moji ljudi neće imati šta da rade! Raske će me pozvati na odgovornost zbog ovog odlaganja!"
<BR>&nbsp;&nbsp;&nbsp;&nbsp;&nbsp;"Ja preuzimam punu odgovornost", reče Dva Sokola. "Ti i tvoji ljudi se odmorite noćas. Radili ste veoma teško. Potpisaću naređenje za noćno odsustvo."
<BR>&nbsp;&nbsp;&nbsp;&nbsp;&nbsp;Oficir je i dalje bio neodlučan, ali ipak salutira, okrete se i ode da ostalima saopšti najnovija naređenja. Dva Sokola ga je posmatrao. Postojala je mogućnost da oficir ipak telefonira Raskeu da bi dobio potvrdu izmene naređenja. Ako Raske čuje za ovo, smesta će shvatiti šta Amerikanac namerava da uradi.
<BR>&nbsp;&nbsp;&nbsp;&nbsp;&nbsp;Dva Sokola pođe za oficirom.
<BR>&nbsp;&nbsp;&nbsp;&nbsp;&nbsp;"Čini se da se brineš da ne uletiš u nevolju", reče mu kad ga stiže. "Predlažem ti da odmah pozoveš Raskea. Ako ti naredi da nastaviš posao, ti onda tako i uradi. Ja i dalje ostajem odgovoran za svako odlaganje posla, sve dok ne stupiš u vezu s njim."
<BR>&nbsp;&nbsp;&nbsp;&nbsp;&nbsp;Oficirovo lice sinu. On se izgubi nekuda i vrati se posle samo desetak minuta snuždenog lica. "Na konferenciji je. Odbio je da razgovara sa mnom, ali je poručio da se javim vama ukoliko bude nekih problema."
<BR>&nbsp;&nbsp;&nbsp;&nbsp;&nbsp;"Eto vidiš. Odgovornost znači ne pada na tebe."
<BR>&nbsp;&nbsp;&nbsp;&nbsp;&nbsp;Dva Sokola poče lakše da diše; rizik se isplatio.
<BR>&nbsp;&nbsp;&nbsp;&nbsp;&nbsp;Kvazind ga sačeka na vratima stana.
<BR>&nbsp;&nbsp;&nbsp;&nbsp;&nbsp;"Anderson je javio da su agenti u Tirslendu upoznati sa promenom plana. A i agenti pored polja na koje ćemo se spustiti biće u stanju pripravnosti. Ne može ništa više da nam kaže do sutra ujutru. Veoma je zabrinut, jer ako vetar uz obalu bude veoma jak, avion neće moći da bude prihvaćen."
<BR>&nbsp;&nbsp;&nbsp;&nbsp;&nbsp;"U tom slučaju ćemo ostaviti avion i uzeti ribarski čamac", reče Dva Sokola. "Gde je Ilmika?"
<BR>&nbsp;&nbsp;&nbsp;&nbsp;&nbsp;"Otišla je maločas u svoju sobu."
<BR>&nbsp;&nbsp;&nbsp;&nbsp;&nbsp;Dva Sokola zakuca na njena vrata. Ona se otvoriše i na njima se pojavi sasvim različita žena od one juče - po spoljašnosti, naravno. Kosa joj je bila u savršenom redu, a oči i usta našminkani. Nosila je bluzu malog dekoltea, skupljenu u pojasu širokim zlatnim opasačem i suknju sa velikim 'V' izrezom spreda, koji je omogućavao da se vidi bogata svilena podsuknja.
<BR>&nbsp;&nbsp;&nbsp;&nbsp;&nbsp;"Vaše gospodstvo izgleda veoma lepo", reče on. "I pored toga moraćete da se presvučete u nešto manje privlačno, ali zato izdržljivije i udobnije. Možete li da se prerušite u perkunišanskog vojnika?"
<BR>&nbsp;&nbsp;&nbsp;&nbsp;&nbsp;Ona se nasmeja i reče: "Ceo dan sam provela prepravljajući jednu od tvojih uniformi."
<BR>&nbsp;&nbsp;&nbsp;&nbsp;&nbsp;Videći kako mu se obrve izdižu u čudu, ona dodade: "Gospe Bladlenda imaju robove ili sluge da rade za njih, ali su ipak dobro obučene u svim kućnim poslovima. Kako bi, inače, mogle da pravilno nauče svoje robove i sluge, ukoliko same ne znaju ništa."
<BR>&nbsp;&nbsp;&nbsp;&nbsp;&nbsp;"Zvuči razumno", složi se on. Ali vremena za dalji razgovor nije bilo.
<BR>&nbsp;&nbsp;&nbsp;&nbsp;&nbsp;"Krećemo rano ujutru, kako bismo na aerodrom stigli pre svitanja. Nikada se nisam držao propisanog vremena, pa tako neće biti pitanja zbog uzletanja."
<BR>&nbsp;&nbsp;&nbsp;&nbsp;&nbsp;Izgledala je toliko sveže i lepo da požele da je poljubi. No uspeo je da savlada želju, znajući da bi je tako nešto povredilo. Čak i da ju je privlačio, ona nije smela da pokaže prema njemu više osećanja no prema nekom robu ili sluzi.
<BR>&nbsp;&nbsp;&nbsp;&nbsp;&nbsp;On joj požele laku noć i ode na spavanje. Zaspao je odmah i, činilo mu se, već sledećeg trenutka, Kvazind ga je drmusao za rame.
<BR>&nbsp;&nbsp;&nbsp;&nbsp;&nbsp;"Ne može biti da je već vreme."
<BR>&nbsp;&nbsp;&nbsp;&nbsp;&nbsp;"Ne. Traže te na telefonu. Raske."
<BR>&nbsp;&nbsp;&nbsp;&nbsp;&nbsp;"U ovo doba?" Pri slabašnoj svetlosti gasne lampe, on baci pogled na sat na stolu pored kreveta. Bilo je dva po noći.
<BR>&nbsp;&nbsp;&nbsp;&nbsp;&nbsp;"Šta sad hoće?"
<BR>&nbsp;&nbsp;&nbsp;&nbsp;&nbsp;Kvazind reče: "Ne znam. Nadam se da je sve u redu."
<BR>&nbsp;&nbsp;&nbsp;&nbsp;&nbsp;Dva Sokola se otetura u susednu sobu i dohvati telefon. U slušalicama je nešto šuštalo i puckaralo i Raskeov glas bio je pomalo prigušen. Perkunišanskom sistemu reprodukovanja glasa bila su potrebna mnoga poboljšanja.
<BR>&nbsp;&nbsp;&nbsp;&nbsp;&nbsp;"Raske?"
<BR>&nbsp;&nbsp;&nbsp;&nbsp;&nbsp;"Dva Sokola!" prasnu Raske. "Šta to mutiš? Misliš da nisam znao? Morao bi da budeš mnogo pametniji, moj indijanski prijatelju!"
<BR>&nbsp;&nbsp;&nbsp;&nbsp;&nbsp;"O čemu to govoriš?" upita Dva Sokola.
<BR>&nbsp;&nbsp;&nbsp;&nbsp;&nbsp;Raske mu reče. Baš kao što je Dva Sokola i strepeo, brižljivko koji je bio na čelu grupe što je radila na opravci aviona nije bio dovoljno ubeđen. Posle dugog dvoumljenja, pokušao je ponovo da dobije Raskea. Ovoga puta pošlo mu je za rukom da stupi u vezu sa Nemcem, koji se nalazio na prijemu kod Kasandrine žene. Čim je Raske čuo o rezervoarima, shvatio je namere Dva Sokola.
<BR>&nbsp;&nbsp;&nbsp;&nbsp;&nbsp;"Ne nameravam ovoga puta nikome ništa da prijavim", reče Raske: "Sviđaš mi se. Što je još važnije: potreban si mi. Zato ćeš se lepo izvući ovom prilikom. Ali od sada ćeš imati mnogo manje slobode. Moraćeš da se držiš planova u minut: znaću gde si i šta radiš svakoga sekunda dana ili noći."
<BR>&nbsp;&nbsp;&nbsp;&nbsp;&nbsp;Raske zastade. Dva Sokola je ćutao. Uz jedva primetnu tugu u glasu, Nemac nastavi:
<BR>&nbsp;&nbsp;&nbsp;&nbsp;&nbsp;"Zašto želiš da pobegneš? Uspeo si ovde. Bladlenđani ti ne mogu dati ništa. Pored toga, sa njima je svršeno. Biće osvojeni u ovo vreme iduće godine."
<BR>&nbsp;&nbsp;&nbsp;&nbsp;&nbsp;"Jednostavno mi Perkunišanci nisu simpatični", odgovori Dva Sokola. "Isuviše me podsećaju na Nemce."
<BR>&nbsp;&nbsp;&nbsp;&nbsp;&nbsp;"Ti crvenokožna svinjo!"
<BR>&nbsp;&nbsp;&nbsp;&nbsp;&nbsp;Raske ponovo zaćuta. Dva Sokola ga ču kako teško diše. Konačno, Nemac ponovo progovori: "Još jedan trik i ideš pred streljačko odeljenje! Ili u ćeliju za mučenje! Razumeš li me?"
<BR>&nbsp;&nbsp;&nbsp;&nbsp;&nbsp;"Shvatio sam te", reče Dva Sokola. "Ima li još nešto? Hteo bih u krevet."
<BR>&nbsp;&nbsp;&nbsp;&nbsp;&nbsp;Za divno čudo, Raske se nasmeja: "Pravi si led. Svida mi se to. Vrlo dobro. Izići ćeš iz stana tačno u šest ujutru i prijavićeš se dežurnom oficiru čim stigneš na aerodrom. Štaviše, tvoj rob Kvazind više neće smeti da ti se približava. Smesta ću obavestiti stražare. A nadam se da ti neće smetati ni to što će tvoja mala plavokosa drugarica takođe morati da bude uklonjena iz tvog stana. Shvatio si?"
<BR>&nbsp;&nbsp;&nbsp;&nbsp;&nbsp;"Shvatio sam", odgovori Dva Sokola i spusti slušalicu.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
