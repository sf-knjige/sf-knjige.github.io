<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Padobran se otvori uz prasak i raširi se kao jedro željno vetra, dok se remenje prilikom trzaja do koga je došlo useče u noge Dva Sokola. Nešto mu kvrcnu u vratu, ali ne oseti nikakav bol. Ako ništa drugo, pomisli on u trenu, ovo trzanje i istezanje kičme dovelo je do popuštanja napetosti u njegovom telu i ponešto mu ispravilo skelet.
<BR>&nbsp;&nbsp;&nbsp;&nbsp;&nbsp;Onda je počeo da osmatra teren pod sobom, čiji su detalji postajali sve jasniji dok mu se vidokrug sužavao. Njegov padobran se otvorio jedva dvesta stopa nad zemljom tako da, za pažljivije proučavanje zemljišta pod sobom, nije imao puno vremena, a vremena nije imao ni da se sasvim pripremi za doskok na zemlju.
<BR>&nbsp;&nbsp;&nbsp;&nbsp;&nbsp;Vetar ga je nosio brzinom od približno šest milja na čas iznad guste šume, ali je ocenio da će pasti na zemlju tek iza nje i to na neko polje sa koga je požnjeveno žito. Pokraj polja krivudao je uzani, prašnjavi put ka kome je leteo pod pravim uglom. Duž puta raslo je drveće iza koga su se nalazili neka krovinjara, ambar i nekoliko manjih staja. Pored kuće je stajala bašta sa ogradom od trupaca. Iza bašte nastavljala se neprolazna šuma u širini od četvrt milje. Prored među drvećem omogućio mu je da vidi svetlucanje senovitog potoka.
<BR>&nbsp;&nbsp;&nbsp;&nbsp;&nbsp;Pao je na zemlju bliže drveću nego što je očekivao zbog iznenadnog slabljenja vetra. Noge mu dodirnuše vrh nekog stabla na ivici šume, a onda se nađe na zemlji. Smesta skoči na noge i upusti se u propisanu proceduru odvezivanja kaiševa padobrana. Drveće je zaprečilo nalete vetra, tako da je padobran bio polegao po zemlji.
<BR>&nbsp;&nbsp;&nbsp;&nbsp;&nbsp;On odveza kaiševe i poče da umotava padobran. O'Brajen je sledio njegov primer. Pošto je smotao svoj padobran, Dva Sokola ga diže i teturavo pođe u susret O'Brajenu, koji je trčao ka njemu. "Jeste li videli one vojnike tamo levo od nas?" uzbudeno uzviknu O'Brajen.
<BR>&nbsp;&nbsp;&nbsp;&nbsp;&nbsp;Dva Sokola odmahnu glavom. "Nisam. Dolaze li ka nama?"
<BR>&nbsp;&nbsp;&nbsp;&nbsp;&nbsp;"Nalaze se na putu koji seče ovaj ovde. Isuviše su bili daleko da bih mogao da razaznam pojedinosti, ali ti vojnici stvarno izgledaju čudno."
<BR>&nbsp;&nbsp;&nbsp;&nbsp;&nbsp;"Čudno?"
<BR>&nbsp;&nbsp;&nbsp;&nbsp;&nbsp;O'Brajen skide šlem, a zatim provuče grubu šaku kroz kosu. "Da. Imaju mnogo kola koja vuku volovi. Tu je i nekoliko automobila na čelu, ali oni ne liče ni na šta što sam do sada video. Među njima je i neko oklopno vozilo koje me podseća jedino na slike sličnih vozila iz prvog svetskog rata koje mi je svojevremeno pokazivao otac."
<BR>&nbsp;&nbsp;&nbsp;&nbsp;&nbsp;O'Brajen se široko osmehnu, pokazujući sve zube. "Znate te priče. Veliki Rat. Pravi Rat. Stvarni rat."
<BR>&nbsp;&nbsp;&nbsp;&nbsp;&nbsp;Dva Sokola ne odgovori. Već je imao prilike da čuje o naklonosti koju je O'Brajenov stari gajio prema prošlom ratu.
<BR>&nbsp;&nbsp;&nbsp;&nbsp;&nbsp;"Hajd'mo u šumu da zakopamo ovu robu", reče. "Jesi li uspeo da poneseš i nešto zaliha?"
<BR>&nbsp;&nbsp;&nbsp;&nbsp;&nbsp;O'Brajen zavrte glavom dok je Dva Sokola polazio prema šumi. "Bio sam srećan da izvučem živu glavu. Da li je neko od ostalih uspeo da se spase?"
<BR>&nbsp;&nbsp;&nbsp;&nbsp;&nbsp;"Ne verujem. Nikoga više nisam video."
<BR>&nbsp;&nbsp;&nbsp;&nbsp;&nbsp;Dva Sokola zađe u šumu. Ruke i noge su mu drhtale, a činilo se zajedno s njima i nešto u njegovoj unutrašnjosti. Reakcija, reče on u sebi. Bilo je to prirodno i sve će biti u redu čim se malo povrati. Ukoliko bude imao prilike za to. Nemci i Rumuni sada već šalju poteru za njima. Verovatno su ih seljaci, koji su živeli u kućici s one strane puta, videli kad su padali, mada je postojala i mogućnost da ih niko nije video. Ali ukoliko su seljaci posmatrali veliku američku letelicu kako u plamenu pada, morali su videti i dva padobranca i sada su sigurno zvali najbliži garnizon ili policijsku stanicu.
<BR>&nbsp;&nbsp;&nbsp;&nbsp;&nbsp;Dok je klečeći pokrivao svoj padobran prašinom i zemljom u udubljenju između dva oborena, natrula stabla iznenada mu pade nešto na pamet i on skoči, zagunđavši, kao da je dobio gadan udarac u stomak. Setio se da za vreme pada nigde nije video nikakvu telefonsku žicu. Nije primetio ni stubove dalekovoda koji bi označavali prisustvo električne energije. Bilo je to čudno. Odsustvo ovih stvari i ne bi izgledao neobično da je avion pao negde u divljinu, jer Rumunija nije bila veoma razvijena zemija, ali Hijavata nije mogao biti dalje od pet milja od rafinerija u Ploeštiju kada je naleteo na nemačkog lovca.
<BR>&nbsp;&nbsp;&nbsp;&nbsp;&nbsp;Štaviše, kud se denuše silne građevine koje su pod njim bile trenutak pre onog čudnog osećaja? Jedan čas su bile pod njim, a u sledećem im više nije bilo traga. Nešto neobično bilo je i u iznenadnoj pojavi nemačkog lovca. Mogao se zakleti da je iskočio pravo iz neba.
<BR>&nbsp;&nbsp;&nbsp;&nbsp;&nbsp;Dovršili su skrivanje padobrana, a onda Dva Sokola skide svoj teški letački kombinezon i smesta oseti hladnoću. Duvao je laki povetarac, što je značito da izvan šume vetar prosto briše. O'Brajen je već skinuo kombinezon i sada je rukom brisao namršteno čelo. "Baš je tiho, a? Mnogo tiše no što bi trebalo da bude, zar ne?"
<BR>&nbsp;&nbsp;&nbsp;&nbsp;&nbsp;"Imaš li pušku?" upita Dva Sokola.
<BR>&nbsp;&nbsp;&nbsp;&nbsp;&nbsp;O'Brajen zavrte glavom, a onda reče, pokazujući na trideset dvojku, automatik koji je visio na boku Dva Sokola: "Ni to baš nije neko oružje. Koliko metaka imate za njega?"
<BR>&nbsp;&nbsp;&nbsp;&nbsp;&nbsp;"Pet metaka je u pištolju, a još dvadeset imam kod sebe." Nije, međutim, pomenuo mali deringer sa dva burenceta koji mu je stajao u navlaci sa unutrašnje strane opasača, a ni nož, takozvani 'skakavac', u džepu pantalona.
<BR>&nbsp;&nbsp;&nbsp;&nbsp;&nbsp;"Pa i to je bolje od ničega", reče O'Brajen.
<BR>&nbsp;&nbsp;&nbsp;&nbsp;&nbsp;"Ne baš mnogo bolje." Dva Sokola zaćuta za trenutak, svestan da ga O'Brajen posmatra sa iščekivanjem. Bilo je očigledno da nema nameru da da bilo kakav predlog. U stvari, tako i treba da bude, jer, Dva Sokola je ipak oficir. No, teško da bi ovaj i inače bio u stanju da da neki pametan predlog čak i kada bi ga pitali.
<BR>&nbsp;&nbsp;&nbsp;&nbsp;&nbsp;Iznenada mu pade na pamet da o tom čoveku veoma malo zna, ako se izuzme to što je bio pouzdan u borbi, da je rođen u Dablinu i da je emigrirao u Ameriku kada mu je bilo jedanaest godina. Od tada je stalno živeo u Čikagu.
<BR>&nbsp;&nbsp;&nbsp;&nbsp;&nbsp;Konačno, O'Brajen reče: "Mnogo mi je drago što ste uz mene. Indijanac ste i odrasli ste u prirodi. Ne bih znao šta da radim među ovim drvećem. Izgubljen sam."
<BR>&nbsp;&nbsp;&nbsp;&nbsp;&nbsp;Dva Sokola izvadi mapu iz džepa. Nije mislio da će po O'Brajenov moral biti dobro ako mu kaže da njegov oficir, Indijanac, ne zna mnogo o drveću koje ga trenutno okružuje, iako je tačno da je odrastao u prirodi.
<BR>&nbsp;&nbsp;&nbsp;&nbsp;&nbsp;On raširi mapu po tlu i onda zajedno sa O'Brajenom poče da traži najpogodnije pravce za bekstvo. Uskoro su skinuli jakne i otkopčali košulje zbog toplote. Posle pola sata, odredili su nekoliko mogućih pravaca kretanja, dogovorivši se pri tom da, ma kuda pošli, idu samo noću, a da se danju kriju.
<BR>&nbsp;&nbsp;&nbsp;&nbsp;&nbsp;"Hajdemo sad ponovo do ivice šume kako bismo imali pregled puta", reče Dva Sokola. "I onu seosku kuću treba da držimo na oku. Ako imamo sreće, onda nas nisu videli. Ali, ako je neki seljak već šanuo lokalnom policajcu o dva padobranca koje je primetio, uskoro će početi da češljaju ovu šumu u potrazi za nama. Najbolje bi bilo da se smesta izgubimo odavde. Za svaki slučaj. Uostalom, to ćemo i učiniti samo ako vazduh bude čist."
<BR>&nbsp;&nbsp;&nbsp;&nbsp;&nbsp;Seli su iza gustog žbuna u senci ogromnog bora i stali da posmatraju put i kuću. Proteklo je pola sata, tokom kojih su uglavnom rasterivali komarce i mušice. Nisu videli ni žive duše. Jedini zvuk stvarao je vetar, probijajući se kroz krošnje drveća. Negde daleko lajalo je neko pseto, a povremeno se čulo i mukanje vola sa imanja.
<BR>&nbsp;&nbsp;&nbsp;&nbsp;&nbsp;Dva Sokola je strpljivo sedeo, pomerajući se jedino da bi podstakao krvotok u nogama koje su mu utrnule od dugog sedenja. O'Brajen se promeškolji i krenu rukom da izvadi paklo cigareta iz džepa na košulji. "Bez pušenja", reče Dva Sokola. "Neko može da vidi dim, pa čak i da oseti miris duvana."
<BR>&nbsp;&nbsp;&nbsp;&nbsp;&nbsp;"Sa ove daljine?" upita O' Brajen.
<BR>&nbsp;&nbsp;&nbsp;&nbsp;&nbsp;"Malo verovatno, ali bolje da ništa ne rizikujemo," odgovori Dva Sokola. Sledećih pola sata on nastavi da strpljivo motri. O'Brajen se vrpoljio, stenjao, naginjao napred i nazad i na kraju poče da se ljulja. "Bio bi slab lovac", reče mu Dva Sokola.
<BR>&nbsp;&nbsp;&nbsp;&nbsp;&nbsp;"Ja nisam Indijanac", uzvrati O'Brajen. "Ja sam samo gradsko dete."
<BR>&nbsp;&nbsp;&nbsp;&nbsp;&nbsp;"Nismo u gradu. Bolje da pokušaš da naučiš da budeš strpljiv."
<BR>&nbsp;&nbsp;&nbsp;&nbsp;&nbsp;Sedeo je još petnaestak minuta i posmatrao, a onda reče. "Hajdemo do te kuće. Izgleda da je prazna. Možda će nam poći za rukom da pronađemo malo hrane i izgubimo se u šumi iza nje."
<BR>&nbsp;&nbsp;&nbsp;&nbsp;&nbsp;"Gle, ko se to sad uzvrpoljio?" upita O'Brajen.
<BR>&nbsp;&nbsp;&nbsp;&nbsp;&nbsp;Dva Sokola ništa ne odgovori. Ustade, izvadi nož iz džepa i zatače ga između opasača i stomaka. Zatim krenu ispred O'Brajena, koji se očigledno teška srca odvajao od varljive sigurnosti koju je pružala šuma. No, pre no što je Dva Sokola uspeo da prevali desetak jardi, O'Brajen ga stiže u trku.
<BR>&nbsp;&nbsp;&nbsp;&nbsp;&nbsp;"Bez žurbe" reče mu Soko. "Ponašaj se kao da imaš puno pravo da hodaš ovuda. Niko ništa iz daljine neće moći da posumnja ako budemo pametni."
<BR>&nbsp;&nbsp;&nbsp;&nbsp;&nbsp;Između polja i puta naišli su na jarak. Preskočiše maleni potok na njegovom dnu i ispeše se na prašnjavi put. Na njemu su se nalazili tragovi koji su ukazivali na prolazak nekih teških kola. Sem njih bili su tu i tragovi stoke i izmeta.
<BR>&nbsp;&nbsp;&nbsp;&nbsp;&nbsp;"Nema konja" reče Dva Sokola više za sebe. "Šta?" upita O'Brajen. Ali Dva Sokola je već otvorio drvene vratnice dvorišta farme i nastavio dalje, ostavivši ga bez odgovora.
<BR>&nbsp;&nbsp;&nbsp;&nbsp;&nbsp;Primetio je da su šarke na vratima takođe od drveta kao i da su drvenim zakivcima pričvršćene za držač. Trava u dvorištu bila je kratka zahvaljujući ovcama veoma debelih repova koje su pasle po njoj. Životinje podigoše glave, a zatim hitro pobegoše, ne zablejavši pri tom. Dva Sokola upita da li su možda neme; izgledalo je nemoguće da se nijednom nisu oglasile za sve vreme dok su oni osmatrali iz šume.
<BR>&nbsp;&nbsp;&nbsp;&nbsp;&nbsp;Sad je mogao da čuje kvocanje kokoši iza kuće i frktanje većih životinja iz štale. Sama kuća bila je sagrađena u obliku slova 'L', tako da je duži kraj išao uporedo sa putem. Nije bilo trema. Drvene grede činile su kostur kuće, a između njih nalazila se neka beličasta masa. Krov je bio od slame.
<BR>&nbsp;&nbsp;&nbsp;&nbsp;&nbsp;Na glatkom drvetu vrata nalazila se prilično nevešto načinjena slika orla. Iznad nje stajalo je nacrtano veliko, otvoreno, plavo oko, a još više jedno crno 'X'.
<BR>&nbsp;&nbsp;&nbsp;&nbsp;&nbsp;Dva Sokola diže drvenu rezu i gurnu vrata unutra, ali ne stiže i da uđe. Upravo u tom času neka žena se pojavi iza ugla kuće. Ona kao da izgubi dah, zaustavi se i ostade zureći u njih svojim smeđim očima. Tamna koža kao da joj je najednom izbledela.
<BR>&nbsp;&nbsp;&nbsp;&nbsp;&nbsp;Dva Sokola joj se nasmeši i pozdravi je na, nadao se, zadovoljavajućem rumunskom. Pokušavao je svojevremeno da nauči taj jezik od nekog drugara, Rumuna u izbeglištvu, sa kojim se družio za vreme boravka u Tobruku. No, nije imao vremena za više od nekoliko prostih fraza i imena nekih stvarčica iz svakodnevnog života.
<BR>&nbsp;&nbsp;&nbsp;&nbsp;&nbsp;Žena je izgledala zbunjeno. Reče nešto jezikom nepoznatog značenja i pođe ka njima. Lice joj je izgledalo lepuškasto, iako joj je figura bila pomalo zdepasta, a noge isuviše debele za ukus Dva Sokola. Imala je plavocrnu kosu sa razdeljkom na sredini. Upotrebljavala je neko ulje da bi je ulepšala. Dve pletenice su joj padale na leđa. Nosila je ogrlicu od crvenih, gusto zbijenih morskih školjki, bluzu od plavog pamuka otvorenu pod grlom, široki končani pojas sa bakarnom kopčom i suknju od svetlocrvenog pamuka. Suknja joj je padala sve do članaka na nogama. Išla je bosa i noge su joj bile isprljane blatom i prašinom i kokošjim izmetom.
<BR>&nbsp;&nbsp;&nbsp;&nbsp;&nbsp;Pokušao je ponovo da se sporazume s njom na rumunskom, ali to ga ne odvede nikuda, tako da pređe na nemački. Žena opet odgovori onim nepoznatim, grlenim jezikom koji je upotrebila i na početku. Iako mu njen govor nije ličio na neki od slovenskih jezika, Dva Sokola pokuša sa bugarskim koji je znao još manje od rumunskog. Ona očigledno nije razumela ni taj jezik. No, kada je progovorila treći put, bilo je jasno da govori jezikom koji se razlikovao od njenog dotadašnjeg. Ličio je na slovenski, pa je Dva Sokola pokušao i sa ruskim, ali takođe bez ikakvog uspeha. Ona je samo slegala ramenima i ponavljala jednu te istu frazu. Posle više uzastopnog ponavljanja, Dva Sokola shvati da i ona čini isto što i on u krajnjoj liniji, odnosno da govori jezikom koji veoma malo zna.
<BR>&nbsp;&nbsp;&nbsp;&nbsp;&nbsp;Međutim, kad ona vide da Dva Sokola ne razume jezik kojim je izgovarala tu frazu, odjednom kao da se oslobodi nekog tereta i ponovo slobodno pođe da govori jezikom kojim je govorila na početku.
<BR>&nbsp;&nbsp;&nbsp;&nbsp;&nbsp;Dva Sokola uzdrhta. U njemu beše nečeg poznatog. Gotovo da je mogao da uhvati po koju reč. Gotovo, ali ne do kraja.
<BR>&nbsp;&nbsp;&nbsp;&nbsp;&nbsp;"Moramo pokušati da se sporazumemo znakovima", reče on O'Brajenu. "Ja..."
<BR>&nbsp;&nbsp;&nbsp;&nbsp;&nbsp;On prestade da govori; očevidno uzbuđena ona je nešto pokazivala pored njega. On se okrete upravo na vreme da uhvati odblesak sunca sa metala nekog vozila tamo među drvećem.
<BR>&nbsp;&nbsp;&nbsp;&nbsp;&nbsp;"Neko dolazi kolima", reče on O'Brajenu. Bolje da se povučemo. Moramo verovati ovoj devojci. Ili to ili da je povedemo sa sobom, ali u tom slučaju možda bismo morali da je ubijemo, a iz ovoga dalje sledi da bi bilo najbolje da to odmah učinimo.
<BR>&nbsp;&nbsp;&nbsp;&nbsp;&nbsp;"Ne!" uzviknu O'Brajen. "Šta, do đavola..."
<BR>&nbsp;&nbsp;&nbsp;&nbsp;&nbsp;"Ne boj se", umiri ga Dva Sokola. "Ne pada mi na pamet da je taknem, jer ako nas zarobe, najgore što nas može snaći jeste da završimo u nekom zarobljeničkom logoru. Međutim, ako bismo je pre toga ubili, sudili bi nam kao običnim kriminalcima."
<BR>&nbsp;&nbsp;&nbsp;&nbsp;&nbsp;Žena ga dohvati za zglavak ruke i povuče ga ka uglu zgrade, objašnjavajući mu nešto što je potkrepljivala živahnim pokretima druge ruke. Očigledno, namera joj bila je da ih ukloni pre nailaska onog vozila, a možda čak i da ih sakrije negde.
<BR>&nbsp;&nbsp;&nbsp;&nbsp;&nbsp;Dva Sokola sleže ramenima, shvatajući da malo šta još može da se učini.
<BR>&nbsp;&nbsp;&nbsp;&nbsp;&nbsp;I tako, oni pođoše za ženom oko ugla do zadnjeg dela kuće. Ona ih uvede unutra, u kuhinju. U njoj se nalazilo ogromno kameno ognjište u kome su gorela drva; povrh vatre stajao je veliki metalni lonac na gvozdenom tronošcu. Prijatan miris širio se iz lonca u kome se krčkalo neko jelo. Dva Sokola nije imao mnogo vremena da pažljivije prouči kuhinju, jer žena podiže poklopac nekih vrata koja su se nalazila nasred golog poda prostorije i rukom im pokaza da siđu dole. Ne svide mu se pomisao da se zavlače negde odakle neće imati mogućnost za bekstvo, ali preostajalo im je ili to, ili da se zavuku u šumu gde bi ih pre ili posle sigurno zarobili. I tako siđe niz desetak stepenika, dok je Irac išao odmah iza njega: vrata iznad njih se zatvoriše i obavi ih potpuna tama.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
