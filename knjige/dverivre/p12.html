<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Voz je stigao u Berlin kasno noću, tako da Dva Sokola nije imao priliku da razgleda grad. Ilmika, Kvazind i on bili su smešteni u neko vozilo koje se kretalo veoma brzo. Jedna oklopna kola kretala su se ispred njih, a druga pozadi. Ipak je uspeo da vidi nešto građevina i kuća i sve su one imale u sebi nešto od srednjevekovnih obeležja njegovog sveta. Ulice su bile uzane i krivudave i nisu imale pešačke staze. Bilo je i uličnih svetiljki, ali samo na raskrsnicama. Poneki civil promicao je na biciklu. Vožnja biciklom mora da je bila mučna zbog odsustva guma na točkovima.
<BR>&nbsp;&nbsp;&nbsp;&nbsp;&nbsp;Onda stigoše do centra grada. Ovde su stare kuće bile srušene, da bi ustupile mesto širokim asfaltnim ulicama i ogromnim zgradama koje su sve imale masivne stubove na pročeljima. Pređoše preko trga, u čijem se središtu nalazio veliki kameni spomenik podignut u čast značajnih pobeda koje je slavio pradeda sadašnjeg Kasandre, Imperatora. Pola milje dalje nalazila se Kasandrina palata.
<BR>&nbsp;&nbsp;&nbsp;&nbsp;&nbsp;Kola se zaustaviše ispred palate. Ilmika tu napusti kola i ode unutra. Pre no što je otišla uputila je Dva Sokola pogled koji je odavao strah i molbu za pomoć. Nije mogao ništa da učini i samo joj se nasmešio, podigavši pri tom dva prsta u obliku 'V'. Ona nije mogla znati šta to znači, pa ipak mu se nasmešila. Posle toga je otišla.
<BR>&nbsp;&nbsp;&nbsp;&nbsp;&nbsp;Dva Sokola i Kvazind su sprovedeni do jedne zgrade u blizini palate. Provedoše ih kroz neke veličanstveno uređene sobe, pa preko stepenica do jednog hodnika, niz koji stigoše do stana od četiri sobe, koji im je dodeljen kao boravište. Ipak im je stavljeno do znanja da su na prozorima debele rešetke i da će šest vojnika stalno biti pred vratima. Tada mu se obrati Vjautas. "Veoma je kasno, ali Raske bi želeo da govori sa vama. Čekaću ovde dok on ne ode."
<BR>&nbsp;&nbsp;&nbsp;&nbsp;&nbsp;Nekoliko minuta kasnije dežurni oficir zakuca na vrata i odmah zatim ona se otvoriše. Visoki, veoma privlačni mladić uđe unutra. Nosio je plavo-skarletnu uniformu oficira carske garde. On skide kapu pokrivenu krznom polarnog medveda i otkri plavu, kratku kosu. Smešio se, a u tamnoplavim očima takođe se videla toplina tog osmeha. Imao je dugačke i tamne trepavice.
<BR>&nbsp;&nbsp;&nbsp;&nbsp;&nbsp;Dva Sokola shvati tog časa neke od Vjautasovih opaski o tome kako ovaj čovek ima veoma mnogo uticaja na Kasandrinu kćer. Bio je jedan od najzgodnijih ljudi koje je Dva Sokola ikada video. Ipak, u njemu je bilo dovoljno muškosti da bi izbegao nadimak 'lepotan'.
<BR>&nbsp;&nbsp;&nbsp;&nbsp;&nbsp;Oficir lupi petama. Lako se nakloni i progovori bogatim baritonom: "Poručnik Horst Raske, vama na službi." Govorio je engleskim u kome se samo malo osećao nemački naglasak.
<BR>&nbsp;&nbsp;&nbsp;&nbsp;&nbsp;Dva Sokola reče svoje ime i čin, a zatim predstavi i Kvazinda, na koga Raske jedva da obrati pažnju: očigledno je znao da je Kvazind čovek niže rase i da mu kao takav ne može biti ni od kakve koristi. Takođe je sigurno znao da je Kvazind ovde zahvaljujući jedino zauzimanju Dva Sokola. Kada su Perkunišani saznali da Kvazind nije O'Brajen bili su spremni da ga skinu s voza i bace u neki zarobljenički radni logor. Nije im bilo poznato da je on Kinukinuk i dezerter jer bi ga inače smesta ubili. Dva Sokola je, naime, objasnio Vjatusu da je Kvazind Hotinosonijanac, koji je zajedno sa njima utekao iz azila; zatražio je da ga zadrži uz sebe kao slugu. Vjautas je to odobrio.
<BR>&nbsp;&nbsp;&nbsp;&nbsp;&nbsp;Raske naredi Kvazindu da im donese malo piva, a zatim se spusti na ogromnu sofu prekrivenu vučjom kožom; sevši, on posegnu rukom u sako, ali se zaustavi u pola pokreta. Nasmeši se i reče: "I dalje tražim cigarete. Moraću da se naviknem na to da ih nema. Mala cena za sve ono što inače nudi ovaj svet, tako bogatiji u poređenju sa našim. Kažem vam, poručniče, da nam je ovde sve naklonjeno. U stanju su da nam daju sve za naše znanje. Sve!"
<BR>&nbsp;&nbsp;&nbsp;&nbsp;&nbsp;Pažljivo je motrio Dva Sokola da bi video učinak koji su ostavile ove reči. Dva Sokola se spusti na jednu stolicu sučelice sofi i reče: "Čini se da ste daleko dogurali, ako se uzme u obzir malo vremena koliko ste ovde."
<BR>&nbsp;&nbsp;&nbsp;&nbsp;&nbsp;Raske se nasmeja i reče: "Nisam od onih koji dozvoljavaju da im stvari izmiču iz ruku. Izvanredan sam lingvista; već mi je pošlo za rukom da savladam i ovaj varvarski jezik, odnosno da ovladam njime dovoljno za moje namere. Naravno, imao sam i malo sreće jer sam napola Litvanac. Perkunišanski je zadivljujući blizak jeziku moje majke. Ali nemojte misliti da je to jedino što mi je ovde donelo sreću."
<BR>&nbsp;&nbsp;&nbsp;&nbsp;&nbsp;On prihvati čašu piva koju mu je pružao Kvazind i diže je uvis. "Živeli, moj prijatelju! Za naš uspeh: dva Zemljanina u stranom, ali ne i tako negostoljubivom svetu! Da dugo živimo i bogatimo se! Onako kako nam to nikada ne bi pošlo za rukom s druge strane!"
<BR>&nbsp;&nbsp;&nbsp;&nbsp;&nbsp;"Popiću u to ime", reče Dva Sokola. "I dozvolite mi da vam čestitam na zadivljujućoj sposobnosti prilagođavanja. Mnogi bi bili u stanju šoka iz koga je teško povratiti se."
<BR>&nbsp;&nbsp;&nbsp;&nbsp;&nbsp;"I vama to, čini mi se, polazi za rukom", uzvrati Raske.
<BR>&nbsp;&nbsp;&nbsp;&nbsp;&nbsp;"Ja sam tvrd. Jedem sve što se stavi pred mene. To, naravno, ne znači da ne volim i ukusniju hranu."
<BR>&nbsp;&nbsp;&nbsp;&nbsp;&nbsp;Raske se ponovo nasmeja. "Sviđate mi se! Vi ste čovek baš po mom ukusu. Nadao sam se da ćete baš takvi biti."
<BR>&nbsp;&nbsp;&nbsp;&nbsp;&nbsp;"Zašto?" upita Dva Sokola.
<BR>&nbsp;&nbsp;&nbsp;&nbsp;&nbsp;"Biću iskren sa vama. Nisam baš toliko samoupozdan kako izgledam. Pomalo sam usamljen, samo malo, razumećete, ali ta usamljenost je u vezi sa nedostatkom nekoga drugara sa stare Zemlje." On se nasmeja i reče: "Razume se da bih više voleo kada bi to bila žena, ali ne mogu uvek dobiti sve što želim. Pored toga..." On podiže čašu i preko njenog ruba namignu na Dva Sokola. "Pored toga, ovde ima dovoljno ženskog društva. Najboljeg. Uspeo sam da zainteresujem, pa... i više od toga, mogao bih da kažem, kćer Kasandre, što donosi veoma mnogo uticaja."
<BR>&nbsp;&nbsp;&nbsp;&nbsp;&nbsp;"Potreban sam vam, znači, za nešto više od drugarstva?" reče Dva Sokola. "Koji je onda taj drugi razlog?"
<BR>&nbsp;&nbsp;&nbsp;&nbsp;&nbsp;"Drago mi je što niste glupi. Da jeste, ne biste mi bili od velike koristi. Da, potrebni ste mi i zbog drugih razloga, pored drugarstva. U stvari, vi ste ovde zahvaljujući mome angažovanju da ovamo stignete. Imam prijatelja koji se nalazi na visokom mestu u špijunskoj organizaciji: on mi reče o dvojici ljudi iz drugog sveta koje su stavili u azil za umobolne. Predložio sam kidnapovanje i..."
<BR>&nbsp;&nbsp;&nbsp;&nbsp;&nbsp;"Da li ste takođe predložili da ih pobiju ukoliko ne bude moguć neki drugi način?"
<BR>&nbsp;&nbsp;&nbsp;&nbsp;&nbsp;Raske je bio uhvaćen na prepad, ali se brzo povratio. Osmehnuvši se, on reče: "Jesam. Nisam mogao da dozvolim da Hotinosonijancima dajete podatke koji bi ih u tehnološkom smislu izravnali sa Perkunišancima - narodom koji me je usvojio - što ne bi trebalo da vas čudi. Zar vi ne biste učinili isto da ste bili na mome mestu?"
<BR>&nbsp;&nbsp;&nbsp;&nbsp;&nbsp;"Verovatno bih i ja tako učinio."
<BR>&nbsp;&nbsp;&nbsp;&nbsp;&nbsp;"Naravno da biste tako učinili. Ali nisu vas ubili. Sem toga, treba da mi zahvalite i za spasavanje od užasne smrti u ickapintiškom radnom logoru. Ja sam tražio da perkunišanska vlada zahteva vaše izručenje. Naravno, Kasandra je bio strahovito besan kada je čuo šta se desilo njegovoj rođaci. Insistirao je na tome da policajci budu pobijeni."
<BR>&nbsp;&nbsp;&nbsp;&nbsp;&nbsp;"Šta će se njoj sada dogoditi?"
<BR>&nbsp;&nbsp;&nbsp;&nbsp;&nbsp;"Ponudiće joj državljanstvo. Ako ga privhati, pred njom je lepa budućnost, s obzirom na rođačke veze sa Kasandrom. Ako odbije, što je vrlo verovatno jer je ipak samo tvrdoglava Britanka, zatvoriće je. No, to će biti sve samo ne zatvor, jer će je verovatno smestiti u neki zamak u kome će imati sve pogodnosti, uključujući i poslugu."
<BR>&nbsp;&nbsp;&nbsp;&nbsp;&nbsp;Dva Sokola dosu piva u čašu, pa vrati pogled na Nemca. Nemca? Raske je očevidno već zaboravio na rat koji je besneo na njegovoj rodnoj planeti. Interesovalo ga je jedino da dobije što je moguće više za sebe na ovome svetu i bio je veoma zadovoljan što poseduje toliko stvari koje će moći da menja za to što želi. Njegovo ponašanje bilo je realno, pomisli Dva Sokola. Zašto nastavljati rat ovde? I Nemačka i Rusija i Amerika, gledano odavde, mogle su biti u nekom svetu iz sasvim druge galaksije. Zekletve na vernost svojim domovinama koje su on i Raske dali bile su poništene baš kao da su obojica poginula nad Ploeštijem.
<BR>&nbsp;&nbsp;&nbsp;&nbsp;&nbsp;Ovo, naravno, nije značilo da veruje Raskeu. Čovek je bio lovac na sreću. Čim dođe do zaključka da mu Dva Sokola više ne može pomoći, pokušaće da ga se reši. Ali moglo bi da se dogodi i obrnuto. Dva Sokola nije imao nameru da sedi skrštenih ruku.
<BR>&nbsp;&nbsp;&nbsp;&nbsp;&nbsp;"Za Perkunišance mogu biti od velikog značaja", nastavi Raske. "Ja sam, naime, avionautički inženjer. Znam dosta i o hemiji i elektronici. Iskoristio bih priliku da vas upitam kakvo je vaše obrazovanje?"
<BR>&nbsp;&nbsp;&nbsp;&nbsp;&nbsp;"Bojim se da moje obrazovanje ovde neće mnogo koristiti", reče Dva Sokola. "Diplomirao sam na fakultetu na kome sam se usavršio u znanju indoevropskih jezika. Ipak, završio sam i neke tečajeve iz matematike i elektronike, jer sam znao da će mi to biti potrebno kao pomoć u jezičkim analizama. Prvoklasan sam radio-amater, a odlično poznajem i automobile. Neko vreme radio sam u automehaničarskoj radionici da bih zaradio novac za studije."
<BR>&nbsp;&nbsp;&nbsp;&nbsp;&nbsp;"Nije tako loše. Potreban mi je pomoćnik u razvijanju radio-sistema i u izgradnji aviona. Upravo radim na planovima za jednog lovca; mora biti opremljen sa radio-uređajima i mitraljezima. No, ne očekujem da će biti čudo od tehnike. Nešto nalik na avione iz prvog svetskog rata. Ali leteće nebom brže od svega ovde poznatog, srušiće svaku bladlenđansku letelicu u plamenu na zemlju i biće ne verovatno koristan za izviđanje i utvrđivanje položaja i kopnene vojske."
<BR>&nbsp;&nbsp;&nbsp;&nbsp;&nbsp;Dva Sokola nije bio mnogo iznenađen što Perkunišanci nemaju modernije letelice. One su, na kraju, ipak proizvod naprednije tehnologije. Da se napravi otporniji čelik i aluminijum (koji ovde nije bio poznat) i da se izgrade fabrike koje će stvarati metale i mašine potrebne za takve letelice čak i ovde, to ne bi bilo nemoguće, ali bi zahtevalo mnogo vremena. Perkunišanskoj vladi nije odgovaralo takvo odugovlačenje. Ona je zahtevala nešto što bi moglo da se upotrebi u bliskoj budućnosti, a ne kada rat bude završen.
<BR>&nbsp;&nbsp;&nbsp;&nbsp;&nbsp;I tako im je Raske ponudio letelicu koja je njemu samom bila veoma nesfikasna, ali je na ovom svetu predstavljala pravo čudo, čak maštariju.
<BR>&nbsp;&nbsp;&nbsp;&nbsp;&nbsp;Raske nastavi da priča. Bio je pretrpan poslovima. Veoma je malo spavao. U posao mu je spadalo i pravljenje političke karijere i udvaranje Kasandrinoj kćeri. Na sreću, mogao je da spava veoma malo, a da to ne utiče na njegove umne sposobnosti. Ipak, bio mu je potreban čovek koji bi pamtio sve one sitne pojedinosti koje ponekad ostaju zaboravljene u masi dnevnih dogadaja. Da, Dva Sokola bi tu mogao da bude od velike pomoći.
<BR>&nbsp;&nbsp;&nbsp;&nbsp;&nbsp;On pokaza prstom na dvoglavi vučji znak od srebra na levoj strani grudi. "Imam ovde i čin jednak pukovniku u Luftvafe. Mogu da sredim da dobijete čin majora čim se okonča posao oko državljanstva. U normalnim okolnostima, za to bi bile potrebne nedelje, ali mi ćemo to srediti sutra. Onda ćete postati pravovaljani Perkunišanac po milosti Kasandre. Ništa bolje ne biste mogli da postignete. Ova zemlja predodređena je da vlada celom Evropom i verovatno Afrikom i većim delom Azije."
<BR>&nbsp;&nbsp;&nbsp;&nbsp;&nbsp;"Kao što je i Nemačka na našem svetu?"
<BR>&nbsp;&nbsp;&nbsp;&nbsp;&nbsp;Raske se nasmeši: "Ja nisam ni glupa ni nerealna osoba", reče. "Stvari su mi bile jasne već u trenutku kada su Sjedinjene Američke Države ušle u rat. Ali, ovde, kao što znate, nema Amerike. Perkuniša je u ovim uslovima srazmerno znatno moćnija od Nemačke. Okupirali su daleko veće teritorije sa kojih mogu da krenu dalje. Tehnologija i vojna taktika su im bolji nego kod svih ostalih nacija. A sa nama, uskoro će imati gotovo nedostižnu tehnologiju. Ali mnogo posla treba obaviti, mnogo posla. Potrebno je vreme za izgradnju mlinova za mlevenje rude iz koje bi se dobijali bolji čelik i aluminijum. Moraćemo da osvojimo Grenland da bismo došli do boksita. A onda boksit tek treba iskopati i prebaciti ovamo. Sintetička guma mora se stvoriti. Nove fabrike treba praviti, tvornice za izradu alata, mašina i opreme. Sve ovo ne može se stvoriti bez dobre administracije. Hiljade i hiljade će morati da prođu kroz obuku.
<BR>&nbsp;&nbsp;&nbsp;&nbsp;&nbsp;Herkulski je to posao, ali može biti obavljen. A šta mislite kakve će položaje zauzeti oni koji su sve to omogućili? Pitam vas, ali mi ne morate odgovoriti. Oh, bićemo veoma, veoma važne osobe, Rodžere Dva Sokola. Bićete veliki čovek, nešto o čemu niste mogli ni da sanjate kao mladić u svom rezervatu."
<BR>&nbsp;&nbsp;&nbsp;&nbsp;&nbsp;"Nikada nisam živeo u rezervatu", uzvrati Dva Sokola.
<BR>&nbsp;&nbsp;&nbsp;&nbsp;&nbsp;Raske ustade, pređe ono malo prostora što ih je delilo i položi ruke na ramena Dva Sokola. "Nisam imao nameru da vas uvredim. Nemojte biti tako osetljivi. Nemam pojma šta vas vređa i čime bih mogao da vam polaskam. Otkriću to jednoga dana, kada za to bude bilo više vremena. Dotle, hajde da radimo zajedno najbolje što možemo. I ni za trenutak ne smemo zaboraviti kakav divan dar budućnost ima za nas."
<BR>&nbsp;&nbsp;&nbsp;&nbsp;&nbsp;On ode prema vratima, ali zastade pre no što ih otvori. "Spavajte malo, Rodžere. Ujutru se možete okupati i onda dozvoliti da vam uzmu meru za nova odela. Zatim na posao. Posao, posao, posao! A ako se umorite, setite se svega onoga što ćete jednog dana dobiti. Auf wiedersehen!"
<BR>&nbsp;&nbsp;&nbsp;&nbsp;&nbsp;"Do viđenja!" reče Dva Sokola. Pošto se vrata za njegovim posetiocem zatvoriše, on ustade i ode u spavaću sobu. Krevet je bio ogroman, sa zavesama na kojima su bili iscrtani prizori iz perkunišanske istorije. Jedan je prikazivao mučenje vikinškog kralja uhvaćenog za vreme pljačke po perkunišanskoj teritoriji. Ta scena nije podsticala na spavanje, ali ga natera da razmišlja. Morao je da bude veoma oprezan u svim koracima koje bude preduzimao da pobegne. Odnosno, ukoliko uopšte bude odlučio da beži, jer, morao je priznati, Raskeova ponuda je zvučala veoma primamljivo.
<BR>&nbsp;&nbsp;&nbsp;&nbsp;&nbsp;A zašto da ne? Na Zemlji 2 je svaka država bila isto onoliko dobra koliko i neka druga. Čak i ljudi najbliži njemu, Hotinosonijanci, uz koje bi se najlakše privikao na ovaj život, nisu prezali od toga da ga muče i da ga, kasnije, zatvore u azil za umobolne.
<BR>&nbsp;&nbsp;&nbsp;&nbsp;&nbsp;U tom času Kvazind promoli svoje tamno lice u sobu i upita može li da porazgovara sa Dva Sokola pre spavanja. Dva Sokola mu pokaza da se smesti na krevet do njega ali Kinukinuk osta stojeći.
<BR>&nbsp;&nbsp;&nbsp;&nbsp;&nbsp;"Nisam razumeo taj jezik kojim ste govorili ti i Raske", reče on. "Je li dozvoljeno da znam šta se to događa.?"
<BR>&nbsp;&nbsp;&nbsp;&nbsp;&nbsp;"Ne govori kao glupavi rob", uzvrati Dva Sokola. "Moraš izigravati moga slugu zato da bi preživeo, ali to ne znači da ne smemo da razgovaramo kao čovek sa čovekom kad smo sami." Dva Sokola je prethodno pažljivo pretražio sobu ne bi li otkrio neke prislušne aparate, ali nije otkrio ništa. Nije, u stvari, verovao da je elektronika toliko napredovala da bi mogli da postoje mikrofoni, ali nije bilo isključeno da postoje neke slušalice povezane sa susednim prostorijama. "Priđi Kvazinde i sedi bliže meni, a kad govoriš čini to šapatom."
<BR>&nbsp;&nbsp;&nbsp;&nbsp;&nbsp;Dva Sokola mu onda ispriča suštinu svog razgovora sa Raskeom. Kvazind je bio ćutljiv neko vreme; samo su mu crne, debele obrve bile namrštene dok je razmišljao. A onda reče: "Ono što taj čovek kaže istina je. Možeš postati veliki, ali ćeš uvek znati da si stranac i videćeš prezir iza osmeha. Za Vapite (bele) uvek ćeš ostati samo varvarin. A kad se rat završi i kada im više ne budeš potreban, šta će se onda dogoditi? Biće lako da se pronađe neki razlog zbog koga ćeš ponovo biti obespravljen, a možda će te čak baciti u ropstvo ili ubiti."
<BR>&nbsp;&nbsp;&nbsp;&nbsp;&nbsp;"Pokušavaš da mi kažeš nešto", reče Dva Sokola. "Sve dovde mi nisi rekao ništa o čemu već i sam nisam razmišljao."
<BR>&nbsp;&nbsp;&nbsp;&nbsp;&nbsp;"Oni nameravaju da od cele Evrope stvore jednu Perkunišu", nastavi Kvazind. "Zli su. Rešili su da zbrišu sa lica sveta Dakote, Kinukinuke i Hotinosonijance, pa čak i svoje saveznike Ickapintike. Jednoga dana znaće se samo za Perkunišance. Ostali beli narodi Evrope biće primorani da govore samo perkunišanski, njihovi maternji jezici biće zabranjeni. Zastave drugih zemalja biće spaljene; knjige sa njihovom istorijom takođe. Jednoga dana svako belo dete u Evropi misliće da je Perkunišanac, ne Iberijac, Rasna, Bladlenđanin ili Akajvijac."
<BR>&nbsp;&nbsp;&nbsp;&nbsp;&nbsp;"Šta je tu novo?" upita Dva Sokola. "Možda je to i najbolje. Neće više biti međunacionalnih mržnji ni ratova."
<BR>&nbsp;&nbsp;&nbsp;&nbsp;&nbsp;"Zvuči kao da si na njihovoj strani."
<BR>&nbsp;&nbsp;&nbsp;&nbsp;&nbsp;"Nisam. Ali njihova stvar dobro stoji. Jedino mi se ne sviđaju namere koje imaju. Ali šta mi drugo preostaje? Jesu li Bladlenđani u nečemu bolji? Zar Kinukinuci ne bi uništili svoje zaklete neprijatelje, samo da im se ukaže prilika, ili Hotinosonijanci, ili Ickapintici? Zar Bladlenđani ne žele da prošire svoju vladavinu na čitav svet? Zar Ajkajvija ne pomišlja da vaskrsne carstvo kakvo su imali pod Kasandrom Velikim?"
<BR>&nbsp;&nbsp;&nbsp;&nbsp;&nbsp;"Ti mi reče da misliš da ropstvo ne sme postojati", reče Kvazind. "Takođe si mi kazao da beli ljudi Evrope tvoga sveta zabranjuju ropstvo kao veliko zlo i da beli ljudi te tvoje... Amerike misle isto to. Govorio si da su crni i crveni ljudi Amerike i dalje ugnjetavani i da se o njima ponegde još misli kao o robovima, ali da će doći dan kada će i oni biti ravnopravni sa ostalim ljudima. Rekao si..."
<BR>&nbsp;&nbsp;&nbsp;&nbsp;&nbsp;"Ciljaš li ti to na još nešto, osim što daješ lekciju iz etike?" upita Dva Sokola. "Govoriš mi sve to samo zato što nisi siguran smeš li nešto da mi kažeš ili ne. Je li tako?"
<BR>&nbsp;&nbsp;&nbsp;&nbsp;&nbsp;"Ti vidiš moju svest i čitaš sve što je tamo."
<BR>&nbsp;&nbsp;&nbsp;&nbsp;&nbsp;"Ne sasvim. Ali kladim se u deset na prema jedan da si sreo nekoga ko ti je ponudio bekstvo. Meki Bladlenđanin je govorio s tobom."
<BR>&nbsp;&nbsp;&nbsp;&nbsp;&nbsp;Kvazind klimnu glavom i nastavi: "Moram da ti verujem. U protivnom, bekstva nema. Oni žele tebe, a ne mene. O nedelima Perkuniše sam ti govorio, jer sam želeo da vidim tvoju reakciju. Želeo sam da znam kako ti misliš o njima, tačnije, šta osećaš prema njima. Prema vlastitoj savesti, osećaš li prema vlastitoj savesti da Perkunišanci nisu u pravu? Jasno ti je da ni njihovi neprijatelji nisu sveci, ali moraš priznati da im niko ne sme oduzeti pravo da sami odlučuju o svojoj sudbini. Šta ti osećaš prema njima?"
<BR>&nbsp;&nbsp;&nbsp;&nbsp;&nbsp;Dva Sokola ustade sa svoga mesta i poče da šeta. Zatim priđe Kvazindu i stavi mu ruku na rame. "Kad je u pitanju Blandlend ili neka druga zemlja, tu nemam pravog odgovora. Ali Perkunišanci me mnogo podsećaju na Nemce iz moga sveta. Možda bi mi pošlo za rukom da svarim Perkunišance, ali daleko je veća mogućnost da mi to ne bi uspelo."
<BR>&nbsp;&nbsp;&nbsp;&nbsp;&nbsp;"To je ono što sam se nadao da ćeš reći."
<BR>&nbsp;&nbsp;&nbsp;&nbsp;&nbsp;"Da sam rekao da ću se držati Perkuniše, ti bi me ubio, zar ne?" upita Dva Sokola. "Bladlenđani me žele živog, ali ukoliko me ne mogu dobiti, više vole da ne budem u stanju da koristim njihovim neprijateljima. Je li tako?"
<BR>&nbsp;&nbsp;&nbsp;&nbsp;&nbsp;"Neću te lagati", reče Kvazind. "Ti si mi prijatelj; spasao si mi život. Ipak, za moju zemlju, ubio bih te evo ovim rukama. Potom bih potamanio što mogu više Perkunišanaca pre nego što oni ubiju mene."
<BR>&nbsp;&nbsp;&nbsp;&nbsp;&nbsp;"U redu. Kakav je plan?"
<BR>&nbsp;&nbsp;&nbsp;&nbsp;&nbsp;"Dobiću ga kad dođe vreme. U međuvremenu, ti treba da saraduješ sa neprijateljem."
<BR>&nbsp;&nbsp;&nbsp;&nbsp;&nbsp;Posle toga Kvazind ode u svoju sobu. Dva Sokola pomisli na Raskea. Nemac je mislio da mu je svet u šaci. Ali šta ako su Bladlenđani planirali da ubiju Raskea. Jedino njegovim ubistvom mogli su da spreče da se Perkunišanci ne domognu daleko nadmoćnijeg oružja i tehnologije.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
