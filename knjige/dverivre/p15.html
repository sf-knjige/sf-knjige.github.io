<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;On potrča prema avionu, čiji su rezervoari u međuvremenu bili dopunjeni baš za slučaj da se dogodi ovako nešto. Od Šopa je zatražio samo nekoliko obaveštenja o vazdušnim brodovima pre no što se ispeo u kabinu aviona. Zatim upali motor i odveze se do najudaljenijeg kraja plaže.
<BR>&nbsp;&nbsp;&nbsp;&nbsp;&nbsp;Ostali dotrčaše za njim, tako da je mogao da pozove Ilmiku da mu priđe. Podigavši glas iznad buke motora kako bi mogla da ga čuje, on joj reče: "Ako se ne vratim, vi i Kvazind idite onim ribarskim brodićem! Odvešće vas kući!"
<BR>&nbsp;&nbsp;&nbsp;&nbsp;&nbsp;Ilmika se izdiže na prste i nagna ga da povije glavu kako bi mogla da ga poljubi.
<BR>&nbsp;&nbsp;&nbsp;&nbsp;&nbsp;"Ti si hrabar čovek, Dva Sokola! Nisam ti to dosad rekla, jer mi ponos to nije dozvoljavao! Posle svega..."
<BR>&nbsp;&nbsp;&nbsp;&nbsp;&nbsp;"Nemam u sebi ni plave krvi, nisam čak ni beo, već samo crvenoputi Hotinosonijanac", reče on. "U svakom slučaju, hvala! Znam koliko ti je snage bilo potrebno da poviješ taj ukočeni, bladlendski vrat."
<BR>&nbsp;&nbsp;&nbsp;&nbsp;&nbsp;Mora da njegove poslednje reči nije čula, jer mu se samo nasmešila. Zatim zajedno sa ostalima prionu da pritiska krila naniže, dok je on držao pritisnute kočnice i turirao motor. Na znak koji im on dade rukom, ona pustiše krila, a Raske II jurnu niz plažu i uzlete. Crne stene pohrliše u susret. Ukoliko nastavi pravo, sudar se njima bio bi neizbežan i on zato oštro skrete ulevo. Jedno vreme leteo je okrenut postrance, a onda se avion ispravi i on poče da ga uzdiže. Gas je stisnuo do kraja, jer sada nije bilo razloga da štedi gorivo.
<BR>&nbsp;&nbsp;&nbsp;&nbsp;&nbsp;Duguljasti, valjkasti oblik dirižabla, koji je u početku izgledao mali, postajao je sve veči. Iako je mamutska vazdušna lađa bila u prednosti zbog razmera, brzina joj je iznosila svega pedeset pet milja na čas, dok je Sokolova bila sto dvadeset. Bladlendska letelica u međuvremenu nije podvila rep: ne menjajući kurs, hrabro je išla napred u susret svom daleko većem i bolje naoružanom protivniku.
<BR>&nbsp;&nbsp;&nbsp;&nbsp;&nbsp;Hrabro, ali glupo. No, ipak nije mogao da im se ne divi. Imali su zadatak koji su morali da obave; ako se pred njima ispreči daleko moćniji neprijatelj, to ih neće naterati da odustanu. Bladlenđani su, i pored mnogih razlika u odnosu na Engleze Zemlje 1, imali dve sasvim jednake osobine: tvrdoglavost i hrabrost.
<BR>&nbsp;&nbsp;&nbsp;&nbsp;&nbsp;Dve letelice je delilo još nepunih pola milje, kada se Dva Sokola poravna sa perkunišanskom. On poče da se uzdiže još više kako bi došao iznad nje. Oči mu uhvatiše natpis na njenom boku ispisan crnim slovima: Pilkas Tigras - Sivi Tigar. Mamutska treća klasa. Iznad slova su se nalazili četvrtasti prozori. Iz njih se promoliše cevi koje smesta počeše da sipaju vatru. Materijal na njegovom desnom krilu se raspara pod udarom nekoliko zrna. On se udalji malo, istovremeno primetivši raketu koja je ispaljena u njegovom pravcu. Ona prolete na pedeset stopa ispred kljuna i eksplodira. Vazdušni udar uzdrma avion; neki sitni delovi otpadoše.
<BR>&nbsp;&nbsp;&nbsp;&nbsp;&nbsp;Dva Sokola nastavi da se penje i za to vreme oko njega eksplodiraše još četiri rakete. Šrapneli su se zabijali u trup aviona, ali, bez snage, nisu pravili veće štete. U tom stiže do željene visine od tri stotine stopa iznad dirižabla i okrete se. Zatim pođe u poniranje pod uglom od četrdeset pet stepeni u početku, a zatim i svih šezdeset stepeni. Crni otvori na prednjem gornjem delu letelice zapalacaše crvenim jezicima. Rakete su prestizale jedna drugu da što pre stignu do njega. Ipak ga ne pogodiše.
<BR>&nbsp;&nbsp;&nbsp;&nbsp;&nbsp;Dva Sokola otvori vatru iz svoja dva mitraljeza. Nastavio je da puca sve dok nije stigao toliko blizu da mu je preostalo jedino da oštro skrene kako se ne bi skršio o trup ogromne vazdušne lađe. Dok je skretao, on najpre oseti, a odmah zatim i začu eksploziju. Pogleda pozadi i naviše, jer je sad bio ispod lađe. Središnji deo letelice obavijao je plamen. Vatra se brzo širila po celom trupu. A onda, letelica poče polako da se sunovraća ka moru dok su plave prilike ljudi ispadale iz nje. Odabrali su brzu i bezbolnu smrt prilikom udara u vodu, umesto spore agonije u ognju.
<BR>&nbsp;&nbsp;&nbsp;&nbsp;&nbsp;Dva Sokola ispravi avion, posmatrajući kako Sivi Tigar pada pored njega, repa okrenutog naviše. Konačno je stigao do vode, gde se raspao, i dalje u plamenu.
<BR>&nbsp;&nbsp;&nbsp;&nbsp;&nbsp;Četiri minuta kasnije Sivog Tigra više nije bilo na površini. Na njoj se moglo videti samo nekoliko izuvijanih drvenih delova i mala ostrvca ulja u plamenu. Dva Sokola se vrati ka plaži i slete. Ilmika ga zagrli, dok su ostali igrali od radosti i smejali se. Umesto da likuje zato što je bio pobednik istorijske bitke na ovom svetu, dvoboja izmedu dirižabla i aviona, on nije osećao ništa. Iz glave mu, naime, nije izlazilo kako su ljudi ispadali iz letelice u plamenu. Imao je isuviše mašte ili razumevanja za njihov položaj, a da ne oseti deo užasa koji su oni iskusili. I sam je veoma često bio blizu takvog kraja.
<BR>&nbsp;&nbsp;&nbsp;&nbsp;&nbsp;Gathevok, bladlendska letelica, priđe avionu uz vetar i na visini od pedesetak stopa. Vetar je bio jačine osam milja na čas i ravnomeran, tako da velika letelica nije imala problema. Kad se dirižabl našao direktno iznad aviona, iz otvora na njegovom dnu spusti se mreža na kraju dugačkog kabla. Mrežu raširiše na plaži i onda na nju staviše avion. Pošto su mrežu zatim podigli i njom obavili avion, Dva Sokola dade znak letelici da počne sa dizanjem. Dirižabl je stajao u mestu zahvaljujući motorima koje je okrenuo protiv vetra. Ipak je došlo do neizbežnog trzaja kada je avion prvi put povučen naviše. Posle toga, avion je ravnomerno podizan, nosa okrenutog naniže zbog težine motora. Za brigu nije bilo razloga, jer je bio tako dobro obavijen da nije mogao da sklizne kroz mrežu. Pritisak mreže na trup jedino je mogao da dovede do manjih oštećenja, ali Dva Sokola zbog toga nije brinuo. Moći će da ga opravi kad stigne u Bladlend.
<BR>&nbsp;&nbsp;&nbsp;&nbsp;&nbsp;Avion nestade u stomaku vazdužnog kita. Nekoliko časaka kasnije ponovo spustiše kabl. Ogromna korpa, verovatno skinuta sa nekog osmatračkog balona za potrebe ove misije nalazila se na njegovom kraju. Ilmika, Kvazind i Dva Sokola popeše se u nju i prihvatiše se za držače od konopaca, a onda se korpa diže naviše. Dirižabl poče da se uspinje i istovremeno da se okreće ka severu. I pre no što se trojka nađe u njemu, on je već bio na putu ka Tirslendu.
<BR>&nbsp;&nbsp;&nbsp;&nbsp;&nbsp;Čim korpa prođe kroz otvor na dnu, povukoše je dalje od otvora i postaviše na jednu malu platformu. Novi putnici izađoše iz nje sa osećanjem olakšanja. Jedan oficir ih povede uzanom stazom koja je išla dužinskom osom letelice. Dva Sokola je razgledao ogromna drvena rebra i velike okrugle ćelije sa vodonikom. Ćelije su, kako mu reče oficir, pravljene od životinjskih koža, što je Dva Sokola i sam pretpostavio, zato što u ovom svetu nisu znali za nju. A sve do sada niko nije izumeo veštačku gumu. On nije bio hemičar, ali je hemičarima mogao da pruži dovoljno podataka da bi ih naveo na pravi trag. Ovome svetu potrebniji je daleko više nego svom rodnom svetu. Jedina nevolja ležala je u tome što je njemu matični svet bio daleko potrebniji od ovoga.
<BR>&nbsp;&nbsp;&nbsp;&nbsp;&nbsp;Sa tim turobnim, ali ne i nesnosnim mislima on prođe kroz vrata koja su vodila u prolaz do gondole ispod trupa. Tamo se upoznaše sa hiertogom (kapetanom) i njegovim komandnim osobljem. Oni mu čestitaše na pobedi u borbi sa perkunišanskom letelicom, a zatim hiertog krenu sa Dva Sokola da pogleda avion. Iz gondole izađoše uskim stepeništem sa konopcima umesto držača. Kapetan Etelsten nije bio baš mnogo oduševljen avionom. Bar ne onoliko koliko bi trebalo. Dva Sokola to zbuni u početku, a onda poče da shvata. Etelsten je voleo svoj posao i letelice koje je u vazduhu održavao gas. U malom vazduhoplovu smeštenom u trupu njegove lađe, video je opasnog neprijatelja. Kada ih bude dovoljno, javiće se opasnost da istisnu dirižable s neba. Njegova karijera će tako biti ugrožena. Morao bi ili da ostane na zemlji, u nekoj od službi ili da nauči da leti na tim opasnim i nepoznatim mašinama, a za ovo, poslednje već je bio isuviše star.
<BR>&nbsp;&nbsp;&nbsp;&nbsp;&nbsp;Biće ih mnogo njemu sličnih. Rat će, kao i svi ratovi doneti mnoge promene i ljudi će se posle njega naći bez stvari na koje su privikavani i koje su voleli. A pojava Dva Sokola i Raskea u ovom svetu samo je ubrzala normalan tok zbivanja i promena.
<BR>&nbsp;&nbsp;&nbsp;&nbsp;&nbsp;Tri dana kasnije, trojka je stigla u Bemu, glavni grad bladlendskog carstva. Bemu se nalazio na istom mestu na kome i London Zemlje 1. Osnovali su ga trgovci sa Novog Krita koji su keltsko ime sela što se tu nalazilo, Beb Mu rečna vrata - prekrstili u Bemu. Grad ni izdaleka nije bio veliki, kao njegov dvojnik sa Zemlje 1 i imao je svega sedam stotina pedeset hiljada stanovnika. Arhitektura kao da je pripadala onoj koja je vladala na Zemlji 1 u dvanaestom veku razume se, tako se bar činilo Dva Sokola. Poslovne zgrade i zgrade vlade imale su pomalo levantinski izgled. Uticaj kolonizatora sa Novog Krita tu je bio najprimetniji. Imena mnogih ulica bila su kritskog porekla. Bladlendski dvojnik britanskog parlamenta Zemlje 1, Vajtinejemot, odlikovao se stilom u kome su se mešali orijentalni i nordijski elementi. Čak ni kralj nije imao starogermansku titulu: zvao se Šof - izraz koji je izveden iz titule Šofet, kritske reči koja znači vladar.
<BR>&nbsp;&nbsp;&nbsp;&nbsp;&nbsp;Dva Sokola ponovo prođe kroz ispitivanje koje se, međutim, veoma razlikovalo od hotinosonijanskog, s obzirom na to da su Bladlenđani znali njegovu vrednost. Ni nedelju dana pošto je počeo sa radom na planovima za izradu fabrike aviona, dodeliše mu titulu i uvedoše ga time u plemstvo. Na jednoj večernjoj svečanosti, Šof ga proglasi lordom carstva, plemićem od Fenhopa. Dobio je dvorac i nekoliko farmi u severnim krajevima zemlje u blizini Norlenda (Škotske Zemlje 1). U samom Bemu sve što bi mu pripalo bila bi skromna plata i izvestan broj slugu i robova.
<BR>&nbsp;&nbsp;&nbsp;&nbsp;&nbsp;Dva SokoIa zapita Ilmiku šta se dogodilo sa pređašnjim vlasnicima. "Bivši plemić od Fenhopa bio je jeretik", odgovori mu ona. "Obešen je pre trideset godina, ali ne zbog jeresi, već zato što je ubio jednog svog roba. Da nije bio jeretik, platio bi samo veliku kaznu i bio osuđen na kraći boravak u zatvoru. Sinovi su mu pobegli u Dravidu, njegovo vlasništvo pripalo je kruni."
<BR>&nbsp;&nbsp;&nbsp;&nbsp;&nbsp;"Pošto sam sada plemić, da li to znači da mogu uzeti ženu plemenite krvi?" upita on posle toga.
<BR>&nbsp;&nbsp;&nbsp;&nbsp;&nbsp;Njeno lice pocrvene. "Oh, ne. Tvoje plemstvo će trajati samo do tvoje smrti, a posle će biti poništeno. Tvoje vlasništvo takođe se vraća kruni. Deca će ti biti obični ljudi i nećeš moći da se oženiš plemkinjom."
<BR>&nbsp;&nbsp;&nbsp;&nbsp;&nbsp;"Znači moja krv nije dovoljno dobra da bi se izmešala sa bladlendskom?" upita on. "A moja deca bi posle navika stečenih u jednom raskošnom životu, bila prinuđena da prose. Iz zamka u kolibu, zar ne?"
<BR>&nbsp;&nbsp;&nbsp;&nbsp;&nbsp;Na Ilmikinom licu pojavi se izraz nezadovoljstva. "Zar bi hteo da uprljamo čistotu naše rase? Deca bi nam ostala melezi! Zar nisi zadovoljan time što si postao velikodostojnik carstva... čak i ako..."
<BR>&nbsp;&nbsp;&nbsp;&nbsp;&nbsp;"Samo reci Ilmiko Torstajn! Čak i ako sam došljak sa drugog sveta i crvenoputi divljak! To je ono što nisi imala smelosti da izgovoriš, zar ne?"
<BR>&nbsp;&nbsp;&nbsp;&nbsp;&nbsp;On se ljutito okrenu i udalji. Osećao je takvu srdžbu da je gotovo bio spreman da je udari. Bila je to ljutina, čiji su koreni ponirali dublje od uvrede koju mu je bacila u lice. U sebi je još gajio izvesnu nadu - veoma slabašnu - da će na kraju ipak moći da je uzme za ženu. Prokleta da je! Bio je zaljubljen u običnog, neosetljivog, verski zatucanog i neobrazovanog, emotivno nezrelog, aristokratskog snoba! Prokletstvo! Učiniće ono što je trebalo da učini već na samom početku! Zaboraviće je!
<BR>&nbsp;&nbsp;&nbsp;&nbsp;&nbsp;Ipak, ona je bila ta koja je pohvalila njegovu hrabrost i istakla njegove vrednosti pred Šofom i Vajtinejemotom. Ona je predložila da mu se dodeli plemstvo.
<BR>&nbsp;&nbsp;&nbsp;&nbsp;&nbsp;No, ona bi to učinila i za svakog drugog čoveka, mislio je, koji ju je dva puta spasao ropstva. Njena zahvalnost išla je samo dotle i bilo je sigurno da nije zaljubljena u njega.
<BR>&nbsp;&nbsp;&nbsp;&nbsp;&nbsp;On se baci na posao izgradnje aviona. Radio je i danju i noću. Pored izgradnje fabrike aviona i organizovanja Bladlend šofliš liftvipona (Bladlendskih kraljevskih vazduhoplovnih snaga), priredio je i nacrte za karabin i tenk za kopnene snage. Proveo je dosta vremena i u pokušajima da vojnomedicinsko osoblje nauči pravilnom postupku obrade rana. No, ubrzo je bio prinuđen da digne ruke. Ovaj svet još nije poznavao Pastera i nije bio spreman da Dva Sokola prihvati kao takvog. U međuvremenu, vojnici su umirali od infekcija, tifusa i malih boginja, a žene, nepotrebno, od porođajnih groznica. Dva Sokola prokle mračnjaštvo ovoga sveta i besno se baci na izgradnju novih igračaka za ubijanje.
<BR>&nbsp;&nbsp;&nbsp;&nbsp;&nbsp;Mesec dana po njegovom dolasku u Bemu, Perkunišanci izvršiše invaziju na ostrvo. Flote Perkuniše i Novog Krita poraziše bladlendsku u bici kod Nerv Lejga i mada su napadači pri tome pretrpeli velike gubitke, jer su za svaki ladlendski plaćali sa dva svoja broda, Bladlenđanima su ostala samo dva drednota i morali su da se povuku. Istovremeno, sudarile su se i vazdušne flote, koje su posle sukoba morale da se povuku, jer je preko četrdeset letelica u plamenu završilo u moru. Ovaj sukob doneo je propast i jednoj i drugoj strani.
<BR>&nbsp;&nbsp;&nbsp;&nbsp;&nbsp;I priroda kao da je bila na strani napadača. Kanal valjda nikada nije upoznao tako lepo vreme. Ono potraja pet dana tokom kojih je neprijatelj uspeo da zauzme obalski pojas u dužini od pet milja i isto toliko u širini. Da ovo postignu, žrtvovali su dvadeset hiljada ljudi.
<BR>&nbsp;&nbsp;&nbsp;&nbsp;&nbsp;Armija Novog Krita iskrcala se na južnim obalama Irske i odmah krenula napred, ne obazirući se na ogromne žrtve.
<BR>&nbsp;&nbsp;&nbsp;&nbsp;&nbsp;I tada stiže zima. Zavladala je takva studen kakvu Dva Sokola nikada nije upoznao. Za nepun mesec dana, dva ostrva bila su okovana snegom i ledom. Arktički vetrovi duvali su sa severa, temperatura je padala i do minus trideset. Dva Sokola je stalno drhtao iako je bio odeven u bunde polarnih životinja. No, bio je to tek početak. Pre no što će se zima sa svojim ledenim besom završiti, živa u termometru spuštaće se i do minus četrdeset stepeni.
<BR>&nbsp;&nbsp;&nbsp;&nbsp;&nbsp;Mislio je da će borba svakako biti obustavljena pod ovakvim uslovima. Niko nije mogao da stekne neke prednosti u tom ledenom paklu. Ali izgleda da su i napadači i branioci bili naviknuti na ovakve uslove. Borbe su nastavljene, a tamo gde su kamioni i oklopna kola ostajali zaglavljeni, ljudi su na skijama i krpljama prenosili namirnice i oružja. Poginule su zakopavali u snegu. Milju po milju, Perkunišanci su osvajali bladlendsku teritoriju. Pred kraj zime zaposeli su snegom pokrivene prostore, koji su na Zemlji 1 odgovarali području Kenta Saseksa, Sare i Hempšira.
<BR>&nbsp;&nbsp;&nbsp;&nbsp;&nbsp;U to vreme Dva Sokola je već imao dvadeset jednokrilaca naoružanih mitraljezima i opremljenih skijama za sletanje. Obučena su četiri mladića u letenju, mada je uglavnom bilo toliko hladno da je bio problem upaliti motore aviona. Ova četvorica, zatim su postali instruktori. Kad je stiglo proleće, Liftvipon je raspolagala sa stotinu aviona, stotinu pedeset pilota i dve stotine učenika.
<BR>&nbsp;&nbsp;&nbsp;&nbsp;&nbsp;No, špijunska služba izvestila je Dva Sokola da Raske raspolaže sa pet stotina aviona u prvoj borbenoj liniji i sa osam stotina pilota.
<BR>&nbsp;&nbsp;&nbsp;&nbsp;&nbsp;Tada mu pade na pamet zamisao o konstrukciji snežnih sanki. Zašto ne napraviti vozila koja bi bila pokretana avionskim motorima i mogla da se kreću po ravnicama i zamrznutom kanalu? Flota takvih vozila bila bi u stanju da prekine lanac snabdevanja napadačkih trupa. Bez tog lanca, Perkunišanci bi na proleće ostali bez hrane i municije. More između kopna i ostrva u to vreme neće biti povoljno za plovidbu. A pre no što se vode smire, bladlenska armija mogla bi da izvede protivudar na neprijatelja koji bi bio bez hrane, municije i dopune u ljudstvu.
<BR>&nbsp;&nbsp;&nbsp;&nbsp;&nbsp;Ali predlog mu je odbijen. Vrhovna komanda smatrala je da je zamisao isuviše radikalna. Na njihovu odluku Dva Sokola odgovori rečima kojima slikovito izrazi svoje neshvatanje njihovog besmislenog slepila. Posle toga mu stiže oštra pretnja da vodi računa o položaju koji zauzima u društvu. Sam stari lord Rejdiš, ukočeni starkelja žbunovitih belih zalistaka, preneo mu je lično tu opomenu. Rejdiš, odmah u početku otvoreno izjavi da Dva Sokola ne smatra sasvim normalnim. On ospori upotrebu aviona u bilo koje druge svrhe osim izviđačkih. Da nije bilo šofovog naređenja, Rejdiš nikada ne bi ni dozvolio takvo traćenje ljudstva i materijala.
<BR>&nbsp;&nbsp;&nbsp;&nbsp;&nbsp;Dva Sokola ga je slušao sve dok ga nije izdalo strpljenje. Prekinuvši starog lorda usred reči, on zamoli ostale da ga saslušaju. Saonice su bile u stanju da učine daleko više od pukog prekida lanca snabdevanja. One su imale mogućnost da unište celokupnu perkunišansku flotu koja je stajala, ledom okovana, u lukama. Flota snežnih sanki bila bi u stanju da pređe ne samo preko kanala, već da stigne i do Severnog mora i Baltika i da torpeduje sve nepokretne drednote, krstarice, razarače, desantne i teretne brodove.
<BR>&nbsp;&nbsp;&nbsp;&nbsp;&nbsp;Bilo je krajnje vreme za akciju, upravo sada, pre no što proleće stigne. Propeleri i motori sa njegovih aviona mogu lako da se nameste na sanke. One bi bile u stanju da nose posadu, mitraljeze, torpeda, pa čak i male topove. Sanke za prevoz komandoskih jedinica takođe bi mogle da se naprave. Ako sama ideja zvuči fantastično, očajna situacija zahteva i očajničke poteze.
<BR>&nbsp;&nbsp;&nbsp;&nbsp;&nbsp;Skarletnog lica, lord Rejdiš mu zaurlavši naredi da se gubi iz većnice. Smesta neka se vrati svojim letećim igračkama i svojim nesportskim brzookidajućim oružjima. I da se nikada više ne usudi da Vrhovnoj komandi dosađuje svojim ludačkim planovima.
<BR>&nbsp;&nbsp;&nbsp;&nbsp;&nbsp;Drhteći, dok je iznutra ključao od besa, Dva Sokola posluša. Vrativši se kući, on reče Kvazindu: "U redu, ako tako žele, gledaću svoja posla. Zapravo, smejaću se Rejdišu i njegovim prirepcima. Na kraju, oni su samo ljudi, to jest, živi fosili, kornjače u oklopu glupavih tradicija. Nimalo se ne razlikuju od svojih dvojnika na mojoj Zemlji, sadašnjih i pređašnjih. Mogao bih da ti ispričam istoriju ljudskih gluposti na Zemlji, naročito gluposti vojnih mozgova. Bio bi iznenađen."
<BR>&nbsp;&nbsp;&nbsp;&nbsp;&nbsp;"Bladlenđani nisu jedini koji polažu isključivo pravo na glupost", reče Kvazind. "Jesli li čuo poslednje vesti?"
<BR>&nbsp;&nbsp;&nbsp;&nbsp;&nbsp;Novi Krit i Perkuniša stupili su u rat. Snage Novog Krita u Irskoj veoma su zavisile od svoga saveznika u vezi sa snabdevanjem u toku zime. Ali Perkunišanci su cicijašili sa zalihama. Izvinjavali su se da imaju velike nevolje i u snabdevanju vlastitih trupa. No, Šofet Novoga Krita ubrzo je svatio pravi razlog čudnog ponašanja svoga saveznika. Iako su Perkunišanci obećali Irsku kao nagradu za učešće u ratu, oni su je ipak želeli samo za sebe. Ukoliko snage Novog Krita budu poražene i Perkunišanci budu prinuđeni da zauzmu njihovo mesto, mogli bi posle da tvrde da je Irska njihova, pravom pobednika i osvajača.
<BR>&nbsp;&nbsp;&nbsp;&nbsp;&nbsp;Šofet je svoga saveznika optužio za izdaju. Arogantni Perkunišanci su reagovali silovito. Već sledećeg trenutka njihove trupe u južnoj Rasni okrenule su svoje oružje na dojučerašnje saveznike.
<BR>&nbsp;&nbsp;&nbsp;&nbsp;&nbsp;"Misle da mogu osvojiti ceo svet", reče Kvazind. "Izgleda da su sad stvarno prekardašili. I to, znaš, nije sve. Perkuniša je zatražila od Ajkvane da vrati afričke kolonije koje je okupirala. Pored toga, Ajkvani je naloženo da se drži dalje od zapadne Dravide. Ukoliko ne poslušaju, Perkuniša će im objaviti rat."
<BR>&nbsp;&nbsp;&nbsp;&nbsp;&nbsp;"A šta bladlendska vlada ima nameru da preduzme u vezi s tim? Ajkvana raspolaže veoma moćnom nornaricom, verovatno najmoćnijom sada kada je Perkuniša izgubila toliko brodova. Kada bi nam Ajkvana postala saveznik..."
<BR>&nbsp;&nbsp;&nbsp;&nbsp;&nbsp;"Neće. Očigledno im ide u račun da puste da se Evropljani sami istrebe. Tada će, videćeš, i oni navaliti ovamo."
<BR>&nbsp;&nbsp;&nbsp;&nbsp;&nbsp;"To je sumrak bogova!" reče Dva Sokola.
<BR>&nbsp;&nbsp;&nbsp;&nbsp;&nbsp;Ali zima prođe, a ne osvanu smak sveta. Sneg je kopnio: blato je silno mučilo vojske koje su se trudile da pređu preko njega. Bladlenđani su bili dobro postavljeni na strateškim mestima, a topovi su im stajali spremni. Perkunišanci su morali da tegle svoju artiljeriju svuda gde je bila potrebna. Pošto su ono malo dobrih puteva Bladlenđani razorili prilikom povlačenja, Perkunišanci su morali da grade nove. To je iziskivalo vremena i dovelo do mrzovolje u vojsci osvajača.
<BR>&nbsp;&nbsp;&nbsp;&nbsp;&nbsp;Blandlendske vazduhoplovne snage imale su svoj prvi veći okršaj sa neprijateljem na dvadeset milja južno od Bemua. Iako su imali deset aviona manje, Bladlenđani su se neustrašivo borili. Izgubili su šest letelica, ali su istovremeno oborili dvanaest neprijateljskih. Dva Sokola je i sam učestvovao toga dana u okršaju, verujući da će njegovim ljudima dobro doći jedan iskusan borac.
<BR>&nbsp;&nbsp;&nbsp;&nbsp;&nbsp;Piloti, koji su bili smešteni na severnoj strani glavnog grada, izveli su toga dana deset borbenih letova. Dva Sokola krete i drugi put, vodeđi u napad pedeset aviona koji je trebalo da bombarduju jedno neprijateljsko aerodromsko polje, odmah iza prednjih linija fronta. Tom prilikom je uništeno dvadeset aviona na zemlji, svi hangari i četiri artiljerijska protivvazdušna gnezda. Dve nedelje su Bladlenđani leteli od svitanja do sumraka. Imali su teške gubitke u mnogim bitkama iznad Bemua, pošto su Perkunišanci bili uporni u nastojanjima da unište bladlendske vazdušne snage. Na sreću po branioce, napadač nije uvodio u boj sve raspoložive snage. Špijunska služba je obaveštavala da je Raske želeo da u borbu pusti i poslednji avion koji je imao, ali je vrhovna komanda zabranila takav potez. Polovina snaga upotrebljena je u borbi sa Krićanima: samo četvrtina protiv Bladlenda.
<BR>&nbsp;&nbsp;&nbsp;&nbsp;&nbsp;Raske je stalno boravio u Berlinu, verovatno se ne usuđujući da ga napusti zbog politike. Imao je mnogo neprijatelja među plemstvom, koje ne bi propustili priliku da ga upropaste u njegovom odsustvu. Komandant perkunišanskih vazduhoplovnih snaga u Bladlendu, bio je bivši pilot dirižabla, koji čak nije ni znao kako se upravlja letećim mašinama težim od vazduha. Takođe, uopšte nije shvatio kakvu značajnu ulogu imaju njegove letelice. Oficiri koji su predvodili svoje ljude u borbu bili su podjednako neobučeni kao i oni koje su vodili. Pošto su vođe eskadrila uvek imali posebna obeležja na svojim avionima, Bladlenđani bi vatru prvo usredsredili na njih. Dva Sokola je izdao naređenje da po svaku cenu prvo sa njima treba srediti stvari. I tako je svaki komandant perkunišanskih Vazduhoplovnih snaga bio unapred osuden na gotovo sigurnu smrt u borbi, a ako bi to slučajno izostalo, čekao ga je prezir zbog kukavičluka onih koji su mu bili potčinjeni. Porast unapređenja u redovima napadačkih vazduhoplovnih snaga postajao je sve primetniji.
<BR>&nbsp;&nbsp;&nbsp;&nbsp;&nbsp;Dva Sokola je ovim bio veoma zadovoljan, mada njegovi vazdušni uspesi nisu nimalo uticali na borbe na zemlji. Neprijatelj je zauzimao uporište za uporištem grad za gradom, gubio tri čoveka za jednog, ali, ne obazirući se na to, stalno napredovao. Iznenada, sam glavni grad bio je ugrožen. Mornarica je nedelju dana bombardovala tvrđave na ušću reke Tims, a zatim se iskrcaše trupe. Perkunišanske Vazduhoplovne snage bile su zadužene da pokrivaju pešadiju toga dana. Dva Sokola povede sve svoje snage u borbu i u jednom danu gotovo svi perkunišanski piloti bili su zbrisani.
<BR>&nbsp;&nbsp;&nbsp;&nbsp;&nbsp;No, ni ovo nije imalo nikakvog uticaja na borbu na zemlji. Sedam dana kasnije napadači su kucali na kapije Bemua.
<BR>&nbsp;&nbsp;&nbsp;&nbsp;&nbsp;Posle dva dana pedeset Raskeovih dvomotornih bombardera sletelo je na perkunišanski aerodrom u Bladlendu.
<BR>&nbsp;&nbsp;&nbsp;&nbsp;&nbsp;Tu su brzo dopunili zalihe goriva i smesta uzleteli da bombarduju Bemu u pratnji stotinu novih lovačkih aparata. Samo se polovina bombardera vratila sa toga zadatka i šezdeset lovaca. Dva Sokola oborio je toga dana deset neprijatelja, povećavši ukupan skor na pedeset jedan oboren neprijateljski avion. Iz borbe se vratio sa svega trideset bladlenđana i oni su bili sve što je ostalo od njegovih pilota.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
