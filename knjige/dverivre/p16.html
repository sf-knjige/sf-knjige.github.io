<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;I pored užasnih gubitaka, bombardovanje Bemua predstavljalo je uspeh. Četiri bombe pale su na Vajtinejemot baš u vreme dok su njihova lordstva održavala poslednju sednicu pre povlačenja na sever. Stari lord Rejdiš je pri tom poginuo. Dva Sokola pomisli da je to prava sreća u nesreći za Bladlenđane. Ali jedna druga bomba ubila je Šofa, njegova dva mlađa brata, kraljicu i svu Šofovu decu. Cela kraljevska porodica nestala je od tog jednog jedinog udarca, ako se izuzme Šofov ujak koji je već dvadeset godina boravio u ludnici. U zbrci koja je nastala posle objavljivanja nesreće, jedan mladi krejon (general) po imenu Erik Lionida, vanbračni sin ludog ujaka, proglasio je sebe zaštitnikom Bladlenda. Naredio je da armija napusti Bemu i zauzme položaje severno od grada. Oslobodio je robove, uz objašnjenje da je to ujedno i kraj ropstva u Bladlendu. Ovo nije urađeno iz nekakvih demokratskih obzira, već s namerom da se spreči pobuna robova. Perkunišanski agenti su među njima sejali seme zla još pre početka rata.
<BR>&nbsp;&nbsp;&nbsp;&nbsp;&nbsp;Erik Lionida takođe je obećao da će po proterivanju neprijatelja iz zemlje biti data veća prava običnim ljudima, koji će onda biti u stanju da sa većim uspehom napreduju u vojnim krugovima i u preduzimanju zamašnijih poslova. Plemstvo mu nimalo nije bilo naklonjeno, pa se borio da zadobije što je moguće više pomoći u najširim masama.
<BR>&nbsp;&nbsp;&nbsp;&nbsp;&nbsp;Delujući na svoju ruku, Dva Sokola je izdao naređenja da se fabrika aviona rastavi i prenese dalje na sever. Ostao je u Bemu dok i poslednji komad mašina nije bio natovaren na teretni voz. On i Kvazind uhvatiše poslednji voz iz grada. U trenutku dok se peo u svoj vagon, granate su počele da eksplodiraju ni četvrt milje daleko. Prolazeći pored jednog kupea, začu kako ga neko zove. On se okrete i pogled mu se prikova za plave oči Ilmike Torstajn.
<BR>&nbsp;&nbsp;&nbsp;&nbsp;&nbsp;"Dugo se nismo videli, moja gospo", reče joj on. "Čuo sam o vašoj majci i braći. Poslao sam vam izraze najdubljeg saučešća. Jeste li dobili tu poruku?"
<BR>&nbsp;&nbsp;&nbsp;&nbsp;&nbsp;"Nisam", reče ona. "Pošta veoma slabo radi ovih dana. Ali hvala vam na saučešću."
<BR>&nbsp;&nbsp;&nbsp;&nbsp;&nbsp;On pokuša da nastavi razgovor, ali bez mnogo uspeha. Izgledala je iscrpljeno. Možda je isuviše umorna, pomisli on. Lice joj je bilo bledo i imala je velike, tamne podočnjake. On se izvini što mora da ide, rekavši kako se nada da će imati još prilike da razgovara s njom pre kraja putovanja. Prođe pored još dva prepuna kupea dok ne stiže do svog. Pripadao mu je maleni prostor, ali bio je presrećan što i njega ima. Vojska ga je rezervisala za njega i za još jednog važnog putnika, nekog Krejona. Kada je Dva Sokola ušao oficir ustade i propisano pozdravi. Dva Sokola otpozdravi, a onda sa iznenađenjem primeti da oficir pruža ruku da se rukuju.
<BR>&nbsp;&nbsp;&nbsp;&nbsp;&nbsp;"Ja sam lord Hemfri Džilbert", reče on. "Sudbina mi se, izgleda, najzad osmehnula, jer sam odavno želeo da se sretnem sa vama."
<BR>&nbsp;&nbsp;&nbsp;&nbsp;&nbsp;Dva Sokola ga radoznalo odmeri. Džilbert je bilo ime francuskog porekla, ili je bar tako verovao sve do sada. Na ovom svetu, međutim, nije bilo ni Francuske ni njenog jezika, što je moglo samo da znači da nije u pravu. Slučajnost ili ne, tek on oseti toplinu koja ga podseti na njegov izgubljeni svet.
<BR>&nbsp;&nbsp;&nbsp;&nbsp;&nbsp;Džilbert je bio omaleni, suvonjavi čovek, pedesetih godina. Njegova gusta, siva kosa bila je kovrdžava i imao je guste, crne obrve, sive oči i široko lice. Brkovi mu behu dugi, tamni i uvijeni. Džilbert ga pozva da sedne, što bi Dva Sokola i inače učinio, s obzirom na to da nije nameravao da prestoji putovanje. Džilbert mu se obrati kao čoveku koga već dugo poznaje. Dva Sokola nije imao ništa protiv ove prisnosti, s obzirom da ga je većina plemstva koje je sretao prihvatala ili isuviše hladno ili preterano učtivo. Kako ispade na kraju, Džilbert ga je stvarno i poznavao već dugo vremena. Trudio se da o Dva Sokola sazna što je više moguće.
<BR>&nbsp;&nbsp;&nbsp;&nbsp;&nbsp;"Titulu sam nasledio od oca", reče Džilbert. "On je poreklom iz srednje klase, ali iz jedne veoma imućne trgovačke porodice, čije je bogatstvo proisteklo iz velike flote trgovačkih brodova. Sad sam izgubio svu svoju zemlju, većinu brodova, pa iako ovo nije vezano uz moju priču, želim da znate i ponešto o onome šta sam. Vidite, moju porodicu osnovao je moj pra-pra-pra, već sam i zaboravio koliko pra-pradeda. On je stigao u Bladlend 560. Hamilka godine."
<BR>&nbsp;&nbsp;&nbsp;&nbsp;&nbsp;Dva Sokola hitro izračuna datum, uporedi ga sa datumima Zemlje 1, i zaključi da bi to na Zemlji 1 bila 1583. godina.
<BR>&nbsp;&nbsp;&nbsp;&nbsp;&nbsp;"Moj predak, koji se takođe zvao Hemfri Džilbert, nije stigao u Bladlend s kopna, već je došao sa zapadnog okeana, Okeanosa, u brodu kakav niko do tada nije video."
<BR>&nbsp;&nbsp;&nbsp;&nbsp;&nbsp;Džilbert zastade, očigledno očekujući neku reakciju kod svog slušaoca. No, lice Dva Sokola ostalo je bezizražajno. Džilbert nastavi: "Lađa se zvala Veverica i bila je sestra bliznakinja jedne druge lađe koja se zvala Zlatna košuta."
<BR>&nbsp;&nbsp;&nbsp;&nbsp;&nbsp;Džilberta ispuni razočarenje kad na licu Dva Sokola ugleda samo učtivo interesovanje. "Izgleda da je nestanak moga pretka iz vašeg sveta prošao nezapaženo u vašoj istoriji. Mislio sam da je možda bio čovek od imena. Pa, svejedno. Hemfri Džilbert je bio Englez - aha, oči su vam se razrogačile! Bio je jedan od prvih moreplovaca u pravcu američkog kontinenta..."
<BR>&nbsp;&nbsp;&nbsp;&nbsp;&nbsp;"Otkud vam sve to, mislim Englez i Amerika?" upita Dva Sokola.
<BR>&nbsp;&nbsp;&nbsp;&nbsp;&nbsp;Džilbert podiže ruku. "Strpljenja! Prelazim na stvar. Kao što rekoh, njegova lađa zapala je u oluju,... koja ju je rastavila od sestre bliznakinje. Kad je oluja prestala, Džilbert nigde nije mogao da vidi drugu lađu, pa je jednostavno rešio da se vrati i tako je doplovio do obale za koju je mislio da je Engleska, njegova postojbina. Uplovio je u luku Int (Bristol Zemlje 1). Tu su njega i njegove ljude proglasili za ludake. No, za njega i njegovu posadu su svi ostali bili ludi. Šta se desilo? Ovde su se nalazili ljudi koji su podsećali na Engleze, ali koji su govorili jezik što je samo izdaleka ličio na engleski. Ništa od svega što su znali nije postojalo. Gde su se to obreli?
<BR>&nbsp;&nbsp;&nbsp;&nbsp;&nbsp;Blandlenđani su zatvorili celu posadu u jedan azil za duševne bolesnike. Neki od mornara stvarno su sišli s uma ali mora da je moj predak bio veoma prilagodljiv čovek. Pošlo mu je za rukom da ubedi vlasti da je bezopasan. Pošto je oslobođen, vratio se moreplovstvu i postao kapetan broda. Upustio se u trgovinu robovima iz Afrike, koja je nekako upravo u to vreme postala poznata, i ubrzo se obogatio. Dobro se oženio i umro bogat i poštovan. Bio je dovoljno inteligentan da ne insistira na priči koju je prvi put ispričao kada je stigao u Int. U stvari, nikada je više nije ponovio. Ali sve je stavio na papir i dodao tome istoriju matičnog sveta. Nazvao je pripovest Jedna neobjavljena pustolovina ili Kroz morska vrata od slonovače. Rukopis se od njegove smrti čuva u porodičnoj biblioteci. Mnogi od njegovih naslednika nisu ga pročitali, a oni koji jesu, smatrali su da im je predak imao pomalo grozničavu maštu."
<BR>&nbsp;&nbsp;&nbsp;&nbsp;&nbsp;Džilbert zastade malo, pa nastavi: "Ja nikada nisam tako mislio, Njegova pripovest obiluje pojedinostima. Pokušao je ceo svoj svet da prenese na papir. Čak je napravio i englesko-bladlendski rečnik i uporednu gramatiku. Rukopis me je očarao; jer sadrži preko pet hiljada pisanih strana; njegovo proučavanje postalo mi je hobi. Izučio sam i kazivanja o ostalim neobjašnjenim pojavama i shvatio da drugi svet stvarno postoji, odnosno da, s vremena na vreme, ljudi nekako prelaze iz jednog u drugi. Sigurni ste da nikada niste čuli za ser Hemfrija Džilberta?"
<BR>&nbsp;&nbsp;&nbsp;&nbsp;&nbsp;Dva Sokola odmahnu glavom. "Ako sam i pročitao nešto o njemu, sigurno sam zaboravio. Sem toga ja čitam sve što mi dođe pod ruku; nisam mnogo izbirljiv."
<BR>&nbsp;&nbsp;&nbsp;&nbsp;&nbsp;"Možda je on samo jedan od mnogih koji su nestali za vreme istraživanja. To ništa ne menja na stvari. Ono što je važno jeste da ste vi ovde kao živa potvrda njegove priče. To je više od običnog maštanja. 'Dveri' su određene slabe tačke u silama koje rastavljaju dva sveta. Vrata se otvaraju u nepravilnim razmacima, mnoga od njih možda i samo jednom."
<BR>&nbsp;&nbsp;&nbsp;&nbsp;&nbsp;On se naže prema Dva Sokola blistavih očiju. "Ali ja sam siguran da mi je pošlo za rukom da utvrdim postojanje jednih vrata koja se manje ili više stalno otvarajaju. Na kraju krajeva, nalaze se stalno na istom mestu i do sada su se otvorila više puta, pa se može dogoditi da se otvore još ponekad."
<BR>&nbsp;&nbsp;&nbsp;&nbsp;&nbsp;Dva Sokola se uzbudi. "Znate za takvo mesto? Gde je?"
<BR>&nbsp;&nbsp;&nbsp;&nbsp;&nbsp;"Nikada ga zapravo nisam video", odgovori Džilbert. "Planirao sam da otputujem tamo da malo proučim sve to, ali me je rat sprečio u tome. Naišao sam na prikaz nečega što bi moglo da liči na vrata, dok sam čitao knjigu o čarobnjacima Hajvika."
<BR>&nbsp;&nbsp;&nbsp;&nbsp;&nbsp;Hajvik, pomisli Dva Sokola. Bilo je to ime lanca ostrvlja, jedinih ostataka potopljenog severnoameričkog kontinenta. Video je naziv na kartama. Sudeći po položaju, mogli su da budu vrhovi Stenovitih Planina. Najveće od njih stajalo je na mestu gde se na Zemlji 1 nalazila država Kolorado.
<BR>&nbsp;&nbsp;&nbsp;&nbsp;&nbsp;Polinežani, doseljenici sa Havaja, naseljavali su ova ostrva. Sve do sada, Hajvik je ostajao neutralan i nezavisan. Hajvički stanovnici, kao i Mavri Zemlje 1, brzo su naučili kako se pravi barut i puške i to sasvim samostalno. Isto tako su naučili da se dobro služe njima. Prvi čovek Starog sveta koji je stupio u kontakt s njima nije bio Evropljanin, već jedan Arabljanin iz Ajkvijane, Južne Afrike. Ovaj je uspostavio trgovinu sa Hajvikom, koja je potrajala stotinu godinu, pre no što je jedna bladlendska lađa sasvim slučajno naišla na ostrvlje. Evropljani su tako otkrili privlačne i inteligentne ljude smeđe kože koji su cenili zlato i gvožde, plovili na brodovima naoružanim topovima i mogli da žive nezavisno od evropske tehnologije. Štaviše, Hajvičani su nekoliko puta prolazili kroz epidemije kuge i naslednici preživelih bili su otporni na sve evropske bolesti. Kugu su im naravno doneli Ajkvjani.
<BR>&nbsp;&nbsp;&nbsp;&nbsp;&nbsp;Džilbert nastavi: "Hajvik, znate, još veruje u stare religije. Njihovi sveštenici, koji za sebe tvrde da su čarobnjaci, drže stalnu stražu oko određenih tabu mesta. Jedno od njih je pećina, koja se nalazi visoko, na najvišoj planini najvećeg ostrva. Ne zna se mnogo o toj pećini, ali je neki perkunišanski naučnik ipak otkrio nekoliko zanimljivih stvari. Sveštenici pećinu zovu Prolaz Između Svetova. Užasni zvuci dopiru iz zadnjeg dela pećine, gde se prolaz povremeno otvara. Stražnji zid ponekad nestaje i sveštenici su u stanju da bace pogled na drugi svet. Svet nije prava reč za ono što oni kažu. Odgovarajući prevod glasio bi: Obitavalište Bogova. Sveštenici se ne usuđuju da priđu vratina, jer veruju da vrhovni bog, Ki Akua, živi u tom svetu."
<BR>&nbsp;&nbsp;&nbsp;&nbsp;&nbsp;"Zvuči isuviše dobro da bi bilo istinito", reče Dva Sokola. "Plašim se da se ne predam uzbuđenju, jer je moguće da je to samo neka prirodna pojava."
<BR>&nbsp;&nbsp;&nbsp;&nbsp;&nbsp;"Vrata i jesu prirodna pojava", reče Džilbert. "No, morate se složiti da bi ih vredelo ispitati."
<BR>&nbsp;&nbsp;&nbsp;&nbsp;&nbsp;"Ja i nameravam da ih ispitam" reče Dva Sokola. "U stvari, voleo bih da krenem za Hajvik odmah sada, što je, razume se, nemoguće."
<BR>&nbsp;&nbsp;&nbsp;&nbsp;&nbsp;"Kad se rat završi, mogli bismo zajedno. Ukoliko tamo postoje vrata kroz koja se može proći, veoma bi me obradovalo da vidim postojbinu moga pretka."
<BR>&nbsp;&nbsp;&nbsp;&nbsp;&nbsp;Dva Sokola ništa ne odgovori, misleći da bi Zemlja 1 za Džilberta mogla biti privlačna samo u okviru zanimljive posete, ali nikako i kao mesto u kome bi morao da živi. Patio bi od istih muka koje su imali Dva Sokola i O'Brajen svojevremno. Čak ni sada, iako se gotovo srodio sa ovim svetom, Dva Sokola nije mogao da se oslobodi nesigurnosti. Jednostavno nije pripadao ovom svetu. Ipak, to je bilo osećanje koje je uglavnom mogao da podnosi, uz veoma male nelagodnosti. Noći su bile najgore, jer je tada bio sam.
<BR>&nbsp;&nbsp;&nbsp;&nbsp;&nbsp;Neko zakuca na vrata kupea. Kad ih Dva Sokola otvori, jedan mladi oficir propisno pozdravi i reče: "Izvinjavam se, kojrane. Gospi Torstajn je pozlilo i poslala me je po vas."
<BR>&nbsp;&nbsp;&nbsp;&nbsp;&nbsp;Dva Sokola pođe za oficirom do Ilmikinog kupea. Nađe je kako leži na sedištu, okruženu brižnim ljudima. Bila je veoma bleda, jer se upravo povratila iz nesvestice. Doktor, koji je stajao kraj nje reče Dva Sokola da bi joj bilo bolje čim bi dobila nešto za jelo.
<BR>&nbsp;&nbsp;&nbsp;&nbsp;&nbsp;"Ali, Ilmika, zašto niste rekli", poče Dva Sokola, ali zastade.
<BR>&nbsp;&nbsp;&nbsp;&nbsp;&nbsp;"Da! Opet vaš ponos, pretpostavljam."
<BR>&nbsp;&nbsp;&nbsp;&nbsp;&nbsp;"Njena priča i nije toliko neobična za ove nesrećne dane", reče doktor. "Ima mnogo visokorodnih koji su izgubili novac, zemlju, sve izuzev titula. I..."
<BR>&nbsp;&nbsp;&nbsp;&nbsp;&nbsp;Doktor zatvori usta kao da je već isuviše rekao. Dva Sokola ga oštro pogleda. Učinilo mu se da lekar pomalo uživa u Ilmikinom položaju. Verovatno je pripadao običnim ljudima i, kao i mnogi od njih, zbog toga gajio osećanja kakva imaju sve niže klase u odnosu na više. Dva Sokola je imao razumevanja za ta osećanja, jer se i sam nalazio u istoj koži i pored plemstva koje je dobio. Ipak se ljutio na doktora, jer je Ilmika bila ljudsko biće, kome je bila neophodna pomoć i koje je do sada bilo već dovoljno napaćeno. Porodica joj je izginula: dom i imovina nalazili su se u rukama neprijatelja, od koga je već toliko propatila. Razgovarajući sa njom, dok ju je hranio toplom supom, ustanovio je da je ostala bez sredstava za život.
<BR>&nbsp;&nbsp;&nbsp;&nbsp;&nbsp;Plakala je dok je jela supu. "Nisam mogla da sprečim nesvesticu i sada svi znaju koliko sam siromašna. Slučaj za žaljenje. Ime Torstajn je osramoćeno."
<BR>&nbsp;&nbsp;&nbsp;&nbsp;&nbsp;"Osramoćeno?" upita on tiho. "Ako je tako, isto se odnosi i na tri četvrtine plemstva Bladlenda. Zašto biste vi bili toliko ponosni? Sva krivica, je do rata, a ne do vas. Pored toga, sada je vreme da se dokaže da je plemenito poreklo od čvršćeg materijala nego što je obična roba. Morate se ponašati otmeno da biste bili i priznati kao takvi."
<BR>&nbsp;&nbsp;&nbsp;&nbsp;&nbsp;Ona se slabašno nasmeši. On uze krišku slanine od jednog oficira i parče hleba od drugog i dade joj ih. Kad je završila s jelom, ona prošapta: "Samo kad bih mogla da umaknem ispred njihovih pogleda."
<BR>&nbsp;&nbsp;&nbsp;&nbsp;&nbsp;"U mom kupeu uvek ima mesta za vas", reče on. Onda se podiže i, podupirući je u hodu, odvede je u svoj kupe. Ona se ponovo slabašno nasmeši, a zatim se ispruži na jednom od sedišta i smesta zaspa. Kasnije uveče, kada se probudila, zajedno su večerali u kupeu. Džilbert je otišao do kola za ručavanje, a Kvazind se nalazio pred vratima pa su tako bili samo. Dva Sokola sačeka da dovrše hladno jelo koje su imali za večeru. A onda je upita hoće li da radi za njega. Bila mu je potrebna sekretarica, reče. Ona tako pocrvene, da on pomisli da se naljutila. Ali kada je čuo kako muca, tražeći odgovor, shvati da ga je pogrešno razumela.
<BR>&nbsp;&nbsp;&nbsp;&nbsp;&nbsp;On se nasmeja, mada mu nije bilo do smeha, i objasni: "Ne, moja gospo. Ne tražim ja od vas da mi budete ljubavnica. Nećete morati da radite ništa preko normalnih dužnosti koje zahteva vaš posao."
<BR>&nbsp;&nbsp;&nbsp;&nbsp;&nbsp;"A zašto i da ne budem vaša prostitutka?" upita ona. "Dugujem vam već isuviše."
<BR>&nbsp;&nbsp;&nbsp;&nbsp;&nbsp;"Toliko mi ne dugujete! Čak i da mi dugujete, nikada od vas ne bih tražio da mi to platite. Meni je potrebna žena koja me voli ili bar žena koja me želi."
<BR>&nbsp;&nbsp;&nbsp;&nbsp;&nbsp;I dalje je bila crvena u licu, ali pogled joj ni za trenutak ne napusti njegove oči.
<BR>&nbsp;&nbsp;&nbsp;&nbsp;&nbsp;"Da vas ne želim, zar mislite da bih prihvatila vašu hranu i vašu prostoriju? Zar mislite da sam toliko izgubila ponos?"
<BR>&nbsp;&nbsp;&nbsp;&nbsp;&nbsp;On ustade i naže se nad njom. Ona podiže lice i zatvori oči da primi njegov poljubac. Ruke joj se saviše oko njegovog vrata i ona se diže. Pritisnu svoja usta na njegova i pripi se telom uz njega.
<BR>&nbsp;&nbsp;&nbsp;&nbsp;&nbsp;On je odgurnu. "Veoma se trudite. Jasno je da, u stvari, ne želite da me poljubite."
<BR>&nbsp;&nbsp;&nbsp;&nbsp;&nbsp;"Žao mi je", reče ona, a onda se okrenu i zaplaka. "Zar me niko ne želi? Odbijate li me i vi zbog onoga što su mi one životinje učinile u Ickapintiku?"
<BR>&nbsp;&nbsp;&nbsp;&nbsp;&nbsp;Dva Sokola joj okrete lice ka sebi. "Ne razumem vas, Ilmika", reče on. "Zar sve ovo činite samo zato što vam je čast na silu oduzeta?"
<BR>&nbsp;&nbsp;&nbsp;&nbsp;&nbsp;"Kao da ne znate da je tako. Nijedan plemić Bladlenđa me neće hteti sada kada je moja priča poznata svima."
<BR>&nbsp;&nbsp;&nbsp;&nbsp;&nbsp;"I tako ćete se zadovoljiti i mnome, iako sam običan čovek, a njima je veoma malo stalo do časti sopstvenih žena, zar ne? lli, obični čovek bi bio lud od sreće da dobije aristokratkinju, pa ma kakva da je njena čast? Ja sam poslednja slamka, zar ne?"
<BR>&nbsp;&nbsp;&nbsp;&nbsp;&nbsp;Ona ga ošamari. Onda polete na njega da ga ogrebe. On je zgrabi za članke na rukama. Zadrža je tako podalje od sebe.
<BR>&nbsp;&nbsp;&nbsp;&nbsp;&nbsp;"Glupavo kuče! Ja te volim. Nimalo mi nije stalo do tvoje nevinosti! Volim te i želim da i ti mene voliš! Ali bih pre i u pakao otišao, no što bih uzeo ženu koja o meni misli kao o čoveku koji je toliko mali da ne sme da odbije čak ni nju. Neću ti dozvoliti da se kazniš time što ćeš kažnjavati mene."
<BR>&nbsp;&nbsp;&nbsp;&nbsp;&nbsp;Zatim je odgurnu tako snažno da ona pade na sedešte, pa nastavi: "Ponuda i dalje važi. Vašu odluku očekujem kad stignemo u Tolkinhem. U međuvremenu, ja se gubim odavde."
<BR>&nbsp;&nbsp;&nbsp;&nbsp;&nbsp;On iziđe i zalupi vrata za sobom. Ostatak noći proveo je spavajući u sedećem položaju na podu hodnika. Kad voz stiže u Tolkinhem, on se vrati u kupe. U njemu zateče jedino Džilberta.
<BR>&nbsp;&nbsp;&nbsp;&nbsp;&nbsp;"Gde je Torstajnova?" upita.
<BR>&nbsp;&nbsp;&nbsp;&nbsp;&nbsp;"Ne znam. Mislio sam da je pošla da se oprosti sa vama."
<BR>&nbsp;&nbsp;&nbsp;&nbsp;&nbsp;Dva Sokola se progura kroz gužvu u hodniku, zaradivši pri tom nekoliko mrkih pogleda i besnih primedbi. Čim se nađe napolju, on pogleda po stanici. Nije je bilo. On pomisli da pošalje Kvazinda u potragu za njom, ali kad pođe da to sprovede u delo, zaustavi ga jedan oficir. On mu pruži poslednja naređenja koja su se odnosila na njega i koja su mu nalagala da se javi krejonu Gretirsonu. Dva Sokola se upita kakve veze s njim ima jedan pešadijski general. Ubrzo je našao prevoz, neko vojno vozilo koje ga prebaci do predgrađa Tolkinhema, gde zateče krejonov logor. Gretirson ga izvesti da bladlendski Liftvipon ne postoji više. Nestašica gasa i drugog goriva bila je tolika da su poslednje rezerve morale da posluže isključivo za potrebe vojnih kopnenih vozila. Dva Sokola je zbog toga do daljnjeg bio prekomandovan za komandanta jedne regimetne oklopnih kola, što je značilo da će na tom položaju ostati dok goriva sasvim ne nestane. Posle toga će biti pešadinac.
<BR>&nbsp;&nbsp;&nbsp;&nbsp;&nbsp;Dva Sokola napusti krejonov šator, shvativši da je ostrvo izgubljeno. Za mesec ili dva, Perkunišanci će potpuno držati Bladlend.
<BR>&nbsp;&nbsp;&nbsp;&nbsp;&nbsp;Tokom sledeće četiri nedelje borbi, do Dva Sokola doprle su vesti o razvoju događaja u Perkuniši. I pored trijumfa u inostranstvu, u Berlinu stvari nisu stajale kako treba. Kasandrina dva sina poginula su u jednoj železničkoj nesreći, za koju se ispostavilo da je namerno izazvana. Na vest o njihovoj smrti, Kasandra je doživeo infarkt i ostao ukočen. Šest dana kasnije, umro je od zapaljenja pluća. Njegov muški naslednik, jedan sestrić, bio je ubijen na putu za Berlin. Perkunišanci optužiše Bladlenđane za ovo ubistvo, a uskoro zatim i za izazivanje železničke nesreće u kojoj su poginuli Kasandrini sinovi. Bladlenđani su odlučno poricali ma kakvo učešće u tome, dok su bladlendski agenti došli do određenih nalaza koje su svi odreda ukazivale na Raskea.
<BR>&nbsp;&nbsp;&nbsp;&nbsp;&nbsp;Nemčeve ambicije bile su dobro poznate. Želeo je da se oženi Kasandrinom kćeri. Kada bi mu to pošlo za rukom, postao bi princ namesnik, pod uslovom da Veće proglasi Kasandrinu kćer kraljicom. Veće je upravo zasedalo da odluči hoće li tako postupiti, ili će Kasandrinog naslednika izabrati iz redova muškog plemstva.
<BR>&nbsp;&nbsp;&nbsp;&nbsp;&nbsp;U međuvremenu su armije na bojištima obavljale svoj posao kao i obično. Zaštitnik Bladlenda, Erik Lionida, pružao je dokaze da je genijalan strateg. Tri puta je već porazio napadače u velikim bitkama. I svaki put je morao da se povlači, nemoćan da zadrži zemlju koju je osvojio. Perkunišanci su uveli sveže armije, ojačane novim ljudstvom i moćnijim oružjem. Neprijateljske vazdušne snage, koje više nisu morale da se plaše pilota pod vođstvom Dva Sokola, stalnim bombardovanjem i napadima načiniše od severnog Bladlenda mesto strave i užasa.
<BR>&nbsp;&nbsp;&nbsp;&nbsp;&nbsp;A onda nestade bladlendskih rezervi goriva. Vojska se pešice povukla do poslednjeg uporišta. Neprijateljska avijacija ju je pri tom desetkovala, a za petama su joj išla oklopna vozila. Dva Sokola i Kvazind, obični strelci sada, okretoše u Ulfstal, gde ih je čekala poruka od Džilberta. On je pročita, pa reče: "Kvazinde, Ilmika je ovde u vojnoj bolnici kao bolničarka. Prethodno je radila u fabrici municije. Ima u njoj snage. Znao sam da se nisam zaljubio samo u lepo lice."
<BR>&nbsp;&nbsp;&nbsp;&nbsp;&nbsp;Kvazind ne pokaza nimalo obzira. "Možda i ima snage", reče on. "Ali da li te voli?"
<BR>&nbsp;&nbsp;&nbsp;&nbsp;&nbsp;"Ne znam. I dalje se nadam. Možda se na ovo i odlučila samo da bi mi dokazala da može da bude nezavisna. Možda će mi se približiti kao jednaka pošto, pokaže da me ne mora uzeti samo zato što sam jedini koji je hoće."
<BR>&nbsp;&nbsp;&nbsp;&nbsp;&nbsp;"Žene ne mogu biti jednake sa muškarcima", uzvrati Kvazind. "Trebalo je da je uzmeš i naućiš da te voli. Čemu cela ova priča o nezavisnosti? Žena treba da zavisi od muškarca."
<BR>&nbsp;&nbsp;&nbsp;&nbsp;&nbsp;Dva Sokola pođe da potraži Ilmiku te večeri. Pronašao je bolnicu, ali je ona u međuvremenu bombardovana i više nije bila u upotrebi. Ranjenici su ležali u šatorima oko srušene zgrade. Izgubio je čitav sat dok ju je pronašao u ogromnom šatoru na ivici logora.
<BR>&nbsp;&nbsp;&nbsp;&nbsp;&nbsp;Videći ga kako ulazi, ona se toliko zbuni da ispusti rolnu zavoja koju je držala u ruci. Hitro se sagla i pokupila ga sa prljavog poda, sa očiglednom namerom da se posluži njim i bez sterilizacije. Ništa joj nije kazao o zavojima, pošto je odavno shvatio da ne vredi trošiti reči na to. Ovi ljudi nisu znali ništa o klicama i nisu hteli ni da čuju za njih.
<BR>&nbsp;&nbsp;&nbsp;&nbsp;&nbsp;"Dobro dosli, moj lorde" reče ona.
<BR>&nbsp;&nbsp;&nbsp;&nbsp;&nbsp;"Zdravlje vas služilo, moja gospo. Prokletstvo, Ilmika, ne budi tako zvanična! Toliko smo toga zajedno preturili preko glava da mi ovo titulisanje stvarno smeta."
<BR>&nbsp;&nbsp;&nbsp;&nbsp;&nbsp;Ona se nasmeši i reče: "U pravu si kao i obično. Šta radiš ovde?"
<BR>&nbsp;&nbsp;&nbsp;&nbsp;&nbsp;"Mogao bih da kažem da sam navratio da posetim bolesnog prijatelja."
<BR>&nbsp;&nbsp;&nbsp;&nbsp;&nbsp;"Misliš mene?"
<BR>&nbsp;&nbsp;&nbsp;&nbsp;&nbsp;On klimnu glavom i reče: "Hoćeš li da se udaš za mene?"
<BR>&nbsp;&nbsp;&nbsp;&nbsp;&nbsp;Ona se zagrcnu i gotovo joj iz ruku ponovo ispade rolna sa zavojima.
<BR>&nbsp;&nbsp;&nbsp;&nbsp;&nbsp;"Ti si svakako... Ne bi trebalo da se šališ sa stvarima kao što je to."
<BR>&nbsp;&nbsp;&nbsp;&nbsp;&nbsp;On joj stavi ruke na ramena i reče: "Zašto bih se šalio? Znaš da te volim. Nisam ranije mogao da zatražim da mi budeš žena jer... pa i sama isuviše dobro znaš razlog. No, plava krv, klasne razlike i slične stvari, više ništa ne znače. Svejedno da li su Bladleđjani dobili ili izgubili rat, stvari nikada više neće biti kao što su bile. A, ako ti ikada budeš u stanju da prestaneš da misliš kao aristokrata i počneš da gledaš u meni ono što i svaka žena vidi u svom čoveku, mogli bismo čak biti srećni. Možeš li to?"
<BR>&nbsp;&nbsp;&nbsp;&nbsp;&nbsp;Ona ne odgovori. On je čekao, sve dok više nije bio u stanju da se uzdrži.
<BR>&nbsp;&nbsp;&nbsp;&nbsp;&nbsp;"Reci, da ili ne!"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;On je zagrli i poljubi. Činilo se da ovoga puta nije ni pokušala da odglumi strast.
<BR>&nbsp;&nbsp;&nbsp;&nbsp;&nbsp;Doktor ih prekide i naredi joj da se vrati na posao. Dva Sokola reče: "Ilmika, ukoliko stvari sutra krenu loše, pokušaću da se nađem s tobom u Lefsviku. Odatle će nas prebaciti u Dablin, ako ovde budemo poraženi. A ja očekujem da će se baš to dogoditi. Imam dosta planova za nas, ali sada nemam vremena da ti o njima pričam. U međuvremenu, misli na to da te volim."
<BR>&nbsp;&nbsp;&nbsp;&nbsp;&nbsp;Sa suzama u očima, ona prošaputa: "I ja tebe volim. Ali Rodžere, plašim se sutrašnjeg dana. Šta ako te više nikada ne vidim?"
<BR>&nbsp;&nbsp;&nbsp;&nbsp;&nbsp;"Onda nećeš. Ali to će se desiti samo u slučaju da poginem."
<BR>&nbsp;&nbsp;&nbsp;&nbsp;&nbsp;Ona zadrhta.
<BR>&nbsp;&nbsp;&nbsp;&nbsp;&nbsp;"Ne govori tako."
<BR>&nbsp;&nbsp;&nbsp;&nbsp;&nbsp;"Sve treba reći."
<BR>&nbsp;&nbsp;&nbsp;&nbsp;&nbsp;On je ponovo poljubi i ode, uzvrativši smeškom na doktorov besan pogled. Na putu prema stanu presrete ga neki oficir koji mu reče da se odmah javi Zaštitniku. Pitajući se šta Lionida želi od njega, Dva Sokola pođe za oficirom do ogromnog šatora u kome je boravio zapovednik. Morao je da pokaže svoje isprave dvojici oficira na straži, pre no što mu dozvoliše da uđe unutra. Mere bezbednosti bile su neophodne, pošto su ubistva oficira sa visokim činovima postala sastavni deo rata. U stvari, i sam Zaštitnik je jedva izbegao smrt pre dva dana. Jedan od Perkunišanaca se odmah ubio kada je video da nije izvršio zadatak. Drugi je bio toliko teško ranjen da nije smogao snage da to učini. Kad se osvestio, bio je naglavce obešen iznad vatre.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
