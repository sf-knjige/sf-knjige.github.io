<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SITNINA
<P>&nbsp;&nbsp;&nbsp;&nbsp;&nbsp;"To je samo sitnina", reče moja tetka dok sam joj stavljala obol na jezik. "Tamo kuda idem biće mi potrebno više od toga."
<BR>&nbsp;&nbsp;&nbsp;&nbsp;&nbsp;Istina je da je promena bila veoma mala. <EM>Neprevodiva igra reči. Legvinova koristi imenicu 'change' u dvostrukom značenju: 'sitnina' i 'promena'. Prim. prev.</EM> Izgledala je potpuno isto kao i pre nekoliko časova, osim što nije disala.
<BR>&nbsp;&nbsp;&nbsp;&nbsp;&nbsp;"Zbogom, tetka", rekoh.
<BR>&nbsp;&nbsp;&nbsp;&nbsp;&nbsp;"Još ne idem!" obrecnu se ona. Uvek sam stavljala na probu njeno strpljenje. "U ovoj kući ima soba čija vrata čak nikada nisam ni otvorila!"
<BR>&nbsp;&nbsp;&nbsp;&nbsp;&nbsp;Nisam imala pojma o čemu govori. Naša kuća imala je dve sobe.
<BR>&nbsp;&nbsp;&nbsp;&nbsp;&nbsp;"Ovaj obol ima čudan ukus", primeti ona posle dužeg ćutanja. "Odakle ti?"
<BR>&nbsp;&nbsp;&nbsp;&nbsp;&nbsp;Nisam htela da joj kažem da je to amajlija, bakarni cekin koji nije mogao da posluži kao novac, iako je bio okrugao kao kakav novčić; nosila sam ga u džepu godinu dana, od kada sam ga pronašala pored kapije zidarevog dvorišta. Očistila sam ga, razume se, ali moja tetka imala je osetljiv jezik, tako da je osetila ukus nataloženog blata, psećeg govanceta, ciglene prašine i prljavštine iz moga džepa, zajedno sa ukusom sasušene krvi kojim se odlikovao bakar. Pravila sam se da nisam razumela pitanje.
<BR>&nbsp;&nbsp;&nbsp;&nbsp;&nbsp;"Neobično je što ga uopšte imaš", reče moja tetka. "Pravo je čudo ako bi posle mesec dana bez mene imala makar i peni u džepu. Jadničak!" Uzdahnula bi da je disala. Nisam znala da će nastaviti da brine zbog mene pošto umre. Počela sam da plačem.
<BR>&nbsp;&nbsp;&nbsp;&nbsp;&nbsp;"To je dobro", zadovoljno primeti moja tetka. "Samo nemoj dugo, jer neću daleko. Jedino žarko želim da saznam u koju sobu vode ta vrata."
<BR>&nbsp;&nbsp;&nbsp;&nbsp;&nbsp;Izgledala je mlađa kada je ustala, mlađa nego onda kada sam se rodila. Lakim korakom prešla je preko sobe i otvorila vrata za koja nisam znala da se tamo nalaze.
<BR>&nbsp;&nbsp;&nbsp;&nbsp;&nbsp;Čula sam je kako kaže zadovoljnim, iznenađenim glasom: "Lila!" Lila je bilo ime njene sestre, moje majke.
<BR>&nbsp;&nbsp;&nbsp;&nbsp;&nbsp;"Zaboga, Lila", primeti moja tetka, "nisi valjda čekala ovde unutra jedanaest godina?"
<BR>&nbsp;&nbsp;&nbsp;&nbsp;&nbsp;Nisam mogla da čujem šta je moja majka odgovorila.
<BR>&nbsp;&nbsp;&nbsp;&nbsp;&nbsp;"Veoma mi je žao što sam napustila devojku", reče moja tetka. "Učinila sam što sam mogla, dala sam sve od sebe. Dobra je ona devojka. Ali šta će sada biti s njom!"
<BR>&nbsp;&nbsp;&nbsp;&nbsp;&nbsp;Moja tetka nikada nije plakala, tako da joj ni sada nisu navrle suze; ali njena brižnost za mene nagnala me je da ponovo zaplačem usled strepnje i samosažaljenja.
<BR>&nbsp;&nbsp;&nbsp;&nbsp;&nbsp;Moja majka izišla je iz te nove sobe u obliku čipkastokrile muve i videla me je kako plačem. Živima su suze slane, ali mrtvima su one slatke, a oni vole slatko, u početku. Tada to sve nisam znala. Jednostavno, bila sam radosna što je majka sa mnom, pa makar i kao sićušna muva. Moja radost bila je veličine muve.
<BR>&nbsp;&nbsp;&nbsp;&nbsp;&nbsp;To je sve što je ostalo od moje majke u kući, a i ona je dobila ono što je želela; i tako, moja tetka nastavi dalje.
<BR>&nbsp;&nbsp;&nbsp;&nbsp;&nbsp;Soba u kojoj se nalazila bila je velika i prilično senovita; osvetljavala ju je samo svetlost koja je dolazila kroz prozor, kao u kakvom skladištu. Duž jednog zida stajale su u nizu preslice pune upredenog lanenog vlakna, a na mestu na koje je padala svetlost što je dopirala kroz prozorčić nalazio se razboj. Moja tetka je celog svog života bila uvažena usedelica i tkalja, tako da su je sada smesta privukla ta klupčad finog konca ravnomerne debljine, ništa lošije upredenog nego što je bilo njeno; osnova je već bila nategnuta, a i čunak je bio pripremljen. Ali tkanje platna zahteva veliku pažnju. Ako bi sada započela mrtvački pokrov, trebalo bi joj dosta vremena da ga završi, a koliko god da je želela pravi mrtvački pokrov, ipak nije bila od onih koji ne okončaju započeti posao. Zbog toga je stalno brinula šta će biti sa mnom. Ali već je bila odlučila da kućni posao ostavi neobavljen (kućni posao se ionako nikada ne može završiti) i sada je priznala da mora drugima dozvoliti da se postaraju za njen mrtvački pokrov. Nadala se da može imati u mene poverenja da ću bar umeti da izaberem čist i dobro ukrpljen čaršav. Ali nije mogla da odoli i ne podigne kraj sa jedne od preslica kako bi opipala glatkoću i jačinu između palca i kažiprsta; nastavila je da propušta nit između palca i kažiprsta i kada je krenula dalje.
<BR>&nbsp;&nbsp;&nbsp;&nbsp;&nbsp;To je bilo dobro, jer je nova soba izlazila u hodnik duž koga je bilo mnogo vrata što su vodila u nove dvorane i sobe; bio je to lavirint u kome bi se sigurno izgubila da nije bilo lanenog konca.
<BR>&nbsp;&nbsp;&nbsp;&nbsp;&nbsp;Sobe su bile čiste, pomalo prašnjave i bez nameštaja. U jednoj od njih moja tetka pronašla je igračku na podu, drvenog konjića. Bio je grubo istesan, a prednje noge bile su mu iz jednog komada, kao i zadnje; bila je to neka vrsta dvonogog konja sa okruglim, pljosnatim očima; mislila je da ga se seća, mada nije bila sigurna.
<BR>&nbsp;&nbsp;&nbsp;&nbsp;&nbsp;U jednoj drugoj, dugačkoj, uskoj sobi stajalo je na tezgi mnogo nekorišćenog kuhinjskog pribora i tiganja, kao i tri rožnata dugmeta u nizu.
<BR>&nbsp;&nbsp;&nbsp;&nbsp;&nbsp;Na kraju dugačkog hodnika, u koji ju je privukao sjaj ili odraz sa njegovog suprotnog kraja, nalazila se neka vrsta motora, kakav moja tetka sasvim sigurno nikada ranije nije videla.
<BR>&nbsp;&nbsp;&nbsp;&nbsp;&nbsp;U vazduhu jednog sobička, u koji nije dopirala spoljnja svetlost, osećao se jak i opor miris koji je ispunjavao prostoriju poput kakvog živog stvora uhvaćenog u njoj. Moja tetka žurno je napustila tu sobu, veoma se uznemirivši.
<BR>&nbsp;&nbsp;&nbsp;&nbsp;&nbsp;Iako je njena znatiželja porasla kada je pronašla u svojoj kući sve te sobe za koje ranije nije znala, usled istraživanja i tišine osećala se potišteno i nelagodno. Zastala je na trenutak ispred vrata sobe u kojoj se osećao jak zadah, premišljajući se. Za to joj nikada nije bilo potrebno mnogo vremena. Trenutak potom, stala je da sledi nit nazad, namotavajući je oko prstiju leve šake. Tome je morala da posveti više pažnje nego otpuštanju niti, tako da se zbunila kada je podigla pogled sa jednog zamršenog dela niti, shvativši da se obrela u sobi kroz koju se nije sećala da je prošla, a koju teško da je mogla da prenebregne, jer je bila veoma velika. Zidovi su bili od prelepog sitnozrnastog kamena, bledosive boje, sa umetnutom zlatnom žicom koja je gradila šare nalik na astrološke karte sazvežđa, povezujući tananim linijama zvezde ili zvezdana jata. Tavanica je bila svetla i visoka, a pod od izlizanog, tamnog mermera. Kao u crkvi, pomisli moja tetka, ali ne verskoj crkvi (upravo to je pomislila). Ustrojstva na zidovima nalikovala su ilustracijama u učenim knjigama, a sama soba ličila je na dvoranu velike gradske biblioteke; nije bilo knjiga, ali mesto je ipak delovalo veličanstveno i spokojno, odišući sakupljenim mirom koji je prijao duši moje tetke. Umorila se od hodanja i odlučila je da se tu odmori.
<BR>&nbsp;&nbsp;&nbsp;&nbsp;&nbsp;Kako nije bilo nikakvog nameštaja, sela je na pod u uglu najbližem vratima do kojih ju je nit odvela. Moja tetka bila je žena koja je volela da joj se za leđima nalazi zid. Od napada se više nije osećala prijatno na otvorenom prostoru i uvek se osvrtala. Mada, ko je sada mogao da je povredi? - kako reče dok je sedala. Ali, kako je dodala, nikada se ne zna.
<BR>&nbsp;&nbsp;&nbsp;&nbsp;&nbsp;Dok je sedela i odmarala se, pratila je pogledom linije zlatne žice na zidu. Neki likovi koje su linije gradile delovali su poznato. Počela je da misli kako ti likovi i šare predstavljaju kartu lavirinta u kome se nalazila: žice su prolazi, a zvezde sobe; ili su zvezde možda vrata koja vode u sobe čiji zidovi nisu išarani. Sa priličnom sigurnošću mogla je da pronađe liniju koja vodi natrag do sobe sa preslicama; međutim, na naspramnoj strani, tamo gde bi trebalo da se nalazi stari deo naše kuće, šare su se nastavljale, podsećajući u priličnoj meri na poznata sazvežđa sa neba rane zime. Uopšte nije bila sigurna da razume kartu, ali nastavila je da je proučava, puštajući umu na volju da sledi linije od zvezde do zvezde, dok nije počela da razabire svoj put. Tada je ustala i krenula nazad, sledeći odmotanu nit i prikupljajući je u levoj šaci, dok se nije vratila.
<BR>&nbsp;&nbsp;&nbsp;&nbsp;&nbsp;Ja sam i dalje sedela u istoj sobi i plakala. Majke više nije bilo. Čipkastokrile muve čekaju godinama da budu rođene, a žive samo jedan dan. Pogrebnikovi ljudi upravo su odlazili i ja sam morala sa njima; i tako je moja tetka krenula na svoj pogreb, mada nije želela da napusti kuću. Pokušala je da sa sobom ponese svoje klupko, ali ono se raspalo kada je prešla preko praga. Čula sam je kako jedva čujno kune, kao i uvek kada bi joj se raspalo klupko ili kada bi prosula šećer. "Prokletstvo!" kazala je šapatom.
<BR>&nbsp;&nbsp;&nbsp;&nbsp;&nbsp;Niko od nas nimalo nije uživao u pogrebu. Tetka se uspaničila kada su počeli da bacaju zemlju nazad u grob. Povikala je: "Ne mogu da dišem! Ne mogu da dišem!" što me je strašno uplašilo, pa sam pomislila kako ja to govorim, kako se ja gušim, i pala sam. Ljudi su morali da mi pomognu da ustanem i da se vratim kući. Toliko sam se stidela i toliko sam bila zbunjena među njima da sam izgubila tetku.
<BR>&nbsp;&nbsp;&nbsp;&nbsp;&nbsp;Jedna od susetki, koja nikada nije bila naročito prijatna prema nama, sažalila se na mene i ponela se krajnje ljubazno. Tako mi je mudro govorila da sam smogla hrabrosti da je upitam: "Gde je moja tetka? Hoće li se vratiti?" Ali ona to nije znala i samo je rekla nekoliko reči da me uteši. Nisam pametna kao većina ljudi, ali znala sam da za mene nema utehe.
<BR>&nbsp;&nbsp;&nbsp;&nbsp;&nbsp;Susetka se uverila da mogu da se brinem sama o sebi i te večeri poslala je jedno od svoje dece da mi donese večeru u činiji. Pojela sam je, bila je veoma dobra. Ništa nisam jela dok je moja tetka bila u drugom delu kuće.
<BR>&nbsp;&nbsp;&nbsp;&nbsp;&nbsp;Te noći, pošto je pao mrak, ležala sam sasvim sama u spavaćoj sobi. U početku sam se osećala dobro i bila sam vesela, zbog hrane koju sam pojela, i pretvarala sam se da je moja tetka tu i da spava u istoj sobi kao i uvek. A onda sam se uplašila i strah je postajao sve veći u tami.
<BR>&nbsp;&nbsp;&nbsp;&nbsp;&nbsp;Tetka je izišla iz poda na sredini sobe. Crvene pločice su nabrekle i raspukle se. Kroz pločice se prvo probila kosa, a za njom glava i na kraju telo. Bila je vrlo tamna, kao zemlja, i izgledala je mnogo manja nego pre.
<BR>&nbsp;&nbsp;&nbsp;&nbsp;&nbsp;"Ostavi me!" reče ona.
<BR>&nbsp;&nbsp;&nbsp;&nbsp;&nbsp;Bila sam suviše užasnuta da bih išta rekla.
<BR>&nbsp;&nbsp;&nbsp;&nbsp;&nbsp;"Pusti me da odem!" reče moja tetka. Ali to i nije bila uistinu moja tetka; bio je to samo stari deo nje koji se vratio kroz zemlju iz groblja, jer sam je se ja uželela. Nisam volela taj njen deo, niti sam ga želela tu. Povikala sam; "Odlazi! Vrati se!" i prekrila sam glavu rukama.
<BR>&nbsp;&nbsp;&nbsp;&nbsp;&nbsp;Moja tetka ispusti neki slabašni, pucketavi zvuk poput krckanja korpe od vrbova pruća. Toliko dugo sam skrivala oči da umalo nisam zaspala. Kada sam najzad pogledala, nikog nije bilo; to jest, u vazduhu se samo naziralo nekakvo tamnije mesto, a ni pločice nisu bile raspuknute. Zaspala sam.
<BR>&nbsp;&nbsp;&nbsp;&nbsp;&nbsp;Narednog jutra, kada sam se probudila, kroz prozor je dopiralo sunce i sve je bilo u redu, ali ja nisam mogla da pređem preko tog dela poda na kome se pojavila moja tetka kroz pločice.
<BR>&nbsp;&nbsp;&nbsp;&nbsp;&nbsp;Posle te noći plašila sam se da zaplačem, jer plakanje je moglo da je dozove nazad, ne bi li okusila nešto slatko ili me izgrdila. Međutim, bilo je pusto u kući sada pošto je ona bila pokopana i pošto je više nije bilo. Nisam imala pojma šta da radim bez nje. Susetka je došla, pričala je nešto o tome kako će mi naći posao i ponovo mi dala hranu; ali narednog dana došao je neki čovek koji je kazao da ga je poslao poverilac. Odneo je komodu sa odećom i posteljinu. Kasnije tog dana, uveče, vratio se, jer je video da živim sama. Ovog puta nisam otvorila vrata. U početku je bio ljubazan, pokušavajuići da me nagovori da ga pustim unutra, a zatim je počeo tihim glasom da govori kako će mi nauditi, ali nisam otvorila vrata niti mu odgovorila. Narednog dana došao je neko drugi, ali ja sam dogurala okvir kreveta do vrata. Možda je to bilo susetkino dete, ali plašila sam se da pogledam. Osećala sam se sigurnom u stražnjoj sobi. I drugi su dolazili i kucali, ali nikom se nisam javila, i oni su odlazili.
<BR>&nbsp;&nbsp;&nbsp;&nbsp;&nbsp;Ostala sam u stražnjoj sobi dok konačno nisam ugledala vrata kroz koja je moja tetka prošla onog dana. Otišla sam i otvorila ih. Bila sam ubeđena da će ona biti tamo. Međutim, soba je bila prazna. Nije bilo ni razboja, ni preslica, niti je tamo ikoga bilo.
<BR>&nbsp;&nbsp;&nbsp;&nbsp;&nbsp;Otišla sam do hodnika iza sobe, ali dalje nisam išla. Nikada ne bih uspela sama da pronađem put kroz sve one dvorane i sobe, niti da shvatim raspored zvezda. Toliko sam se plašila i toliko sam bila nesrećna da sam se vratila, upuzala u vlastita usta i tamo se sakrila.
<BR>&nbsp;&nbsp;&nbsp;&nbsp;&nbsp;Tetka je došla po mene. Bila je veoma ljuta. Oduvek sam stavljala na probu njeno strpljenje. Samo je kazala: "Hajde!" i povukla me za ruku. Jednom je rekla: "Stidi se!" Kada je stigla na obalu reke, pogledala me je veoma mrko. Umila me je tamnom vodom iz reke i pritisnula mi kosu dlanovima. Rekla je: "Trebalo je da znam."
<BR>&nbsp;&nbsp;&nbsp;&nbsp;&nbsp;"Izvini, tetka", rekoh.
<BR>&nbsp;&nbsp;&nbsp;&nbsp;&nbsp;"Oh, da", reče ona. "Hajdemo, sada. Dobro gledaj!"
<BR>&nbsp;&nbsp;&nbsp;&nbsp;&nbsp;Preko reke stigao je čamac i upravo su ga privezivali. Krenule smo dole do tog mesta kroz trsku i sumrak. Sunce je već bilo zašlo, a još nije bilo meseca ili zvezda i nikakav vetar nije duvao. Reka je bila tako široka da nisam mogla da vidim drugu obalu.
<BR>&nbsp;&nbsp;&nbsp;&nbsp;&nbsp;Moja tetka se cenkala sa skeledžijom. Pustila sam je, jer mene bi ljudi uvek prevarili. Skinula je obol sa jezika i brzo je pričala. "Moja nećaka, zar ne vidite kako stvari stoje? Svakako da joj nisu dali vozarinu! Ona ne može da plati! Došla sam s njom kako bih pazila na nju. Evo vozarine. Da, to je za obe. Ne, nećete", i ona povuče šaku, samo mu na tren pokazavši bakarni cekin. "Tek kada budemo obe bezbedne na drugoj strani!"
<BR>&nbsp;&nbsp;&nbsp;&nbsp;&nbsp;Skeledžija ju je preteći gledao, ali je počeo da odvezuje konop za čamac.
<BR>&nbsp;&nbsp;&nbsp;&nbsp;&nbsp;"Hajdemo, onda!" reče moja tetka. Zakoračila je u čamac i pružila mi ruku. I tako ja krenuh za njom.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
