<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROMENA OKA
<P>&nbsp;&nbsp;&nbsp;&nbsp;&nbsp;Mirijam je stajala ispred velikog prozora bolničkog odeljenja, posmatrala predeo i razmišljala: Dvadeset pet godina stojim ispred ovog prozora i gledam ovaj predeo. I nikada nisam videla ono što sam želela da vidim.
<BR>&nbsp;&nbsp;&nbsp;&nbsp;&nbsp;Ako zboravim tebe, o Jerusalime...
<BR>&nbsp;&nbsp;&nbsp;&nbsp;&nbsp;Bol je bio zaboravljen, da. Mržnja i strah, zaboravljeni. U progonstvu se ne sećate sivih dana i crnih godina. Sećate se sunca, voćnjaka, belih gradova. Čak i kada pokušate da zaboravite, ostaje vam u sećanju da je Jerusalim zlatan.
<BR>&nbsp;&nbsp;&nbsp;&nbsp;&nbsp;Nebo sa druge strane prozora odeljenja bilo je zatamnjeno izmaglicom. Sunce je zalazilo za niski venac brda nazvan Ararat; zalazilo je sporo, jer se Novi Zion sporije okretao od Stare Zemlje: imao je dvadeset osmočasovni dan. Sunce se pre gnezdilo nego zalazilo, tromo, na tmurnom obzorju. Nije bilo oblaka koji bi pokupili boje zalaska sunca. Retko kad je uopšte bilo oblaka. Kada bi izmaglica postala gušća, mogla je padati magličasta, zagušljiva kiša; kada je izmaglica bila retka, kao sada, počivala je visoko i bila nejasna, bezoblična. Nikada nije potpuno nestajala. Nikada niste videli boju neba. Nikada niste videli zvezde. Kroz izmaglicu se probijalo jedino sunce, ne, ne sunce, već zvezda NSC 641 (klasa G), naduvena i parna, bradavičava poput pomorandže - sećate se pomorandži, slatkog soka na jeziku, voćnjaka Haife? - zureći poput zamućenog oka. Mogli ste joj uzvratiti pogled. Nikakva slava zlata ne bi vas zaslepila. Dva imbecila koja zure jedan u drugog.
<BR>&nbsp;&nbsp;&nbsp;&nbsp;&nbsp;Senke su se izdužile preko doline, prema zgradama naseobine. Polja i šume u senci bili su crni; po danu su bili smeđi, purpurni i zagasiti. Prljave boje, boje koje se dobiju kada suviše trljate vodene bojice, pa naiđe učitelj i kaže: Biće bolje da promeniš vodu, Mimi, prljava je. Jer učitelj je bio suviše fin da bi kazao jednoj desetogodišnjakinji: Taj crtež je potpuni promašaj, Mimi, baci ga i počni iz početka.
<BR>&nbsp;&nbsp;&nbsp;&nbsp;&nbsp;Razmišljala je o tome i ranije - o svemu je već ranije razmišljala, stojeći ispred istog prozora - ali ovoga puta prisećanje joj je prizvalo u svest Genju, zbog crtanja, i ona se okrenu da vidi kako je. Simptomi šoka gotovo da su nestali, lice mu više nije bilo tako bledo, a i puls mu se stabilizovao. Dok ga je držala za zglavak, kratko je uzdahnuo i otvorio oči. Imao je divne oči, sive na mršavom licu. Jadni Genja, oduvek je bio sav u očima. Njen najstariji pacijent. Bio je njen pacijent dvadeset četiri godine, od trenutka kada se rodio, težak pet funti, purpurno-plav poput fetusa pacova, mesec dana prerano rođen i napola mrtav usled cijanoze: peto dete rođeno na Novom Zionu, prvo u naseobini Ararat. Domorodac. Slab domorodac koji nije mnogo obećavao. Nije čak imao snage - ili razuma - da zaplače kada je prvi put udahnuo ovaj tuđinski vazduh. Ostala Sofijina deca rođena su na vreme i bila su zdrava, dve devojčice, obe udate i same već majke, i debeli Leon koji je mogao da podigne vreću žita tešku sedamdeset kilograma sa petnaest godina. Dobri, mladi kolonisti, snažnog kova. Međutim, Mirijam je oduvek volela Genju i ta ljubav je sve više rasla kako su prolazile godine njenih pobačaja i mrtvorođene dece; poslednji porođaj doneo joj je devojčicu koja je poživela samo dva sata i čije su oči bile sive poput Genjinih. Bebe nikada nemaju sive oči, oči novorođenčadi su plave, sve su to sentimentalne koještarije. Ali kako da uopšte budete sigurni koje je šta boje pri svetlosti ovog prokletog bradavičavo-narandžastog sunca? Nikada ništa nije izgledalo kako treba. "Tu si, znači, Genadije Borisoviču", reče ona, "vratio si se kući, a?"
<BR>&nbsp;&nbsp;&nbsp;&nbsp;&nbsp;To je bila njihova šala dok je još bio dete; toliko je vremena proveo u bolnici da, kad god bi došao zbog groznice, nesvestice, napada astme, rekao bi: 'Evo me, vratio sam se kući, tetka doktorko..."
<BR>&nbsp;&nbsp;&nbsp;&nbsp;&nbsp;"Šta se dogodilo?" upita on.
<BR>&nbsp;&nbsp;&nbsp;&nbsp;&nbsp;"Srušio si se. Okopavao si tamo dole na Južnom polju. Aaron i Tina su te doneli ovamo gore na traktoru. Možda sunčanica? Inače si dobro, zar ne?"
<BR>&nbsp;&nbsp;&nbsp;&nbsp;&nbsp;On slegnu ramenima i klimnu.
<BR>&nbsp;&nbsp;&nbsp;&nbsp;&nbsp;"Imaš vrtoglavicu? Ostaješ bez daha?"
<BR>&nbsp;&nbsp;&nbsp;&nbsp;&nbsp;"Kako-kad."
<BR>&nbsp;&nbsp;&nbsp;&nbsp;&nbsp;"Zašto nisi došao na kliniku?"
<BR>&nbsp;&nbsp;&nbsp;&nbsp;&nbsp;"Ne vredi, Mirijam."
<BR>&nbsp;&nbsp;&nbsp;&nbsp;&nbsp;Od kada je porastao, zove je Mirijam. Nedostajalo joj je ono 'tetka doktorka'. Udaljio se od nje, u ovih nekoliko poslednjih godina, povukao se u svoje slikarstvo. Oduvek je crtao i slikao, ali sada je sve svoje slobodno vreme i svu preostalu energiju po obavljanju dužnosti koje je imao u Naseobini provodio u potkrovlju zgrade sa generatorom gde je napravio neku vrstu studija; strugao je boju sa stenja i mešao prelive dobijene iz domorodačkih biljaka, pravio četkice od izmoljenih krajeva konjskih repića devojčica i slikao - slikao na otpacima iz pilane, na komadićima tkanine, na dragocenim parčićima hartije, na glatkim pločama škriljca iz kamenoloma Ararata, ako ništa bolje nije imao pri ruci. Slikao je portrete, prizore iz života Naseobine, zgrade, postrojenja, mrtvu prirodu, biljke, predele, unutrašnje vizije. Slikao je bilo šta, sve. Za njegovim portretima vladala je tražnja - ljudi su uvek bili ljubazni prema Genji i ostalim bolesnicima - ali u poslednje vreme nije više radio portrete; opredelio se za čudnije, zapetljanije oblike i linije, sve u tamnoj izmaglici, nalik na napola stvorene svetove. Nikome se nisu sviđale te slike, ali niko nikada nije kazao Genji da traći vreme. On je bio bolesnik; bio je umetnik; u redu. Zdravi ljudi nisu imali vremena da budu umetnici. Bilo je suviše posla koji je trebalo obaviti. Ali lepo je bilo imati umetnika. Bilo je ljudski. Kao na Zemlji. Zar ne?
<BR>&nbsp;&nbsp;&nbsp;&nbsp;&nbsp;Bili su ljubazni i prema Tobiju koji je imao takve stomačne tegobe da je sa šesnaest godina bio težak svega osamdeset četiri funte; bili su ljubazni prema maloj Šuri koja je tek učila da govori sa šest godina i čije su oči plakale i plakale preko celog dana, čak i kada se osmehivala; ljubazni su bili prema svim svojim bolesnicima, onima čija tela nisu mogla da se naviknu na ovaj tuđinski svet, čiji stomaci nisu mogli da svare domorodačke proteine čak ni uz pomoć tableta za metabolizam koje je svaki kolonista morao da uzima dva puta dnevno svakog dana, koliko god boravio na Novom Zionu. Iako je život bio veoma težak u svih Dvadeset Naseobina, iako nikada nije bilo dovoljno ruku da se obavi sav posao, bili su nežni prema svojim beskorisnima, prema svojim mučenicima. U muci se nazire prst Božji. Sećali su se reči 'civilizacija', 'humanost'. Sećali su se Jerusalima.
<BR>&nbsp;&nbsp;&nbsp;&nbsp;&nbsp;"Genja, dragi, šta si mislio kada si rekao da nema svrhe?"
<BR>&nbsp;&nbsp;&nbsp;&nbsp;&nbsp;Njegov tihi glas ju je uplašio. "Nema svrhe", reče on, osmehujući se. A sive oči nisu mu bile bistre, već pre kao prekrivene koprenom, zamagljene.
<BR>&nbsp;&nbsp;&nbsp;&nbsp;&nbsp;"Lekovi", reče on. "Tablete. Lečenje."
<BR>&nbsp;&nbsp;&nbsp;&nbsp;&nbsp;"Ti, razume se, znaš više o medicini od mene", primeti Mirijam. "Mnogo si bolji lekar od mene. Da možda ne odustaješ? Je li to u pitanju, Genja? Odustajanje?" Bes ju je tako iznenada obuzeo, pokuljao je iz takve dubine, iz straha dugo i duboko zapretanog, da joj je njegova provala protresala telo i slomila glas.
<BR>&nbsp;&nbsp;&nbsp;&nbsp;&nbsp;"Odustajem od jedne stvari. Od meta."
<BR>&nbsp;&nbsp;&nbsp;&nbsp;&nbsp;"Meta? Prestaješ? Šta to pričaš?"
<BR>&nbsp;&nbsp;&nbsp;&nbsp;&nbsp;"Već dve nedelje nisam uzeo nijedan."
<BR>&nbsp;&nbsp;&nbsp;&nbsp;&nbsp;Osetila je kako ponire u očaj i bes, kako joj lice gori, zbog čega joj se javio utisak da je dvostruko veće nego obično. "Dve nedelje! I tako, i tako, i tako si sada ovde! Šta si mislio, gde ćeš završiti, ti grozna budalo? Imaš sreće što si uopšte još živ!"
<BR>&nbsp;&nbsp;&nbsp;&nbsp;&nbsp;"Nije mi bilo ništa lošije od kada sam prestao da ih uzimam, Mirijam. Cele ove nedelje bilo mi je bolje. Sve do danas. Nemoguće je da je to u pitanju. Mora da je posredi toplotni udar. Zaboravio sam šešir..." Blago je pocrveneo, usled goruće želje da se opravda ili usled stida. Bilo je glupo raditi u polju gologlav; jer, i pored svog zatamnjenog izgleda, NSC 641 bila je u stanju da udari u nezaštićenu ljudsku glavu isto onako jako kao i plamteće Sunce, tako da se Genja izvinjavao zbog svoje nemarnosti. "Vidiš, jutros sam se osećao dobro, zaista dobro, nisam zaostajao za ostalima tokom okopavanja. A onda sam osetio blagu vrtoglavicu, ali nisam hteo da stanem, tako mi je prijalo što sam u stanju da radim sa ostalima, nisam ni pomislio na toplotni udar."
<BR>&nbsp;&nbsp;&nbsp;&nbsp;&nbsp;Mirijam ugleda suze u njegovim očima i to je još više razbesni, tako da uopšte nije mogla da progovori. Ustala je sa Genjine postelje i krenula između dva reda kreveta, po četiri sa svake strane. Zatim se vratila, zastala ispred prozora i zagledala se napolje, u bezoblični, ružni svet boje blata.
<BR>&nbsp;&nbsp;&nbsp;&nbsp;&nbsp;Genja je nešto govorio - "Mirijam, zaista, možda su mete pogubnije za mene od domorodačkih proteina?" - ali ona nije slušala; bol, gnev i strah rasli su u njoj, bujali, provalili i ona povika: "Oh, Genja, Genja, kako si mogao? Ne ti, sada da odustaneš, posle tako duge borbe - ne mogu to da podnesem! Ne mogu da podnesem!" Ali nije ona to viknula naglas. Ni jednu jedinu reč. Nikada. Povikala je to u svom umu, pustila je nekoliko suza koje su joj se skotrljale niz obraze, ali stajala je leđima okrenuta pacijentu. Gledala je kroz suze, koje su sve izobličavale, prema ravnoj dolini i zatamnjenom suncu, i rekla im, u sebi: "Mrzim vas." Posle izvesnog vremena bila je u stanju da s okrene i kaže naglas: "Lezi", - jer je seo, uznemiren njenim dugim ćutanjem - "lezi i ćuti. Uzećeš dve mete pre večere. Ako ti išta bude potrebno, Geza je u stanici za sestre." I ona iziđe.
<BR>
<BR>&nbsp;&nbsp;&nbsp;&nbsp;&nbsp;Dok je izlazila iz bolnice, videla je Tinu kako se penje stražnjom stazom iz polja, bez sumnje dolazeći da vidi kako je Genja. I pored svih svojih nesvestica i groznica, Genja nikada nije oskudevao u ženskom društvu. Tina, Šošana, Bela i Rahela, mogao je da bira. Prošle godine, dok su on i Rahela živeli zajedno, dobijali su redovno sredstva protiv začeća sa klinike, a onda su se rastali; nisu se venčali, mada su potomci naseljenika ovog uzrasta - dvadeset četiri godine - obično već bili udati ili oženjeni i već postali roditelji. On se nije oženio Rahelom, a Mirijam je znala zašto. Moral genetike. Loši geni. Nije trebalo da ih prenese na naredno pokolenje. Iskoreniti bolesne. Za njega nije bilo stvaranje potomstva, te stoga nije bio ni brak; nije mogao da traži od Rahele da živi jalovo iz ljubavi prema njemu. Naseljenicima su bila potrebna deca, mnogo zdravih, mladih domorodaca koji bi mogli da uz pomoć meta tableta prežive na ovoj planeti.
<BR>&nbsp;&nbsp;&nbsp;&nbsp;&nbsp;Rahela nije našla nikog novog. Ali bilo joj je tek osamnaest. Preboleće. Najverovatnije će se udati za momka iz druge Naseobine, odseliti se, otići što dalje od Genjinih krupnih, sivih očiju. To bi za nju bilo najbolje. A i za njega.
<BR>&nbsp;&nbsp;&nbsp;&nbsp;&nbsp;Nije čudo što je Genja bio samoubilački nastrojen! - pomisli Mirijam, ali potom odagna od sebe tu misao žestoko, iznureno. Bila je veoma umorna. Nameravala je da ode u svoju sobu i opere se, promeni odeću, promeni raspoloženje, pre večere; ali soba je bila tako prazna, jer je Leonid bio u Naseobini Salem i nije trebalo da se vrati bar još mesec dana, a ona to nije mogla da podnese. Prešla je pravo preko prašnjavog središnjeg trga Naseobine do zgrade za obedovanje i ušla u dnevnu sobu. Ne bi li umakla, sasvim umakla, izmaglici bez vetra, sivom nebu i ružnom suncu.
<BR>&nbsp;&nbsp;&nbsp;&nbsp;&nbsp;U dnevnoj sobi bili su samo zapovednik Marka, koji je čvrsto spavao na jednom od postavljenih drvenih kaučeva, i Rajne koja je čitala. Dva najstarija člana Naseobine. Zapovednik Marka bio je, u stvari, najstarija osoba na svetu. Imao je četrdeset četiri godine kada je odveo flotu prognanu sa Stare Zemlje na Novi Zion; sada mu je bilo sedamdeset i bio je vrlo slab. Ljudi nisu baš dobro opstajali ovde. Rano su starili, umirali u pedesetoj, šezdesetoj. Rajne, biohemičarka, imala je četrdeset pet, ali izgledala je dvadeset godina starija. Prokleti gerijatrijski klub, ozlojeđeno pomisli Mirijam; nije bilo sumnje da su mladi, rođeni na Zionu, sasvim retko koristili dnevnu sobu. Dolazili su da čitaju, jer se u njoj nalazila biblioteka knjiga, traka i mikročipova Naseobine, ali nije bilo mnogo onih koji su čitali ili imali vremena za čitanje. Možda su se neprijatno osećali zbog aprilskog svetla i slika. Bili su to tako moralni, hladni, ozbiljni, mladi ljudi; u njihovim životima nije bilo dokolice, na njihovom svetu nije bilo lepote; kako su mogli da prihvate ovaj luksuz koji je bio potreban njihovim starima, ovaj ovde raj, ovo mesto koje je podsećalo na dom...
<BR>&nbsp;&nbsp;&nbsp;&nbsp;&nbsp;U dnevnoj sobi nije bilo prozora. Avram, čarobnjak u svemu što je imalo veze sa strujom, načinio je posrednu rasvetu, namerno stvorivši takvu boju i kvalitet sunčeve svetlosti - ne svetlosti NSC 541, već Sunčeve svetlosti - da je ulaženje u dnevnu sobu podsećalo na stupanje u neku kuću na Zemlji kakvog toplog, sunčanog aprilskog ili majskog dana i podrazumevalo sagledavanje svih stvari u toj jasnoj, čistoj, divnoj svetlosti. Avram i nekolicina ostalih radili su i na slikama; uveličali su fotografije u boji na otprilike metar sa metar: prizori sa Zemlje, snimci i slike koje su doneli kolonisti - Venecija, Negev, kupole Kremlja, farma u Portugaliji, Mrtvo more, Hempsted Hit, obala u Oregonu, livada u Poljskoj, gradovi, šume, planine, Van Gogovi čempresi, Birstadove Stenovite planine, Moneovi lokvanji, Leonardove plave, tajanstvene pećine. Svi zidovi u sobi bili su prekriveni slikama, desetinama slika, sva lepota zemaljska. Kako bi rođeni na Zemlji mogli da je vide i da je ne zaborave, a rođeni na Zionu da je vide i upamte.
<BR>&nbsp;&nbsp;&nbsp;&nbsp;&nbsp;Pre dvadeset godina vodila se izvesna rasprava oko tih slika kada je Avram počeo da ih postavlja: da li je to mudro? Zar treba da se osvrćemo? I tako dalje. Ali onda je u posetu došao zapovednik Marka, video dnevnu sobu u Naseobini Ararat i kazao: "Ovde ću ostati." Izabrao je Ararat, mada su se sve Naseobine međusobno nadmetale koja će ga dobiti. Zbog slika sa Zemlje, zbog zemaljske svetlosti u toj sobi koja je obasjavala zelena polja, snežne vrhove, zlataste šume ujesen, let galebova iznad mora, belu, crvenu i ružičastu boju lokvanja u plavim ribnjacima - jasne boje, prave, čiste, boje Zemlje.
<BR>&nbsp;&nbsp;&nbsp;&nbsp;&nbsp;Sada je tu spavao, taj zgodni starac. Napolju, pri tvrdoj, tmastoj, narandžastoj dnevnoj svetlosti, izgledao bi bolesno i staro, njegovi obrazi izbrazdani kapilarima i blatnjavi. Ovde ste mogli videti kako je, u stvari, izgledao.
<BR>&nbsp;&nbsp;&nbsp;&nbsp;&nbsp;Mirijam sede blizu njega, okrenuta prema svojoj omiljenoj slici, spokojnom Koroovom pejsažu sa drvećem koje se nadnosi nad srebrnasti potok. Bila je tako umorna da je ovaj put ostala samo da sedi, u blagoj otupljenosti. Kroz tu otupljenost dolebdeše reči, slabašno, lenjo. Da nisu možda... iskreno, da nisu možda meta tablete gore... Mirijam, iskreno, da nisu možda...
<BR>&nbsp;&nbsp;&nbsp;&nbsp;&nbsp;"Zar misliš da mi to nikada nije palo na pamet?" odvrati ona nemo. "Idiote! Zar misliš da ja ne znam da tvoj stomak teško podnosi mete? Zar nisam isprobala pedeset različitih kombinacina dok si bio mali, pokušavajući da odstranim kontraindikacije? Ali to još i nije tako loše kao kada si alergičan na celu prokletu planetu! Ti znaš bolje od lekara, zar ne? Mani me toga. Pokušavaš da..." Ali iznenada je prekinula ovaj nemi dijalog. Genja nije pokušavao da se ubije. Nije. On to ne bi učinio. Bio je hrabar. I pametan.
<BR>&nbsp;&nbsp;&nbsp;&nbsp;&nbsp;"U redu", obrati se ona ćutljivom mladiću u svom umu. "U redu! Ako pristaneš da ostaneš na klinici, na posmatranju... dve nedelje, i da radiš ono što ti budem rekla... u redu, pokušaću!"
<BR>&nbsp;&nbsp;&nbsp;&nbsp;&nbsp;Jer - javio se jedan još tiši glas duboko u njoj - to u stvari i nije bitno. Šta god uradila ili ne uradila, on će umreti. Ove godine; naredne. Za dva sata, kroz dvadeset četiri godine. Bolesnici ne mogu da se priviknu na ovaj svet. Kao ni mi, ni mi ne možemo. Nismo stvoreni da živimo na ovom svetu, dragi Genja. Nismo stvoreni za ovaj svet, niti je on stvoren za nas. Mi smo proizvod Zemlje, Zemljini smo, treba da živimo na Zemlji, pod plavim nebom i zlatnim suncem.
<BR>&nbsp;&nbsp;&nbsp;&nbsp;&nbsp;Počeo je da odzvanja gong za večeru. Na putu do trpezarije srela je malu Šuru. Dete je nosilo buket odvratnog crnkasto-ružičastog domorodačkog korova, kao što bi dete kod kuće nosilo buket belih rada ili crvenih makova uzbranih u polju. Šurine oči suzile su kao i obično, ali se osmehnula tetka doktorki. Usne su joj delovale bledo pri crveno-narandžastoj svetlosti zalaska sunca koja je dopirala kroz prozore. Usne svih ljudi delovale su bledo. Sva lica izgledala su umorno, ukočeno, stoički, posle napornog celodnevnog rada, dok su ulazili u trpezariju Naseobine, svi zajedno, tri stotine izgnanika u Araratu na Zionu, jedanaesto izgubljeno pleme.
<BR>
<BR>&nbsp;&nbsp;&nbsp;&nbsp;&nbsp;Odlično je napredovao. Morala je to da prizna. "Dobro ti ide", reče ona, a on odvrati, uz onaj svoj osmeh: "Rekoh ti!"
<BR>&nbsp;&nbsp;&nbsp;&nbsp;&nbsp;"Možda zato što ništa drugo ne radiš", primeti ona, "pametnjakoviću."
<BR>&nbsp;&nbsp;&nbsp;&nbsp;&nbsp;"Ne radim ništa? Celo jutro sam Gezi popunjavao bolesničke kartone, igrao sam se dva sata sa Rozi i Mojšom, celo popodne sam strugao boje - hej, potrebno mi je još mineralnog ulja, mogu li dobiti još jedan litar? Mnogo bolje prenosni pigmente nego ulje od povrća."
<BR>&nbsp;&nbsp;&nbsp;&nbsp;&nbsp;"Svakako. Ali, slušaj. Imam nešto bolje od toga za tebe. U Malom Tel Avivu, postrojenje za proizvodnju papira počelo je da radi puno radno vreme. Juče su poslali kamion sa hartijom..."
<BR>&nbsp;&nbsp;&nbsp;&nbsp;&nbsp;"Hartijom?"
<BR>&nbsp;&nbsp;&nbsp;&nbsp;&nbsp;"Pola tone! Uzela sam dve stotine tabaka za tebe. U kancelariji je." Poleteo je kao munja i našao se sred naslagane hartije pre no što je ona uopšte stigla donde. "Oh, Bože", izusti on, podigavši jedan tabak, "divna je, divna!" A ona pomisli koliko puta ga je čula da to 'divno' kaže za kakvu sumornu stvar. On nije znao šta je to lepota; nikada nije ništa lepo video. Hartija je bila debela, izdržljiva, sivkasta, u velikim tabacima, trebalo ju je iseći na male komade i štedljivo trošiti, razume se; ali neka mu je, za njegovo slikanje. Malo šta drugo je mogla da mu da.
<BR>&nbsp;&nbsp;&nbsp;&nbsp;&nbsp;"Kada me pustiš odavde", reče Genja, grleći kabastu gomilu obema rukama, "otići ću u Tel Aviv i naslikaću njihovo postrojenje za proizvodnju papira, ovekovećiću ga!"
<BR>&nbsp;&nbsp;&nbsp;&nbsp;&nbsp;"Biće bolje da legneš."
<BR>&nbsp;&nbsp;&nbsp;&nbsp;&nbsp;"Ne, slušaj, obećao sam Mojši da ću ga pobediti u šahu. Šta njemu fali?"
<BR>&nbsp;&nbsp;&nbsp;&nbsp;&nbsp;"Osipi, edemi."
<BR>&nbsp;&nbsp;&nbsp;&nbsp;&nbsp;"On je poput mene."
<BR>&nbsp;&nbsp;&nbsp;&nbsp;&nbsp;Mirijam slegnu ramenima. "Bio je dobro do ove godine. Pubertet je nešto pokrenuo. Ništa neuobičajeno, imaju li se u vidu njegovi stalni alergijski simptomi."
<BR>&nbsp;&nbsp;&nbsp;&nbsp;&nbsp;"Ali šta je to alergija?"
<BR>&nbsp;&nbsp;&nbsp;&nbsp;&nbsp;"Možeš je nazvati greškom prilagođavanja. Kod kuće su ljudi imali običaj da hrane bebe kravljim mlekom, na cuclu. Neke bebe su mogle da se naviknu na to, ali neke su dobijale osipe, imale teškoća sa disanjem, patile od grčeva. Kravlji ključ nije se uklapao u njihovu metaboličku bravu. Tako ni proteinski ključevi Novog Ziona ne pasuju u naše brave; zato moramo da menjamo naš metabolizam pomoću meta pilula."
<BR>&nbsp;&nbsp;&nbsp;&nbsp;&nbsp;"Da li bismo Mojša ili ja bili alergični na Zemlji?"
<BR>&nbsp;&nbsp;&nbsp;&nbsp;&nbsp;"Ne znam. Prerano rođeni obično jesu. Irving, umro je pre... ovaj... dobrih dvadeset godina, bio je na Zemlji alergičan na svu silu stvari, nije uopšte trebalo da mu dozvole da pođe, jadničak, provodio je život tamo sve vreme se gušeći, a kada je došao ovde umirao je od gladi i pored učetvorostručene doze meta pilula."
<BR>&nbsp;&nbsp;&nbsp;&nbsp;&nbsp;"Aha", izusti Genja, "nije trebalo uopšte da mu daješ mete. Jedino zionsku kašu."
<BR>&nbsp;&nbsp;&nbsp;&nbsp;&nbsp;"Zionsku kašu?" Samo je jedna od domorodačkih žitarica dovoljno rađala da je bilo vredno žnjeti je, a davala je lepljivi plod koji se nije mogao ispeći.
<BR>&nbsp;&nbsp;&nbsp;&nbsp;&nbsp;"Pojeo sam tri činije za ručak."
<BR>&nbsp;&nbsp;&nbsp;&nbsp;&nbsp;"Ceo dan se vuče po bolnici i kuka", primeti Mirijam, "a onda napuni stomak tim bućkurišem. Kako jedna umetnička duša poput tebe može da jede nešto tako bezukusno kao što su želatinaste pomije?"
<BR>&nbsp;&nbsp;&nbsp;&nbsp;&nbsp;"Hraniš time svoje bespomoćne, male pacijente u vlastitoj bolnici! Ja sam samo pojeo ostatke."
<BR>&nbsp;&nbsp;&nbsp;&nbsp;&nbsp;"Oh, gubi se."
<BR>&nbsp;&nbsp;&nbsp;&nbsp;&nbsp;"Odmah. Hoću da slikam dok je sunce još visoko. Na komadu nove hartije, celom komadu nove hartije..."
<BR>
<BR>&nbsp;&nbsp;&nbsp;&nbsp;&nbsp;Bio je to dug dan na klinici, ali nije imala stacioniranih bolesnika. Sinoć je poslala Osipa kući, prethodno ga dobro izgrdivši što je bio toliko nepažljiv i prevrnuo traktor, dovevši u opasnost ne samo svoj život već i vozilo, koje je bilo još teže nadoknaditi. Mladi Mojša vratio se u dečiju kuću, mada joj se nije dopadalo kako mu se taj osip stalno vraćao. Rozi je prebrodila svoju astmu, a zapovednikovo srce je radilo dobro koliko se moglo očekivati; i tako je odeljenje bilo prazno, osim što se na njemu još nalazio njen stalni bolesnik iz dve protekle nedelje, Genja.
<BR>&nbsp;&nbsp;&nbsp;&nbsp;&nbsp;Ležao je ispružen na svom krevetu ispod prozora, tako mlitav i miran da se na trenutak uplašila; ali boja mu je bila dobra, ujednačeno je disao, jednostavno je spavao, duboko spavao, onako kako ljudi obično spavaju posle napornog dana u poljima, iscrpljeni.
<BR>&nbsp;&nbsp;&nbsp;&nbsp;&nbsp;Slikao je. Pospremio je krpe i četkice, uvek je bez odlaganja, savesno, spremao za sobom, ali slika je stajala na štafelaju. Obično je ovih dana bio tajanstven kada su u pitanju bile njegove slike, krio ih je, budući da su ljudi prestali da im se dive. Zapovednik joj je promrmljao: "Kakva grozota, jadničak!" Ali čula je mladog Mojšu da je kazao, dok je gledao Genju kako slika: "Kako to radiš, Genja, kako ti uspeva da bude tako lepo?" a Genja je odgovorio. "Lepota je u oku, Mojša."
<BR>&nbsp;&nbsp;&nbsp;&nbsp;&nbsp;To je bilo tačno i ona priđe da izbliza pogleda sliku pri tmastoj popodnevnoj svetlosti. Genja je naslikao prizor koji se video kroz veliki prozor odeljenja. Ovog puta nije bilo ništa neodređeno i napola stvoreno: stvarno, suviše stvarno. Odvratno prepoznatljivo. Zaravnjeni venac Ararata, drveće i polja boje blata, nebo pod izmaglicom, ambar i ugao školske zgrade u prednjem planu. Očima je prelazila sa naslikanog prizora na onaj pravi. Utrošiti sate, dane, slikajući to! Kakvo traćenje, kakvo traćenje.
<BR>&nbsp;&nbsp;&nbsp;&nbsp;&nbsp;Genji je bilo teško, bilo je tužno kako je sada krio svoje slike, jer je znao da niko neće poželeti da ih vidi, osim možda kakvo dete poput Mojše koji se samo divio njegovoj veštoj šaci, spretnosti zanatlije.
<BR>&nbsp;&nbsp;&nbsp;&nbsp;&nbsp;Te večeri dok joj je Genja pomagao da ispravi kabinete za injekcije - bio je ovih dana od velike pomoći na klinici - ona reče: "Dopada mi se slika koju si danas naslikao."
<BR>&nbsp;&nbsp;&nbsp;&nbsp;&nbsp;"Danas sam je završio", ispravi je on. "Prokleta stvar, oduzela mi je celu nedelju. Tek počinjem da učim kako se gleda."
<BR>&nbsp;&nbsp;&nbsp;&nbsp;&nbsp;"Mogu li je okačiti u dnevnu sobu?"
<BR>&nbsp;&nbsp;&nbsp;&nbsp;&nbsp;Osmotrio ju je preko poslužavnika sa iglama, mirna i upitna pogleda. "U dnevnu sobu? Ali tamo su samo slike doma."
<BR>&nbsp;&nbsp;&nbsp;&nbsp;&nbsp;"Možda je došlo vreme da tamo okačimo i neke slike našeg novog doma."
<BR>&nbsp;&nbsp;&nbsp;&nbsp;&nbsp;"Moralni gest, a? Svakako. Ako ti se dopada."
<BR>&nbsp;&nbsp;&nbsp;&nbsp;&nbsp;"Veoma mi se dopada", glatko je slagala.
<BR>&nbsp;&nbsp;&nbsp;&nbsp;&nbsp;"Nije loša", reče on. "Mada ću raditi i bolje, kada naučim kako da se uklopim u ustrojstvo."
<BR>&nbsp;&nbsp;&nbsp;&nbsp;&nbsp;"Kakvo ustrojstvo?"
<BR>&nbsp;&nbsp;&nbsp;&nbsp;&nbsp;"Pa, znaš, moraš gledati dok ne sagledaš ustrojstvo, dok ono ne zadobije smisao, a onda to moraš sprovesti u šaku." Napravio je nekoliko širokih, neodređenih pokreta bočicom čistog alkohola.
<BR>&nbsp;&nbsp;&nbsp;&nbsp;&nbsp;"Pretpostavljam da svako ko jednom slikaru postavi pitanje rečima zaslužuje ono što dobije", reče Mirijam. "Trućanje. Trućanje. Odnesi sutra sliku tamo i okači je. Umetnici su veoma osetljivi kada je u pitanju kačenje njihovih slika i osvetljenje. Uostalom, došlo je vreme da počneš da izlaziš. Pomalo. Sat-dva dnevno. Ne više."
<BR>&nbsp;&nbsp;&nbsp;&nbsp;&nbsp;"Mogu li onda da večeram u trpezariji?"
<BR>&nbsp;&nbsp;&nbsp;&nbsp;&nbsp;"U redu. To će sprečiti Tinu da dolazi ovamo da ti pravi društvo kako ne bi bio usamljen i da pri tom pojede sve bolničke zalihe. Ta devojka jede poput vakuumske pumpe. Slušaj, ako budeš izlazio u podne, da li bi bio ljubazan da se potrudiš i staviš šešir?"
<BR>&nbsp;&nbsp;&nbsp;&nbsp;&nbsp;"Znači, misliš da mi je dobro."
<BR>&nbsp;&nbsp;&nbsp;&nbsp;&nbsp;"Dobro?"
<BR>&nbsp;&nbsp;&nbsp;&nbsp;&nbsp;"Da je posredi bila sunčanica."
<BR>&nbsp;&nbsp;&nbsp;&nbsp;&nbsp;"To je bila moja dijagnoza, ako bi bio ljubazan da se prisetiš."
<BR>&nbsp;&nbsp;&nbsp;&nbsp;&nbsp;"U redu: ali ja sam dodao da bi mi bilo bolje bez meta pilula."
<BR>&nbsp;&nbsp;&nbsp;&nbsp;&nbsp;"Nemam pojma. Pre toga ti je nedeljama bilo dobro, a onda puf, ponovo oboren. Ništa nije bilo dokazano."
<BR>&nbsp;&nbsp;&nbsp;&nbsp;&nbsp;"Ali uspostavljeno je ustrojstvo! Mesec dana sam živeo bez meta i dobio šest funti."
<BR>&nbsp;&nbsp;&nbsp;&nbsp;&nbsp;"I edem glave, gospodine sveznalice?"
<BR>
<BR>&nbsp;&nbsp;&nbsp;&nbsp;&nbsp;Videla ga je narednog dana kako sedi sa Rahelom, neposredno pre večere, na padini ispod ambara. Rahela ga nije posetila na klinici. Sedeli su jedno pored drugog, veoma blizu, nepokretni, ćutke.
<BR>&nbsp;&nbsp;&nbsp;&nbsp;&nbsp;Mirijam je otišla u dnevnu sobu. Prešlo joj je u poslednje vreme u naviku da svakog dana provede tamo po pola sata pre večere. Kao da se tu oslobađala napora kojima je bila izložena tokom dana. Ali večeras u sobi nije vladao uobičajeni mir; zapovednik je bio budan i razgovarao je sa Rajne i Avramom. "Odakle ovo?" upitao je svojim jakim italijanskim naglaskom - hebrejski je naučio tek u četrdesetoj, u tranzitnom logoru. "Ko ju je tu postavio?" Ugledavši Mirijam, pozdravio ju je kao i uvek krajnje ljubaznim glasom i pokazao: "Ah, doktorka! Molim vas, pridružite nam se, dođite, rešite nam ovu tajnu. Poznajete svaku sliku u ovoj sobi podjednako dobro kao i ja. Šta mislite, odakle nam ova nova i kada smo je nabavili? Pogledajte?"
<BR>&nbsp;&nbsp;&nbsp;&nbsp;&nbsp;Genjina je, spremala se da kaže Mirijam, kada je ugledala novu sliku. Nije bila Genjina. Bila je to slika predela, ali predela sa Zemlje: široka dolina, zelena i zeleno-zlatna polja, tek rascvetali voćnjaci, obronci planine koja se proteže u daljini, kula, možda dvorac ili srednjevekovna seoska kuća, u prednjem planu, i povrh svega toga čisto, tanano, suncem obasjano nebo. Bila je to složena i srećna slika, proslava proleća, zahvalnica.
<BR>&nbsp;&nbsp;&nbsp;&nbsp;&nbsp;"Kako je lepa", reče ona, ostavši bez daha. "Zar je nisi ti okačio, Avrame?"
<BR>&nbsp;&nbsp;&nbsp;&nbsp;&nbsp;"Ja? Umem da fotografišem, ne umem da slikam. Pogledaj je samo, to nije reprodukcija. To je neka vrsta tempere ili ulja, vidiš?"
<BR>&nbsp;&nbsp;&nbsp;&nbsp;&nbsp;"Neko ju je doneo od kuće. Držao je u prtljagu", izloži pretpostavku Rajne.
<BR>&nbsp;&nbsp;&nbsp;&nbsp;&nbsp;"Dvadeset pet godina?" upita zapovednik. "Zašto? I ko? Svi znamo šta svi drugi imaju!"
<BR>&nbsp;&nbsp;&nbsp;&nbsp;&nbsp;"Ne. Mislim..." Mirijam oseti iznenadnu pometenost i zamuca, "...mislim da je to Genja naslikao. Zamolila sam ga da okači ovde jednu od svojih slika. Ne ovu. Kako li je ovu napravio?"
<BR>&nbsp;&nbsp;&nbsp;&nbsp;&nbsp;"Precrtao sa kakve fotografije", predloži Avram.
<BR>&nbsp;&nbsp;&nbsp;&nbsp;&nbsp;"Ne, ne, ne, ne, nemoguće", reče stari Marka, besno. "Ovo je slika, a ne kopija! Ovo je umetničko delo, viđeno, viđeno očima i srcem!"
<BR>&nbsp;&nbsp;&nbsp;&nbsp;&nbsp;Očima i srcem.
<BR>&nbsp;&nbsp;&nbsp;&nbsp;&nbsp;Mirijam pogleda, i vide. Videla je ono što je svetlost NSC 641 skrivala od nje, ono što joj je otkrivala veštačka zemaljska dnevna svetlost u sobi. Videla je ono što je Genja video: lepotu sveta.
<BR>&nbsp;&nbsp;&nbsp;&nbsp;&nbsp;"Ovo mora da je središnja Francuska, Overnj", čežnjivo je primetila Rajne, a zapovednik dodade: "Oh, ne, ne, ne, ne, to je negde u blizini jezera Komo, ubeđen sam." Avram je imao svoje mišljenje: "Meni liči na predeo u kome sam odrastao u Kaukasusu." Onda se svi okrenuše i zagledaše u Mirijam. Ispustila je neki čudan zvuk, zadahtala je, nasmejala se ili zajecala. "To je ovde", reče ona. "Ovde. To je Ararat. Planina. To su polja, naša polja, naše drveće. Ovo je ugao škole, ova kula. Vidite? To je ovde. Zion. Tako ga Genja vidi. Očima i srcem."
<BR>&nbsp;&nbsp;&nbsp;&nbsp;&nbsp;"Ali, pogledaj, drveće je zeleno, pogledaj te boje, Mirijam. To je Zemlja..."
<BR>&nbsp;&nbsp;&nbsp;&nbsp;&nbsp;"Da! To jeste Zemlja. Genjina zemlja!"
<BR>&nbsp;&nbsp;&nbsp;&nbsp;&nbsp;"Ali on ne može..."
<BR>&nbsp;&nbsp;&nbsp;&nbsp;&nbsp;"Otkud mi to znamo? Šta mi znamo šta dete sa Ziona vidi? Možemo da vidimo sliku pri ovoj svetlosti koja liči na dom. Iznesite je napolje, na dnevnu svetlost, i videćete ono što stalno gledamo, ružne boje, ružnu planetu koja nije naš dom. Ali to je njegov dom! Jeste! Nama", reče Mirijam, smejući se u suzama, gledajući ih, ta uplašena, umorna, ostarela lica, "nama nedostaje ključ. Mi i naše... naše..." zastala je, pa poskočila poput konja pred visokim zidom, kada joj je na um došla ta misao, "meta pilule!"
<BR>&nbsp;&nbsp;&nbsp;&nbsp;&nbsp;Svi se upiljiše u nju.
<BR>&nbsp;&nbsp;&nbsp;&nbsp;&nbsp;"Pomoću meta pilula mi možemo da preživimo ovde, jedva, je li tako? Ali, zar ne shvatate, on ovde živi! Svi smo mi bili savršeno prilagođeni životu na Zemlji, suviše dobro, nismo u stanju bilo gde drugde da se uklopimo - on nije, ne bi mogao; alergičan, neprilagođen - ustrojstvo je malo pogrešno, shvatate? Ustrojstvo. Ali postoji mnogo ustrojstava, neograničen broj ustrojstava, on se uklapa u ovo nešto bolje od nas..."
<BR>&nbsp;&nbsp;&nbsp;&nbsp;&nbsp;Avram i zapovednik nastavili su da zure u nju. Rajne je na trenutak uznemireno pogledala sliku, ali je odvažno upitala: "Hoćeš da kažeš da Genjine alergije..."
<BR>&nbsp;&nbsp;&nbsp;&nbsp;&nbsp;"Ne samo Genjine! Možda kod svih bolesnika! Dvadeset pet godina kljukam ih meta pilulama, a oni su alergični na zemaljske proteine! Mete su ih samo trovale, oni su drugačijeg ustrojstva, oh, idiote! Idiote! Oh, moj Bože, on i Rahela mogu da se venačju. Oni moraju da se venčaju, on treba da ima decu. Da li da Rahela uzima mete za vreme trudnoće, s obzirom na fetus? Mogu to da rešim, mogu to da rešim. Moram pozvati Leonida. I Mojša, hvala Bogu! Možda je on još jedan! Slušajte, moram da porazgovaram sa Genjom i Rahelom, smesta. Izvinite!" Izišla je, niska, siva žena, kretala se poput munje.
<BR>&nbsp;&nbsp;&nbsp;&nbsp;&nbsp;Marka, Avram i Rajne ostadoše da zure za njom, jedni u druge, i na kraju se svi ponovo zagledaše u Genjinu sliku.
<BR>&nbsp;&nbsp;&nbsp;&nbsp;&nbsp;Visila je tamo pred njima, vesela i pun radosti, puna svetlosti.
<BR>&nbsp;&nbsp;&nbsp;&nbsp;&nbsp;"Ne razumem", reče Avram.
<BR>&nbsp;&nbsp;&nbsp;&nbsp;&nbsp;"Ustrojstva", zamišljeno izusti Rajne.
<BR>&nbsp;&nbsp;&nbsp;&nbsp;&nbsp;"Veoma je lepa" primeti stari zapovednik izgnaničke flote. "Samo što u meni izaziva nostalgiju."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
