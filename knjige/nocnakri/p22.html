<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Mostozemlje je bilo otvoreno taga dana i mi se pridružismo mnoštvu sveta koje je prevaljivalo put od Talije do Afreke. Ovo je bio drugi put da putujem Mostozemljem, budući da sam pre godinu dana, koja je sada izgledala kao daleka prošlost, prešao iz suprotnog smera, idući iz Agupta za Roum.
<BR>&nbsp;&nbsp;&nbsp;&nbsp;&nbsp;Postoje dva glavna puta kojima Hodočasnici putuju iz Eirope u Jorslem. Severna trasa vodi kroz Tamne Zemlje istočno od Talije, zatim sedanje na feribot u Stanbulu i nastavak puta zapadnom obalom aisiskog kontinenta do Jorslema. Da sam bio sam, ja bih jamačno izabrao tu maršrutu, budući da od svih velikih svetskih gradova još jedino nisam posetio Stanbul. Ali Olmein je boravila tamo da bi vršila neka istraživanja u vreme kada je još bila Pamtitelj i njoj se taj grad nije dopadao; to je bio razlog što smo krenuli južnom trasom - preko Mostozemlja u Afreku, a zatim duž obale velikog Medit Jezera, kroz Agupt i rubove Arban Pustinje do Jorslema.
<BR>&nbsp;&nbsp;&nbsp;&nbsp;&nbsp;Pravi Hodočasnik putuje isključivo pešice. Olmein se, međutim, nije mnogo obazirala na ovo pravilo, tako da smo, premda smo i prilično pešačili, koristili svaku priliku da se malo povezemo. Ona se nimalo nije ustezala niti stidela prilikom obezbeđivanja prevoza. Već drugog dana našeg putovanja uspela je da nam pronađe mesta kod jednog bogatog Trgovca koji je išao u pravcu obale; čovek je očigledno pošao na put sa namerom da ni sa kim ne deli svoje raskošno vozilo, ali ipak nije mogao da odoli senzualnosti Olmeininog dubokog, melodičnog glasa, iako je on dopirao iza aseksualne maske jednog Hodočasnika.
<BR>&nbsp;&nbsp;&nbsp;&nbsp;&nbsp;Trgovci su ljudi koji imaju stila prilikom putovanja. Kad bi se sudilo samo po njima, nikad se ne bi zaključilo da je došlo do osvajanja Zemlje, pa čak ni do duge dekadencije tokom mnogih stoleća Trećeg Ciklusa. Njegova samohodna, površinska kola dostizala su četvorostruku dužinu čoveka i bila dovoljno prostrana da potorici ljudi obezbede udobno putovanje; osim toga, ona su podjednako dobro kao i materica štitila od spoljnjeg sveta one koji su se vozili. Napolje se nije moglo direktno videti, već samo posredstvom niza ekrana koji su prenosili komandnim uređajima spoljne prilike. Temperatura nikada nije varirala izvan izabrane norme. Iz naročitih slavina tekli su likeri i žestoka pića; tableta hrane bilo je u izobilju; dušeci pod vazdušnim pritiskom obezbeđivali su putnike od nezgoda izazvanih neravninama na putu. Što se rasvete tiče, ona se stvarala putem ropskog svetla, čiju je snagu Trgovac podešavao po svom nahođenju. Pored glavnog dušeka nalazio se jedan šlem za prenos misli, ali ja nisam uspeo da razaberem da li Trgovac drži negde u unutrašnjosti kola privatan mozak samo za ličnu upotrebu ili mu na raspolaganju stoji nekakva bežična veza sa rezervoarima sećanja u gradovima kroz koje smo prolazili.
<BR>&nbsp;&nbsp;&nbsp;&nbsp;&nbsp;Bio je to gizdav i krupan čovek, koji je očigledno uživao u svom telu. Tamnomaslinasta koža, gust pokrov crne kose, dobro zaglađene uljem, tamne, podozrive oči - sve je to govorilo da je posredi osoba koja drži do svog imućnog statusa i kontrole u jednom nesigurnom svetu. Bavio se, kako smo saznali, trgovinom hrane sa drugim svetovima; trampio je naše uboge poljoprivridne proizvode za delikatese žitelja dalekih zvezda. Sada je išao u Marsaj da bi ispitao tovar halucinogenih insekata koji tek što su prispeli sa jedne od planeta Pojasa.
<BR>&nbsp;&nbsp;&nbsp;&nbsp;&nbsp;"Dopadaju vam se kola?" upita on, primetivši naše zaprepašćenje. Olmein, kojoj raskoš takođe nije bila strana, zagledala se u debelu zidnu oplatu od brokata optočenog dijamantima, sa izrazom zapanjenosti na licu. "Pripadala su Kontu od Perisa"; nastavi on. "Da, baš tako: Kontu od Perisa. Pretvorili su njegov dvorac u muzej, znate."
<BR>&nbsp;&nbsp;&nbsp;&nbsp;&nbsp;"Znam", uzvrati Olmein blago.
<BR>&nbsp;&nbsp;&nbsp;&nbsp;&nbsp;"Ovo su bila njegova kola. Trebalo je da i ona budu smeštena u muzej, ali uspeo sam da ih otkupim od jednog lakomog osvajača. Niste znali da i među njima ima lupeža, a?" Trgovčev gromki smeh nagnao je osetljivu oplatu unutrašnjih zidova kola da prezrivo ustukne. "Ovaj je bio Prokuratorov momak. Oh, da, i takvi se nalaze među njima. Bio mi je potreban neki pomodni koren koji raste na jednoj od planeta Riba da mu pojača i istakne muškost, znate, a saznao je da ja kontrolišem sveukupne zalihe ovde, i tako smo došii u priliku da izvršimo malu nagodbu. Razume se, morao sam da dam da mi se kola malo adaptiraju. Kont je držao četiri uškopljenika na prednjem delu i pokretao motor pomoću energije njihovog metabolizma, razumete, nešto u vezi sa termalnim diferencijalima. To je sasvim zgodan način za vožnju kola ako ste Kont, ali tako se troši premnogo uškopljenika godišnje i ja sam došao do zaključka da bih, ukoliko bih pokušao nešto slično, prekoračio vlastiti status. Verovatno je da bih zbog toga imao problema sa osvajačima. I tako sam skinuo blok pređašnjeg motora i zamenio ga standardnim automobilskim motorom za tešku vuču... što je bio stvarno pipav posao... i evo nas sad u novim kolima. Imate sreće što ste unutra. To je samo zbog toga što ste Hodočasnici. Ja nemam običaj da primam usputne putnike, zato što ih po pravilu obuzme zavist, a zavidljivi ljudi umeju da budu opasni prema čoveku koji je uspeo u životu. No, Volja mi je ipak dovela vas dvoje. Idete za Jorslem, a?"
<BR>&nbsp;&nbsp;&nbsp;&nbsp;&nbsp;"Da", uzvrati Olmein.
<BR>&nbsp;&nbsp;&nbsp;&nbsp;&nbsp;"I ja ću, ali ne još! Hvala lepa, ali ne još!" On se potapša po struku. "Zasigurno ću otići tamo kada bude kucnuo čas da se podmladim, ali do tada je još daleko, tako mi Volje! Jeste li vas dvoje dugo Hodočasnici?"
<BR>&nbsp;&nbsp;&nbsp;&nbsp;&nbsp;"Nismo", uzvrati Olmein.
<BR>&nbsp;&nbsp;&nbsp;&nbsp;&nbsp;"Mnogo sveta je prešlo u Hodočasnike posle osvajanja, pretpostavljam. Ja ih ne krivim zbog toga. Svako se na svoj način prilagođava novim vremenima. Kažite mi, jesu li to oni kamenčići koje svi Hadočasnici nose?"
<BR>&nbsp;&nbsp;&nbsp;&nbsp;&nbsp;"Jesu", reče Olmein.
<BR>&nbsp;&nbsp;&nbsp;&nbsp;&nbsp;"Da li biste imali nešto protiv ako malo pogledam jedan? Te stvarčice su me oduvek očaravale. Bio je neki trgovac sa jednog od svetova Tamne Zvezde... malo, mršavo kopile sa kožom sličnom blatnjavom katranu... koji mi je ponudio deset kvintala tih kamičaka. Tvrdio je da su pravi, da omogućuju istinsko opštenje sa Voljom, baš kako to tvrde Hodočasnici. Ali odbio sam ga zato što nisam hteo da teram šegu s Voljom. Neke stvari se ne rade, čak ni zbog unosne zarade. Ali posle mi je bilo žao što nisam uzeo bar jedan za uspomenu. Nikada nisam ni dotakao te stvarčice." On ispruži ruku prema Olmein. "Smem li?"
<BR>&nbsp;&nbsp;&nbsp;&nbsp;&nbsp;"Ne smemo dopustiti drugima da diraju naš zvezdani kamen", rekoh.
<BR>&nbsp;&nbsp;&nbsp;&nbsp;&nbsp;"Neću nikome reći da sam to učinio!"
<BR>&nbsp;&nbsp;&nbsp;&nbsp;&nbsp;"Zabranjeno je."
<BR>&nbsp;&nbsp;&nbsp;&nbsp;&nbsp;"Slušajte, ovde smo sigurni... ovo je najbezbednije mesto na svetu i..."
<BR>&nbsp;&nbsp;&nbsp;&nbsp;&nbsp;"Molim vas. To što tražite je nemoguće."
<BR>&nbsp;&nbsp;&nbsp;&nbsp;&nbsp;Lice mu se smrklo i ja za trenutak pomislih da će zaustaviti kola i izbaciti nas napolje, što me uopšte ne bi ražalostilo. Zavukoh ruku u kesu i dodirnuh hladnu kuglu zvezdanog kamena koju sam dobio prilikom polaska na Hodočašće. Spoj sa tajanstvenom tvari izazvao je u meni blagu rezonancu transa opštenja i ja zadrhtah od zadovoljstva. On ga ne sme imati, zakleh se tog trenutka. Ali kriza je prošla bez incidenta. Ispitavši nas i naišavši na otpor, Trgovac je zaključio da će najbolje biti ako dalje ne sili stvar.
<BR>&nbsp;&nbsp;&nbsp;&nbsp;&nbsp;Nastavili smo put prema Marsaju.
<BR>&nbsp;&nbsp;&nbsp;&nbsp;&nbsp;On nije bio prijatan čovek, ali je posedovao izvestan šarm i njegove reči su nas retko vređale. No, Olmein, koja je uostalom bila izbirljiva žena i koja je dobar deo dosadašnjeg života provela u luksuznoj izdvojenosti Dvorane Pamtitelja, teže je mogla da ga podnese nego ja; oštricu moje nepopustljivosti potpuno je otupeo životni vek proveden u lutanjima. Pa ipak, Trgovac je čak i Olmeini izgledao zabavan kada je neumorno pričao o svom imetku i uticaju, o ženama koje jedva čekaju da im on dođe na mnogim svetovima, kada je nabrojao svoje kuće, svoje trofeje i upravnike esnafa koji su tražili njegov savet, kada se dičio prijateljstvom sa pređašnjim Gospodarima i Vladarima. Gotovo je isključivo govorio o sebi, a retko o nama, na čemu smo mu bili zahvalni; jednom nas je, na primer, upitao kako to da jedan Hadočasnik i jedna Hadočasnica putuju zajedno, nagoveštavajući da smo jamačno ljubavnici; priznali smo da je ta kombinacija pomalo mimo pravila, a onda brzo prešli na neku drugu temu; mislim da je on ostao u uverenju o našoj nemoralnosti. No, ta zlurada nagađanja nisu me nimalo dirala, a verujem ni Olmein. Imali smo na savesti dalko ozbiljnije krivice.
<BR>&nbsp;&nbsp;&nbsp;&nbsp;&nbsp;Život naših Trgovaca izgledao je zavidno neporemećen padom naše planete: bili su podjednako bogati kao i ranije, podjednako su se lagodno osećali i raspolagali istom slobodom kretanja. Ali čak i naš ljubazni domaćin nije bio pošteđen glavobolje zbog prisustva osvajača, što smo utvrdili jedne noći nedaleko od Marsaja, kada smo bili zaustavljeni na jednoj kontrolnoj stanici pokraj puta.
<BR>&nbsp;&nbsp;&nbsp;&nbsp;&nbsp;Špijunski skaneri primetili su da dolazimo, uputili odgovarajući signal mašinama za pređu i sa jednog na drugi kraj druma munjevito se isprela zlatna paučina. Senzori u kolima su je registrovali i odmah izvršili zaustavljanje vozila. Na ekranima se pojavilo desetak bledolikih ljudskih prilika, koje su napolju stajale u grupi.
<BR>&nbsp;&nbsp;&nbsp;&nbsp;&nbsp;"Banditi?" upita Olmein.
<BR>&nbsp;&nbsp;&nbsp;&nbsp;&nbsp;"Još gore", reče Trgovac. "Izdajnici." On se namrgodi i okrenu se prema kamunikatoru. "Šta je bilo?" upita.
<BR>&nbsp;&nbsp;&nbsp;&nbsp;&nbsp;"Inspekcija. Izidite."
<BR>&nbsp;&nbsp;&nbsp;&nbsp;&nbsp;"Po čijem nalogu?"
<BR>&nbsp;&nbsp;&nbsp;&nbsp;&nbsp;"Prokuratora Marsaja", usledio je odgovor.
<BR>&nbsp;&nbsp;&nbsp;&nbsp;&nbsp;Bio je to mučan prizor: ljudska bića u ulozi saobraćajnih agenata vanzemaljaca. Bilo je, međutim, neizbežno da počnemo da stupamo u njihovu civilnu službu, zato što je vladala nestašica posla, naročito za one koji su radili u odbrambenim esnafima. Trgovac je pristupio složenom postupku otvaranja kola. Na licu mu se očitavao bes, ali nalazio se u stupici, budući da nikako nije mogao da prođe kroz postavljenu mrežu. "Naoružam sam", prošaputa on. "Ostanite unutra i ne bojte se ništa."
<BR>&nbsp;&nbsp;&nbsp;&nbsp;&nbsp;Izišao je napolje i zapodeo dug razgovor sa saobraćajnim agentima, koji mi uopšte nismo mogli da čujemo. Kanačno, nekakav čorsokak u koji se zapalo naložio je potrebu za intervencijom viših vlasti; iznenada su se pojavila tri osvajača, naložila svojim iznajmljenim saradnicima da se udalje i okružila Trgovca. Njegovo držanje namah se izmenilo; lice mu je postalo uljano i ljigavo, ruke su mu se žurno pokretale, praveći rečite gestove, oči su počele da mu cakle. Poveo je trojicu ispitivača prema kolima, otvorio ih i pokazao im dvoje putnika unutra, odnosno nas. Osvajače je doveo u nodoumicu prizor Hodočasnika u takvoj raskoši, ali nam nisu naložili da iziđemo napolje. Posle dodatnog kratkog objašnjavanja, Trgovac nam se pridružio i zatvorio iznutra kola; mreža je bila skinuta i mi smo nastavili put za Marsaj.
<BR>&nbsp;&nbsp;&nbsp;&nbsp;&nbsp;Dok smo dobijali na brzini, on je najpre mrmljao neke psovke i kletve, a zatim je rekao: "Znate li kako bih ja postupio sa onim dugorukim gadovima? Sve što nam je potrebno to je koordinirani plan. Noć dugih noževa: po deset Zemljana preuzima odgovornost da svrši stvar sa jednim osvajačem. Tako bismo im došli glave svima."
<BR>&nbsp;&nbsp;&nbsp;&nbsp;&nbsp;"Zašto još niko nije organizovao takav pokret?" upitah ja.
<BR>&nbsp;&nbsp;&nbsp;&nbsp;&nbsp;"To je posao Branitelja, a polovina njih je mrtva, dok se druga polovina nalazi na platnom spisku onih. Nije na meni da organizujem pokret otpora. Ali, u svakom slučaju, stvari tako treba urediti. Gerila pre svega: prišunjate im se iza leđa i krk! Nož među rebra. Munjevito. Dobri, stari metodi iz Prvog Ciklusa; njihova vrednost do danas nije opala."
<BR>&nbsp;&nbsp;&nbsp;&nbsp;&nbsp;"Posle toga bi došlo još više osvajača", reče Olmein mrzovoljnim glasom.
<BR>&nbsp;&nbsp;&nbsp;&nbsp;&nbsp;"I s njima treba svršiti na isti način!"
<BR>&nbsp;&nbsp;&nbsp;&nbsp;&nbsp;"Ali oni bi uzvratili istom merom. Uništili bi ceo svet", reče ona.
<BR>&nbsp;&nbsp;&nbsp;&nbsp;&nbsp;"Osvajači se prave da su civilizovani, civilizovaniji od nas", uzvrati Trgovac. "Takav varvarski postupak izneo bi ih na rđav glas pred milionima svetova. Ne, ne bi se oni usudili da uzvrate istom merom. Osim toga, oni su se već umorili i od ovog osvajanja i teško da još jednom mogu dopustiti sebi da pretrpe velike gubitke. Neće im preostati ništa drugo do da se povuku, a onda bismo mi ponovo bili slobodni."
<BR>&nbsp;&nbsp;&nbsp;&nbsp;&nbsp;"Povukli bi se, iako nas nisu nagnali da okajemo grehe predaka?" upitah ja.
<BR>&nbsp;&nbsp;&nbsp;&nbsp;&nbsp;"Šta reče, starče? Šta reče?"
<BR>&nbsp;&nbsp;&nbsp;&nbsp;&nbsp;"Nije važno."
<BR>&nbsp;&nbsp;&nbsp;&nbsp;&nbsp;"Nadam se da nijedno od vas dvoje ne bi prešlo na njihovu stranu ako bismo se odlučili da ih napadnemo?"
<BR>&nbsp;&nbsp;&nbsp;&nbsp;&nbsp;Ja rekoh: "U pređašnjem životu bio sam Osmatrač koji se potpuno posvetio zaštiti ove planete od njih. Ništa više ne volim naše gospodare od vas, niti manje žudim da oni odu. Ali vaš plan nije samo nepraktičan: on je takođe moralno bezvredan. Otpor koji bi doveo do krvoprolića došao bi u sukob sa sudbinom koju nam je Volja namenila. Slobodu moramo da steknemo na otmeniji način. Ovo prokletstvo nije palo na nas samo da bismo došli u priliku da malo vežbamo klanje i ubijanje."
<BR>&nbsp;&nbsp;&nbsp;&nbsp;&nbsp;On me prezrivo pogleda, a onda frknu. "Nisam smeo izgubiti iz vida da razgovaram sa Hodočasnicima. U redu. Zaboravite sve što je rečeno. U svakom slučaju, samo sam se šalio. Ko zna, možda se vama dopada upravo ovakav svet."
<BR>&nbsp;&nbsp;&nbsp;&nbsp;&nbsp;"Meni se ne dopada", uzvratih ja.
<BR>&nbsp;&nbsp;&nbsp;&nbsp;&nbsp;On skrenu pogled prema Olmein. Učinio sam isto, gotovo očekujući da će ona saopštiti Trgovcu kako sam ja već ulučio priliku da sarađujem sa osvajačima. No, srećom, Olmein se uopšte nije izjasnila u tom smislu i taj stav je zadržala narednih nekoliko meseci, sve do onog nesrećnog dana kod Mostozemlja kada me je, obuzeta nestrpljenjem, zajedljivo stala da pecka zbog počinjene greške.
<BR>&nbsp;&nbsp;&nbsp;&nbsp;&nbsp;Ostavili smo našeg dobročinitelja u Marsaju, proveli noć u hadočasničkom svratištu i narednog jutra nastavili put pešice duž obale. I tako smo putovali, Olmein i ja, ljupkim predelima punim osvajača; čas smo pešačili, čas smo se vozili nekim seljačkim kolima, a jednom smo čak bili gosti nekih osvajača-turista. U širokom luku obišli smo Roum kada smo se obreli u središnjoj Taliji i skrenuli na jug. Konačno smo stigli do Mostozemlja, gde nas je čekala već pomenuta neprijatnost i gde su se naši odnosi delimično ohladili da bi nam narednog dana bilo dozvoljeno da nastavimo put uskim mostobranom peščanog tla koje spaja jezerom odeljene kontinente. Posle toga, najzad smo se obreli u Afreki.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
