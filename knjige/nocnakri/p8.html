<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Prema utvrđenom planu, kada kucne čas za odsudnu bitku na Zemlji, trebalo je da budu mobilisani svi esnafi, sa jedinim izuzetkom Osmatrača. Mi, koji smo toliko dugo predstavljali desnu ruku odbrane, nismo imali nikakvog udela u strategiji okršaja; naša demobilizacija poklapala se sa podizanjem prave uzbune. Sada je došao red na esnaf Branitelja da ispolji svoje vrednosti. Oni su čitavih pola ciklusa proveli u planiranju šta da rade u slučaju rata. Kakvim li će planovima sada pribeći? Kakve li će mere preduzeti?
<BR>&nbsp;&nbsp;&nbsp;&nbsp;&nbsp;Sve što sam želeo sada bilo je da se vratim u kraljevu gostionicu i da sačekam da kriza prođe. Bilo je neosnovano nadati se da ću sada pronaći Avluelu i ja sam sebe žestoko prekorevao što sam joj dopustio da utekne, onako naga i bez zaštitnika, u ovom času opšte pometnje. Kuda li je mogla da pođe? Ko će da joj pruži okrilje?
<BR>&nbsp;&nbsp;&nbsp;&nbsp;&nbsp;Jedan moj kolega Osmatrač, vukući mahnito svoja kolica, umalo nije naleteo na mene. "Polako!" odbrusih ja. On podiže pogled, zadihan, ošamućen. "Je li istina?" upita me. "Je li uzbuna prava?"
<BR>&nbsp;&nbsp;&nbsp;&nbsp;&nbsp;"Zar ne čuješ?"
<BR>&nbsp;&nbsp;&nbsp;&nbsp;&nbsp;"Čujem, ali da li je stvarno prava?"
<BR>&nbsp;&nbsp;&nbsp;&nbsp;&nbsp;Pokazah na njegova kolica. "Ništa lakše nego da to sam ustanoviš."
<BR>&nbsp;&nbsp;&nbsp;&nbsp;&nbsp;"Kažu da je čovek koji je podigao uzbunu bio pijan, neka matora budala koju su juče izbacili iz svratišta."
<BR>&nbsp;&nbsp;&nbsp;&nbsp;&nbsp;"Nije isključeno", složih se.
<BR>&nbsp;&nbsp;&nbsp;&nbsp;&nbsp;"Ali ako je uzbuna stvarna..."
<BR>&nbsp;&nbsp;&nbsp;&nbsp;&nbsp;Osmehnuvši se, ja rekoh: "Ako jeste, onda svi možemo da otpočinemo. Do viđenja, Osmatraču."
<BR>&nbsp;&nbsp;&nbsp;&nbsp;&nbsp;"Tvoja kolica! Gde su ti kolica?" doviknu on za mnom.
<BR>&nbsp;&nbsp;&nbsp;&nbsp;&nbsp;Ali ja sam već prošao pokraj njega i zaputio se prema moćnom, izgraviranom, kamenom stubu, koji je prodstavljao neku relikviju carskog Rouma.
<BR>&nbsp;&nbsp;&nbsp;&nbsp;&nbsp;U bareljefu su bili prikazani drevni prizori; bojevi i pobede, strani vladari kako nastupaju u sramnim lancima kroz ulice Rouma, pobednički orlovi koji slave veličajnost cara. Obuzet onom neobičnom, novom smirenošću, ostao sam da stojim neko vreme pred kamenim stubom, diveći se njegovim elegantnim gravirama. Pokraj mene se najednom obrela jedna mahnita prilika u kojoj sam prepoznao Pamtitelja Bazila; pozdravio sam ga, rekavši: "Došao si baš u pravi čas! Budi tako ljubazan i rastumači mi ove prizore, Pamtitelju. Opčinili su me i veoma pobudidi moju radoznalost."
<BR>&nbsp;&nbsp;&nbsp;&nbsp;&nbsp;"Da nisi možda sišao s uma? Zar ne čuješ da je podignuta uzbuna?"
<BR>&nbsp;&nbsp;&nbsp;&nbsp;&nbsp;"Ja sam podigao uzbunu, Pamtitelju."
<BR>&nbsp;&nbsp;&nbsp;&nbsp;&nbsp;"Pohitaj onda! Osvajači dalaze! Moramo se boriti!"
<BR>&nbsp;&nbsp;&nbsp;&nbsp;&nbsp;"Ne ja, Bazile. Moje vreme je prošlo. Kaži mi nešto o ovim prizorima. O ovim poraženim kraljevima, o podjarmljenim carstvima. Siguran sam da čovek tvojih godina neće učestvovati u okršaju."
<BR>&nbsp;&nbsp;&nbsp;&nbsp;&nbsp;"Naređena je opšta mabilizacija!"
<BR>&nbsp;&nbsp;&nbsp;&nbsp;&nbsp;"Osmatrači su izuzeti", uzvratih ja. "Zastani za trenutak. Žudnja za prošlošću razbuktala se u meni. Gormon je nestao. Budi mi vodič kroz ove izgubljene cikluse."
<BR>&nbsp;&nbsp;&nbsp;&nbsp;&nbsp;Pamtitelj žestoko odmahnu glavom, obiđe oko mene i pokuša da se udalji. Želeći da ga uhvatim za koščatu ruku i da ga tako zadržim, ja posegoh za njim, ali on mi se izmače i ja ščepah samo njegov tamni šal, koji mi je ostao u šaci. Trenutak kasnije već ga nije bilo: hitro je grabio na vižljastim nogama niz ulicu i začas mi nestao iz vidokruga. Ja slegnuh ramenima i osmotrih šal koga sam tako neočekivano stekao. Bio je prošaran blistavim metalnim pređama, prepletenim u složene šare, koje su dražile oči: činilo mi se da svaka nit nestaje u gustom tkanju, da bi panovo iznikla na nekom neverovatnom mestu, poput loze neke dinastije koja neočekivano oživljava u dalekim gradovima. Bila je to rukotvorina pravog majstora. Ja nehajno prebacih šal preko ramena.
<BR>&nbsp;&nbsp;&nbsp;&nbsp;&nbsp;Nastavio sam da koračam.
<BR>&nbsp;&nbsp;&nbsp;&nbsp;&nbsp;Noge, koje me umalo nisu izdale ranije toga dana, sada su me valjano služile. Osećajući se čilo i bodro, hitao sam kroz grad kojim je vladala pometnja; sada sam se već snalazio u njemu sasvim lako. Išao sam prema reci, a kada sam je prešao, zaputio sam se, sa druge strane Tvera, prema Prinčevom dvorcu. Pomrčina je bila gušća nego obično, zato što je većina svetiljki bila pogašena u saglasnosti sa naređenjima mobilizacionog odbora; s vremena na vreme, potmuli prasak označio bi eksploziju takozvane štitne bombe povrh naših glava, koja je oslobađala oblake tmine i tako obezbeđivala grad od pretežnog dela dugometnih istraživanja. Po ulicama je takođe bilo manje prolaznika. Sirene su i dalje zavijale. Po vrhovima zgrada odbrambena postrojenja stupala su u dejstvo; začuo sam prodorne zvuke odbojnika koji se zagrevaju i ugledao dugačke paukaste krake na amplifikacionim jarbolima kako sevaju sa kule na kulu, međusobno se povezujući kako bi obezbedili maksimalnu snagu. Više uopšte nisam sumnjao da se invazija približava. Moje instrumente je, doduše, mogla da obezvredi pometnja koja je vladala u meni, ali sigurno je da se mobilizacija ne bi nastavila do ovog stupnja da izveštaj koji sam ja poslao nisu potvrdile na stotine drugih članova mog esnafa.
<BR>&nbsp;&nbsp;&nbsp;&nbsp;&nbsp;Kada sam se približio dvoru, pred mene je izbilo dvoje zadihanih Pamtitelja, za kojima su se lepršali šalevi. Obratili su mi se rečima koje nisam shvatio, nekim kodom njihovog esnafa, na šta ih je naveo, kako sam ubrzo uvideo, Bazilov šal koji sam sada nosio. Nisam znao šta bih im uzvratio, što je njih učinilo još upornijim i nestrpljivijim; konačno, prešavši na jezik običnih ljudi, jedan od njih mi reče: "Šta se dagađa s tobom? Brzo na svoje mesto! Moramo sve da registrujemo! Moramo da spremimo komentare! Moramo da posmatramo!"
<BR>&nbsp;&nbsp;&nbsp;&nbsp;&nbsp;"Posredi je nesporazum", uzvratih blago. "Zamenili ste me za pripadnika vašeg esnafa zato što nosim ovaj šal koga mi je vaš brat Bazil ostavio na čuvanje. Ja nemam mesto odakle bih pasmatrao šta se događa u ovom času."
<BR>&nbsp;&nbsp;&nbsp;&nbsp;&nbsp;"Osmatrač!" povikaše oni uglas; zatim mi je svako posebno uputio po jednu psovku, a onda su se trčeći udaljili. Ja se samo nasmejah i produžih prema dvoru.
<BR>&nbsp;&nbsp;&nbsp;&nbsp;&nbsp;Kapije dvora zatekao sam otvorene. Uškopljenici koji su čuvali spoljne portale negde su nestali, baš kao i dva Indeksera koja su stajala na samim vratima. Prosjaci koji su se motali po prostranom trgu iskoristili su priliku da se uvuku u dvorac i tu potraže zaštitu; ovo je izazvalo ljutnju ovlašćenih, naslednih molitelja, čije je uobičajeno mesto okupljanja bilo u istom delu dvorca, i oni su se okomili na novopridošle begunce neočekivanim besom i žestinom; video sam sakate kako isteruju uljeze napolje, koristeći svoje štake kao motke; video sam slepe kako dele udarce oko sebe iznenađujućom tačnošću; krotki pokajnici opskrbili su se čitavim arsenalom oružja, od kama do soničnih pištolja. Držeći se podalje od ovog besramnog prizora, probio sam se do unutrašnjih odaja dvorca i zavirio u kapele gde sam ugledao kako se Hodačasnici mole za blagoslov Volje, a Komunikatori očajnički traže duhovno pribežište od predstojećeg sukoba.
<BR>&nbsp;&nbsp;&nbsp;&nbsp;&nbsp;Najednom se začu rezak zvuk truba i oglasiše se gromki uzvici: "Mesta! Mesta!"
<BR>&nbsp;&nbsp;&nbsp;&nbsp;&nbsp;Kolona snažnih Slugu umarširala je u dvorac i uputila se prema Prinčevim prostorijama u apsidi. Nekolicina njih držala je jednu priliku sa poluotvorenim krilima, koja se borila, trzala i otimala: Avluelu! Pozvah je iz sveg glasa, ali moj krik zamro je u opštaj gunguli; takođe mi nije pošlo za rukom da joj se približim, zato što su me Sluge odgurnule u stranu. Povorka je nestala u Prinčevim odajama. Uspeo sam na kraju još jednom da ugledam malog Letača, bledog i sićušnog u rukama otmičara, a zatim je nestala iza zatvorenih vrata.
<BR>&nbsp;&nbsp;&nbsp;&nbsp;&nbsp;Ščepao sam jednog usplahirenog uškopljenika koji se nesigurno kretao sa Slugama.
<BR>&nbsp;&nbsp;&nbsp;&nbsp;&nbsp;"Onaj Letač! Zbog čega su je doveli ovamo?"
<BR>&nbsp;&nbsp;&nbsp;&nbsp;&nbsp;"On... on... oni..."
<BR>&nbsp;&nbsp;&nbsp;&nbsp;&nbsp;"Reci mi!"
<BR>&nbsp;&nbsp;&nbsp;&nbsp;&nbsp;"Princ... njegova žena... u njegovim kolima... on. .. on... oni... osvajači..."
<BR>&nbsp;&nbsp;&nbsp;&nbsp;&nbsp;Odgurnuo sam smušenog uškopljenika i pojurio prema apsidi. Zaustavio me je mesingani zid, desetostruko viši od mene. Nalegao sam se na njega. "Avluela!" povikah iz sveg glasa. "Av... lu... ela...!"
<BR>&nbsp;&nbsp;&nbsp;&nbsp;&nbsp;Nisu me ni primili unutra ni izbacili. Naprosto su me prenebregli. Gungula sa zapadnih vrata dvorca sada se proširla i na glavni deo i bočne delove broda; kada su razbesneli prosjaci krenuli prema meni, hitro sam se okrenuo i pronašao put napolje kroz jedna bočna vrata.
<BR>&nbsp;&nbsp;&nbsp;&nbsp;&nbsp;Pometen i neodlučan, obreo sam se u dvorištu koje je vodilo u kraljevu gostionicu. Neobičan elektricitet pucketao je u vazduhu. Pretpostavio sam da je to emanacija neke od odbrambenih instalacija Rouma, nekakav snop zračenja predviđen da zaštiti grad od napada. Ali samo trenutak kasnije postalo mi je jasno da je posredi nagoveštaj neposrednog dolaska osvajača.
<BR>&nbsp;&nbsp;&nbsp;&nbsp;&nbsp;Nebeskim svodom presijavali su se svemirski brodovi.
<BR>&nbsp;&nbsp;&nbsp;&nbsp;&nbsp;Kada sam ih primetio prilikom Osmatranja, izgledali su crni spram beskrajne tame, ali sada su plamteli sjajem mnogo sunaca. Struja blistavih, čvrstih, draguljima sličnih kugli rasprostrla se po nebu; stajali su u pravilnom poretku, pružajući se sa istoka na zapad u neprekidnom snopu i ispunjavajući ceo nebeski luk; kada su se svi istog časa eruptivno pojavili, učinilo mi se da čujem grmljavinu i jeku nevidljive simfonije koja obznanjuje dolazak osvajača Zemlje.
<BR>&nbsp;&nbsp;&nbsp;&nbsp;&nbsp;Ne znam na kojoj su se visini nalazile zvezdane letelice, koliko ih je bilo, niti kako su u pojedinostima izgledale. Jedino mi je bilo jasno da su se pojavile u iznenadnoj, masivnoj veličanstvenosti; da sam kojim slučajem pripadao esnafu Branitelja, siguran sam da bih istog časa premro od tog prizora.
<BR>&nbsp;&nbsp;&nbsp;&nbsp;&nbsp;Nebeskim svodom zasjala su šarolika svetla. Boj je otpočeo. Nisam mogao da prozrem taktiku naših ratnika, a u podjednakoj sam meri bio nesposoban da razaberem smisao manevrisanja onih koji su došli da ovladaju našom planetom, bogatom u pogledu istorije, iako sasvim kratkotrajnom u vremenu. Na moju sramotu, osetio sam se ne samo izvan bitke nego i iznad nje, kao da me se sve to nije ticalo. Jedino sam želeo da Avluela bude pokraj mene, ali ona se nalazila negde u nedrima dvorca Princa od Rouma. Čak bi i Gormon sada predstavljao neku utehu, Gormon Mutant, Gormon uhoda, Gormon čudovišni izdajnik našeg sveta.
<BR>&nbsp;&nbsp;&nbsp;&nbsp;&nbsp;Najednom je odjeknuo džinovski pojačan glas: "Napravite mesta za Princa od Rouma! Princ od Rouma predvodi Branitelje u odsudnoj borbi za otadžbinu!"
<BR>&nbsp;&nbsp;&nbsp;&nbsp;&nbsp;Iz dvorca se pojavilo jedno blistavo vozilo u obliku suze, na čijem je svetlometalnom krovu postavljena prozračna ploča kako bi svi mogli da vide vladaoca i da osete uzbuđenje zbog njegovog prisustva. Za komandnim uređajima vozila sedeo je lično Princ od Rouma, ponosito uspravnog držanja, dok su mu okrutne, mladalačke crte lica odavale nepokolebljivu odlučnost; a pokraj njega, odevenu kao caricu, ugledao sam krhku figuru Letača Avluele. Izgledala je kao u transu.
<BR>&nbsp;&nbsp;&nbsp;&nbsp;&nbsp;Kraljevo vozilo pohrlilo je uvis i izgubilo se u tami.
<BR>&nbsp;&nbsp;&nbsp;&nbsp;&nbsp;Učinilo mi se da se pojavila još jedna letelica koja je krenula njegovim tragom, zatim da se ponovo videlo Prinčevo vozilo, odnosno da su dve letelice stale da lete u uskim krugovima, kao da su se, na izgled, uhvatile ukoštac. A onda su oblaci plavih iskrica obavili oba protivnika, da bi trenutak potom oni suknuli visoko put neba i nestali sa mog vidika negde iza jednog od brežuljaka Rouma.
<BR>&nbsp;&nbsp;&nbsp;&nbsp;&nbsp;Da li je okršaj sada besneo preko cele planete? Da li se Peris nalazio u opasnosti, i sveti Jorslem, pa čak i usnula otočja Izgubljenih Kontinenata? Da li su svemirske letelice svuda stajale na nebu. Nisam imao pojma. Bila su mi dostupna bivanja samo na jednom malom odsečku neba iznad Rouma, pa su čak i tu moje predstave o onome što se stvarno zbiva bile maglovite, nesigurne, nedovoljne. Povremeno bi blesnule snažne munje i tada bih ugledao bataljone Letača kako struje preko neba; posle toga bi ponovo zavladala tama, kao da je neko ceo grad zastro tamnim pokrovom. Video sam velike mašine naše odbrane kako neprekidno bljuju vatru sa vrhova kula; zvezdani brodovi su, međutim, ostajali nedirnuti, neoštećeni i nepomični. Dvorište u kome sam se nalazio bilo je opustelo, ali su iz daljine dopirali glasovi, preplašeni, puni zlih slutnji, piskutavi, kao da to međusobno opšte ptičice. Povremeno bi se oglasio potmuo prasak koji bi protresao čitav grad. U jednom trenutku, vod Somnambulista promarširao je blizu mesta na kome sam se ja nalazio; na trgu ispred dvorca ugledao sam nešto što je ličilo na veću grupu Klovnova koji su izvodili nekakvu vojnu vežbu; pri blesku jedne munje spazio sam troje Pamtitelja kako se voze na gravitacionoj platformi i pomno beleže sve što se zbiva. Izgledalo je - premda nisam bio siguran - da se u jednom trenutku vratila letelica Princa od Rouma i da je prohujala preko neba, sa goniocem koji je bio tik iza nje. "Avluela", prošaputao sam kada su dve tačkice svetlosti nestale sa mog vidnog polja. Da li se iz svemirskih letelica iskrcavaju trupe? Da li se kolosalni stubovi sile spiralno spuštaju iz tih orbitirajućih svetionika da bi dodirnuli površinu Zemlje? Zašto je Princ uhvatio Avluelu? Gde je bio Gormon? Šta preduzimaju naši Branitelji? Zašto neprijateljski brodovi nisu već uklonjeni sa neba?
<BR>&nbsp;&nbsp;&nbsp;&nbsp;&nbsp;Stojeći na drevnom pločniku dvorišta, posmatrao sam kosmičku bitku tokom duge noći, uopšte ne shvatajući ništa.
<BR>&nbsp;&nbsp;&nbsp;&nbsp;&nbsp;Svanula je zora. Pruge blede svetlosti sukljale su sa kule na kulu. Dodirnuo sam prstima oči, shvativši tog časa da sam izvesno vreme spavao stoječki. Možda bih na osnovu toga mogao da zatražim članstvo u esnafu Somnambulista, pomislih. Položio sam ruke na pamtiteljski šal koji mi je stajao obavijen oko ramena i odjednom se našao u nedoumici odakle mi on. A onda mi je sinuo odgovor.
<BR>&nbsp;&nbsp;&nbsp;&nbsp;&nbsp;Podigao sam pogled prema nebu.
<BR>&nbsp;&nbsp;&nbsp;&nbsp;&nbsp;Stranih svemirskih letelica je nestalo. Ugledao sam jedino obično jutarnje nebo, kroz čije se sivilo mestimično probijala ružičasta boja. Uhvatio me je neki grč u utrobi i ja se osvrnuh da potražim kolica; ali onda sam se setio da više ne moram da vršim osmatranje, što me je ispunilo prazninom, koja je bila znatno dublja od one što se obično oseti u takvim trenucima.
<BR>&nbsp;&nbsp;&nbsp;&nbsp;&nbsp;Da li je borba okončana? Da li je neprijatelj poražen?
<BR>&nbsp;&nbsp;&nbsp;&nbsp;&nbsp;Da li su brodovi osvajača smaknuti sa neba i ostavljeni da kao olupine Ieže negde izvan Rouma?
<BR>&nbsp;&nbsp;&nbsp;&nbsp;&nbsp;Sve je bilo utihlo. Više nisam čuo nebeske simfonije. A onda je iz mukle tišine dopro novi zvuk, kIopotav zvuk kola sa točkovima koja prolaze ulicama grada. Istog časa, nevidljivi Muzičari odsvirali su završnu notu, duboku i zvonku, koja je hrapavo zamukla, kao da su sve strune najednom pokidane.
<BR>&nbsp;&nbsp;&nbsp;&nbsp;&nbsp;Iz zvučnika koji su se koristili za javni razglas začule su se neumitne reči:
<BR>&nbsp;&nbsp;&nbsp;&nbsp;&nbsp;"Roum je pao. Roum je pao."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
