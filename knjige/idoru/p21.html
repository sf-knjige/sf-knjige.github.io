<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. MAJMUNSKI BOKS
<P>&nbsp;&nbsp;&nbsp;&nbsp;&nbsp;Između stanica je postojao samo sivi drhtaj iza prozora bezvučnog voza. Nisu to bile baš površine koje promiču, već titranje nekakve čestične tvari nekom suštinskom učestalošću, na samom pragu rađanja novog vida postojanja.
<BR>&nbsp;&nbsp;&nbsp;&nbsp;&nbsp;Kija i Masahiko pronašli su dva sedišta, između tri učenice u pletenim suknjama i poslovnog čoveka koji je čitao debeli japanski strip. Na koricama je bila slika žene sa grudima uvezanim kao klupka kanapa, ali kupasto, tako da su joj bradavice štrčale poput iskolačenih očiju žrtve u crtanom filmu. Kija je opazila da je umetnik mnogo više vremena posvetio crtanju kanapa, načinu na koji je omotan i vezan, nego samim grudima. Ženino lice bilo je u znoju, i pokušavala je da uzmakne od nekoga ili nečega odsečenog ivicom korica.
<BR>&nbsp;&nbsp;&nbsp;&nbsp;&nbsp;Masahiko je otkopčao dva najviša dugmeta na tunici i izvukao kvadrat sa stranicama od petnaestak centimetara, načinjen od nekog tvrdog, crnog materijala, ne deblji od prozorskog stakla. Prešao je preko njega prstima na određeni način, i na njegov dodir su se ukazale tačkaste linije obojene svetlosti. Iako su ovde u vozu bile bleđe, isprane difuznom fluorescentnom svetlošću, Kija je prepoznala kvadrat kontrolnog ekrana kompjutera u njegovoj sobi.
<BR>&nbsp;&nbsp;&nbsp;&nbsp;&nbsp;Proučio je ekran, ponovo ga pogladio i namrštio se na ishod. "Neko se zanima za moju adresu", reče on, "i Micukinu..."
<BR>&nbsp;&nbsp;&nbsp;&nbsp;&nbsp;"Restoran?"
<BR>&nbsp;&nbsp;&nbsp;&nbsp;&nbsp;"Za naše korisničke adrese."
<BR>&nbsp;&nbsp;&nbsp;&nbsp;&nbsp;"Kakva vrsta interesovanja?"
<BR>&nbsp;&nbsp;&nbsp;&nbsp;&nbsp;"Ne znam. Nismo povezani."
<BR>&nbsp;&nbsp;&nbsp;&nbsp;&nbsp;...Osim preko mene.
<BR>&nbsp;&nbsp;&nbsp;&nbsp;&nbsp;"Pričaj mi o Sendbenderima", reče Masahiko, pošto je sklonio uređaj i zakopčao tuniku.
<BR>&nbsp;&nbsp;&nbsp;&nbsp;&nbsp;"Sve je počelo sa ženom koja je bila dizajnerka interfejsa", reče Kija, zahvalna što može da promeni temu. "Njen muž bio je zlatar i umro je od one stvari što razara živce, pre nego što su provalili kako se to leči. Ali on je bio istovremeno i veliki pristalica zelenih, i mrzeo je način na koji prave komercijalnu elektroniku, nekoliko čipića i pločica u plastičnoj školjci. Školjke su po njemu bile samo mamac za oko kupca, načinjene da završe u nasipima ako ih niko ne reciklira, a obično niko nije. Zato je, pre nego što se razboleo, voleo da rastura njenu opremu, dizajnerkinu, i da stavlja delove u kućišta koja je pravio u svojoj radionici. Napravio bi, recimo, kućište od čiste bronze za minidisk jedinicu, sa umecima od abonosa, a kontrolne površine izrezbario bi od fosilne slonovače, tirkiza, kamenog kristala. Takvo kućište bilo je teže, naravno, ali se pokazalo da se mnogima dopada da čuvaju svoju muziku ili memoriju, šta već, u nečemu što izgleda opipljivo... I voleli su da dodiruju sve te materijale: metal, glatki kamen... I kad bi jednom nabavio tako kućište, ako bi proizvođač izbacio novi model - mislim, ako bi elektronika postala bolja - trebalo bi samo da izvadiš staru i staviš novu u kućište. Tako da i dalje imaš isti predmet, samo sa boljim funkcijama."
<BR>&nbsp;&nbsp;&nbsp;&nbsp;&nbsp;Masahikove oči bile su sklopljene, i činilo se da jedva primetno klima glavom, moguće zbog ljuljanja voza.
<BR>&nbsp;&nbsp;&nbsp;&nbsp;&nbsp;"I pokazalo se da se i to mnogima dopada, i to veoma. Počeo je da dobija porudžbine da pravi takve stvari. Jedna od prvih bila je tastatura, na kojoj su dirke bile načinjene od dirki starog klavira, sa brojevima i slovima od utisnutog srebra. Ali se onda razboleo..."
<BR>&nbsp;&nbsp;&nbsp;&nbsp;&nbsp;Masahikove oči se otvoriše, i ona vide da ne samo da je slušao, već da jedva čeka da čuje još.
<BR>&nbsp;&nbsp;&nbsp;&nbsp;&nbsp;"I tako je, kada je on umro, dizajnerka softvera počela da razmišlja o svemu tome, kao i o svojoj želji da učini nešto što će pretvoriti ono što je on radio u nešto veće. Zato je unovčila svoje deonice u svim kompanijama za koje je radila i kupila nešto zemlje na obali, u Oregonu..."
<BR>&nbsp;&nbsp;&nbsp;&nbsp;&nbsp;Voz tada kliznu u stanicu u Šinđukuu, i svi poustajaše i pođoše prema vratima, a poslovni čovek zaklopi svoj strip sa vezivanjem grudi i zataknu ga ispod mišice.
<BR>
<BR>&nbsp;&nbsp;&nbsp;&nbsp;&nbsp;Kija je izvijala glavu da sagleda najneobičniju građevinu koju je ikada videla. Bila je sagrađena u obliku staromodnog viđenja robota, pojednostavljenog ljudskog lika, sa nogama i uzdignutim rukama od prozirne plastike oko metalnog okvira. Trup kao da je bio od cigala crvene, žute i plave boje, poređanih u jednostavne šare. Kroz šuplje udove pružale su se pokretne stepenice, stepeništa i elipsasti tobogani, a iz pravougaonih usta na džinovskom licu izbijali su oblačići dima u pravilnim razmacima. Iznad svega toga, nebo je bilo nisko i sivo.
<BR>&nbsp;&nbsp;&nbsp;&nbsp;&nbsp;"Tecuđin", reče Masahiko. "Majmunski Boks nije u njoj."
<BR>&nbsp;&nbsp;&nbsp;&nbsp;&nbsp;"Šta je tu?"
<BR>&nbsp;&nbsp;&nbsp;&nbsp;&nbsp;"Institut limenih igračaka iz Osake", reče on. "Majmunski Boks je u ovom pravcu." Pratio je rojeće crtice na svojoj kontrolnoj jedinici. Pokazao je rukom niz ulicu, pored franšize brze hrane koja se zvala Kalifornijski Rajh, čiji je zaštitni znak bila stilizovana palma unutar jednog od onih izlomljenih krstova koje je videla da gedžovani crtaju na rukama na časovima evropske istorije. Što je profanku dovodilo do ludila, ali se Kija nije sećala da je neko od njih crtao i palmu. Onda su se dvojica zakačili oko toga u kom smeru treba da stoje izlomljeni delovi krsta, nalevo ili nadesno, pa je jedan od njih šoknuo onog drugog jednim od onih omamljivača koje su pravili od fotoaparata za jednokratnu upotrebu sa blicom, i profanka je morala da pozove policiju.
<BR>&nbsp;&nbsp;&nbsp;&nbsp;&nbsp;"Deveti sprat, zgrada Sudbine U Vlažnom Lišću", reče on. Produžio je kroz gomilu prolaznika na pločniku. Kija je išla za njim, pitajući se koliko traje umor od puta i kako ga razlikovati od običnog umora.
<BR>&nbsp;&nbsp;&nbsp;&nbsp;&nbsp;A možda je osećala ono što su na časovima sociologije u njenoj poslednjoj školi nazvali kulturni šok. Osećala je da je baš sve, svaka pojedinost u Tokiju taman toliko drugačija da stvara neku vrstu pritiska, nešto što joj se taloži na očima, koje kao da su se umorile od potrebe da zapaze svaku razliku: zasađeno drvce na pločniku, potpuno prekriveno svojevrsnom jaknom od pletenog pruća, telefonska govornica u neonskoj nijansi avokada, devojka ozbiljnog izgleda sa okruglim naočarima i majicom sa natpisom 'Besplatna vagina'. Držala je oči širom otvorene da upije sve te stvari, kao da će ih njen um jednom obraditi, ali su joj sada bile zamorene od toga, i osećala je posledice. U isto vreme, osećala je da bi, ako bi zažmurila na pravi način, mogla da učini da se sve to ponovo pretvori u Sijetl, u neku ulicu u centru kojom je prošla sa majkom. Nostalgija. Kaiš torbe joj se usecao u rame svaki put kada bi spustila levo stopalo na zemlju.
<BR>&nbsp;&nbsp;&nbsp;&nbsp;&nbsp;Masahiko zađe za ugao. U Tokiju kao da nije bilo sporednih ulica, ne u smislu da oko velikih ulica postoje manje, mesta gde iznose đubre, i nije bilo prodavnica. Postojale su manje ulice, i još manje oko ovih, ali nikada niste mogli da znate šta ćete tamo pronaći: obućarsku radnju, frizerski salon otmenog izgleda, radnju za proizvodnju čokolade, novinarnicu u čijem je izlogu opazila onaj isti nastrani strip sa ženom uvezanom kao salama.
<BR>&nbsp;&nbsp;&nbsp;&nbsp;&nbsp;Na sledećem uglu ponovo su skrenuli i našli se još jednom na ulici za koju je pretpostavljala da je glavna. U svakom slučaju, na ovoj je bilo automobila. Posmatrala je kako jedan od njih skreće u prolaz na nivou ulice i nestaje. Oseti žmarce. Šta ako se tuda ide u Edijev klub, Viski Klon? Ionako se nalazi otprilike u ovom kraju, zar ne? Koliki je taj Šinđuku, uostalom? Šta ako se pored nje zaustavi Grejslend? Šta ako je Edi i Merielis upravo traže po gradu?
<BR>&nbsp;&nbsp;&nbsp;&nbsp;&nbsp;Prođoše pored prolaza u kome su nestala ona kola. Ona zaviri unutra i vide da je posredi neka vrsta benzinske pumpe. "Šta je ovo?" upita.
<BR>&nbsp;&nbsp;&nbsp;&nbsp;&nbsp;"Sudbina u Vlažnom Lišću", reče on, pokazujući uvis.
<BR>&nbsp;&nbsp;&nbsp;&nbsp;&nbsp;Visoka i uska, zgrada je imala četvrtaste reklamne table koje su štrčale na uglu svakog od spratova. Izgledala je gotovo isto kao sve druge, ali joj se činilo da je Edijeva bila veća. "Kako ćemo 'se popnemo gore?"
<BR>&nbsp;&nbsp;&nbsp;&nbsp;&nbsp;Uveo ju je u neku vrstu predvorja, prizemnu arkadu sa nizom majušnih prodajnih kioska. Sva sila sijalica, ogledala, robe, koji su se međusobno mešali. Našli su se u tesnom liftu sa mirisom ustajalog duvanskog dima. On reče nešto na japanskom, i vrata se zatvoriše. Lift poče da im peva nekakvu pesmicu uz muziku cimbala. Masahiko je izgledao uzrujano.
<BR>&nbsp;&nbsp;&nbsp;&nbsp;&nbsp;Na devetom spratu vrata se otvoriše pred prašnjavim čovekom sa crnom trakom oko čela, koja mu je padala na oči. Ovaj se zagleda u Kiju. "Ako ste iza časopisa", reče on, "poranili ste tri dana." Smaknuo je traku i obrisao njom lice. Kija nije bila sigurna da li je Japanac ili ne, niti koliko mu je godina. Oči su mu bile smeđe, spektakularno zakrvavljene pod isturenim obrvama, a crna kosa, sakupljena iza glave i vezana trakom, prošarana sedim vlasima.
<BR>&nbsp;&nbsp;&nbsp;&nbsp;&nbsp;Iza njega je vladala neprestana lupnjava i pometnja; muški glasovi vikali su nešto na japanskom. Neko je gurao visoka, narandžasta, plastična kolica, nakrcana savijenim pahuljama gipsa, prekrivenim kablovima i krhotinama plastike, obojene zlatnom i kineskom crvenom bojom. Deo spuštene tavanice popusti uz muzikalno kidanje žica i tresnu na pod. Ponovo vika.
<BR>&nbsp;&nbsp;&nbsp;&nbsp;&nbsp;"Tražim Majmunski Boks", reče Kija.
<BR>&nbsp;&nbsp;&nbsp;&nbsp;&nbsp;"Dušo moja", reče čovek, "malo si okasnila." Nosio je crni, papirini, radni kombinezon, sa rukavima otcepljenim na laktovima tako da su se videle podlaktice sa mehurastim, plavim linijama i krugovima, nekom vrstom kobojagi primitivnog ukrašavanja. Obrisao je oči i začkiljio u nju. "Ne radiš za časopis iz Londona?"
<BR>&nbsp;&nbsp;&nbsp;&nbsp;&nbsp;"Ne", reče Kija.
<BR>&nbsp;&nbsp;&nbsp;&nbsp;&nbsp;"Ne", složi se on. "Činiš mi se previše mlada čak i za njih."
<BR>&nbsp;&nbsp;&nbsp;&nbsp;&nbsp;"Ovo je Majmunski Boks?"
<BR>&nbsp;&nbsp;&nbsp;&nbsp;&nbsp;Još jedan deo tavanice pade sa treskom. Prašnjavi čovek je čkiljio u nju. "Odakle veliš da si?"
<BR>&nbsp;&nbsp;&nbsp;&nbsp;&nbsp;"Iz Sijetla."
<BR>&nbsp;&nbsp;&nbsp;&nbsp;&nbsp;"Jesi li za Majmunski Boks čula u Sijetlu?"
<BR>&nbsp;&nbsp;&nbsp;&nbsp;&nbsp;"Aha..."
<BR>&nbsp;&nbsp;&nbsp;&nbsp;&nbsp;On se polaskano osmehnu. "Čudo jedno: pročuo se čak do Sijetla. Jesi l' i ti u klupskom poslu, dušo?"
<BR>&nbsp;&nbsp;&nbsp;&nbsp;&nbsp;"Zovem se Kija Mekenzi i..."
<BR>&nbsp;&nbsp;&nbsp;&nbsp;&nbsp;"Džun. Ja sam ti Džun, dušo. Vlasnik, projektant, di-džej. Al' da si okasnila, jesi. Sve što je ostalo od Majmunskog Boksa o'šlo je u onim gomi-kolicima. U materijal za nasipanje. Kud i svi srušeni snovi. Bilo je sjajno dok je trajalo, dobra tri meseca. Čula si za naš imidž šaolinskog hrama? Ono sa monasima-ratnicima?" Ekstravagantno je uzdahnuo. "Bogovska stvar. Barmeni sa Okinave obrijali su glave, posle prve tri noći, i počeli da nose narandžaste odore. Ja lično sam prevaziš'o sebe, tamo u kabini. Bila je to vizija, razumeš? Ali to je priroda plovećeg sveta, zar ne? Na kraju krajeva, mi i jesmo u poslu sa vodom, i čovek mora filozofski da posmatra stvari. Ali ko je tvoj drugar? Dopada mi se njegova kosa..."
<BR>&nbsp;&nbsp;&nbsp;&nbsp;&nbsp;"Masahiko Mimura", reče Kija.
<BR>&nbsp;&nbsp;&nbsp;&nbsp;&nbsp;"Gotivna je ova njegova crna siloska pidžama", reče čovek. "Mišima i Ditrihova u jednom, ako ubodeš pravu meru."
<BR>&nbsp;&nbsp;&nbsp;&nbsp;&nbsp;Masahiko se namršti.
<BR>&nbsp;&nbsp;&nbsp;&nbsp;&nbsp;"Ako je sa Majmunskim Boksom stvarno gotovo", reče Kija, "čime ćete se sada baviti?"
<BR>&nbsp;&nbsp;&nbsp;&nbsp;&nbsp;Džun preveza traku na glavi. Više nije izgledao tako raspoloženo. "Ponovo ću otvoriti klub, ali taj neću projektovati. Reći će da sam se prodao. Pretpostavljam da jesam. I dalje ću voditi lokal, za lepu platicu i stan, ali koncept..." Slegnuo je ramenima.
<BR>&nbsp;&nbsp;&nbsp;&nbsp;&nbsp;"Jeste li bili ovde ono veče kada je Rez objavio da namerava da se oženi idoru?"
<BR>&nbsp;&nbsp;&nbsp;&nbsp;&nbsp;Čelo mu se nabora iza trake. "Morao sam da potpisujem ugovore", reče on. "Stvarno ne radiš za časopis?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Da te večeri nije bio ovde, pretpostavljam da bismo još radili. A on nije ni bio od sorte ljudi koju smo se trudili da imamo u klubu. Bila nam je Marija Paz, odmah pošto se razišla sa dečkom, onom zverkom za odnose sa javnošću, i novinari su se rojili k'o muve. Ona je ovde bog, znaš? A bio nam je i Tužni Ahmed iz Hrom Korana, što je štampa jedva primetila. Što se tiče Reza i njegovih, tu nije bilo problema sa štampom. Poslao je tog ogromnog sređivača koji je izgledao kao da koristi facu za cepanje drva. Prišao mi je i rekao da je Rez čuo za mesto i da namerava da navrati sa par prijatelja, pa nas moli da odvojimo sto malo po strani... Pa, prvo što sam pomislio bilo je: koji Rez? Onda mi je kliknulo, naravno, i rekao sam nemaš brineš, pa smo sastavili tri stola pozadi i još smo pozajmili ljubičasti kordon od gumi momaka, odozgo iz firme za hostese."
<BR>&nbsp;&nbsp;&nbsp;&nbsp;&nbsp;"I stvarno je došao? Rez?"
<BR>&nbsp;&nbsp;&nbsp;&nbsp;&nbsp;"Nego šta. Sat kasnije, eto njega. Smeška se, rukuje, daje autograme ko mu traži, iako nije baš vladala goruća potražnja. S njim čet'ri ženske i dva muškarca, ako ne računaš sređivača. Veoma lepo crno odelo. Jođijev model. Malo zgužvano. Rez, mislim. Bio negde na večeri, činilo se. I kojoj čašici. Malo više veselja, razumete?" Okrenuo se i rekao nešto jednom od radnika, koji je nosio cipele nalik na crne, kožne čarape sa dva prsta.
<BR>&nbsp;&nbsp;&nbsp;&nbsp;&nbsp;Kija, koja nije imala predstavu o tome kako je bilo u Majmunskom Boksu, zamišljala je Reza za stolom sa društvom, iza ograde od ljubičastog užeta, a u prednjem planu gomilu Japanaca kako rade šta god Japanci rade u takvim klubovima. Plešu?
<BR>&nbsp;&nbsp;&nbsp;&nbsp;&nbsp;"Onda naš dečko ustaje i veli da ide u toalet. Sređivač načini pokret kao da bi i on da ustane, ali mu naš dečko mahne da ostane. Za stolom se upišaju od smeha, a sređivaču kao da nije milo. Dve ženske takođe pođu da ustanu, kao da bi i one za njim, ali njemu ne pada na pamet, pokaže i njima da se vrate, opet upiš. Što ne znači da iko umire od radoznalosti šta oni rade. Trebalo je da za pet minuta odem u kabinu, sa blokom posebno sirove severnoafričke muzike; morao sam prvo da osetim gomilu, da im izmerim puls, da provalim kada da uletim s tim. Ali tada eto njega, prođe pravo kroz gomilu, što je primetilo možda dvoje njih, a da čak nisu ni prestali da igraju."
<BR>&nbsp;&nbsp;&nbsp;&nbsp;&nbsp;Kakav je to bio klub, gde niko nije prestao da igra zbog Reza?
<BR>&nbsp;&nbsp;&nbsp;&nbsp;&nbsp;"Ja sam, velim, razmišljao o tom bloku muzike, planirao redosled, kad se on stvori ispred mene. Kez odavde dovde. Oči nekako blesave, iako sam se mogao zakleti da nije od onoga što je radio u toaletu... ako razumete šta hoću da kažem."
<BR>&nbsp;&nbsp;&nbsp;&nbsp;&nbsp;Kija klimnu glavom. Šta je hteo da kaže?
<BR>&nbsp;&nbsp;&nbsp;&nbsp;&nbsp;"Da li bi vam smetalo, pita me on, sa rukom na mom ramenu, ako se načas obrati prisutnima? Rekao je da je dugo razmišljao o nečemu i da je konačno doneo odluku, pa bi to da objavi ljudima. Onda se onaj veliki sređivač materijalizovao pored nas, raspitujući se ima li nekih problema? Nikakvih, veli Rez, stisnuvši mi rame, samo bi hteo da kaže par reči gostima."
<BR>&nbsp;&nbsp;&nbsp;&nbsp;&nbsp;Kija se zagleda u Džunova ramena, pitajući se koje je imalo čast da ga stisne Rezova ruka. "Onda je to i uradio", reče Džun.
<BR>&nbsp;&nbsp;&nbsp;&nbsp;&nbsp;"Ali šta je rekao?" upita Kija.
<BR>&nbsp;&nbsp;&nbsp;&nbsp;&nbsp;"Gomilu gluposti, dušo. Evolucija, tehnologija i strast; čovekova potreba da pronađe lepotu u poretku koji se rađa; njegova lična goruća potreba da se spanđa sa nekom sofverskom seksi-lutkicom. Proseravanje. Totalno." Gurnuo je traku palcem, ali mu ona ponovo spade na oči. "I zato što je to uradio, prokenjao se u mom klubu, Ni skroz prokleti Rez kupio je moj klub. A sa njim i mene, i morao sam da potpišem ugovore da neću pričati o tome. A sada ćete ti i tvoj lepi prijatelj da me izvinite, dušo, zato što sam u poslu."
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
