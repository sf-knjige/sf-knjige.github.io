<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. ARLI
<P>&nbsp;&nbsp;&nbsp;&nbsp;&nbsp;Kada je Blekvel odvezao Lejnija do hotela, tamo ga je čekao faks od Rajdela. Bio je odštampan na sivoj hartiji skupog izgleda koja se upadljivo razlikovala od samog tela faksa, poslatog iz dragstora Srećni Zmaj na Sansetu. Osmehnuti Srećni Zmaj, koji je duvao dim iz nozdrva, nalazio se na sredini lista, odmah ispod srebrnom bojom utisnutog logoa hotela, nečega što je Lejni nazvao Meki Šešir Zlog Vilenjaka. Šta god da je znak trebalo da predstavlja, dekorateri hotela kao da su bili posebno vezani za to. Bio je to motiv koji se ponavljao svuda po predvorju, i Lejniju je bilo drago što se činilo da se još nije proširio na gostinske sobe.
<BR>&nbsp;&nbsp;&nbsp;&nbsp;&nbsp;Rajdel je rukom ispisao poruku, flomasterom srednje širine, pažljivo iscrtanim velikim slovima. Lejni ju je pročitao vozeći se u liftu.
<BR>&nbsp;&nbsp;&nbsp;&nbsp;&nbsp;Poruka je bila adresirana na K. LEJNI, GOST:
<BR>&nbsp;&nbsp;&nbsp;&nbsp;&nbsp;MISLIM DA ZNAJU GDE SI. ONA I DNEVNI UPRAVNIK PILI SU KAFU U PREDVORJU I STALNO SU GLEDALI U MENE. MOGAO JE LAKO DA PROVERI DNEVNIK POZIVA. SAD MI JE ŽAO ŠTO SAM TE ZVAO TAMO. IZVINI. BILO KAKO BILO, ONA I OSTALI ODMAH SU POTOM NAPUSTILI HOTEL, OSTAVIVŠI TEHNIČARE DA PAKUJU OPREMU. JEDAN OD TEHNIČARA REKAO JE DŽINGISU U GARAŽI DA NEKI OD NJIH PUTUJU U JAPAN I DA MU JE DRAGO ŠTO OSTAJE. PAZI SE, VAŽI? RAJDEL.
<BR>&nbsp;&nbsp;&nbsp;&nbsp;&nbsp;"Važi", reče Lejni, a onda se seti kako je jedne noći otišao pešice do Srećnog Zmaja iako ga je Rajdel upozorio da to ne čini, zato što nije mogao da zaspi. Na svakom uglu na putu donde stajale su bioničke kurve opasnog izgleda, ali se inače činilo dosta bezbedno. Na jednom bočnom zidu Srećnog Zmaja neko je naslikao memorijalni mural Džej Di Šejpliju, i uprava je bila dovoljno pametna da ga ostavi tamo i da tako ostvari kulturno povezivanje radnje sa dvadesetčetvoročasovnim životom Bulevara. Tamo ste mogli da kupite burito, lutrijsku srećku, baterije, testove za razne bolesti. Mogli ste da pošaljete glasovnu poruku, elektronsku poštu, faks. Lejni se sećao da je pomislio kako je to jedini dućan u krugu od više milja gde mogu da se kupe stvari koje nekome trebaju; u drugim radnjama držali su robu za koju nije mogao da zamisli da bi mu zatrebala.
<BR>&nbsp;&nbsp;&nbsp;&nbsp;&nbsp;Idući kroz hodnik ponovo je pročitao faks, a onda je upotrebio elektronski ključ da otvori vrata.
<BR>&nbsp;&nbsp;&nbsp;&nbsp;&nbsp;Na krevetu je ležala plitka korpa od pruća, postavljena belom hartijom i puna predmeta nepoznate namene. Kada ih je pobliže pogledao, video je da su posredi čarape i donji veš, sveže opran i upakovan u male papirne držače sa znakom Vilenjakovog Šešira. Otvorio je uska, ogledalima obložena vrata ormana koja su aktivirala ugrađeno svetlo i otkrio da mu je neko unutra poređao košulje na vešalicama, uključujući i one plave, sa dugmetima, zbog kojih mu se Keti rugala. Izgledale su nove-novcate. Dodirnuo je jednu sa lako uštirkanim manžetnama. "Broj čvorova", reče glasno. Oborio je pogled na Rajdelov savijeni faks. Zamislio je Keti Torens na putu, sa njegovom adresom u ruci, nadzvučnim iz Los Anđelesa. Shvatio je da ne može da je zamisli usnulu. Nikada je nije video da spava i činilo mu se da je spavanje nešto što nikada nije svojevoljno radila. Usred uvrnute, vibracija lišene tišine nadzvučnog leta, verovatno je zurila u sivu prazninu iza prozora, ili u ekran svog kompjutera.
<BR>&nbsp;&nbsp;&nbsp;&nbsp;&nbsp;Misleći na njega.
<BR>&nbsp;&nbsp;&nbsp;&nbsp;&nbsp;Iza njega se uz blagu zvonjavu uključi ekran, i on poskoči, desetak centimetara, pravo uvis. Okrenu se i ugleda Bibisijev logo. Jamazakijev drugi video.
<BR>
<BR>&nbsp;&nbsp;&nbsp;&nbsp;&nbsp;Odgledao je trećinu snimka kada se oglasio signal na vratima. Rez je šetao uskom čistinom kroz nekakvu džunglu, u izbledelom šortsu i sandalama sa vezama od konopca. Usput je nešto pevao, neku nemuštu melodiju, ponavljajući je u različitim tonalitetima i taktovima. Nage grudi presijavale su mu se od znoja, i kada bi mu se otkopčana košulja pomerila u stranu ukazivala se tetovaža Ji Đing. Nosio je štap od bambusa, zamahujući njim u hodu prema visećim lijanama. Lejniju se prikrade pomisao da je ta pesmica bez reči posle toga postala svetski hit, ali nije mogao da prepozna melodiju. Vrata se ponovo oglasiše.
<BR>&nbsp;&nbsp;&nbsp;&nbsp;&nbsp;Ustao je, prišao vratima, pritisnuo dugme interfona. "Da?"
<BR>&nbsp;&nbsp;&nbsp;&nbsp;&nbsp;"Zdravo." Ženski glas.
<BR>&nbsp;&nbsp;&nbsp;&nbsp;&nbsp;Dodirnuo je ekran veličine kartice na vratima i ugledao tamnokosu ženu. Pramenovi. Tehničar iz skladišta kućnih aparata. Otključao je vrata i otvorio ih.
<BR>&nbsp;&nbsp;&nbsp;&nbsp;&nbsp;"Jamazaki misli da bi trebalo da razgovaramo", reče ona.
<BR>&nbsp;&nbsp;&nbsp;&nbsp;&nbsp;Lejni vide da je odevena u crni komplet sa uskom suknjom i tamne čarape.
<BR>&nbsp;&nbsp;&nbsp;&nbsp;&nbsp;"Niste otišli da kupite kombi?" Zakoračio je unazad da je propusti unutra.
<BR>&nbsp;&nbsp;&nbsp;&nbsp;&nbsp;"Sređeno je", reče ona, zatvarajući vrata za sobom. "Kada mašinerija Ni/Reza odluči da traći novac na neki problem, tako i bude. Obično na pogrešne stvari." Pogledala je ekran, na kome se Rez i dalje šetkao, terajući muve sa vrata i grudi, zadubljen u pesmu. "Domaći zadatak?"
<BR>&nbsp;&nbsp;&nbsp;&nbsp;&nbsp;"Jamazaki."
<BR>&nbsp;&nbsp;&nbsp;&nbsp;&nbsp;"Arli Mekre", reče ona, pa izvadi karticu iz crne torbice i pruži mu je. Na kartici je bilo njeno ime, pa četiri telefonska broja i dve adrese, nijedna od njih fizička. "Imate posetnicu, gospodine Lejni?"
<BR>&nbsp;&nbsp;&nbsp;&nbsp;&nbsp;"Kolin. Ne, nemam."
<BR>&nbsp;&nbsp;&nbsp;&nbsp;&nbsp;"Mogu da naložim da vam ih naprave. Ovde svako ima karticu."
<BR>&nbsp;&nbsp;&nbsp;&nbsp;&nbsp;Gurnuo je karticu u džep košulje. "Blekvel mi nije dao svoju. Ni Jamazaki."
<BR>&nbsp;&nbsp;&nbsp;&nbsp;&nbsp;"Izvan Ni/Rezove organizacije, mislim. To je kao da ne nosite čarape."
<BR>&nbsp;&nbsp;&nbsp;&nbsp;&nbsp;"Nosim čarape", reče Lejni, pokazavši na korpu na krevetu. "Jeste li raspoloženi za Bibisijev dokumentarac o Ni/Rezu?"
<BR>&nbsp;&nbsp;&nbsp;&nbsp;&nbsp;"Ne baš."
<BR>&nbsp;&nbsp;&nbsp;&nbsp;&nbsp;"Mislim da ne mogu da ga isključim, a da on ne sazna."
<BR>&nbsp;&nbsp;&nbsp;&nbsp;&nbsp;"Pokušajte da stišate zvuk. Ručno." Pokazala mu je kako.
<BR>&nbsp;&nbsp;&nbsp;&nbsp;&nbsp;"Tehničar", reče Lejni.
<BR>&nbsp;&nbsp;&nbsp;&nbsp;&nbsp;"Sa kombijem. I sa opremom vrednom krš jena koja kao da vam nije od Bog zna kakve pomoći." Sela je u jednu od dve fotelje u sobi i prekrstila noge.
<BR>&nbsp;&nbsp;&nbsp;&nbsp;&nbsp;Lejni sede u drugu. "Niste vi krivi. Bez problema ste me uveli unutra. Ali to nije vrsta podataka sa kojom radim."
<BR>&nbsp;&nbsp;&nbsp;&nbsp;&nbsp;"Jamazaki mi je rekao kakve su vaše navodne sposobnosti", reče ona. "Nisam mu verovala."
<BR>&nbsp;&nbsp;&nbsp;&nbsp;&nbsp;Lejni je pogleda. "Tu ne mogu da vam pomognem." Na unutrašnjoj strani njenog lista bila su poređana tri nasmejana sunca koja kao da su bila utisnuta crnim drvenim pečatom.
<BR>&nbsp;&nbsp;&nbsp;&nbsp;&nbsp;"Utkana su u čarape. Katalonske."
<BR>&nbsp;&nbsp;&nbsp;&nbsp;&nbsp;Lejni podiže pogled. "Nadam se da nećete tražiti da vam objasnim šta je to za šta ljudi misle da me plaćaju", reče on, "zato što ne mogu. Zato što ne znam."
<BR>&nbsp;&nbsp;&nbsp;&nbsp;&nbsp;"Ne brinite", reče ona. "Ja samo radim za njih. Ali ono za šta sam plaćena, u ovom trenutku, jeste da utvrdim šta bismo mogli da vam pružimo što bi vam omogućilo da uradite ono što tvrdite da možete."
<BR>&nbsp;&nbsp;&nbsp;&nbsp;&nbsp;Lejni pogleda ekran. Sada je to bio materijal sa koncerta, i Rez je igrao, sa mikrofonom u ruci. "Pretpostavljam da ste već gledali ovaj video. Je l' on ozbiljno misli sa tom 'sino-keltskom' stvari o kojoj je govorio u intervjuu?"
<BR>&nbsp;&nbsp;&nbsp;&nbsp;&nbsp;"Još ga niste upoznali, zar ne?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"To nije tako lako - zaključiti da li Rez nešto ozbiljno misli."
<BR>&nbsp;&nbsp;&nbsp;&nbsp;&nbsp;"Ali kako može da postoji 'sino-keltski misticizam' kada Kinezi i Kelti nemaju dodirnih tačaka u istoriji?"
<BR>&nbsp;&nbsp;&nbsp;&nbsp;&nbsp;"Zato što je sam Rez pola Kinez, a pola Irac. A ako postoji ijedna stvar oko koje je ozbiljan..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"To je on sam."
<BR>&nbsp;&nbsp;&nbsp;&nbsp;&nbsp;Lejni je sumorno zurio u ekran, posmatrajući kako pevača smenjuje krupan kadar Nija koji svira, sa rukama na crnoj gitari. Jednom prilikom, jedan poštovani britanski gitarist u divnom odelu od tvida izjavio je da niko nije očekivao da će se novi Hendriks pojaviti u tajvansko-kantonskom popu, ali da niko nije očekivao ni onog prvog.
<BR>&nbsp;&nbsp;&nbsp;&nbsp;&nbsp;"Jamazaki mi je ispričao priču. Šta vam se dogodilo", reče Arli Mekre. "Do izvesne tačke."
<BR>&nbsp;&nbsp;&nbsp;&nbsp;&nbsp;Lejni sklopi oči.
<BR>&nbsp;&nbsp;&nbsp;&nbsp;&nbsp;"Emisija nikada nije prikazana, Lejni. Oni iz 'Izvan kontrole' su je povukli. Šta se dogodilo?"
<BR>
<BR>&nbsp;&nbsp;&nbsp;&nbsp;&nbsp;Stekao je običaj da doručkuje pored malog ovalnog bazena Šatoa, iza prostih bungalova od iverice za koje je Rajdel rekao da su naknadno sagrađeni. Bilo je to jedino doba dana koje je osećao da pripada samo njemu, bar do trenutka kada bi stigao Rajs Denijels, što se obično događalo kada bi lončić sa kafom u količini za tri šoljice bio pri kraju, to jest pre nego što bi došao red na jaja sa slaninom.
<BR>&nbsp;&nbsp;&nbsp;&nbsp;&nbsp;Denijels bi prešao preko popločanog dvorišta do Lejnijevog stola, korakom koji se mogao opisati samo kao na federima. Lejni je potajno težio da ovo pripiše drogama, u šta nije mogao da bude siguran, jer je Denijelsov najveći javni porok bilo lančano ispijanje espresa bez kofeina sa nastruganom korom limuna. Takođe je voleo ležerno skrojena odela bež boje i košulje bez okovratnika.
<BR>&nbsp;&nbsp;&nbsp;&nbsp;&nbsp;Tog jutra, međutim, Denijels nije došao sam, i Lejni je opazio nestrpljivost u uobičajenom drčnom hodu; u njegovim pokretima bilo je neke načete lomnosti, a one naočare mučiteljskog izgleda kao da su mu još više stezale glavu. Pored njega išao je prosedi čovek u tamnosmeđem odelu zapadnog kroja, oštrog i preplanulog lica. Sečivo njegovog izrazitog nosa virilo je ispod ogromnih naočara za sunce. Nosio je crne čizme od kože aligatora i akten-tašnu prašnjavog izgleda od potamnele goveđe kože, sa drškom spojenom nečim što je Lejniju ličilo na žicu za vezivanje bala.
<BR>&nbsp;&nbsp;&nbsp;&nbsp;&nbsp;"Lejni", rekao je Rajs Denijels, stigavši do stola, "ovo je Aron Parsli."
<BR>&nbsp;&nbsp;&nbsp;&nbsp;&nbsp;"Nemoj da ustaješ, sinko", reče Parsli, iako Lejni nije ni nameravao. "Dečko ti upravo donosi doručak." Jedan od mongolskih konobara išao je prema njima, sa poslužavnikom, iz pravca bungalova. Parsli spusti bojovnu tašnu i sede na jednu od belo obojenih metalnih stolica. Konobar posluži Lejniju jaja. Lejni potpisa račun, dodavši petnaest odsto za napojnicu. Parsli je preturao po sadržaju tašne. Na prstima obe ruke nosio je bar deset teških srebrnih prstenova, od kojih su neki bili ukrašeni tirkizima. Lejni nije mogao da se seti kada je poslednji put video da neko nosi toliku količinu hartije.
<BR>&nbsp;&nbsp;&nbsp;&nbsp;&nbsp;"Vi ste onaj advokat", reče Lejni. "Sa televizije."
<BR>&nbsp;&nbsp;&nbsp;&nbsp;&nbsp;"I van televizije, sinko." Parsli se pojavljivao u 'Policajcima u nevolji', a pre toga je bio čuven kao branilac poznatih ličnosti. Denijels nije seo; stajao je iza Parslija u neuobičajenoj, zgrbljenoj pozi, sa rukama u džepovima pantalona. "A, tu je", reče Parsli. Izvukao je list plave hartije. "Nemoj da ti se hlade jaja."
<BR>&nbsp;&nbsp;&nbsp;&nbsp;&nbsp;"Sedite", reče Lejni Denijelsu. Denijelsovo lice zgrči se iza naočara.
<BR>&nbsp;&nbsp;&nbsp;&nbsp;&nbsp;"Da vidimo", reče Parsli, "ovde piše da ste od dvanaeste do sedamnaeste godine bili u Saveznom sirotištu u Gejnsvilu."
<BR>&nbsp;&nbsp;&nbsp;&nbsp;&nbsp;Lejni pogleda jaja na tanjiru. "Tako je."
<BR>&nbsp;&nbsp;&nbsp;&nbsp;&nbsp;"Za to vreme, učestvovali ste u ispitivanju određenog broja lekova? Kao eksperimentalni subjekt?"
<BR>&nbsp;&nbsp;&nbsp;&nbsp;&nbsp;"Da", reče Lejni, a jaja mu se učiniše nekako dalja, kao slika u časopisu.
<BR>&nbsp;&nbsp;&nbsp;&nbsp;&nbsp;"Je li to bilo dobrovoljno?"
<BR>&nbsp;&nbsp;&nbsp;&nbsp;&nbsp;"Plaćalo se."
<BR>&nbsp;&nbsp;&nbsp;&nbsp;&nbsp;"Dobrovoljno", reče Parsli. "Jeste li primali 5-SB?"
<BR>&nbsp;&nbsp;&nbsp;&nbsp;&nbsp;"Nisu nam govorili šta nam daju", reče Lejni. "Ponekad su nam davali placebo."
<BR>&nbsp;&nbsp;&nbsp;&nbsp;&nbsp;"Placebo ne može da se pobrka sa 5-SB, sinko, ali mislim da to ni sam znaš."
<BR>&nbsp;&nbsp;&nbsp;&nbsp;&nbsp;Bio je u pravu, ali je Lejni samo ćutke sedeo.
<BR>&nbsp;&nbsp;&nbsp;&nbsp;&nbsp;"Pa?" Parsli je skinuo velike i teške naočare. Oči su mu bile plave i hladne i usađene u složenu topografiju bora.
<BR>&nbsp;&nbsp;&nbsp;&nbsp;&nbsp;"Verovatno sam primao", reče Lejni.
<BR>&nbsp;&nbsp;&nbsp;&nbsp;&nbsp;Parsli pljesnu plavim hartijama po nozi. "To je to. Gotovo je sigurno da jesi. A sad, da li ti je poznato kakve je posledice ta supstanca imala po većinu ispitanika?"
<BR>&nbsp;&nbsp;&nbsp;&nbsp;&nbsp;Denijels otrgnu naočare i poče da trlja koren nosa. Oči su mu bile zatvorene.
<BR>&nbsp;&nbsp;&nbsp;&nbsp;&nbsp;"Ta stvar pretvara muškarce u opsednute ubilačke progonitelje", reče Parsli, pošto je vratio naočare na mesto i strpao hartije u tašnu. "Nekad se to javi godinama kasnije. Počnu da love poznate ličnosti, političare... Zato je to danas jedna od najstrože zabranjenih supstanci, u svakoj prokletoj zemlji na planeti. Lek koji tera ljude da progone i ubijaju političare... pa, dečko moj, nije ni čudo da je zabranjen." Suvo se osmehnuo.
<BR>&nbsp;&nbsp;&nbsp;&nbsp;&nbsp;"Ja nisam od tih", reče Lejni. "Ne radim to."
<BR>&nbsp;&nbsp;&nbsp;&nbsp;&nbsp;Denijels otvori oči. "Svejedno", reče. "Ono što nije svejedno jeste da Slitsken može da obezvredi sav naš materijal samom pretpostavkom da postoji mogućnost, makar i zrnce, da ipak jeste takvi."
<BR>&nbsp;&nbsp;&nbsp;&nbsp;&nbsp;"Vidiš, sinko", reče Parsli, "dovoljno je da izmisle da si počeo da se baviš svojim poslom zato što si predodređen za to, da uhodiš poznate ličnosti. Nisi im rekao ništa o tome, zar ne?"
<BR>&nbsp;&nbsp;&nbsp;&nbsp;&nbsp;"Ne", reče Lejni, "nisam."
<BR>&nbsp;&nbsp;&nbsp;&nbsp;&nbsp;"Eto ti", reče Parsli. "Reći će da su te zaposlili zato što si dobar u tome, ali da si onda postao suviše dobar u tome."
<BR>&nbsp;&nbsp;&nbsp;&nbsp;&nbsp;"Ali ona nije bila poznata", reče Lejni.
<BR>&nbsp;&nbsp;&nbsp;&nbsp;&nbsp;"Ali on jeste", reče Rajs Denijels, "i oni će reći da si se okomio na njega. Reći će da je cela stvar bila tvoja zamisao. Kršiće ruke zbog svoje odgovornosti. Naklapaće o svojim novim procedurama za kontrolu kvantitativnih analitičara. I niko, Lejni, ali baš niko neće gledati nas."
<BR>&nbsp;&nbsp;&nbsp;&nbsp;&nbsp;"Toliko što se tiče toga", reče Parsli, ustajući. Podigao je tašnu. "To je prava slanina, od svinje?"
<BR>&nbsp;&nbsp;&nbsp;&nbsp;&nbsp;"Kažu da jeste", reče Lejni.
<BR>&nbsp;&nbsp;&nbsp;&nbsp;&nbsp;"Bokte", reče Parsli, "ovi holivudski hoteli stvarno su nešto posebno." Ispružio je ruku. Lejni ju je prodrmao. "Drago mi je što smo se upoznali, sinko."
<BR>&nbsp;&nbsp;&nbsp;&nbsp;&nbsp;Denijels se nije potrudio ni da se pozdravi. Dva dana kasnije, proučavajući ispis svog hotelskog računa, Lejni će primetiti da spisak počinje lončićem kafe, kajganom sa slaninom i napojnicom od petnaest odsto.
<BR>
<BR>&nbsp;&nbsp;&nbsp;&nbsp;&nbsp;Arli Mekre je zurila u njega.
<BR>&nbsp;&nbsp;&nbsp;&nbsp;&nbsp;"Da li oni to znaju?" upita. "Blekvel?"
<BR>&nbsp;&nbsp;&nbsp;&nbsp;&nbsp;"Ne", reče Lejni, "bar ne taj deo." Mogao je da vidi Rajdelov faks, savijen na komodi pored kreveta. Nisu znali ni za to.
<BR>&nbsp;&nbsp;&nbsp;&nbsp;&nbsp;"Šta se posle dogodilo? Šta si uradio?"
<BR>&nbsp;&nbsp;&nbsp;&nbsp;&nbsp;"Otkrio sam da plaćam bar deo naknade za advokate koje su mi nabavili. Nisam znao šta da radim. Dugo sam sedeo tamo pored bazena. Bilo je čak prijatno. Nisam mislio ni na šta posebno. Znate šta hoću da kažem?"
<BR>&nbsp;&nbsp;&nbsp;&nbsp;&nbsp;"Možda", reče ona.
<BR>&nbsp;&nbsp;&nbsp;&nbsp;&nbsp;"Onda sam čuo za ovaj posao od jednog od ljudi iz obezbeđenja hotela."
<BR>&nbsp;&nbsp;&nbsp;&nbsp;&nbsp;Polako je zavrtela glavom.
<BR>&nbsp;&nbsp;&nbsp;&nbsp;&nbsp;"Šta?" reče on.
<BR>&nbsp;&nbsp;&nbsp;&nbsp;&nbsp;"Nije važno", reče ona. "Razumljivo mi je otprilike koliko i sve ostalo. Verovatno ćete se dobro uklopiti."
<BR>&nbsp;&nbsp;&nbsp;&nbsp;&nbsp;"U šta?"
<BR>&nbsp;&nbsp;&nbsp;&nbsp;&nbsp;Pogledala je na sat, crni brojčanik u kućištu od nerđajućeg čelika na jednostavnoj, crnoj, plastičnoj narukvici. "Večera je u osam, ali Rez će kasniti. Izišao je na piće i u šetnju. Pokušaću da vam kažem šta znam o tome."
<BR>&nbsp;&nbsp;&nbsp;&nbsp;&nbsp;"Samo ako želite", reče Lejni.
<BR>&nbsp;&nbsp;&nbsp;&nbsp;&nbsp;"Plaćaju me da to uradim", reče ona i ustade. "A to je verovatno bolje nego vući krupne komade osetljive elektronske opreme uz i niz pokretne stepenice."
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
