<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. TOKIJSKO ODELJENJE
<P>&nbsp;&nbsp;&nbsp;&nbsp;&nbsp;Mesto koje je Micukino odeljenje pripremilo za sastanak podsećalo je Kiju na japanske grafike koje je videla kada je sa školom bila u obilasku muzeja u Sijetlu; posedovale su neku vrstu smeđe svetlosti koja kao da je prodirala kroz slojeve drevnog fiksira. U daljini su se videla brda sa iskrivljenim drvećem, čije su grane podsećale na krivulje nacrtane crnim tušem. Vektorisala se, pored Micuko, prema drvenoj kući sa dubokim tremovima; prepoznavala im je oblik iz animiranih prikaza. Bila je to vrsta kuće prema kojoj su se nindže prikradale u tami, da probude usnulu heroinu i saopšte joj da stvari ne stoje kao što je mislila, da je njen ujak u dosluhu sa zlim vojskovođom. Proverila je svoju prezentaciju u malom perifernom prozoru; za nijansu je dodala reljefnost usnama.
<BR>&nbsp;&nbsp;&nbsp;&nbsp;&nbsp;Približavajući se kući, opazila je da je sve razrađeno pomoću klupskih arhiva, tako da je čitava scena, zapravo, bila načinjena od Ni/Rezovog materijala. To se prvo primećivalo na zidnim pločama od drveta i hartije, gde su se bledi isečci uvećanih slika smenjivali u organskoj nasumičnosti senke i sunca koje se probija kroz lišće: Rezov obraz i polovina naočara za sunce, Nijeva ruka kako hvata akorde na vratu njegove gitare. Ali su ovi ubrzo bili zamenjeni, u treptaju nalik na moljčeva krila, novima, sve do najfinije rezolucije lokacije, do njenog digitalnog tkanja. Nije bila sigurna da li se to moglo izvesti sa izvesnim brojem odgovarajućih fraktalnih paketa, ili je bio potreban poseban kompjuter. Njen Sendbenders umeo je da postigne par takvih efekata, ali uglavnom u prezentaciji Sendbendersovog softvera.
<BR>&nbsp;&nbsp;&nbsp;&nbsp;&nbsp;Pregrade skliznuše u stranu i ona i Micuko, sedeći skrštenih nogu, uđoše u kuću. Da bi se zaustavile, jedna do druge, i dalje sedeći, lebdeći desetak centimetara iznad tatamija (koji je Kija izbegavala da izoštri pošto je videla da je izatkan od materijala sa koncerata; suviše joj je odvlačio pažnju). Bio je to baš dobar način ulaska. Micuko je nosila kimono sa širokim pojasom, kompletnu tradicionalnu nošnju, s tim što je tkanje materijala imalo neku uprošćenu animaciju. Kija je, opet, povukla taj crni komplet Zilke-Mari Kolb koji se sastojao od bluze i helanki, iako nije volela da plaća za kreacije virtuelnih dizajnera koje nisu mogle čak ni da se zadrže ili kopiraju. Za to je upotrebila broj Kelsine kartice, pa joj je zbog toga bilo malo lakše.
<BR>&nbsp;&nbsp;&nbsp;&nbsp;&nbsp;Tamo ih je čekalo sedam devojaka, u kimonima, lebdeći malo iznad tatamija. S tim što je ona koja je sedela zasebno, na čelu zamišljenog stola, bila robot. Ne kao neki pravi robot, već vitka stvar sa kožom od hroma, nešto kao živa zarobljena u obličju devojke. Lice je bilo glatko, tek delimično uobličeno, bez očiju, sa dvostrukim nizom rupica na mestu gde je trebalo da budu usta. To je verovatno bila Hiromi Ogava, i Kija smesta odluči da veruje da je debeljuca.
<BR>&nbsp;&nbsp;&nbsp;&nbsp;&nbsp;Hiromin kimono prelivao se od animiranih intervjua grupe u tonu sepije.
<BR>&nbsp;&nbsp;&nbsp;&nbsp;&nbsp;Upoznavanje je potrajalo, i sve prisutne zaista su imale neko zvanje, ali je Kija prestala da sluša Hiromino predstavljanje i samo se klanjala kada je pretpostavljala da je to potrebno. Nije joj se dopadalo što je Hiromi izabrala da se tako pojavi na prvom sastanku. Činilo joj se nepristojno, i verovatno namerno, a trud koji su uložili da postave lokaciju samo je činio da još više izgleda namerno.
<BR>&nbsp;&nbsp;&nbsp;&nbsp;&nbsp;"Čast nam je da te pozdravimo, Kija Mekenzi. Naše odeljenje će ti sa radošću pružiti svaku potrebnu pomoć. Ponosimo se što smo deo svetskog trenda poštovanja Ni/Reza, njihove muzike i umetnosti."
<BR>&nbsp;&nbsp;&nbsp;&nbsp;&nbsp;"Hvala vam", reče Kija i ostade da sedi u produženoj tišini. Micuko tiho pročisti grlo. Jao, pomisli Kija. Vreme je za govor. "Hvala vam na ponuđenoj pomoći", reče Kija. "Fala na gostoprimstvu. Ako neka od vas ikad dođe u Sijetl, pronaći ćemo način da vam uzvratimo. Al' uglavnom fala za pomoć, jer je moje odeljenje bilo stvarno zabrinuto zbog te priče da je Rez izjavio da namerava da se oženi nekom vrstom softverskog vodiča, a pošto izgleda da je to izjavio kad je bio ovde, mislile smo..." Kija oseti da možda ide malo prenaglo, i Micuko joj to potvrdi još jednim pročišćavanjem grla.
<BR>&nbsp;&nbsp;&nbsp;&nbsp;&nbsp;"Da", reče Hiromi Ogava, "imate našu dobrodošlicu, a sada će nas Tomo Ošima, hroničar našeg odeljenja, zabaviti potankom i istinitom pričom o tome kako smo postali, od skromnog, ali iskrenog početka, najaktivnije i najcenjenije odeljenje u Japanu danas."
<BR>&nbsp;&nbsp;&nbsp;&nbsp;&nbsp;Kija nije mogla da veruje.
<BR>&nbsp;&nbsp;&nbsp;&nbsp;&nbsp;Devojka najbliža Hiromi, desno od Kije, nakloni se i poče da recituje istoriju odeljenja, zalazeći u pojedinosti koje je Kija odmah ocenila kao ubistveno dosadne. Kako su dve pitomice jednog školskog internata, dve najbolje i najvernije drugarice, pronašle album u izdanju Pseće Supe u jednom kontejneru u Akijabari. Kako su ga odnele u školu, preslušale i odmah postale obožavateljke. Kako su im se školske drugarice rugale, da bi im jednom čak i ukrale i sakrile dragoceni snimak... I tako dalje, i tako dalje, i Kija je već poželela da vrišti, ali je bila prinuđena da sedi i da se pravi da sluša. Pozvala je sat i prilepila ga na reflektujuće lice robota, tamo gde je trebalo da budu oči. Samo je ona mogla da ga vidi, ali se tako bolje osećala.
<BR>&nbsp;&nbsp;&nbsp;&nbsp;&nbsp;Sada se govorilo o prvom svejapanskom saboru klubova obožavalaca Ni/Reza, sa snimcima koji su iskakali na belim papirnim zidovila, prikazujući devojčice u farmerkama i majicama kako piju koka-kolu u nekom salonu u hotelu na aerodromu u Osaki, dok je u pozadini očigledno stajala grupica roditelja.
<BR>&nbsp;&nbsp;&nbsp;&nbsp;&nbsp;Četrdeset pet minuta kasnije, prema crvenim brojkama na bezličnom metalnom licu Hiromi Ogave, Tomo Ošima zaključi govor: "Što nas dovodi do sadašnjeg trenutka i istorijske posete Kije Mekenzi, izaslanice sestrinskog odeljenja u Sijetlu, u državi Vašington. Nadam se da će nas ona sada počastvovati pričom o svom odeljenju, o tome kako je osnovano i o brojnim aktivnostima koje je njegovo članstvo preduzimalo u slavu muzike Ni/Reza..."
<BR>&nbsp;&nbsp;&nbsp;&nbsp;&nbsp;Začu se tihi pljesak. Kija mu se nije pridružila, jer nije znala da li je posvećen njoj ili Tomo Ošimi.
<BR>&nbsp;&nbsp;&nbsp;&nbsp;&nbsp;"Žao mi je", reče Kija. "Naša hroničarka je pripremila to za vas, ali se pokvarilo kada su propustili moj kompjuter kroz onaj veliki skener na aerodromu."
<BR>&nbsp;&nbsp;&nbsp;&nbsp;&nbsp;"Duboko žalimo zbog toga", reče srebrni robot. "Krajnje neprijatan događaj."
<BR>&nbsp;&nbsp;&nbsp;&nbsp;&nbsp;"Aha", reče Kija, "al' mislim da nam to ostavlja više vremena da razgovaramo o onome zbog čega sam ovde, zar ne?"
<BR>&nbsp;&nbsp;&nbsp;&nbsp;&nbsp;"Nadale smo se..."
<BR>&nbsp;&nbsp;&nbsp;&nbsp;&nbsp;"Da ćete nam pomoći da razumemo celu tu stvar sa Rezom, je li? Znamo da jeste. Drago nam je što je tako. Zato što smo tamo sve brinule zbog tih glasina. Jer izgleda da je sve počelo ovde, a ta Reji Toeji je domaći proizvod, pa ako iko može da nam kaže šta se dešava, to ste vi."
<BR>&nbsp;&nbsp;&nbsp;&nbsp;&nbsp;Srebrni robot je ćutao. Bio je bezizrazan kao i pre toga, ali je Kija uklonila sat tek da se uveri.
<BR>&nbsp;&nbsp;&nbsp;&nbsp;&nbsp;"Zato i jesam ovde", reče Kija. "Da saznam da li je istina da će se oženiti njom."
<BR>&nbsp;&nbsp;&nbsp;&nbsp;&nbsp;Osećala je opštu uznemirenost kod svojih sagovornica. Šest devojaka gledale su u animirani tatami, izbegavajući njen pogled. Imala je želju da pogleda Micuko, ali bi to bilo suviše očigledno.
<BR>&nbsp;&nbsp;&nbsp;&nbsp;&nbsp;"Mi smo zvanično odeljenje", reče Hiromi. "Imamo čast da tesno sarađujemo sa ljudima koji neposredno rade za grupu. Njihovi agenti za odnose sa javnošću takođe su zabrinuti zbog glasina koje si pomenula i zatražili su da im pomognemo u naporu da se one ne šire dalje."
<BR>&nbsp;&nbsp;&nbsp;&nbsp;&nbsp;"Da se ne šire? Pa stvar je već nedelju dana u mreži!"
<BR>&nbsp;&nbsp;&nbsp;&nbsp;&nbsp;"To su samo glasine."
<BR>&nbsp;&nbsp;&nbsp;&nbsp;&nbsp;"Onda bi trebalo da objave demanti."
<BR>&nbsp;&nbsp;&nbsp;&nbsp;&nbsp;"Negiranje bi samo dalo težinu glasinama."
<BR>&nbsp;&nbsp;&nbsp;&nbsp;&nbsp;"Vesti su glasile da je Rez objavio da je zaljubljen u Reji Toeji i da će se venčati njome. Sledio je dug navod izjave." Kija je počinjala da sumnja da tu nešto definitivno smrdi. Zbog ovoga nije morala da prevali toliku razdaljinu; mogla je lepo da sedi u svojoj sobi u Sijetlu.
<BR>&nbsp;&nbsp;&nbsp;&nbsp;&nbsp;"Mi smatramo da je prvobitna vest bila izmišljotina. Ne bi bila prva."
<BR>&nbsp;&nbsp;&nbsp;&nbsp;&nbsp;"Smatrate? Zar to ne znači da ne znate?"
<BR>&nbsp;&nbsp;&nbsp;&nbsp;&nbsp;"Naši izvori unutar organizacije uveravaju nas da nema razloga za brigu."
<BR>&nbsp;&nbsp;&nbsp;&nbsp;&nbsp;"Kontrola protoka", reče Kija.
<BR>&nbsp;&nbsp;&nbsp;&nbsp;&nbsp;"Hoćeš da kažeš da nas službenici Ni/Reza lažu?"
<BR>&nbsp;&nbsp;&nbsp;&nbsp;&nbsp;"Gledajte", reče Kija, "ja podjednako gotivim grupu kao vi. Zapucala sam čak ovamo, zar ne? Ali ljudi koji rade za njih samo su ljudi koji rade za njih. Ako Rez jedne večeri ustane u nekom klubu, uzme mikrofon i objavi da je zaljubljen u tu idoru, zaklinjući se da će se venčati njome, ljudi za odnose sa javnošću reći će ono što budu mislili da moraju da kažu."
<BR>&nbsp;&nbsp;&nbsp;&nbsp;&nbsp;"Ali nemaš dokaze da se bilo šta od toga dogodilo. Postoji samo anonimna vest, koja je navodno transkripcija snimka načinjenog u nekom klubu u Šinđukuu."
<BR>&nbsp;&nbsp;&nbsp;&nbsp;&nbsp;"'Majmunski Boks'. Proverili smo, klub postoji."
<BR>&nbsp;&nbsp;&nbsp;&nbsp;&nbsp;"Zaista? Možda bi trebalo da odeš tamo."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Klub koji se zove 'Majmunski Boks' više ne postoji."
<BR>&nbsp;&nbsp;&nbsp;&nbsp;&nbsp;"Ne?"
<BR>&nbsp;&nbsp;&nbsp;&nbsp;&nbsp;"Klubovi u Šinđukuu veoma su kratkog veka. Majmunski Boks ne postoji." Sendbendersov prevod preneo je bez gubitka Hiromino umišljeno zadovoljstvo.
<BR>&nbsp;&nbsp;&nbsp;&nbsp;&nbsp;Kija je zurila u glatko srebrno lice. Birokratska kučka. Šta da radi? Šta bi Zona Rosa učinila na njenom mestu? Nešto simbolično nasilno, zaključila je. Ali to nije bio njen stil.
<BR>&nbsp;&nbsp;&nbsp;&nbsp;&nbsp;"Hvala vam", reče Kija. "Samo smo htele da se uverimo da to nije istina. Žao mi je što sam bila tako navalentna, ali smo morale da budemo sigurne. Ako kažete da se ništa ne dešava, mi ćemo to prihvatiti. Svima nam je stalo do Reza i ostalih iz grupe i znamo da je i vama." Kija tu dodade i naklon, koji kao da je zatekao Hiromi spuštenog garda.
<BR>&nbsp;&nbsp;&nbsp;&nbsp;&nbsp;Došao je red na robota da okleva. Nije očekivala da će se Kija tek tako predati. "Naši prijatelji u organizaciji Ni/Reza veoma su zabrinuti mogućnošću da ova besmislena izmišljotina naškodi Rezovoj popularnosti. Poznato vam je da je oduvek postojala težnja da se on prikaže kao najkreativniji, ali i najnestabilniji član grupe."
<BR>&nbsp;&nbsp;&nbsp;&nbsp;&nbsp;Ovo je, barem, bila istina, iako je Rezov imidž nestabilnosti bio dosta blag u poređenju sa većinom njegovih prethodnika u pop-kulturi. Nikada nije bio uhapšen, niti je ikada proveo noć u zatvoru. Ali je i dalje bio najproblematičniji. To je oduvek bio deo njegove privlačnosti.
<BR>&nbsp;&nbsp;&nbsp;&nbsp;&nbsp;"Naravno", reče Kija, igrajući prema muzici, uživajući u nesigurnosti koju je bila sigurna da izaziva u Hiromi. "A Nija pokušavaju da prikažu kao nekakvog dosadnog tehnića, praktičara, ali mi znamo da to takođe nije istina." Propratila je to osmehom.
<BR>&nbsp;&nbsp;&nbsp;&nbsp;&nbsp;"Da", reče Hiromi, "naravno. Da li to znači da ste zadovoljne? Objasnićeš svom odeljenju da je sve ovo posledica običnog trača i da je sa Rezom sve u redu?"
<BR>&nbsp;&nbsp;&nbsp;&nbsp;&nbsp;"Ako vi tako kažete", reče Kija, "apsolutno. Ako je stvar time rešena, imam još tri dana da ubijem u Japanu."
<BR>&nbsp;&nbsp;&nbsp;&nbsp;&nbsp;"Ubiješ?"
<BR>&nbsp;&nbsp;&nbsp;&nbsp;&nbsp;"Fraza", reče Kija. "Slobodno vreme. Micuko kaže da bi trebalo da vidim Kjoto."
<BR>&nbsp;&nbsp;&nbsp;&nbsp;&nbsp;"Kjoto je veoma lep..."
<BR>&nbsp;&nbsp;&nbsp;&nbsp;&nbsp;"Polazim iz ovih stopa", reče Kija. "Fala što ste programirale ovu lokaciju za sastanak. Stvarno je super, i ako je sačuvate, volela bih da je posetim sa ostalima iz odeljenja tamo kod kuće. Možda bi trebalo da se sve okupimo kada se vratim u Sijetl, da se upoznamo međusobno."
<BR>&nbsp;&nbsp;&nbsp;&nbsp;&nbsp;"Da..." Hiromi baš nije znala šta da misli o Kijinom držanju.
<BR>&nbsp;&nbsp;&nbsp;&nbsp;&nbsp;Pa, sekiraj se malo, reče Kija.
<BR>
<BR>&nbsp;&nbsp;&nbsp;&nbsp;&nbsp;"Znala si", reče Kija. "Znala si da će to da uradi."
<BR>&nbsp;&nbsp;&nbsp;&nbsp;&nbsp;Micuko je pocrvenela kao rak. Gledala je u pod, sa želatinskom vrećom kompjutera u krilu. "Žao mi je. Bila je to njena odluka."
<BR>&nbsp;&nbsp;&nbsp;&nbsp;&nbsp;"Uticali su na nju, je li? Rekli su joj da me se otrese, da zataška stvar."
<BR>&nbsp;&nbsp;&nbsp;&nbsp;&nbsp;"Ona privatno kominicira sa ljudima koji rade za Ni/Reze. To je jedna od povlastica njenog položaja."
<BR>&nbsp;&nbsp;&nbsp;&nbsp;&nbsp;Kija je i dalje imala naprstke na rukama. "Moram da razgovaram sa svojim odeljenjem. Da l' bi me ostavila koji minut samu?" Bilo joj je žao Micuko, ali je i dalje bila ljuta. "Nisam ljuta na tebe, u redu?"
<BR>&nbsp;&nbsp;&nbsp;&nbsp;&nbsp;"Skuvaću čaj", reče Micuko.
<BR>&nbsp;&nbsp;&nbsp;&nbsp;&nbsp;Kada je Micuko zatvorila vrata za sobom, Kija proveri da li je Sendbenders i dalje priključen, ponovo namesti naočare i izabra glavnu adresu odeljenja u Sijetlu.
<BR>&nbsp;&nbsp;&nbsp;&nbsp;&nbsp;Nije stigla tamo. Zona Rosa čekala je da je presretne.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
