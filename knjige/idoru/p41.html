<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40. POSAO
<P>&nbsp;&nbsp;&nbsp;&nbsp;&nbsp;Pošto niko nije ništa učinio da pomogne Merielis, Kija ustade sa kreveta, progura se pored Rusa u kupatilo, uključivši ambijentalni snimak ptica. Crni ormarić bio je otvoren, svetlo u njemu uključeno, a na crno-belom podu bile su razbacane one fluorescentne penisolike stvari. Uzela je crni peškir i crnu krpu za kupanje iz grejane police od hroma, nakvasila krpu u crnom i hromiranom umivaoniku i vratila se do Merielis. Presavila je peškir, položila ga preko bljuvotine na belom tepihu, i pružila Merielis mokru krpu.
<BR>&nbsp;&nbsp;&nbsp;&nbsp;&nbsp;Niko nije rekao ništa, niti pokušao da je zaustavi. Masahiko je ponovo seo na tepih, sa kompjuterom između nogu. Čovek sa ožiljcima, koji je, činilo se, zauzimao prostora kao i sve drugo u sobi zajedno, spustio je sekiru. Držao je sečivo nadole, pored butine debele kao Merielisini kukovi, tako da je šiljak štrčao pored kolena.
<BR>&nbsp;&nbsp;&nbsp;&nbsp;&nbsp;Merielis, koja je u međuvremenu uspela da se održi u sedećem položaju, obrisa krpom usta, skinuvši pri tom veći deo ruža. Kada se Kija uspravila, od naleta mirisa Rusove kolonjske vode prevrnu joj se želudac.
<BR>&nbsp;&nbsp;&nbsp;&nbsp;&nbsp;"Kažete da ste graditelj?" Rez je i dalje držao nanoteh-jedinicu.
<BR>&nbsp;&nbsp;&nbsp;&nbsp;&nbsp;"Postavljate mnoga pitanja", reče Rus. Edi tada zastenja, a Rus ga ritnu. "Poverenje", reče.
<BR>&nbsp;&nbsp;&nbsp;&nbsp;&nbsp;"Projekt javnih radova?" Rez podiže obrvu. "Pogon za prečišćavanje vode, ili tako nešto?"
<BR>&nbsp;&nbsp;&nbsp;&nbsp;&nbsp;Rus je motrio na grmaljevu sekiru. "U Talinu", reče, "skoro gradimo ekskluzivni mega-tržnjak, ploveće stambeno predgrađe, plus svetsku klasu farmaceutsko proizvođenje. Nepravedno smo oduzeti najsavremeniju građevinsku tehniku, ali želimo stopostotnu modernu operaciju."
<BR>&nbsp;&nbsp;&nbsp;&nbsp;&nbsp;"Reze", reče čovek sa sekirom, "mani se. Ovaj divljak i njegovi drugari žele tu stvar da bi izgradili fabriku droga u Estoniji. Vreme je da te vratim u hotel."
<BR>&nbsp;&nbsp;&nbsp;&nbsp;&nbsp;"Ali zar ih ne bi više zanimao... privatni posed u Tokiju?"
<BR>&nbsp;&nbsp;&nbsp;&nbsp;&nbsp;Grmalj iskolači oči, a ožiljci na čelu mu se zacrveneše. Jedan od krakova onog X od flastera bio se odlepio, otkrivši duboku ogrebotinu. "Kakvo je sad to sranje? Ti nemaš nikakav posed ovde!"
<BR>&nbsp;&nbsp;&nbsp;&nbsp;&nbsp;"Aspekt Slave", reče Rez. "Rejina upravna kompanija. Oni ulažu za nju."
<BR>&nbsp;&nbsp;&nbsp;&nbsp;&nbsp;"Ponuđavate zamenu nanoteha za privatni posed u Tokiju?" Rus je zurio u Reza.
<BR>&nbsp;&nbsp;&nbsp;&nbsp;&nbsp;"Tako je", reče Rez.
<BR>&nbsp;&nbsp;&nbsp;&nbsp;&nbsp;"Kakov privatni posed?"
<BR>&nbsp;&nbsp;&nbsp;&nbsp;&nbsp;"Neizgrađeno nasuto zemljište u Zalivu. Ostrvo. Jedno od ukupno dva. Deo pređašnje 'Toksične Ogrlice', koja je očišćena posle zemljotresa."
<BR>&nbsp;&nbsp;&nbsp;&nbsp;&nbsp;"Čekaj malo", reče Merielis, sa poda. "Znam koji si. Bio si u onoj grupi, onoj sa mršavim Kinezom, gitaristom, sa šeširima. Znam vas. Bili ste moćni."
<BR>&nbsp;&nbsp;&nbsp;&nbsp;&nbsp;Rez je zurio u nju.
<BR>&nbsp;&nbsp;&nbsp;&nbsp;&nbsp;"Mislim je lošo ovde da razgovaramo biznis", reče Rus, trljajući beleg. "Ali ja jesam Starkov, Jevgenije." Ispružio je ruku, a Kija ponovo opazi ožiljke od lasera. Rez mu je stisnu.
<BR>&nbsp;&nbsp;&nbsp;&nbsp;&nbsp;Kiji se učini da je grmalj zastenjao.
<BR>&nbsp;&nbsp;&nbsp;&nbsp;&nbsp;"Gledala sam ga u Dejtonu", reče Merielis, kao da to nešto dokazuje.
<BR>&nbsp;&nbsp;&nbsp;&nbsp;&nbsp;Grmalj izvadi slobodnom rukom mali telefon iz džepa, začkilji u ekran i pritisnu ga uz levo uho. Kija opazi da mu ono, zapravo, nedostaje. Neko vreme je slušao. "'Vo", reče i spusti telefon. Prišao je prozoru, onom što ga je Kija pronašla iza zastora, i zagledao se napolje. "Bolje dođi da pogledaš, Rozere", reče.
<BR>&nbsp;&nbsp;&nbsp;&nbsp;&nbsp;Rez mu se pridruži. Kija vide kako dodiruje monokl. "Šta to rade, Kejti? Šta je to?"
<BR>&nbsp;&nbsp;&nbsp;&nbsp;&nbsp;"Tvoja sahrana", reče grmalj.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
