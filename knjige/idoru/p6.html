<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. ČVORNE TAČKE
<P>&nbsp;&nbsp;&nbsp;&nbsp;&nbsp;Klinton Emori Hilman, star dvadeset pet godina: frizer, kuvar sušija, muzički novinar, statista u pornićima, pouzdani nabavljač zabranjenih kultura fetusnog tkiva za potrebe trojice endomorfičnijih članova definitvno džiberskih Vojvoda od Udri Ih Atomskom, čija je stvar 'Moja mala iz Zalivskog rata' odmah skočila na osamnaesto mesto Bilbordove liste, bila u teškoj rotaciji na Ja (srce) Ameriku i već postala predmet diplomatskih protesta nekoliko islamskih država.
<BR>&nbsp;&nbsp;&nbsp;&nbsp;&nbsp;Keti Torens izgledala je spremna da bude zadovoljna. "A fetusno tkivo, Lejni?"
<BR>&nbsp;&nbsp;&nbsp;&nbsp;&nbsp;"Pa", reče Lejni, spustivši optofone pored kompjutera, "mislim da bi to mogao da bude bolji deo priče."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Izgleda da je iračkog porekla. Oni namerno insistiraju na tome. Nešto drugo ne bi ni uzimali."
<BR>&nbsp;&nbsp;&nbsp;&nbsp;&nbsp;"Primljeni ste."
<BR>&nbsp;&nbsp;&nbsp;&nbsp;&nbsp;"Jesam?"
<BR>&nbsp;&nbsp;&nbsp;&nbsp;&nbsp;"Mora da si povezao pozive Venturi sa računima za parkiranje u garaži u Beverli Centru. Mada je taj vic sa 'malom iz Zalivskog rata' bilo teško prevideti."
<BR>&nbsp;&nbsp;&nbsp;&nbsp;&nbsp;"Čekajte malo", reče Lejni. "Vi ste, dakle, znali."
<BR>&nbsp;&nbsp;&nbsp;&nbsp;&nbsp;"Biće to glavni prilog u emisiji koja ide u sredu." Zatvorila je kompjuter, ne mareći da prethodno isključi razbudženu bradu Klinta Hilmana. "Ali sam ovako imala priliku da vas posmatram kako radite, Lejni. Rođeni ste za to. Gotovo sam poverovala da to sa čvornom tačkom nije obično proseravanje. Nešto od toga što ste radili nije imalo nikakvog smisla, ali sam bila svedok kako izoštravate, 'ladno, na nešto za šta je trojici iskusnih istraživača trebalo mesec dana da iskopaju. Vama je za to trebalo nešto manje od pola sata."
<BR>&nbsp;&nbsp;&nbsp;&nbsp;&nbsp;"Ponešto od toga bilo je nedozvoljeno", reče Lejni. "Povezani ste sa delovima DatAmerike sa kojim ne bi trebalo da jeste."
<BR>&nbsp;&nbsp;&nbsp;&nbsp;&nbsp;"Jesi li čuo za sporazum o čuvanju tajne, Lejni?"
<BR>
<BR>&nbsp;&nbsp;&nbsp;&nbsp;&nbsp;Jamazaki podiže pogled sa beležnice. "Vrlo dobro", reče, verovatno Blekvelu. "Ovo je vrlo dobro."
<BR>&nbsp;&nbsp;&nbsp;&nbsp;&nbsp;Blekvel pomeri svoju težinu, a poliugljenik stolice pobuni se slabim krckanjem. "Ali nije potrajao tamo, zar ne?"
<BR>&nbsp;&nbsp;&nbsp;&nbsp;&nbsp;"Nešto više od šest meseci", reče Lejni.
<BR>
<BR>&nbsp;&nbsp;&nbsp;&nbsp;&nbsp;Šest meseci umeju da budu veoma dugo vreme, u Slitskenu.
<BR>&nbsp;&nbsp;&nbsp;&nbsp;&nbsp;Veći deo prve plate potrošio je da iznajmi mikro-samački na retroobnovljenoj parking-konstrukciji na Brodvej Aveniji, u Santa Moniki. Pokupovao je košulje nešto više nalik onima koje su se nosile u Slitskenu, a malajske je zadržao za spavanje. Kupio je par skupih naočara za sunce i postarao se da mu se u džepu košulje nikada ne nađe nijedan flomaster.
<BR>&nbsp;&nbsp;&nbsp;&nbsp;&nbsp;Život u Slitskenu imao je određeni usredsređeni kvalitet. Lejnijeve kolege ograničavale su se na usku talasnu širinu emocija. Izvesna vrsta humora, kao što je rekla Keti, bila je veoma cenjena, ali je bilo neobično malo smeha. Tu su se uništavali, a ponekad i vaspostavljali, životi i rušile se karijere, ili bivale obnovljene, u nestvarnim i neočekivanim oblicima. Zato što je Sliskenov posao bilo obredno puštanje krvi, a puštena krv bila je alhemijsko gorivo: slava u svom najsirovijem, najčistijem obliku.
<BR>&nbsp;&nbsp;&nbsp;&nbsp;&nbsp;Lejnijeva sposobnost da pronađe podatke u prividno nasumičnim pustopoljima slučajno generisanih informacija zaradila mu je zavist i kivno divljenje iskusnijih istraživača. Postao je Ketin miljenik i bilo mu je gotovo drago kada je otkrio da okolo kruži trač da njih dvoje imaju vezu.
<BR>&nbsp;&nbsp;&nbsp;&nbsp;&nbsp;Ne, nisu imali vezu... osim taj jedan put, kod nje u Šermanovim Hrastovima, a to nije bila dobra zamisao. Ništa što bi ijedno od njih poželelo da ponovi.
<BR>&nbsp;&nbsp;&nbsp;&nbsp;&nbsp;Ali Lejni se i dalje izoštravao, fokusirao, šireći granice onoga, šta god da je to bilo, što se ispoljavalo kao njegov dar, njegov osećaj. A Keti se to dopadalo. Sa optofonima na glavi i Slitskenovom namenskom linijom koja ga je punila bezličnim prostranstvima DatAmerike, sve više se osećao kao kod kuće. Išao je tamo gde bi ga Keti uputila da ide. Pronalazio je čvorne tačke.
<BR>&nbsp;&nbsp;&nbsp;&nbsp;&nbsp;Ponekad bi se zapitao, padajući u san u Santa Moniki, postoji li neki širi sistem, polje više perspektive. Možda je i sama celina DatAmerike posedovala čvorne tačke, info-procepe kroz koje se moglo stići do neke druge vrste istine, drugog vida saznanja, duboko ispod sivih plićaka podataka. Ali samo ako bi tamo bilo nekoga da postavi pravo pitanje. Nije imao pojma koje bi to bilo pitanje, ako je uopšte postojalo, ali je nekako sumnjao da će ono ikada biti postavljeno iz SPJ u Slitskenu.
<BR>&nbsp;&nbsp;&nbsp;&nbsp;&nbsp;Slitsken je poticao iz programiranja 'stvarnosti' i mrežnih tabloida sa kraja dvadesetog veka, ali im je nalikovao onoliko koliko neki krupan, brz, dvonožni mesožder podseća na svoje puzave pretke iz plićaka. Slitsken je bio zreli oblik, koji je podržavao potpuno globalnu mrežu franšiza. Slitskenovi prihodi platili su sopstvene satelite i izgradnju zgrade u Barbenku, gde je radio.
<BR>&nbsp;&nbsp;&nbsp;&nbsp;&nbsp;Slitsken je bio tako popularna emisija da se razvio gotovo u staru zamisao mreže. Bio je podržan i ojačan ograncima i periferalijama, koje su sve bile projektovane da usmere gledaoca prema središtu, polaznom jezgru, poznatom i pouzdanom krvavom oltaru koji je jedan od Lejnijevih meksičkih saradnika zvao Zadimljeno Ogledalo.
<BR>&nbsp;&nbsp;&nbsp;&nbsp;&nbsp;Bilo je nemoguće raditi u Slitskenu, a ne steći osećaj učestvovanja u istoriji, ili u nečemu za šta bi Keti Torens rekla da je zamenilo istoriju. Sam Slitsken, pretpostavljao je Lejni, mogao je da bude jedna od onih čvornih tačaka koje je ponekad polusvesno pokušavao da zamisli, informaciona nepravilnost što se otvara u neku nezamislivo dublju strukturu.
<BR>&nbsp;&nbsp;&nbsp;&nbsp;&nbsp;U svojoj potrazi za manjim čvornim tačkama, koje je po Ketinom nalogu odlazio da traži u DatAmerici, Lejni je za kratko vreme uspeo da utiče na tok opštinskih izbora, budućnost tržišta patentnih gena, zakon o abortusu u državi Nju Džerzi i uzlet izvesnog ekstatičnog pokreta za legalizaciju eutanazije (ili samoubilačkog kulta, zavisno od stanovišta) koji se zvao Preminuli Oko Ponoći, da se ne pominju životi i karijere nekoliko osoba, slavnih u različitim poljima.
<BR>&nbsp;&nbsp;&nbsp;&nbsp;&nbsp;Taj uticaj nije uvek bio na štetu, zavisno od onoga što su ličnosti obrađene u emisijama želele za sebe. Ketin prilog o Vojvodama od Udri Ih Atomskom, koji je otkrio isključivu opredeljenost grupe za iračko fetusno tkivo, učinio je da njihova sledeća ploča smesta postane platinska (i izazvao suđenja po kratkom postupku i javna vešanja u Bagdadu, ali je Lejni zaključio da život tamo mora da je težak i bez toga).
<BR>&nbsp;&nbsp;&nbsp;&nbsp;&nbsp;Lejni nikada nije gledao Slitsken i pretpostavljao je da mu je to bilo uračunato u korist kada se prijavio za posao istraživača. Nije imao nikakvo mišljenje o emisiji, pozitivno ili negativno. Prihvatao ju je, ako se moglo reći da je ikada razmišljao o njoj, kao životnu činjenicu. Slitsken je bio jedan od načina da se naprave vesti. Slitsken je bio mesto gde je radio.
<BR>&nbsp;&nbsp;&nbsp;&nbsp;&nbsp;Slitsken mu je omogućio da radi jedinu stvar koju je zaista umeo da radi, i zbog toga je uspeo da izbegne uzročno-posledično razmišljanje. Čak i sada, u pokušaju da to objasni zainteresovanom gospodinu Jamazakiju, otkrio je da mu je i dalje teško da oseti bilo kakvu jasnu vezu sa odgovornošću. Bogati i slavni, jednom je izjavila Keti, retko to postaju slučajno. Moguće je postati jedno ili drugo, ali veoma retko, slučajno, oboje.
<BR>&nbsp;&nbsp;&nbsp;&nbsp;&nbsp;Poznate ličnosti koje nisu bile ni jedno ni drugo, bile su priča za sebe, i Keti ih je smatrala za krstove koje je morala da nosi: masovni ubica, na primer, ili roditelji njegove poslednje žrtve. Tu nije bilo nijedne odlike zvezda (iako je uvek čuvala nadu za ubice, osećajući da tu bar ima potencijala).
<BR>&nbsp;&nbsp;&nbsp;&nbsp;&nbsp;Predmet Ketinih želja bila je ona druga vrsta, i zato je usmeravala Lejnijevu pažnju, i pažnju trideset drugih istraživača, na ličnije vidove života onih koji su bili planski i barem umereno poznati.
<BR>&nbsp;&nbsp;&nbsp;&nbsp;&nbsp;Elison Širs uopšte nije bila poznata, ali je čovek za koga je Lejni potvrdio da ima vezu s njom bio sasvim dovoljno poznat.
<BR>&nbsp;&nbsp;&nbsp;&nbsp;&nbsp;A onda je počeo da uviđa još nešto.
<BR>&nbsp;&nbsp;&nbsp;&nbsp;&nbsp;Elison Širs je znala, nekako, da je on tamo i da je posmatra. Kao da ga je osetila kako zuri u zdenac podataka koji je odražavao njen život, sa površinom načinjenom od trica, svakodnevnih zapisa o njenom životu na digitalnoj podlozi sveta.
<BR>&nbsp;&nbsp;&nbsp;&nbsp;&nbsp;Lejni je posmatrao kako iznad odraza Elison Širs počinje da se obrazuje čvorna tačka. Elison Širs će se ubiti.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
