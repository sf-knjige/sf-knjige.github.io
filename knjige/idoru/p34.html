<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. TOPOLOGIJA
<P>&nbsp;&nbsp;&nbsp;&nbsp;&nbsp;Arli ga je čekala ispred lifta, na petom i najnižem nivou hotelske garaže. Bila se presvukla u radnu odeću u kojoj ju je prvi put video. Uprkos flasteru na otečenoj usni, u farmerkama i pilotskoj jakni izgledala je potpuno budno i pouzdano, dve stvari za koje se Lejniju činilo da više nikada neće moći da kaže za sebe.
<BR>&nbsp;&nbsp;&nbsp;&nbsp;&nbsp;"Izgledaš užasno", reče ona.
<BR>&nbsp;&nbsp;&nbsp;&nbsp;&nbsp;Tavanica je na ovom nivou bila veoma niska i oblepljena nečim bezbojnim i vunastim, što je ublažavalo buku. Kroz to su prolazile trake bioluminescentnog kabla, a ustajali vazduh bio je zasićen slatkastim mirisom ispuštenog benzohola. Uredni redovi malih japanskih automobila svetlucali su kao jarke, vlažne šećerleme. "Jamazaki, izgleda, smatra da je stvar hitna", reče Lejni.
<BR>&nbsp;&nbsp;&nbsp;&nbsp;&nbsp;"Ako to ne učiniš sada", reče ona, "ne znamo koliko će nam trebati da ponovo sve postavimo."
<BR>&nbsp;&nbsp;&nbsp;&nbsp;&nbsp;"Hajde onda da to uradimo."
<BR>&nbsp;&nbsp;&nbsp;&nbsp;&nbsp;"Kako izgledaš, čudo da si uopšte na nogama."
<BR>&nbsp;&nbsp;&nbsp;&nbsp;&nbsp;On pođe prema njoj, nesigurnim korakom, kao da joj pokazuje da može. "Gde je Rez?"
<BR>&nbsp;&nbsp;&nbsp;&nbsp;&nbsp;"Blekvel ga je odveo u njegov hotel. Ekipa za čišćenje nije ništa pronašla. Ovuda." Povela ga je pored niza hirurški čistih branika i rešetki hladnjaka. Ugledao je zeleni kombi, parkiran prednjim delom prema zidu. Svih petoro vrata na njemu bila su otvorena. Bio je ograđen narandžastim plastičnim barikadama i okružen crnim kućištima. Riđokosi tehničar, Šenon, radio je nešto na crvenoj i crnoj kocki postavljenoj na plastičnom stolu na sklapanje.
<BR>&nbsp;&nbsp;&nbsp;&nbsp;&nbsp;"Šta je to?" upita Lejni.
<BR>&nbsp;&nbsp;&nbsp;&nbsp;&nbsp;"Espreso", reče Šenon, sa rukom unutar kućišta, "ali mislim da je zaptivka neispravna."
<BR>&nbsp;&nbsp;&nbsp;&nbsp;&nbsp;"Sedi ovde, Lejni", reče Arli, pokazavši na prednje sedište kombija. "Naslon se spušta."
<BR>&nbsp;&nbsp;&nbsp;&nbsp;&nbsp;Lejni se pope na sedište. "Ne pokušavaj to", reče on. "Nećete moći da me probudite."
<BR>&nbsp;&nbsp;&nbsp;&nbsp;&nbsp;Iza Arlinog ramena pojavi se Jamazaki, trepćući. "Pristupićete Rezovim podacima kao i prethodni put, Lejni-sane, ali ćete istovremeno pristupiti i bazi podataka o aktivnostima obožavalaca. Dubina polja. Dimenzionalnost. Podaci o aktivnostima obožavalaca obezbeđuju stepen personalizacije koji vam je potreban. Paralaksa, zar ne?"
<BR>&nbsp;&nbsp;&nbsp;&nbsp;&nbsp;Arli pruži Lejniju optofone. "Zvirni unutra", reče. "Ako ne uspe, do đavola s tim." Jamazaki se trgnu. "Bilo kako bilo, posle ovoga idemo da nađemo hotelskog lekara."
<BR>&nbsp;&nbsp;&nbsp;&nbsp;&nbsp;Lejni položi glavu na naslon sedišta i stavi optofone.
<BR>&nbsp;&nbsp;&nbsp;&nbsp;&nbsp;Ništa. Sklopio je oči. Začu optofone kako se uključuju. Otvorivši oči, ugleda one iste blokove podataka koje je video ranije, u Akihabari. Bezlične. Institucionalne u svojoj redovnosti.
<BR>&nbsp;&nbsp;&nbsp;&nbsp;&nbsp;"A sad ide klub obožavalaca", začu Arlin glas, i ogoljena lica odjednom postadoše prozirna, mrežne dubine poruka i komentara ovde izložene u zapanjujućoj organskoj složenosti.
<BR>&nbsp;&nbsp;&nbsp;&nbsp;&nbsp;"Nešto..." zausti on, ali se sledećeg trenutka ponovo nađe u onom stanu u Stokholmu, sa džinovskim keramičkim pećima. No, to je ovoga puta bilo pravo mesto, a ne samo milion uredno složenih faktoida. Iza uskih, zrnastih površina ukrašenih gvozdenih vrata peći igrale su senke plamenova.
<BR>&nbsp;&nbsp;&nbsp;&nbsp;&nbsp;Svetlost sveća. Podovi su bili od drvenih ploča, širokih kao Lejnijeva ramena, prekrivenih starim tepisima mekih tonova. Nešto skrenu njegovu tačku posmatranja u sledeću sobu, pored kožne sofe prekrivene manjim prostirkama, i pokaza mu crni prozor iza raskriljenih zastora, na kome su pahuljice snega, veoma krupne i kitnjaste, padale usled pomno proračunate sile teže, sa one strane zaleđenih stakala.
<BR>&nbsp;&nbsp;&nbsp;&nbsp;&nbsp;"Vidiš li nešto?" Arli. Odnekud izdaleka.
<BR>&nbsp;&nbsp;&nbsp;&nbsp;&nbsp;Nije joj odgovorio, jer se tačka posmatranja ponovo pokrenula. Da bi bila odvedena niz središnji hodnik, pored visokog ovalnog ogledala u kome se nije video svoj lik u prolazu. Setio se CD-ROM-ova koje je istraživao u sirotištu: ukleti dvorci, čudovištima opsednuti napušteni svemirski brod na orbiti... Klik tu. Klik tamo. I nekako je uvek osećao da ne pronalazi ono ključno čudo, stvar koja bi lov učinila vrednim truda. Zato što nije bilo tamo, konačno je zaključio; nikada nije bilo tamo, i zbog toga je prestao da se zanima za igre.
<BR>&nbsp;&nbsp;&nbsp;&nbsp;&nbsp;Ali je ovde to ključno čudo - kliknuo je na spavaću sobu - bila Reji Toeji. Sedela je oslonjena na bele jastuke na uzglavlju mora beline. Njena glava i ogrnuta ramena iznad mrežaste čipke i sjaja finih pamuka.
<BR>&nbsp;&nbsp;&nbsp;&nbsp;&nbsp;"Vi ste bili naš gost večeras", reče ona. "Nisam imala priliku da razgovaram sa vama. Žao mi je. Loše se završilo, a vi ste se povredili."
<BR>&nbsp;&nbsp;&nbsp;&nbsp;&nbsp;Pogledao ju je, očekujući planinske doline i praporce, ali mu je ona samo uzvratila pogled, ništa se nije pojavilo, i setio se šta je Jamazaki rekao o talasnoj širini.
<BR>&nbsp;&nbsp;&nbsp;&nbsp;&nbsp;Ubod bola u rebrima. "Kako znate? Da sam se povredio?"
<BR>&nbsp;&nbsp;&nbsp;&nbsp;&nbsp;"Preliminarni izveštaj Ni/Rezovog obezbeđenja. Tehničar Pol Šenon izjavio je da mu se čini da ste ozleđeni."
<BR>&nbsp;&nbsp;&nbsp;&nbsp;&nbsp;"Zašto ste ovde?" ("Lejni", začu Arlin glas, "jesi li dobro?")
<BR>&nbsp;&nbsp;&nbsp;&nbsp;&nbsp;"Otkrila sam ovo", reče idoru. "Zar nije divno? Ali on nije bio ovde otkako je renovirano. Što znači da nikada, zapravo, nije ni bio ovde. Ali vi ste već bili ovde, zar ne? Mislim da sam zahvaljujući tome i uspela da ga nađem." Osmehnula se. Bila je veoma lepa, ovde, lebdeći u toj belini. U Zapadnom Svetu nije mogao dobro da je pogleda.
<BR>&nbsp;&nbsp;&nbsp;&nbsp;&nbsp;"Da, već sam ulazio ovamo", reče on, "ali je izgledalo drugačije."
<BR>&nbsp;&nbsp;&nbsp;&nbsp;&nbsp;"Ali se potom... zaokružilo, zar ne? Sada je toliko bolje. Zato što je jedna od umetnica koje su sastavile peći sačuvala podatke o tome, kada je bilo dovršeno. Učinila je to za sebe i za svoje prijatelje, ali možete da vidite šta je urađeno. Bilo je u podacima kluba obožavalaca." Zaneseno se zagledala u tanku sveću, sa uzdužnim prugama krem i indigo boje, koja je gorela u svećnjaku od sjajnog mesinga. Pored nje, na stočiću kraj postelje, nalazile su se knjiga i pomorandža. "Ovde se osećam tako bliska njemu."
<BR>&nbsp;&nbsp;&nbsp;&nbsp;&nbsp;"I sam bih mu se osećao bliže, ako biste me vratili napolje."
<BR>&nbsp;&nbsp;&nbsp;&nbsp;&nbsp;"Na ulicu? Ali tamo pada sneg. I nisam sigurna da je ulica uopšte tamo."
<BR>&nbsp;&nbsp;&nbsp;&nbsp;&nbsp;"Jeste, u glavnom data-konstruktu. Molim vas. Da bih mogao da obavim svoj posao..."
<BR>&nbsp;&nbsp;&nbsp;&nbsp;&nbsp;"Oh", reče ona i osmehnu mu se; odjednom se ponovo našao zagledan u zamršene dubine blokova podataka.
<BR>&nbsp;&nbsp;&nbsp;&nbsp;&nbsp;"Lejni?" reče Arli, dodirnuvši mu rame. "S kim to razgovaraš?"
<BR>&nbsp;&nbsp;&nbsp;&nbsp;&nbsp;"Sa idoru", reče Lejni.
<BR>&nbsp;&nbsp;&nbsp;&nbsp;&nbsp;"U čvornom vidu?" Jamazaki.
<BR>&nbsp;&nbsp;&nbsp;&nbsp;&nbsp;"Ne. Bila je tamo u podacima, ne znam kako. Bila je u modelu njegovog stana u Stokholmu. Rekla je da ga je pronašla jer sam već ulazio tamo. Onda sam zatražio da me pusti napolje..."
<BR>&nbsp;&nbsp;&nbsp;&nbsp;&nbsp;"Gde napolje?" upita Arli.
<BR>&nbsp;&nbsp;&nbsp;&nbsp;&nbsp;"Tamo gde mogu da vidim", reče Lejni, zureći u složeno obrasle kanjone sa mnoštvom ogranaka koji su ga podsećali na Arlin Rialtri 7.2 ali su bili nekako organski, a svaki segment je bio debelo okrpljen napomenama. "Jamazaki je bio u pravu. Izgleda da materijal o obožavaocima vrši posao."
<BR>
<BR>&nbsp;&nbsp;&nbsp;&nbsp;&nbsp;Ponovo je čuo Žerara Deluvrijea, tamo u laboratorijama PLIMNOG, kako mu govori da se ne usredsređuje ni na šta. Ono što radite suprotno je koncentraciji, ali ćemo naučiti da to usmerimo.
<BR>&nbsp;&nbsp;&nbsp;&nbsp;&nbsp;Klizio je. Naniže, kroz delte bivših ljubavnica, u različitoj meri potvrđene nagoveštaje veza, izveštaje o pojavljivanju Reza ili Nija sa ovom ili onom ženom na ovom ili onom javnom mestu, iluminirane važnošću koju je izveštaj imao za onoga što ga je pustio u opticaj. Za Lejnija je ovo bio najneobičniji vid podataka, perspektiva u kojoj su se njih dvojica najviše isticali. Ljudski u svakoj pojedinosti, a ipak neljudski. Sve se činilo potanko, fanatično obrađeno, ali je istovremeno bilo okupljeno oko šuplje armature popularnosti. Ovde je mogao da sagleda tu popularnost, ne kao Ketinu zamisao osnovne materije, već kao paradoksalni kvalitet u samoj potki sveta. Razabrao je da je količina podataka koje su tu gomilali obožavaoci grupe bila mnogo veća od svega što je sama grupa ikada proizvela. A njihova umetnost, muzika i video-spotovi bili su tek delić toga.
<BR>&nbsp;&nbsp;&nbsp;&nbsp;&nbsp;"Ali ovaj mi je omiljeni", Lejni začu idoru kako govori i vide Reza kako se penje na nisku pozornicu u nekakvom klubu, prepunom ljudi, gde je sve bilo u psihodeličnim korejskim prelivima ružičaste, superzasićenim tonovima nalik na nacrtano meso tropskih lubenica. "To je ono što osećamo." Rez podignu mikrofon i poče da govori o novim načinima postojanja, o nečemu što je nazvao 'alhemijski brak'.
<BR>&nbsp;&nbsp;&nbsp;&nbsp;&nbsp;A na nekom drugom mestu, Arlina ruka na njegovom ramenu i njen napeti glas. "Lejni? Izvini. Trebaš nam ovde. Došao je gospodin Kavajama."
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
