<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. HOTEL DI
<P>&nbsp;&nbsp;&nbsp;&nbsp;&nbsp;Vozila se u majušnom taksiju sa Masahikom i Gomi Bojem: Masahiko je sedeo napred, na mestu gde je trebalo da bude vozač, a Gomi Boj pored nje, pozadi. Gomi Boj je imao toliko džepova na svojim vojničkim pantalonama i toliko stvari u njima da nikako nije uspevao da se udobno smesti. Kija nikada nije bila u tako malom vozilu, i to još taksiju. Masahikova kolena bila su visoko savijena, gotovo na grudima. Vozač je nosio bele pamučne rukavice i kapu kakve su nosili taksisti u filmovima iz četrdesetih godina. Na naslonima za glavu bili su prekrivači od uštirkane bele čipke, pričvršćeni posebnim kopčama.
<BR>&nbsp;&nbsp;&nbsp;&nbsp;&nbsp;Pretpostavljala je da je taksi tako mali zato što je Gomi Boj trebalo da plati vožnju gotovim novcem, a bilo je jasno da ga nema mnogo.
<BR>&nbsp;&nbsp;&nbsp;&nbsp;&nbsp;Nekako su se popeli iz kiše na taj ludi, impresivni, ali po izgledu staromodni autoput na više nivoa, čije su stare kosti bile umotane ofucanim zavojima od kevlara, i jurili su pored srednjih spratova visokih zgrada - možda je to ponovo bio Šinđuku, jer su prošli pored zdanja Limenih Igračaka, koje joj se učinilo da je načas opazila između oblakodera, ali u daljini i iz drugog ugla - i videla je, takođe, na tako kratak tren da uopšte nije bila sigurna u to, kroz jedan od istovetnih prozora, nagog muškarca kako sedi ukrštenih nogu na pisaćem stolu, široko razjapljenih usta, kao u nečujnom vrisku.
<BR>&nbsp;&nbsp;&nbsp;&nbsp;&nbsp;Onda je počela da zapaža druge zgrade, kroz zavese kiše, i ove su bile osvetljene prejako čak i po ovdašnjim merilima, kao atrakcije u Nisanovom Okrugu u televizijskoj reklami, izolovani elementi tematskog parka iznikli iz slojeva manje upadljivih struktura. Svaka od ovih blistavih zgrada imala je svetleći natpis na krovu: HOTEL KRALJ MIDA sa svetlucavom krunom i skiptrom, SLOBODNO KUPATILO BANFF sa plavozelenim planinama oko vodopada od zlatne svetlosti. I još najmanje šest takvih u brzom smenjivanju, pre nego što se Gomi Boj oglasio, na japanskom. Lakirani crni štitnik vozačeve kape klimnu u odgovor.
<BR>&nbsp;&nbsp;&nbsp;&nbsp;&nbsp;Skrenuli su na izlaznu rampu, usporivši. Sa luka rampe, u bezbojnoj, ružnoj svetlosti natrijumskih reflektora, ukazala se kišovita raskrsnica usred ničega, bez ijednog vozila na vidiku, gde je bleda i oštra trava ležala, mokra i polegla, na kratkoj i strmoj padini. Mesto je bilo potpuno pusto, kao da je negde u predgrađima Sijetla, svejedno gde, i čežnja za kućom iznenada je ostavi bez daha.
<BR>&nbsp;&nbsp;&nbsp;&nbsp;&nbsp;Gomi Boj je kratko okrznu pogledom, zaokupljen iskopavanjem nečega iz jednog od džepova, očigledno unutar pantalona. Konačno izvuče, odnekud duboko ispod krila pantalona, mali svežanj novčanica, omotan širokom crnom gumicom. U pokretnoj svetlosti svetiljke pored puta Kija je posmatrala kako skida gumicu i ljušti tri novčanice iz svežnja. Novčanice su bile veće od američkog novca, i na jednoj je prepoznala logo kompanije koju je odvajkada poznavala. Gurnuo je tri novčanice u rukav majice i latio se posla da vrati ostatak na mesto odakle se pojavio.
<BR>&nbsp;&nbsp;&nbsp;&nbsp;&nbsp;"Uskoro smo tamo", reče on, pošto je izvukao ruku i ponovo zakopčao tregere.
<BR>&nbsp;&nbsp;&nbsp;&nbsp;&nbsp;"Gde smo uskoro?"
<BR>&nbsp;&nbsp;&nbsp;&nbsp;&nbsp;Skrenuli su desno i zaustavili se. Svuda oko njih neobična bela svetlost koja je padala sa kišom na uljem umrljani beton sa dve velike, uredno oslikane bele strele, uporedne, okrenute u suprotnim smerovima. Ona okrenuta u smeru njihovog kretanja pokazivala je prema pravougaonom otvoru u bezličnom, belo okrečenom betonskom zidu. Sa gornjeg ruba otvora padale su na beton petnaest centimetara široke trake od sjajne ružičaste plastike, skrivajući ono što se nalazilo iza njih. Kiju su podsećale na ukrasne trake na školskoj igranki. Gomi Boj pruži tri novčanice vozaču. Strpljivo je sedeo, čekajući da uzme kusur.
<BR>&nbsp;&nbsp;&nbsp;&nbsp;&nbsp;Utrnulih nogu, Kija posegnu prema ručici vrata, ali Masahiko hitro pruži ruku preko naslona sedišta i zaustavi je. "Otvoriće vozač", reče on. "Ako otvoriš sama, pokvariće se mehanizam. Veoma je skup." Vozač vrati Gomi Boju ostatak novca. Kija pomisli da će mu ovaj dati napojnicu, ali se prevarila. Vozač posegnu negde dole i uradi nešto što nije mogla da vidi, i njena vrata se otvoriše.
<BR>&nbsp;&nbsp;&nbsp;&nbsp;&nbsp;Izišla je na kišu, vukući torbu za sobom, i pogleda uvis prema izvoru bele svetlosti: zgrada nalik na svadbenu tortu, sa natpisom HOTEL DI od belog neona, oivičenog providnim treptavim sijalicama. Masahiko se stvori pored nje i pogura je prema ružičastim trakama. Začula je kako taksi polazi iza nje. "Dođi." Gomi Boj, sa pletenom torbom na ramenu, prođe pognute glave kroz mokre trake.
<BR>&nbsp;&nbsp;&nbsp;&nbsp;&nbsp;Nađoše se na gotovo praznom parkingu gde su bila samo dva mala automobila, jedan sivi, a drugi tamnozeleni, sa registarskim tablicama prekrivenim pravougaonicima glatke, crne plastike. Staklena vrata kliznuše u stranu kada im se Gomi Boj približio.
<BR>&nbsp;&nbsp;&nbsp;&nbsp;&nbsp;Bestelesni glas reče nešto na japanskom. Gomi Boj odgovori. "Daj mu tvoju karticu", reče Masahiko. Kija izvadi karticu i pruži je Gomi Boju, koji kao da je postavljao niz pitanja onom glasu. Kija pogleda oko sebe. Svetloplava, ružičasta, svetlosiva boja. Veoma skučen prostor, uređen da podseća na predvorje hotela, iako nije bilo nijedne stolice. Po zidnim ekranima kružile su slike: enterijeri sasvim neobičnih soba. Glas je odgovarao na pitanja Gomi Boja.
<BR>&nbsp;&nbsp;&nbsp;&nbsp;&nbsp;"Tražio je sobu sa najboljom opremom za uključivanje u mrežu", reče Masahiko tiho.
<BR>&nbsp;&nbsp;&nbsp;&nbsp;&nbsp;Činilo se da su se Gomi Boj i glas konačno dogovorili. Gurnuo je Kijinu karticu u prorez iznad nečega što je ličilo na mali ružičasti vodoskok. Glas mu zahvali. Otvori se uska pregrada i u ružičastu posudu skliznu ključ. Gomi Boj ga uze i pruži ga Masahiku. Kijina kartica izviri iz proreza; Gomi Boj je izvuče i pruži je Kiji, a onda predade Masahiku pletenu torbu, okrenu se i iziđe. Staklena vrata zašištaše za njim.
<BR>&nbsp;&nbsp;&nbsp;&nbsp;&nbsp;"On neće sa nama?"
<BR>&nbsp;&nbsp;&nbsp;&nbsp;&nbsp;"U sobu mogu da uđu samo dvoje. On ima posla na drugom mestu. Dođi." Masahiko pokaza prema liftu koji se otvorio kada su mu prišli.
<BR>&nbsp;&nbsp;&nbsp;&nbsp;&nbsp;"Kakav kažeš da je ovo hotel?" Kija uđe u lift. On uđe za njom i vrata se zatvoriše.
<BR>&nbsp;&nbsp;&nbsp;&nbsp;&nbsp;Pročistio je grlo. "Ljubavni hotel", reče.
<BR>&nbsp;&nbsp;&nbsp;&nbsp;&nbsp;"Šta to znači?" Peli su se.
<BR>&nbsp;&nbsp;&nbsp;&nbsp;&nbsp;"Izdaju sobe. Za seks. Plaćanje na sat."
<BR>&nbsp;&nbsp;&nbsp;&nbsp;&nbsp;"Oh", reče Kija, kao da to sve objašnjava. Lift se zaustavi i vrata se otvoriše. Masahiko iziđe, a ona pođe za njim niz uski hodnik, osvetljen svetlosnim trakama u visini nožnih članaka. Zastao je ispred vrata i gurnuo u prorez brave ključ koji su dobili. Kada je otvorio vrata, unutra se uključi svetlost.
<BR>&nbsp;&nbsp;&nbsp;&nbsp;&nbsp;"Jesi li već bio na nekom od ovih mesta?" upita ona i oseti kako crveni. Zvučalo je drugačije nego što je mislila.
<BR>&nbsp;&nbsp;&nbsp;&nbsp;&nbsp;"Ne", reče on. Zatvorio je vrata za njom i proučio brave. Konačno pritisnu dva dugmeta. "Ali ljudi koji dolaze ovde ponekad žele da se uključe. Ovde imaju službu koja se stara da oteža praćenje veze. To važi i za telefoniranje. Vrlo diskretno."
<BR>&nbsp;&nbsp;&nbsp;&nbsp;&nbsp;Kija je gledala okrugli, ružičasti, čupavi krevet. Činilo se da je postavljen onim od čega prave preparirane životinje. Podna obloga bila je takođe čupava i bela kao sneg; taj spoj podsećao ju je na jedan posebno otužan šećerni slatkiš koji se zvao Ring-Ding.
<BR>&nbsp;&nbsp;&nbsp;&nbsp;&nbsp;A taj zvuk cepanja proizvodila je čičak-traka. Okrenula se i videla da Masahiko otkopčava najlonske trake oko članaka. Izuo je crne cipele (jedna od tankih sivih čarapa bila mu je pocepana na palcu) i nazuo bele papirne sandale. Kija se zagleda u sopstvene mokre cipele na belom tepihu i zaključi da bi valjalo da uradi isto. "Zašto ovo mesto izgleda ovako?" upita, kleknuvši da odveže pertle.
<BR>&nbsp;&nbsp;&nbsp;&nbsp;&nbsp;Masahiko slegnu ramenima. Kija primeti da je reljefna međunarodna oznaka za biohazard na pletenoj torbi gotovo iste boje kao krzno na krevetu.
<BR>&nbsp;&nbsp;&nbsp;&nbsp;&nbsp;Opazivši otvorena vrata prostorije koja je očigledno bila kupatilo, odnela je svoju torbu tamo i zatvorila vrata za sobom. Zidovi su bili obloženi nečim crnim i sjajnim, a pod je bio u crnim i belim pločicama. Kada je ušla, uključilo se složeno prigušeno osvetljenje, i okružila ju je ambijentalna pesma ptica. Ovo kupatilo bilo je gotovo podjednako prostrano kao spavaća soba, sa kadom u obliku minijaturnog crnog bazena za plivanje i još nečim, što je tek posle nekoliko trenutaka prepoznala kao toalet. Setivši se toaleta u Edijevom uredu, spustila je torbu i prišla mu sa krajnjom opreznošću. Stvar je bila crna i hromirana, imala je naslone za leđa i za ruke i podsećala je na frizersku stolicu. Na malom ekranu pored toaleta kružio je tekst, sa engleskim prevodom umetnutim u japanski. Gledala je kako preko ekrana prolazi '(A) Zadovoljstvo' i (B) 'Super-zadovoljstvo'. "A, ne", reče ona.
<BR>&nbsp;&nbsp;&nbsp;&nbsp;&nbsp;Pošto je osmotrila sedište i zlokobnu crnu posudu ispod njega, smaknula je gaćice, strateški se nacentrirala iznad otvora, oprezno se spustila niže i pomokrila se, ne sedajući. Perući ruke nad umivaonikom, odlučila je da ostavi nekom drugom da pusti vodu, ali tada začu kako se stvar sama ispira.
<BR>&nbsp;&nbsp;&nbsp;&nbsp;&nbsp;Pored umivaonika se nalazila kesa od svetlucavog papira sa natpisom 'Tin Tin Toaletna Torbica' ispisanim kitnjastim belim slovima. Na vrhu je bila zatvorena srebrnom lepljivom trakom. Uklonila je traku i pogledala unutra. Puno različite besplatne kozmetike i bar desetak vrsta kondoma, zapakovanih da koliko-toliko liče na slatkiše.
<BR>&nbsp;&nbsp;&nbsp;&nbsp;&nbsp;Levo od ogledala iznad umivaonika nalazio se lakirani crni ormarić, jedina stvar u prostoriji koja je izgledala japanski na onaj staromodni način. Otvorila ga je; unutrašnjost se osvetli i ukazaše se tri staklene police sa modelima falusa svih veličina, izlivenim u otkačenim bojama i u celofanskom vakuum-pakovanju. I druge stvari, njoj nepoznate: kvrgave loptice, nešto što je ličilo na zvečku, minijaturne unutrašnje gume za bicikl sa dugačkim gumenim pipcima. Usred svega toga stajala je mala crnokosa lutka u lepom kimonu od sjajne hartije i zlatnog platna. Podigla ju je da je pogleda, ali sa lutke pri tom spadoše kimono i perika, u jednom komadu, otkrivši još jedan zapakovani model, sa pažljivo naslikanim očima i kupidonovim lukom usana. Kada je pokušala da vrati kimono i periku na mesto, stvar se prevrnula i poobarala sve na polici, pa je odustala i zatvorila ormarić. Još jednom je oprala ruke.
<BR>&nbsp;&nbsp;&nbsp;&nbsp;&nbsp;Vrativši se u Ring-Ding sobu, vide da Masahiko priključuje svoj kompjuter u crno kućište na polici punoj uređaja. Spustila je svoju torbu na krevet. Nešto tiho zazvoni, dvaput, i površina kreveta poče da se mreška, u sporim osmotskim talasima čije je središte bila torba, koja poče da se lagano diže i spušta...
<BR>&nbsp;&nbsp;&nbsp;&nbsp;&nbsp;"Bljak", reče ona i povuče torbu sa kreveta, koji ponovo zazvoni i poče da se smiruje.
<BR>&nbsp;&nbsp;&nbsp;&nbsp;&nbsp;Masahiko pogleda prema njoj, pa se vrati onome što je radio sa opremom na polici.
<BR>&nbsp;&nbsp;&nbsp;&nbsp;&nbsp;Kija otkri da soba ima prozor, sakriven iza neke vrste mekog zastora. Petljala je sa kopčama koje su držale zastor na mestu sve dok nije pronašla onu koja je dozvoljavala zastoru da klizne u stranu na nevidljivim šinama. Prozor je gledao na otvoreni parking, ograđen žičanom mrežom, pored niske zgrade bež boje sa zidovima od talasaste plastike. Tamo su bila parkirana tri kamiona, prva vozila koja je videla u Japanu da nisu bila nova ili besprekorno čista. Ispod jednog od kamiona iziđe siva mačka mokrog izgleda i šmugnu u senku ispod susednog kamiona. Kiša je i dalje padala.
<BR>&nbsp;&nbsp;&nbsp;&nbsp;&nbsp;"Doo-bro", začu Masahika kako govori, očigledno zadovoljan nečim. "Idemo u Utvrđeni grad."
</P></TD></TR></TABLE>
<P class="next">
<A HREF=p26.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
