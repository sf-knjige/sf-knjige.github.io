<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>46. KAZIVANJA O OBNOVI
<P>&nbsp;&nbsp;&nbsp;&nbsp;&nbsp;Kija je sanjala plažu, prekrivenu smrvljenim elektronskim komponentama; po njoj su se hitro gegale niske rakolike stvari, nožica ispruganih poput drevnih otpornika. Tokijski Zaliv, pod pokrovom magle iz nekog starog filma, bledosivim pokrivačem koji je trebalo nakratko da prikrije dolazak užasa: morske nemani ili neku tuđinsku armadu.
<BR>&nbsp;&nbsp;&nbsp;&nbsp;&nbsp;Kada je odmakla dalje, pred njom se uzdigao Hak Nam, ali logika sna nije dala da mu se približi. More u povlačenju vuklo ju je za nožne članke. Utvrđeni grad je rastao. Bio podizan. Sa zastirke plaže, videli su se krš i ostaci sveta iz vremena pre nego što su se stvari promenile. Nepojamna tonaža, dovučena baržama i teretnim helikopterima u vreme velike obnove. Tu su vrvele sićušne bube Rodela van Erpa, podižući gvožđem okovane balkone koji su bili spavaće sobe, sa bezbrojnim nasumičnim prozorima odakle su poletali goli srebrni pravougaonici da se upletu u maglu. Stvar slučajnog ljudskog upliva, čudovišna i uzvišena, bila je obnavljana ovde, prevedena iz svog pređašnjeg otelovljenja u kraljevstvo svečulne fantazije.
<BR>&nbsp;&nbsp;&nbsp;&nbsp;&nbsp;Mucanje infracrvenog okca alarma. Kao sunce jarka halogenka osvetljava štampanu maramu, pravougaonik u njenom središtu koji predstavlja prazninu, nepoznatu adresu: zaštitni program iz legende. Trgnuvši daljincem Espresomatik iz mrtvila, ponovo se zavlači u tamu pod ćebetom, čekajući rastuće šištanje pare. Sada skoro svakog jutra skokne do Grada, da čuje tračeve u omiljenoj berbernici na putu Saj Šing. Etrusken je ponekad tamo, sa Klausom i Pevcem i drugim duhovima sa kojima visi, i ne pokazuju da im smeta njeno prisustvo.
<BR>&nbsp;&nbsp;&nbsp;&nbsp;&nbsp;Ponosna je zbog toga, zato što pored Masahika uvek ćute. Jesu li zaista stari, nepojamno drevni, ili se samo pretvaraju da jesu? Bilo kako bilo, obično prvi saznaju stvari, i naučila je da to ceni. A Etrusken je pominjao nešto o mestu za nju, koje je zaista malo, ali sa prozorom. Prozor navodno gleda na mesto gde je nekada trebalo da bude put Leng Čeng.
<BR>&nbsp;&nbsp;&nbsp;&nbsp;&nbsp;Simpatična mu je, Etruskenu. Čudno je to. Kažu da on inače nikoga ne podnosi, ali je sredio račun njenog oca, iako je zaboravila da vrati ključ sobe. (Ključ apartmana broj 17 čuva u torbici za kozmetiku od obojene svile koju su joj poklonili na JAL-ovom letu kući: načinjen je od bele plastike, izlivene u obliku staromodnog mehaničkog ključa, sa magnetnom trakom na dužoj ivici i pljosnatom stvari u obliku krune kakvu nose princeze. Ponekad uzme da ga pogleda, ali joj izgleda kao obično parče jeftine bele plastike.)
<BR>&nbsp;&nbsp;&nbsp;&nbsp;&nbsp;Etrusken i ostali neprestano motre na Projekt. Tako ga zovu. Preko njih, Kija zna da idorino ostrvo još nije dovršeno. Tamo je, ali još nije stabilno; reč je o nečemu što treba da urade pre nego što počnu da grade, čak i uz pomoć nanoteha, u slučaju novog zemljotresa. Zanima je šta će Rusi učiniti sa svojim, a povremeno se zapita i šta je bilo sa Merielis i Edijem, ko i Kalvinom, tipom iz Viski Klona koji ju je izvukao odande, samo zato što je smatrao da treba to da učini. Ali joj se to vreme, između Utvrđenog grada i škole, čini kao večnost.
<BR>&nbsp;&nbsp;&nbsp;&nbsp;&nbsp;Pretpostavlja da njena majka već neko vreme zna da nije bila kod Ester, ali joj nikada ništa nije pomenula, osim što je dva puta razgovarala sa njom o kontraceptivnim sredstvima i bezbednom seksu. Uostalom, bila je odsutna jedva nešto više od četrdeset osam sati, ako se ne računa put, zato što Rez nije uspeo da svrati i da joj se zahvali, a Arli je rekla da je, sve u svemu, bolje ako se vrati kući pre nego što neko počne da postavlja pitanja, ali su ipak učinili toliko da se vrati avionom Japan Air Lines-a, prvom klasom. Arli ju je, dakle, odvezla te večeri na Naritu, ali ne zelenim kombijem, zato što su, po njenim rečima, morali da ga otpišu. I bilo joj je tako teško zbog Zone, jer se osećala kao da joj je prijateljica umrla, ali njena prijateljica, zapravo, nikada nije ni postojala, već je to bila neka druga devojka u Meksiko Sitiju, sa jezivim problemima, pa je na kraju sve to ipak ispričala Arli, kroz suze.
<BR>&nbsp;&nbsp;&nbsp;&nbsp;&nbsp;A Arli joj je na to rekla da treba da pričeka. Zato što je toj devojci u Meksiko Sitiju više od svega bilo potrebno da bude neko drugi. I rekla joj je da nije važno što to nije bila Zona, jer je sama izmislila Zonu, a to je kao da jeste bila ona. Samo sačekaj, rekla joj je Arli, i neko će se pojaviti. Neko drugi, i biće kao da te već poznaje. A ona je sedela i razmišljala o tome, pored Arli u njenim malim brzim kolima.
<BR>&nbsp;&nbsp;&nbsp;&nbsp;&nbsp;...Ali da li ću ikada smeti da kažem da znam?
<BR>&nbsp;&nbsp;&nbsp;&nbsp;&nbsp;...To bi sve pokvarilo.
<BR>&nbsp;&nbsp;&nbsp;&nbsp;&nbsp;Kada su stigle na aerodrom, Arli ju je prijavila za JAL-ov let, pronašla nekoga da je odvede do čekaonice (koja je bila nešto između bara i stvarno luksuznih poslovnih prostorija) i dala joj kesu sa jaknom kakve je Ni/Rezovo tehničko osoblje nosilo na turnejama. Rukavi su bili načinjeni od providnog rajona, a postava koja se videla ispod prelivala se poput tečne žive. Arli je rekla da je prilično džiberska, ali da će možda moći da je pokloni nekome. Jakna je bila sa turneje kod Kombinata i imala je datume svih koncerata izvezene na leđima.
<BR>&nbsp;&nbsp;&nbsp;&nbsp;&nbsp;Nikada je nije obukla, niti ju je ikome pokazala. Visila je u njenom ormanu, u navlaci sa hemijskog čišćenja. U poslednje vreme nije bila naročito aktivna u klubu. (Kelsi se skroz ispisala iz kluba.) Kija je osećala da je neće dati nikome iz kluba i da nikome iz kluba neće ispričati šta se dogodilo. Ionako je bilo mnogo toga što nije bilo za priču.
<BR>&nbsp;&nbsp;&nbsp;&nbsp;&nbsp;Tako da joj je najviše vremena oduzimao Grad, zato što su Rez i Reji bili tamo, senke među senkama, ali ih je ipak bilo moguće prepoznati. Radili su na svom Projektu.
<BR>&nbsp;&nbsp;&nbsp;&nbsp;&nbsp;Njihova zamisao imala je tamo mnogo protivnika, ali i sledbenika. Među ovim drugima bio je i Etrusken. Izjavio je da je to najluđa stvar otkako su izvrnuli onaj zaštitni program.
<BR>&nbsp;&nbsp;&nbsp;&nbsp;&nbsp;Ponekad se pitala da li je sve to samo zezanje, jer joj se činilo nemoguće da neko uradi tako nešto. Da izgradi takvu stvar, na ostrvu u Tokijskom Zalivu.
<BR>&nbsp;&nbsp;&nbsp;&nbsp;&nbsp;Ali idoru je kazala da žele tamo da žive, sada kada su se venčali. Što je značilo da stvarno nameravaju da to urade.
<BR>&nbsp;&nbsp;&nbsp;&nbsp;&nbsp;Ako uspeju, pomisli Kija, osluškujući šištanje Espresomatika, odoh i ja tamo.
</P></TD></TR></TABLE>
</CENTER>
</BODY>
</HTML>
