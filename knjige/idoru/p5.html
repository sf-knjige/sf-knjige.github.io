<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. RASPAKOVANA VENECIJA
<P>&nbsp;&nbsp;&nbsp;&nbsp;&nbsp;"Sada zaveži", reče žena na 23E, iako Kija nije rekla ni reč. "Sestra ima da ti ispriča priču."
<BR>&nbsp;&nbsp;&nbsp;&nbsp;&nbsp;Kija podiže pogled sa ekrana na naslonu sedišta ispred sebe, gde se probijala kroz jedanaesti nivo lobotomizovane avionske verzije Ratova Lobanje. Plavuša je gledala pravo ispred sebe, umesto u Kiju. Njen ekran bio je spušten da bi mogla da koristi njegovu poleđinu kao poslužavnik, i upravo je dovršila još jednu čašu ledenog soka od paradajza koje je plaćala stjuardesi da joj donosi. Služili su ga, iz nekog razloga, sa četvrtastim komadima celera zataknutim u čašu kao slamka ili štapić za mešanje, ali plavuša kao da nije marila za njih. Poređala je pet komada celera na poslužavniku u kvadrat kao kad dete gradi zidove ili kućicu, ili koral za figurice životinja.
<BR>&nbsp;&nbsp;&nbsp;&nbsp;&nbsp;Kija pogleda svoje palčeve na Er Magelanovom senzorskom jastučiću za jednokratnu upotrebu, pa opet u oči pod maskarom. Koje su je upravo posmatrale.
<BR>&nbsp;&nbsp;&nbsp;&nbsp;&nbsp;"Postoji mesto gde uvek vlada svetlost", reče žena. "Svuda je svetlo. Nigde nema tame. Svetlost je kao magla, kao da nešto pada, u svakom trenutku, bez prestanka. U svim mogućim bojama. Tamo su kule kojima ne vidiš vrh, i ta svetlost što pada. A dole, u njihovom podnožju, nakrcali su barove. Barove i klubove sa striptizom i diskaće. Naslagani su kao kutije sa cipelama, jedan povrh drugog. I bez obzira na to kako se provučeš unutra, bez obzira na to uz koliko se stepenica popneš, u koliko se liftova povezeš, bez obira na to koliko je mala soba u kojoj se na kraju nađeš, svetlost te uvek pronađe. To je svetlost koja prolazi ispod vrata, kao prah. Sitan, najsitniji prah. Zavlači ti se ispod kapaka, ako nekako uspeš da zaspiš. Ali tamo ne želiš da spavaš. Ne u Šinđukuu. Zar ne?"
<BR>&nbsp;&nbsp;&nbsp;&nbsp;&nbsp;Kija je odjednom postala svesna fizičke mase aviona, zastrašujuće nestvarnosti njenog kretanja kroz prostor, njenog vazdušnog kostura kako vibrira kroz sleđenu noć negde iznad mora, sada već daleko od obale Aljaske - bilo je to nemoguće, ali istina. "Ne", začu Kija sebe kako odgovara, a Ratovi Lobanje, primetivši njenu nepažnju, baciše je na prethodni nivo.
<BR>&nbsp;&nbsp;&nbsp;&nbsp;&nbsp;"Ne", složi se žena, "ne želiš. Ali te oni nateraju. Nateraju te da zaspiš. U središtu sveta." A onda zavali glavu, sklopi oči i zahrka.
<BR>&nbsp;&nbsp;&nbsp;&nbsp;&nbsp;Kija iziđe iz Ratova Lobanje i zataknu senzorski jastučić u džep na naslonu sedišta. Došlo joj je da vrišti. O čemu je ovde reč?
<BR>&nbsp;&nbsp;&nbsp;&nbsp;&nbsp;Naiđe stjuart, pokupi ogradu od celera u salvetu, uze ženinu čašu, obrisa poslužavnik i zaklopi ga nazad na naslon sedišta.
<BR>&nbsp;&nbsp;&nbsp;&nbsp;&nbsp;"Moja torba?" reče Kija. "Gore u kaseti?" Pokaza gde.
<BR>&nbsp;&nbsp;&nbsp;&nbsp;&nbsp;On otvori pregradu iznad nje, izvuče njenu torbu i spusti joj je u krilo.
<BR>&nbsp;&nbsp;&nbsp;&nbsp;&nbsp;"Kako se ovo otvara?" Dodirnula je omče od žilavog crvenog želatina koje su držale patent-zatvarače.
<BR>&nbsp;&nbsp;&nbsp;&nbsp;&nbsp;Stjuart izvuče malu crnu alatku iz futrole na kaišu. Izgledala je kao ona sprava koju je videla da veterinar koristi da potkreše pseće kandže. Postavio je drugu šaku da uhvati loptice u koje su se omče pretvorile kada ih je presekao alatkom.
<BR>&nbsp;&nbsp;&nbsp;&nbsp;&nbsp;"Mogu da koristim ovo?" Povukla je zatvarač i pokazala mu Sendbendere, zataknute između četiri para smotanih gaćica.
<BR>&nbsp;&nbsp;&nbsp;&nbsp;&nbsp;"Ovde ne možete da se uključite; samo u poslovnoj i prvoj", reče on. "Ali možete da koristite to što imate unutra. Možete da se uključite na ekran na sedištu, ako želite."
<BR>&nbsp;&nbsp;&nbsp;&nbsp;&nbsp;"Fala", reče ona. "Imam naočare." On ode dalje.
<BR>&nbsp;&nbsp;&nbsp;&nbsp;&nbsp;Plavušino hrkanje prešlo je u srednje glasno zujanje kada su prošli kroz vazdušni kovitlac. Kija iskopa naočare i kablove iz njihovih gnezda u čistom vešu, odloži ih pored sebe, između boka i naslona za ruke. Izvukla je Sendbendere, zatvorila torbu i upotrebila slobodnu ruku i obe noge da ćušne torbu ispod sedišta ispred sebe. Imala je strašnu potrebu da se izvuče odatle.
<BR>&nbsp;&nbsp;&nbsp;&nbsp;&nbsp;Položivši Sendbendere u krilo, pritisnula je palcem kontrolu baterija. Osam sati bez napajanja, ako bude imala sreće. Ali sada je nije bilo briga za to. Odmotala je kabl sa okvira naočara i uključila ga. Vrhovi su bili zapetljani, kao i uvek. Samo polako, reče sebi. Pokida li se senzorska žica, provešće celu noć sa klonom Ezli Modin Karter. Mali srebrni naprsci, savitljivi prsti okvira; sad samo polako... Utikač za svaki. Jedan uključen, drugi uključen...
<BR>&nbsp;&nbsp;&nbsp;&nbsp;&nbsp;Plavuša reče nešto u snu. Ako se to moglo nazvati san.
<BR>&nbsp;&nbsp;&nbsp;&nbsp;&nbsp;Kija podiže naočare, stavi ih i pritisnu veliko crveno.
<BR>&nbsp;&nbsp;&nbsp;&nbsp;&nbsp;...Ma, odo' ja odavde.
<BR>&nbsp;&nbsp;&nbsp;&nbsp;&nbsp;I stvarno ode.
<BR>&nbsp;&nbsp;&nbsp;&nbsp;&nbsp;Bila je tamo na rubu postelje, gledajući u poster Obzorja niske rezolucije. Sve dok Ni to nije primetio. Pogladio je svoje polunarasle brkove i iskezio joj se.
<BR>&nbsp;&nbsp;&nbsp;&nbsp;&nbsp;"'Ej, Kija."
<BR>&nbsp;&nbsp;&nbsp;&nbsp;&nbsp;"'Ej." Iskustvo ju je naučilo da ne izgovara reči, privatnosti radi.
<BR>&nbsp;&nbsp;&nbsp;&nbsp;&nbsp;"Šta ima, devojko?"
<BR>&nbsp;&nbsp;&nbsp;&nbsp;&nbsp;"Nalazim se u avionu. Letim u Japan."
<BR>&nbsp;&nbsp;&nbsp;&nbsp;&nbsp;"Japan? Moćno. 'Si slušala naš disk iz Budokana?"
<BR>&nbsp;&nbsp;&nbsp;&nbsp;&nbsp;"Nije mi do razgovora, Ni." U svakom slučaju, ne sa softverskim vodičem, koliko god da je sladak.
<BR>&nbsp;&nbsp;&nbsp;&nbsp;&nbsp;"Budi 'ladna." Sevnuo joj je onaj mačji kez, sa boricama u uglovima očiju, i pretvorio se u zamrznutu sliku. Kija pogleda oko sebe, osećajući se razočarano. Stvari nekako nisu bile tačnih razmera, ili je možda trebalo da upotrebi one fraktalne pakete koji bi sve pomalo pomerili, dodali prašinu u uglovima i mrlje oko prekidača za svetlo. Zona Rosa se klela u njih. Kada je bila kod kuće, Kija je volela to što je konstrukt čistiji nego što je njena soba ikada bila. Sada ju je to činilo nostalgičnom, činilo da joj nedostaje prava stvar.
<BR>&nbsp;&nbsp;&nbsp;&nbsp;&nbsp;Pokazala je prema dnevnoj sobi, prošavši pored nečega što je trebalo da budu vrata majčine spavaće sobe. Dnevna soba takođe je imala tek naznačene uglove i nameštaj koji je unela iz Plejmobilovog sistema koji je imala pre Sendbendera. Treperavo bitmapirana ribica lenjo je plivala okolo unutar staklenog čajnog stočića koji je napravila kada joj je bilo devet godina. Drveće ispred prozora sobe bilo je još starije: savršeno okrugla stabla u Krajola-smeđoj boji nosila su otrovno zelene lopte stopljenog lišća. Ako bi gledala u njih dovoljno dugo, napolju bi se pojavio Mamfalamfagus, spreman na igru, i zato nije gledala.
<BR>&nbsp;&nbsp;&nbsp;&nbsp;&nbsp;Posadila se na Plejmobilov kauč i osmotrila programe razbacane po stočiću. Sendbendersov sistemski softver izgledao je kao staromodna platnena vreća za vodu, neka vrsta termosa (morala je da pogleda u Šta je šta, svoj rečnik ikona, da bi to provalila). Bila je izlizana i spektakularno organska, sa sićušnim kapima vode koje su se probijale kroz gusto tkanje materijala. Kada biste se dovoljno približili, videli biste stvari kako se ogledaju u svakoj kapi: štampana kola nalik na mrežu perli ili kožu na vratu guštera, dugačku pustu plažu ispod sivog neba, planine na kiši, potok kako teče preko raznobojnog kamenja. Volela je Sendbenderse, zato što su bili najbolji. Na orošenom platnu bilo je bledo odštampano SENDBENDERS, OREGON, kao da je gotovo izbledelo na pustinjskom suncu. SISTEM 5.9. (Imala je sve potonje verzije, do 6.3. Pričalo se da je 6.4 pun grešaka.)
<BR>&nbsp;&nbsp;&nbsp;&nbsp;&nbsp;Pored vreće za vodu ležao je njen školski rad, predstavljen kao korice sa tri prstena koje su preživele dejstvo veštačkog bit-habanja, sa žičanim konturama obraslim digitalnom grahoricom. Mora to da preformatira pre nego što pođe u novu školu, podsetila se. Suviše detinjasto.
<BR>&nbsp;&nbsp;&nbsp;&nbsp;&nbsp;Njena Ni/Rez zbirka, albumi, kompilacije i pirati, bili su prikazani kao originalni diskovi u kutijama. Bili su poslagani, što nehajnije moguće, pored arhivskog materijala koji je uspela da sakupi otkako je bila primljena u ogranak u Sijetlu. Ovaj je izgledao, zahvaljujući srećnoj razmeni dokumenata sa jednim članom u Švedskoj, kao litografisana limena kutija za čuvanje hrane, sa čijeg su ravnog četvrtastog poklopca virili Rez i Ni, zbunjeno i zamućenih očiju. Obožavalac iz Švedske skenirao je rad na pet odštampanih površina originala, a zatim ga je mapirao preko žičanog modela. Original je verovatno bio nepalske proizvodnje, definitivno nelicenciran, i Kiji se dopadao izvrnuti kaše. Zona Rosa htela je da napravi kopiju i za sebe, ali je zauzvrat nudila samo nekoliko bajatih TV-spotova sa petog koncerta u Meksiko Doumu. Spotovi nisu bili dovoljno bajati, i Kija nije želela da se menja. Postojao je zamućeni dokumentarac sa turneje po Brazilu koji je navodno napravila jedna podružnica Globoa sa besplatnim pristupom. Kija je želela taj dokumentarac, jer je Meksiko ležao u istom pravcu kao Brazil.
<BR>&nbsp;&nbsp;&nbsp;&nbsp;&nbsp;Prešla je prstom preko naslaganih diskova. Šaka joj je bila žičane strukture, prst sa vrhom od treperave žive. Razmišljala je o Traču. Tračeva je bilo i pre, ima ih i uvek će ih biti. Postojao je taj trač o Niju i onom danskom modelu, da nameravaju da se uzmu, koji je verovatno bio tačan, iako se nikad nisu uzeli. A tračeva o Rezu i raznoraznim osobama bilo je kol'ko 'oćeš. Ali to su bile osobe. Ta Dankinja, model, spadala je u osobe, iako bi Kija za nju pre rekla da je ljiga. Trač je bio nešto drugo.
<BR>&nbsp;&nbsp;&nbsp;&nbsp;&nbsp;Zbog čega je, zapravo, i letela u Tokio.
<BR>&nbsp;&nbsp;&nbsp;&nbsp;&nbsp;Izabrala je Obzorje niske rezolucije.
<BR>&nbsp;&nbsp;&nbsp;&nbsp;&nbsp;Virtuelna Venecija koju joj je otac poslao za trinaesti rođendan izgledala je kao stara, prašnjava knjiga u kožnom povezu. Glatka, smeđa koža bila je mestimično izglačana u fini antilop, digitalni ekvivalent pranja džinsa u mašini punoj loptica za golf. Ležala je pored bezličnog, sivog dokumenta koji je bio njen primerak rešenja o razvodu braka i sporazuma o starateljstvu.
<BR>&nbsp;&nbsp;&nbsp;&nbsp;&nbsp;Privukla je Veneciju bliže sebi, otvorila je. Riba se ukoči, jer je sistem pokrenuo pomoćni program.
<BR>&nbsp;&nbsp;&nbsp;&nbsp;&nbsp;Venecija je bila raspakovana.
<BR>&nbsp;&nbsp;&nbsp;&nbsp;&nbsp;Pjaca u monohromatskom prikazu srca zime, sa pročeljima zgrada u mermeru, porfiru, uglačanom granitu, jaspisu, alabasteru (imena minerala samovoljno su se listala u meniju na ivici vidokruga). U gradu krilatih lavova i zlatnih atova. U zadati sat večitog i sivog svitanja.
<BR>&nbsp;&nbsp;&nbsp;&nbsp;&nbsp;Ovde je mogla da bude sama, ili sa Učiteljem Muzike kao vodičem.
<BR>&nbsp;&nbsp;&nbsp;&nbsp;&nbsp;Njen otac, kada ju je pozvao iz Singapura da joj čestita rođendan, rekao joj je da se Hitler, prilikom svoje jedine posete, iskrao da sam procunja ulicama, u isti sitni sat, verovatno već lud, trčkarajući kao pas.
<BR>&nbsp;&nbsp;&nbsp;&nbsp;&nbsp;Iako je samo naslućivala ko bi mogao da bude Hitler, i to uglavnom preko tekstova pesama, Kija je razumela tu potrebu. Kamene ploče Pjace potekle su ispod nje kao svila kada je podigla posrebreni prst i ubrzala kroz lavirint mostova, vode, svodova i zidova.
<BR>&nbsp;&nbsp;&nbsp;&nbsp;&nbsp;Nije imala predstavu o tome kakva je svrha bila prvobitno namenjena tom mestu, njegovo kako i zašto, ali ono je savršeno odgovaralo sebi i prostoru koji je zauzimalo, njegova voda i kamen bez greške su se uklapali u zagonetnu celinu.
<BR>&nbsp;&nbsp;&nbsp;&nbsp;&nbsp;Najuvrnutiji softver koji je ikada videla, nema šta, a onda se začuše uvodni akordi 'Pozitronskog predosećaja'.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
