<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. OGLEDALO, OGLEDALCE
<P>&nbsp;&nbsp;&nbsp;&nbsp;&nbsp;Izišla je iz toga kao da je neko pomerio prekidač.
<BR>&nbsp;&nbsp;&nbsp;&nbsp;&nbsp;Nije otvorila oči. Čula ih je kako razgovaraju u drugoj sobi. Bolelo ju je na nekoliko mesta, ali ne onako kako je moglo da boli od viza. Loš fiks bio je izlečen ili ublažen nečim što su joj dali, možda onim sprejom.
<BR>&nbsp;&nbsp;&nbsp;&nbsp;&nbsp;Papirna kecelja žuljala joj je bradavice na grudima; bile su joj nekako uvećane i osetljive, a grudi teže. Preko lica su joj sevale tanke trake bola. Istovetna žiganja u očnim kapcima, sirov hrapav osećaj u ustima i ukus krvi.
<BR>&nbsp;&nbsp;&nbsp;&nbsp;&nbsp;"Ne pokušavam da te učim tvom poslu", govorio je Džerald, kroz neprekidno kuckanje i zveckanje metala, kao da pere sudove, ili nešto slično, "ali se varaš ako misliš da bi prevarila bilo koga ko to neće. Ovo je zaista površan posao." Prajor reče nešto što nije uspela da razazna. "Rekao sam površan, a ne traljav. Sve je kvalitetno urađeno. Dvadeset sati na dermalnom stimulatoru i nećeš ni znati da je bila ovde. Redovno joj dajte antibiotike i sve potrebne stimulante; njen imunološki sistem nije kakav bi trebalo da bude." Zatim opet Prajor, ali i dalje nije mogla da ga razume.
<BR>&nbsp;&nbsp;&nbsp;&nbsp;&nbsp;Otvorila je oči, ali ugledala je samo tavanicu, bele kvadrate akustičnih pločica. Pogledala je levo. Beli plastični zid sa jednim od onih lažnih prozora, haj-rez animacijom plaže sa palmama i talasima; ako dovoljno dugo gledaš u vodu, videćeš kako se to valjaju uvek isti talasi, iznova, zauvek. Samo što je ovaj ovde bio neispravan ili dotrajao, talasi su nekako oklevali, a crvenilo zalaska sunca treptalo je kao pokvarena fluorescentna cev.
<BR>&nbsp;&nbsp;&nbsp;&nbsp;&nbsp;Pokušaj desno. Ponovo je okrenula glavu, osećajući na vratu znojavi papirni prekrivač na tvrdom jastuku od pene...
<BR>&nbsp;&nbsp;&nbsp;&nbsp;&nbsp;Sa susednog kreveta posmatralo ju je lice sa pomodrelim očima, nosom u protezi od providne plastike i mikroporozne trake, nekakvom smeđom želatinoznom tvari razmazanom preko jagodičnih kostiju...
<BR>&nbsp;&nbsp;&nbsp;&nbsp;&nbsp;Endži. Bilo je to Endžino lice, uokvireno odbleskom mucavog sunca na pokvarenom prozoru.
<BR>
<BR>&nbsp;&nbsp;&nbsp;&nbsp;&nbsp;"Uopšte nismo dirali kosti", reče Džerald, pažljivo olabavljujući traku koja je držala malu plastičnu protezu duž brida nosa. "To je najlepše od svega. Planirali smo malo hrskavice u nosu, da to obavimo kroz nozdrve, pa da pređemo na zube. Nasmeši se. Divno. Uradili smo povećanje grudi, dogradili bradavice pomoću erektivnog tkiva odgajenog u tanku, i na kraju, bojenje očiju..." Uklonio je protezu. "Ovo ne smeš da diraš sledećih dvadeset četiri sata."
<BR>&nbsp;&nbsp;&nbsp;&nbsp;&nbsp;"Jesam li tako zaradila masnice?"
<BR>&nbsp;&nbsp;&nbsp;&nbsp;&nbsp;"Ne. To je sekundarna trauma posle operacije hrskavice." Džeraldovi prsti bili su hladni na njenom licu, precizni. "Trebalo bi da se izgubi do sutra."
<BR>&nbsp;&nbsp;&nbsp;&nbsp;&nbsp;Džerald je bio okej. Dao joj je tri derme, dve plave i ružičastu, glatke i udobne. Prajor izvesno nije bio okej, ali je otišao ili se bar nije pojavljivao. Bilo joj je baš gotivno, da sluša Džeralda kako objašnjava stvari onim smirenim glasom. I gle, šta je sve uradio.
<BR>&nbsp;&nbsp;&nbsp;&nbsp;&nbsp;"Pege", reče ona, zato što ih više nije bilo.
<BR>&nbsp;&nbsp;&nbsp;&nbsp;&nbsp;"Abrazija i još malo veštačkog tkiva. Vratiće se, onoliko brzo koliko se budeš sunčala..."
<BR>&nbsp;&nbsp;&nbsp;&nbsp;&nbsp;"Ona je tako lepa..." Okrenula je glavu.
<BR>&nbsp;&nbsp;&nbsp;&nbsp;&nbsp;"Ti, Mona. To si ti."
<BR>&nbsp;&nbsp;&nbsp;&nbsp;&nbsp;Zagledala se u lice u ogledalu i oprobala onaj slavni osmeh.
<BR>
<BR>&nbsp;&nbsp;&nbsp;&nbsp;&nbsp;Možda Džerald ipak nije bio okej.
<BR>&nbsp;&nbsp;&nbsp;&nbsp;&nbsp;Ponovo u uskoj beloj postelji, gde ju je položio da se odmara, podigla je ruku i pogledala tri derme. Sedativi. Lebdela je.
<BR>&nbsp;&nbsp;&nbsp;&nbsp;&nbsp;Zavukla je nokat ispod ružičaste derme i sljuštila je, prilepila na beli zid i snažno je pritisnula palcem. Iz derme iscuri kapljica tečnosti boje slame. Pažljivo ju je odlepila i vratila na ruku. Tečnost u one dve plave bila je mlečno bela. I njih je vratila na mesto. Možda će on primetiti, ali je htela da zna šta se dešava.
<BR>&nbsp;&nbsp;&nbsp;&nbsp;&nbsp;Pogledala se u ogledalu. Džerald je rekao da može sve da vrati kako je bilo, jednog dana, ako bude htela, ali se tada zapitala kako će on znati kako je izgledala. Možda je napravio snimak, ili tako nešto. Ali kad je malo bolje razmislila, možda više nije bilo nikog ko se seća kako je izgledala. Majklov stim je verovatno bio jedini trag, ali nije znala njegovu adresu, ni prezime. Zbog toga je imala čudan osećaj, kao da je ona od ranije na trenutak odlutala niz ulicu i nikada se nije vratila. Ali onda je sklopila oči i podsetila se da je ona Mona, ona koja je oduvek bila, i da se ništa naročito nije promenilo, bar ne iza očnih kapaka.
<BR>&nbsp;&nbsp;&nbsp;&nbsp;&nbsp;Laneta je govorila da nema veze koliko si se promenila. Laneta joj je jednom rekla da joj nije ostalo više od deset odsto starog lica, onog s kojim se rodila. Mada se ne bi reklo, osim crne tetovaže oko očiju, tako da više nije morala da se bakće s maskarom. Mona je pomislila da Laneta možda i nije obavila tako dobar posao i to mora da joj se pokazalo na licu, jer je tada Laneta rekla: Trebalo je da me vidiš onda, dušo.
<BR>&nbsp;&nbsp;&nbsp;&nbsp;&nbsp;Ali sad je i sama bila tu, Mona, ispružena u uskom krevetu u Baltimoru, a sve što je znala o Baltimoru bio je zvuk sirene odozdo sa ulice i motora Džeraldovog klima-uređaja.
<BR>&nbsp;&nbsp;&nbsp;&nbsp;&nbsp;I to ju je nekako uljuljkalo u san, nije znala koliko dugo, a onda je Prajor bio tu, sa rukom na njenoj mišici, i pitao je da li je gladna.
<BR>
<BR>&nbsp;&nbsp;&nbsp;&nbsp;&nbsp;Posmatrala je Prajora kako brije bradu. Bio je nad hirurškim slivnikom od nerđajućeg čelika i potkresivao ju je hromiranim makazama. Onda je prešao na beli plastični brijač za jednu upotrebu iz Džeraldove kutije. Bilo je neobično gledati kako mu se pojavljuje lice. Nije bilo onakvo kakvo je očekivala: bilo je mlađe. Ali su usta ostala ista.
<BR>&nbsp;&nbsp;&nbsp;&nbsp;&nbsp;"Hoćemo li još dugo biti ovde, Prajore?"
<BR>&nbsp;&nbsp;&nbsp;&nbsp;&nbsp;Skinuo je košulju radi brijanja; preko leđa, ramena i na nadlakticama imao je tetovirane zmajeve sa lavljim glavama. "Ne brini za to", reče.
<BR>&nbsp;&nbsp;&nbsp;&nbsp;&nbsp;"Dosadno je."
<BR>&nbsp;&nbsp;&nbsp;&nbsp;&nbsp;"Nabavićemo ti neke stimove." Brijao se ispod brade.
<BR>&nbsp;&nbsp;&nbsp;&nbsp;&nbsp;"Kakav je Baltimor?"
<BR>&nbsp;&nbsp;&nbsp;&nbsp;&nbsp;"Grozan. Kao i sve ostalo ovde."
<BR>&nbsp;&nbsp;&nbsp;&nbsp;&nbsp;"Kakva je onda Engleska?"
<BR>&nbsp;&nbsp;&nbsp;&nbsp;&nbsp;"Grozna." Obrisao je lice gužvom plave upijajuće hartije.
<BR>&nbsp;&nbsp;&nbsp;&nbsp;&nbsp;"Možda bismo mogli da iziđemo, da probamo te rakove. Džerald kaže da imaju rakove."
<BR>&nbsp;&nbsp;&nbsp;&nbsp;&nbsp;"Imaju", reče on. "Doneću ti."
<BR>&nbsp;&nbsp;&nbsp;&nbsp;&nbsp;"Kako bi bilo da me izvedeš?"
<BR>&nbsp;&nbsp;&nbsp;&nbsp;&nbsp;Bacio je plavu hartiju u čeličnu kantu za otpatke. "Ne. Mogla bi pokušati da pobegneš."
<BR>&nbsp;&nbsp;&nbsp;&nbsp;&nbsp;Zavukla je ruku između zida i kreveta i napipala otrgnutu vazdušnu ćeliju od pene gde je sakrila ošamućivač. Pronašla je svoju odeću u beloj plastičnoj kesi. Džerald je svaka dva sata dolazio sa svežim dermama; ispraznila bi ih čim bi otišao. Kada bi uspela da nagovori Prajora da iziđu da jedu, verovala je da bi u restoranu mogla nešto da pokuša. Ali on ni da čuje.
<BR>&nbsp;&nbsp;&nbsp;&nbsp;&nbsp;U restoranu bi čak mogla da pozove kljuna, jer sad je bila prilično sigurna da je provalila šemu.
<BR>&nbsp;&nbsp;&nbsp;&nbsp;&nbsp;Lutka-igra. Laneta joj je pričala o tome. Kako postoje ljudi koji plaćaju da devojke budu doterane da liče na neke druge ljude i da ih onda ubiju. To je obično bio neko bogat, stvarno bogat. Ne Prajor, već neko za koga ovaj radi. Laneta je rekla da ti tipovi ponekad udese da devojke liče na njihove žene. Mona tada nije htela da veruje u to; Laneta joj je ponekad pričala jezive stvari jer je bilo gotivno osećati jezu kada znaš da si bezbedna, a Laneta je ionako imala milion priča o otkačenim šemama. Tvrdila je da su sakoi najuvrnutiji, sakoi visoko u kompanijama, zato što nisu mogli da dopuste da se otkače dok rade. Ali kad ne rade, rekla je Laneta, mogu sebi da priušte da se otkače kako god im je volja. Nije, dakle, nemoguće da negde visoko neki sako želi to da uradi sa Endži? Mnoge cure ionako same odlaze da ih obrade da liče na Endži, ali obično izgledaju patetično. Imitatorke... i nikad nije videla neku koja zaista liči na Endži, bar ne dovoljno da se iko normalan pređe. Ali može biti i da postoji neko ko bi platio sve ovo da dobije devojku koja liči na Endži. Uostalom, ako ovo nije lutka-igra, šta je onda?
<BR>&nbsp;&nbsp;&nbsp;&nbsp;&nbsp;Prajor je zakopčavao plavu košulju. Prišao je krevetu i smaknuo čaršav da joj pogleda grudi. Kao da razgleda auto ili tako nešto.
<BR>&nbsp;&nbsp;&nbsp;&nbsp;&nbsp;Trgnula je čaršav uvis, na mesto.
<BR>&nbsp;&nbsp;&nbsp;&nbsp;&nbsp;"Doneću rakove." Obukao je jaknu i izišao. Čula ga je kako nešto govori Džeraldu.
<BR>&nbsp;&nbsp;&nbsp;&nbsp;&nbsp;Džerald promoli glavu. "Kako si, Mona?"
<BR>&nbsp;&nbsp;&nbsp;&nbsp;&nbsp;"Gladna."
<BR>&nbsp;&nbsp;&nbsp;&nbsp;&nbsp;"Osećaš se opušteno?"
<BR>&nbsp;&nbsp;&nbsp;&nbsp;&nbsp;"Aha..."
<BR>&nbsp;&nbsp;&nbsp;&nbsp;&nbsp;Kada je ponovo ostala sama, okrenula se i stala da proučava svoje lice, Endžino lice, u zidu od ogledala. Masnice su se već bile uglavnom izgubile. Džerald joj je pričvrstio na lice neke stvari nalik na minijaturne trode i povezao ih sa mašinom. Rekao da ubrzavaju isceljenje.
<BR>&nbsp;&nbsp;&nbsp;&nbsp;&nbsp;Više se nije trzala kada bi ga videla, Endžino lice u ogledalu. Zubi su bili lepi; rado bi ih zadržala. Još nije bile sigurna za ostalo.
<BR>&nbsp;&nbsp;&nbsp;&nbsp;&nbsp;Možda bi trebalo da ustane, obuče se i pokuša da iziđe. Ako Džerald pokuša da je zaustavi, može da upotrebi ošamućivač. Onda se setila kako se Prajor pojavio kod Majkla, kao da je odredio nekog da motri na nju, celu noć, da je prati. Možda je i sad neko napolju. Džeraldova klinika nema prozore, ne one prave, što znači da mora na vrata.
<BR>&nbsp;&nbsp;&nbsp;&nbsp;&nbsp;A počinjao je da joj nedostaje viz, gadno, ali ako uzme samo malo, Džerald će primetiti. Znala je da je komplet tamo, u kesi ispod kreveta. Kada bi uzela malo, možda bi nešto i učinila. Ali to možda ne bi bila prava stvar; morala je da prizna da pod vizom nije uvek radila prave stvari, iako je činio da se oseća kao da ne može da omane.
<BR>&nbsp;&nbsp;&nbsp;&nbsp;&nbsp;Uostalom, gladna je, i šteta što Džerald nema neku muziku ili tako nešto, pa bi baš mogla da sačeka te rakove...
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
