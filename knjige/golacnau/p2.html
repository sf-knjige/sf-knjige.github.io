<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Perec se probudio jer su ga ledeni prsti dotakli po golom ramenu. Otvorio je oči i ugledao nad sobom čoveka samo u donjem vešu. Svetlosti u sobi nije bilo, ali je čovek bio osvetljen mesečinom, i videlo se njegovo belo lice sa izbuljenim očima.
<BR>&nbsp;&nbsp;&nbsp;&nbsp;&nbsp;"Šta hoćete?" upitao je šapatom Perec.
<BR>&nbsp;&nbsp;&nbsp;&nbsp;&nbsp;"Treba očistiti", čovek je odgovorio takođe šapatom.
<BR>&nbsp;&nbsp;&nbsp;&nbsp;&nbsp;Pa to je komandant, sa olakšanjem je pomislio Perec.
<BR>&nbsp;&nbsp;&nbsp;&nbsp;&nbsp;"Zašto očistiti?" upitao je glasno i oslonio se na lakat. "Šta očistiti?"
<BR>&nbsp;&nbsp;&nbsp;&nbsp;&nbsp;"Hotel je prepun. Moraćete da očistite mesto."
<BR>&nbsp;&nbsp;&nbsp;&nbsp;&nbsp;Perec se zbunjeno osvrnuo po sobi. U sobi je sve bilo kao i ranije, ostale tri postelje bile su i dalje slobodne.
<BR>&nbsp;&nbsp;&nbsp;&nbsp;&nbsp;"A vi se ne osvrćite", rekao je komandant. "Mi bolje znamo. I svejedno je potrebno postečinu sa vašeg kreveta promeniti i dati je na pranje. Sami je nećete prati, niste tako vaspitani..."
<BR>&nbsp;&nbsp;&nbsp;&nbsp;&nbsp;Perec je shvatio: komandant se bojao, i on je bio bezobrazan, da bi postao smeliji. On je sada bio u stanju kada čovek počinje da urla, vrišti, cima se, izbija prozor i počinje da zove u pomoć, ako ga neko takne.
<BR>&nbsp;&nbsp;&nbsp;&nbsp;&nbsp;"Hajde, hajde", rekao je komandant i nekako je nekavim jezivim nestrpljenjem izvukao jastuk ispod Pereca. "Posteljina, kada ti se kaže..."
<BR>&nbsp;&nbsp;&nbsp;&nbsp;&nbsp;"Pa šta je to sada", progovorio je Perec. "Zar to obavezno mora sada? Noću?"
<BR>&nbsp;&nbsp;&nbsp;&nbsp;&nbsp;"Hitno je."
<BR>&nbsp;&nbsp;&nbsp;&nbsp;&nbsp;"Gospode bože", rekao je Perec. "Pa vi niste pri čistoj svesti. No, dobro... Uzmite posteljinu, nekako ću se snaći i bez nje, preostala mi je još samo ova noć..."
<BR>&nbsp;&nbsp;&nbsp;&nbsp;&nbsp;Sišao je sa postelje na hladan pod i počeo da skida sa jastuka navlaku. Komandant ga je pratio pogledom, kao da se skamenio na mestu. Usne su mu se pomerale.
<BR>&nbsp;&nbsp;&nbsp;&nbsp;&nbsp;"Popravka", rekao je. "Moramo da popravljamo. Tapete su se pocepale, tavanica je ispucana, podove treba takođe popraviti..." Glas mu je ojačao. "Tako da mesto svejedno morate da očistite. Sada ćemo početi da obavljamo popravke."
<BR>&nbsp;&nbsp;&nbsp;&nbsp;&nbsp;"Popravke?"
<BR>&nbsp;&nbsp;&nbsp;&nbsp;&nbsp;"Popravke. Vidite li kakve su tapete? Sada će radnici doći."
<BR>&nbsp;&nbsp;&nbsp;&nbsp;&nbsp;"Ovoga časa?"
<BR>&nbsp;&nbsp;&nbsp;&nbsp;&nbsp;"Upravo sada. Više ne možemo da čekamo. Jer, tavanica je ispucala. Svaki čas može..."
<BR>&nbsp;&nbsp;&nbsp;&nbsp;&nbsp;Perec je počeo da drhti. Ostavio je navlaku i uzeo u ruke pantalone.
<BR>&nbsp;&nbsp;&nbsp;&nbsp;&nbsp;"Koliko je sati?" upitao je.
<BR>&nbsp;&nbsp;&nbsp;&nbsp;&nbsp;"Već je jedan", rekao je komandant, ponovo počevši da šapuće i zbog nečega se stalno osvrćući oko sebe.
<BR>&nbsp;&nbsp;&nbsp;&nbsp;&nbsp;"A gde da odem?" rekao je Perec, zaustavivši se sa jednom nogom u nogavici. "No, smestite me negde. U neku drugu sobu..."
<BR>&nbsp;&nbsp;&nbsp;&nbsp;&nbsp;"Prepunjeno je sve. A gde nije prepunjeno - tamo se popravke vrše."
<BR>&nbsp;&nbsp;&nbsp;&nbsp;&nbsp;"No, u dežurnoj sobi."
<BR>&nbsp;&nbsp;&nbsp;&nbsp;&nbsp;"Prepunjeno je."
<BR>&nbsp;&nbsp;&nbsp;&nbsp;&nbsp;Perec je turobno pogledao mesec.
<BR>&nbsp;&nbsp;&nbsp;&nbsp;&nbsp;"No, ako ništa drugo, a ono u magacinu", rekao je. "U magacinu, u skladištu, u izolatoru. Preostalo mi je još samo šest sati da spavam. Ili ćete me možda nekako kod sebe smestiti..."
<BR>&nbsp;&nbsp;&nbsp;&nbsp;&nbsp;Komandant je najednom počeo da jurca po sobi. Jurcao je između kreveta, bos, beo, jeziv, kao priviđenje. A onda se zaustavio i progovorio glasom koji je stenjao:
<BR>&nbsp;&nbsp;&nbsp;&nbsp;&nbsp;"Pa šta je to, a? Pa ja sam takođe civilizovan čovek, dva fakulteta sam završio, nisam tamo nekakav domorodac... Sve mi je jasno! Ali nemoguće je, shvatite to! Nikako nije moguće!" Pritrčao je Perecu i prošaptao mu u uho: "Viza vam je istekla! Dvadeset i sedam minuta vam je već istekla, a vi ste još ovde. Ne možete da budete ovde. Odista vas najlepše molim..." Pao je na kolena i izvukao ispod kreveta cipele i čarape Pereca. "U pet do dvanaest sam se probudio preznojen", mrmljao je, "No, razmišljam, gotovo je. Evo, to je moj kraj. Kakav sam bio, takav sam i potrčao. Ničega se ne sećam. Oblaci nekakvi na ulicama, ekseri se hvataju za noge... A moja žena treba da se porodi! Oblačite se, oblačite, molim vas..."
<BR>&nbsp;&nbsp;&nbsp;&nbsp;&nbsp;Perec se brzo obukao. Loše je shvatao stvari. Komandant je stalno jurcao između postelja, šljapkajući nogama po mesečinom obasjanim kvadratima, zagledajući se u hodnik, zagledajući kroz prozor i šaptao: "Bože moj, šta je sada ovo..."
<BR>&nbsp;&nbsp;&nbsp;&nbsp;&nbsp;"Mogu li kofer kod vas barem da ostavim?" upitao je Perec.
<BR>&nbsp;&nbsp;&nbsp;&nbsp;&nbsp;Komandant je škljocnuo zubima.
<BR>&nbsp;&nbsp;&nbsp;&nbsp;&nbsp;"Ni u kom slučaju! Pa vi ćete me uništiti... No odista zar čovek može da bude tako nemilosrdan! Bože moj, Bože moj..."
<BR>&nbsp;&nbsp;&nbsp;&nbsp;&nbsp;Perec je skupio knjige, jedva nekako uspeo da zatvori kofer, prebacio mantil preko ruke i upitao:
<BR>&nbsp;&nbsp;&nbsp;&nbsp;&nbsp;"Gde ću sada?"
<BR>&nbsp;&nbsp;&nbsp;&nbsp;&nbsp;Komandant nije odgovorio. On je čekao, cupkajući na mestu od nestrpljenja. Perec je digao kofer i niz mračno, tiho stepenište krenuo na ulicu. Zaustavio se u ulazu i, trudeći se da ne drhti, jedno vreme slušao kako komandant naređuje sanjivom portiru: "...tražiće da uđe nazad. Ne puštati! Kod njega... (nejasan, zloslutni šapat). Jesi li me shvatio? Ti mi odgovaraš..." Perec je seo na kofer a mantil stavio na kolena.
<BR>&nbsp;&nbsp;&nbsp;&nbsp;&nbsp;"Ne, izvinite", rekao je komandant iza njegovih leđa. "Molim vas da napustite teritoriju hotela. Da je u potpunosti očistite."
<BR>&nbsp;&nbsp;&nbsp;&nbsp;&nbsp;Morao je da siđe sa trema i postavi kofer na trotoar. Komandant je počeo još malo da topće, mrmljajući pri tome: "Jako vas molim... Žena... bez ikakvih ekscesa... Posledice... Nemoguće..." i otišao je, beleći se svojim donjim vešom, kradući se pored tarabe. Perec je bacio pogled na mračne prozore vila, na mračne prozore Uprave, mračne prozore hotela. Nigde nije bilo svetlosti, čak ni ulične svetiljke nisu gorele. Postojao je samo mesec - okrugao, blistav i nekako zloban.
<BR>&nbsp;&nbsp;&nbsp;&nbsp;&nbsp;I najednom je otkrio da je sam. On nikoga nije imao. Unaokolo ljudi spavaju, i svi me oni vole, ja to dobro znam, mnogo sam puta to video. I ipak sam sam, kao da su oni najednom pomrli ili postali moji neprijatelji... I komandant - dobar, nakazan čovek, koji pati od bazedove bolesti, nesrećnik, koji se prilepio kao krpelj za mene još prvog dana... Svirali smo zajedno, u četiri ruke na pijaninu i diskutovali, i ja sam bio jedini, sa kim se on usuđivao da diskutuje i pored koga se osećao punovrednim čovekom, a ne samo ocem sedmoro dece. I Kim. On se vratio iz kancelarije i doneo ogromnu fasciklu sa dostavama. Devedeset i dve dostave protiv mene, sve napisane istovetnim rukopisom i potpisane raznim prezimenima. Da kradem državni pečatni vosak na pošti i da sam u koferu doneo maloletnu ljubavnicu i da je krijem u podrumu pekare, i da sam ja još mnogo toga... I Kim je čitao te dostave i jedne bacao u korpu, a druge je ostavljao po strani, mrmljajući pri tome: "A o ovome bi trebalo porazmisliti." I to je bilo neočekivano i užasno, besmisleno i odvratno... Kako je neodlučno i nesmelo bacao pogled na mene i odmah ga skretao.
<BR>&nbsp;&nbsp;&nbsp;&nbsp;&nbsp;Perec je ustao, uzeo kofer i krenuo gde ga oči vode. A oči ga nigde nisu vodile. A nije imalo šta ni da se gleda na tim pustim mračnim ulicama. Spoticao se, kijao od prašine i čini mu se da je samo jedan jedini put pao. Kofer je bio neverovatno težak i nekako njim nije mogao da upravlja. On se teško trljao o nogu, posle je teško odlazio nekuda u stranu i, vrativši se iz pomrčine iz razmaha ga lupao po kolenu. U tamnoj aleji parka, gde uopšte nije bilo svetlosti, i gde su se drhtave, kao komandant statue nejasno belasale u pomrčini, kofer se najednom zakačio za nogavicu nekakvom bravicom, i Perec ga je u očajanju bacio. Nastupio je trenutak očajanja. Plačući i ništa ne videći od suza, Perec se probio kroz bodljikavu suvu prašnjavu živicu skotrljao se niz stepenice, pa, bolno se udarivši leđima i već sasvim bez snage, gubeći dah od uvrede i samosažaljenja, spustio se na kolena kraj same urvine.
<BR>&nbsp;&nbsp;&nbsp;&nbsp;&nbsp;Ali šuma je ostala ravnodušna. Ona je bila do te mere ravnodušna, da se čak nije ni videla. Pod urvinom se nalazila pomrčina, i samo se na samom horizontu nešto široko i slojevito, sivo i bez forme nejasno osvetljavalo u svetlosti meseca.
<BR>&nbsp;&nbsp;&nbsp;&nbsp;&nbsp;"Probudi se", zamolio je Perec. "Pogledaj me barem sada, kada smo sami, ne uznemiravaj se, oni svi spavaju. Zar ti niko od nas nije potreban? Ili ti možda čak i ne shvataš šta to znači biti potreban? To je onda; kada čovek ne može da izade na kraj bez... To je kada stalno i neprekidno razmišljaš o... To je kada celog života težiš ka... Ja ne znam kakva si ti. To ne znaju čak ni oni, koji su u potpunosti ubeđeni u to da to znaju. Ti si onakva kakva si, ali ja mogu da se nadam da si ti onakva, kakvu sam celog života hteo da te vidim: dobra i pametna, snishodljiva i razumna, pažljiva i, možda čak i zahvalna. Mi smo istrošili sve to, mi za to nemamo ni snage, ni vremena, mi samo gradimo spomenike, sve više, sve više, sve jeftinije, a da se sećamo - to mi više ne možemo. Ali ti si ipak drugačija, zato sam i došao kod tebe iz daljine, ne verujući u to da ti u stvari i postojiš uopšte. Zar je moguće da ti nisam potreban? Ne, govoriću suštu istinu. Bojim se da ni ti meni u stvari nisi potrebna. Videli smo jedno drugo, ali bliži od toga nismo postali, a trebalo je sve da bude sasvim drugačije. Možda to oni stoje između nas? Njih je mnogo, ja sam sam, ali ja sam - jedan od njih, ti sigurno ne možeš da napraviš razliku, ne možeš da me raspoznaš u gomili, a možda me ne treba ni razlikovati od ostalih. Možda sam ja sam izmislio te ljudske kvalitete, koji bi trebalo da ti se dopadaju, ali ne tebi kakva si, već tebi kakvu sam te ja zamislio..."
<BR>&nbsp;&nbsp;&nbsp;&nbsp;&nbsp;Iza horizonta su se najednom pojavili jarki komadi svetlosti, počeli su da vise, debljajući, i odmah su se sa desne strane, ispod urvine, pod nadnetim stenama poludelo pojavili snopovi svetlosti reflektora, počeli su da jurcaju po nebu, zaostajući u slojevima oblaka. Svetlosni komadi nad horizontom postajali su sve deblji, rastezali su se, pretvorili su se u beličaste oblačiće i ugasili se. Kroz jedan minut su se ugasili i reflektori.
<BR>&nbsp;&nbsp;&nbsp;&nbsp;&nbsp;"Oni se boje", rekao je Perec. "Ja se takođe bojim. Ali ja se bojim ne samo tebe, ja se još uz sve to bojim i za tebe. Jer ti ih još ne znaš. Uostalom, ja ih takođe loše poznajem. Znam samo da su oni sposobni na bilo kakve krajnosti, na najzadnji krajnji stepen gluposti i mudrosti, surovosti i nežnosti, besa i uzdržavanja. Oni nemaju samo jedno: poimanje. Oni su uvek zamenjivali poimanje nekakvim surogatima - verom, nevericom, ravnodušnošću, prenebregavanjem. Nekako je uvek ispadalo da je to najjednostavnije od svega. Jednostavnije je poverovati nego shvatiti. Jednostavnije je razočarati se, nego pojmiti. Uzgred budi rečeno, ja sutra odlazim, ali to još ništa ne znači. Ovde ne mogu da ti pomognem, ovde se sve i suviše stabilno ustajalo. Ovde sam i suviše primetno suvišan, tuđin. Ali tačku u kojoj ću moći da primenim svoju snagu još ću pronaći, ne uznemiravaj se. Istina, oni mogu nepovratno da te zagade, ali za to je takođe potrebno vreme i to ga je potrebno dosta: oni još moraju da pronađu najefikasniji, najekonomičniji i, što je najvažnije, najjednostavniji način. Mi ćemo se još boriti, samo da imamo za šta da se borimo... Do viđenja."
<BR>&nbsp;&nbsp;&nbsp;&nbsp;&nbsp;Perec je ustao sa kolena i krenuo lagano nazad, kroz žbunje u park, u aleju. Pokušao je da pronađe kofer, ali nije uspeo u tome. Tada se vratio na glavnu ulicu, pustu i osvetljenu samo mesecom: Bilo je već dva sata noću, kada se zaustavio pred gostoprimljivo otvorenim vratima biblioteke Uprave. Prozori biblioteke bili su zastrti teškim zastorima, a iznutra je biblioteka bila jarko osvetljena, kao paviljon za igranje. Parket se rasušio i očajno je škriputao, i unaokolo su svuda bile knjige. Police su se lomile od knjiga, knjige su u gomilama ležale na stolovima i po uglovima, i osim Pereca i knjiga u biblioteci nije bilo ni žive duše.
<BR>&nbsp;&nbsp;&nbsp;&nbsp;&nbsp;Perec se spustio u ogromnu staru fotelju, ispružio noge i, zavalivši se, mirno stavio ruke na naslone. "No, šta stojite", obratio se knjigama. "Neradnici! Zar su vas zbog toga pisali? Izvestite, izvestite me kako ide setva, koliko je toga zasejano? Koliko je zasejano: razumnog, dobrog, večitog?! I kakvi su izgledi za žetvu? I što je najvažnije - kakvi su rezultati? Ćutite... Eto ti na primer, kako te ono zovu... Da-da, ti, dvotomniče! Koliko te je ljudi pročitalo? A koliko shvatilo? Volim te, stari moj, ti si dobar i pošten drug. Ti nikada nisi urlao, nisi se hvalisao, nisi se busao u grudi. Dobar i pošten. I oni, koji te čitaju, takođe postaju dobri i pošteni. Barem privremeno. Iako bi i sami sa sobom... Ali ti znaš, vlada mišljenje da za napredovanje, dobrota i poštenje nisu baš tako obavezni. Za to su potrebne noge. I cipele. Mogu to biti čak i neoprane noge i prljave cipele... Progres može da bude u potpunosti ravnodušan prema pojmovima dobrote i poštenja, kao što je on bio ravnodušan prema tim pojmovima i do sada. Upravi na primer, da bi pravilno funkcionisala, ni poštenje ni dobrota nisu potrebni. Prijatno je, poželjno, ali nije i obavezno. Kao latinski jezik za perača ulica. Kao razvijeni bicepsi za blagajnika. Kao poštovanje prema ženi za Kućegajenog... Ali sve zavisi od toga kako se poima progres. On se može poimati tako, da se pojavljuju oni čuveni 'zato': alkoholičar, ali zato odličan stručnjak; raspustan čovek, ali zato izuzetan propovednik; lopov, bitanga, vucibatina, ali zato - kakav organizator! Ubica, ali je zato izuzetno disciplinovan i odan... A progres se isto tako može shvatati i kao pretvaranje svih u ljude dobre i poštene. I tada ćemo doživeti jednom do doba, kada će se govoriti: stručnjak je on odista dobar, poznaje stvari, ali je tip prljav, treba ga odmah oterati...
<BR>&nbsp;&nbsp;&nbsp;&nbsp;&nbsp;Slušajte knjige, a znate li vi, da vas je više nego ljudi? Kada bi svi ljudi nestali, vi biste mogle da nastanite zemlju i bile biste u potpunosti iste kao i ljudi. Među vama postoje dobre i poštene, mudre, koje mnogo znaju, a isto tako i lakomisleno prazne, skeptici, ludaci, ubice, zavodnici, deca, dosadni propovednici, samozadovoljne budale i polupromukli vikači sa zapaljenim očima. I vi ne biste znali zašto postojite. I odista - zašto postojite? Mnoge od vas daju znanja, ali čemu to znanje u šumi? Ono nema apsolutno nikakve veze sa šumom. To je isto kao kada bi budućeg graditelja sunčanih gradova učili fortifikaciji, i posle toga, ma koliko se on kasnije trudio da sagradi stadion ili sanatorijum, kod njega bi stalno ispadao nekakav dosadan, turoban bunker sa rovovima, eskarpama i kontraeskarpama. Ono što ste vi dale ljudima, koji su došli u šumu, to nije znanje - to su predrasude... Druge od vas useljavaju nevericu i opadanje duha. I to ne zbog toga, što su mračne ili surove, ili što predlažu i nude da se ostavi jednom za navek nada, već zbog toga što lažu. Ponekad lažu svetlucavo, iskričavo, sa bodrim pesmama i zvižducima, ponekad plačljivo, stenjući i pravdajući se, ali - lažu. Zbog nečega takve knjige nikada i niko ne spaljuje i nikada ne uklanja iz biblioteka, nije još u istoriji čovečanstva bilo slučaja, da je laž predavana ognju. Jedino možda slučajno, ako nisu proanalizirali kako treba ili ako su poverovali. U šumi one takođe nisu potrebne. One nigde nisu potrebne. Sigurno ih je upravo zbog toga tako mnogo... to jest ne zbog toga, već zato što ih vole... Tama gorkih istina nam je draža... Šta? Ko to tu razgovara? Ah, to ja razgovaram... No, eto ja i govorim da postoje još knjige... Šta?..."
<BR>&nbsp;&nbsp;&nbsp;&nbsp;&nbsp;"Tiše, neka spava..."
<BR>&nbsp;&nbsp;&nbsp;&nbsp;&nbsp;"Bolje da popiješ nešto nego da spavaš."
<BR>&nbsp;&nbsp;&nbsp;&nbsp;&nbsp;"Pa ne škripi toliko... Joj, pa to je Perec!"
<BR>&nbsp;&nbsp;&nbsp;&nbsp;&nbsp;"A šta nas se tiče Perec, pazi, ne padaj..."
<BR>&nbsp;&nbsp;&nbsp;&nbsp;&nbsp;"Nesređen je nekako, jadan..."
<BR>&nbsp;&nbsp;&nbsp;&nbsp;&nbsp;"Ja nisam jadan", promrmljao je Perec i probudio se namah.
<BR>&nbsp;&nbsp;&nbsp;&nbsp;&nbsp;Pred stalažom, tačno preko puta njega, nalazile su se bilbiotečke merdevine. Na vrhu merdevina stajala je Alevtina iz fotolaboratorije, a dole je šofer Kec držao merdevine istetoviranim rukama i gledao nagore.
<BR>&nbsp;&nbsp;&nbsp;&nbsp;&nbsp;"I uvek je on nekako tako nesređen", rekla je Alevtina, posmatrajući Pereca. "I nije sigurno ni večerao. Trebalo bi ga probuditi, neka barem malo votke popije... Da li interesantne stvari vide takvi ljudi u snu?"
<BR>&nbsp;&nbsp;&nbsp;&nbsp;&nbsp;"A šta ja tek vidim na javi!" rekao je Kec, gledajući uvis.
<BR>&nbsp;&nbsp;&nbsp;&nbsp;&nbsp;"Nešto novo?" upitala je Alevtina. "Nešto što ranije nikada nisi video?"
<BR>&nbsp;&nbsp;&nbsp;&nbsp;&nbsp;"Ma ne", rekao je Kec. "Ne bih baš mogao da kažem da je to nešto posebno novo, ali to je kao i na filmu - dvadeset puta gledaš i uvek sa zadovoljstvom."
<BR>&nbsp;&nbsp;&nbsp;&nbsp;&nbsp;Na trećoj stepenici merdevina ležali su komadi mesa, na četvrtoj su bili poređani krastavci i očišćene pomorandže, a na petoj stepenici stajala je poluprazna flaša i plastična čašica za olovke.
<BR>&nbsp;&nbsp;&nbsp;&nbsp;&nbsp;"Gledaj ako ti se gleda, a merdevine dobro drži", rekla je Alevtina i počela da skida sa gornjih polica stalaže debele časopise i izbledele fascikle. Ona je smicala sa njih prašinu, mrštila se, prelistavala stranice, neke fascikle ostavljala na stranu, a druge opet vraćala na njihovo mesto. Šofer Kec je glasno soptao.
<BR>&nbsp;&nbsp;&nbsp;&nbsp;&nbsp;"A treba li ti i za pretprošlu godinu?" upitala je Alevtina.
<BR>&nbsp;&nbsp;&nbsp;&nbsp;&nbsp;"Meni je sada samo jedno potrebno", zagonetno je rekao Kec. "Eto, sada ću ja Pereca da probudim."
<BR>&nbsp;&nbsp;&nbsp;&nbsp;&nbsp;"Ne udaljuj se od merdevina", rekla je Alevtina.
<BR>&nbsp;&nbsp;&nbsp;&nbsp;&nbsp;"A ja ne spavam", rekao je Perec. "Odavno vas već posmatram."
<BR>&nbsp;&nbsp;&nbsp;&nbsp;&nbsp;"Odavde se ništa ne vidi", rekao je Kec. "Dođite ovamo, molim vas, pan Perec, ovde je sve: i žene, i vino, i voće..."
<BR>&nbsp;&nbsp;&nbsp;&nbsp;&nbsp;Perec je ustao, hramljući na utrnulu nogu, prišao je merdevinama i nalio sebi iz flaše.
<BR>&nbsp;&nbsp;&nbsp;&nbsp;&nbsp;"A šta ste videli u snu, Perecčiću?" upitala ga je Alevtina odozgo.
<BR>&nbsp;&nbsp;&nbsp;&nbsp;&nbsp;Perec je mehanički bacio pogled nagore i odmah spustio oči.
<BR>&nbsp;&nbsp;&nbsp;&nbsp;&nbsp;"Šta sam video... nekakve gluposti... Razgovarao sam sa knjigama."
<BR>&nbsp;&nbsp;&nbsp;&nbsp;&nbsp;Ispio je i uzeo jednu krišku pomorandže.
<BR>&nbsp;&nbsp;&nbsp;&nbsp;&nbsp;"Pridržite za trenutak, pan Perec", rekao je Kec, "Da nalijem i sebi."
<BR>&nbsp;&nbsp;&nbsp;&nbsp;&nbsp;"No, da li ti je potrebno za pretprošlu godinu?" upitala je Alevtina.
<BR>&nbsp;&nbsp;&nbsp;&nbsp;&nbsp;"Nego kako?" rekao je Kec. Nasuo je sebi u čašu i počeo da bira krastavac. "I za pretprošlu, i za pretpret prošlu... Uvek mi je potrebno... Kod mene je to uvek bilo, ja bez toga ne mogu da živim. Pa bez toga niko ne može ni da živi. Jednome je potrebno više, drugome opet - manje... Uvek govorim: zašto me učite, takav sam ja već čovek..." Kec je ispio sa velikim zadovoljstvom i mljaskajući zagrizao krastavac. "A ovako, kako ja živim ovde, nemoguće je živeti. Još malo ću trpeti, a onda ću oterati kola u šumu i rusalku ću sebi uhvatiti..."
<BR>&nbsp;&nbsp;&nbsp;&nbsp;&nbsp;Perec je držao merdevine i pokušavao da misli na sutrašnji dan, a Kec je, sevši na najdonji stepenik, počeo da priča kako je on u mladosti, zajedno sa svojim društvom prijatelja, ulovio na periferiji grada jedan par, udvarača su pretukli i oterali, a damicu su pokušali da iskoriste. Bilo je hladno, vlažno, zbog mladosti nikome ništa nije polazilo za rukom, damica je plakala, bojala se, i prijatelji su jedan za drugim odustajali od nje, samo se on, Tuzik, dugo vucarao za njom po prljavim dvorištima, hvatao je, psovao i stalno mu se činilo da će mu eto sada, upravo sada poći za rukom, ali mu nikako nije polazilo, sve dok je nije dopratio do njene kuće, i tamo je, u tamnom ulazu pritegao uz metalnu ogradu i dobio, konačno svoje. U izlaganju Keca je ovaj slučaj izgledao izuzetno zanosan i veseo.
<BR>&nbsp;&nbsp;&nbsp;&nbsp;&nbsp;"Tako da rusalke neće moći da mi umaknu", rekao je Kec, "Ja svoje ne ispuštam, i sada neću ispustiti. Kod mene je uvek tako - što je u izlogu, to je i u radnji - bez prevare."
<BR>&nbsp;&nbsp;&nbsp;&nbsp;&nbsp;Imao je preplanulo lepo lice, guste veđe, žive oči i usta puna predivnih zuba. Ličio je na nekog Italijana. Samo su mu noge, eto, zaudarale.
<BR>&nbsp;&nbsp;&nbsp;&nbsp;&nbsp;"Gospode bože, šta to rade, šta to rade", rekla je Alevtina. "Sve su fascikle izmešali. Na, pridrži za sada ove."
<BR>&nbsp;&nbsp;&nbsp;&nbsp;&nbsp;Nagla se i predala Kecu čitav naramak fascikli i časopisa. Kec je digao hrpu, prelistao nekoliko stranica, počeo da čita u sebi pomičući usnama, prebrojao je fascikle i rekao:
<BR>&nbsp;&nbsp;&nbsp;&nbsp;&nbsp;"Potrebna su još dva komada."
<BR>&nbsp;&nbsp;&nbsp;&nbsp;&nbsp;Perec je držao merdevine i posmatrao svoje stegnute pesnice. Sutra, u ovo doba, mene više ovde neće biti, razmišljao je. Sedeću pored Keca u kabini, biće vrućina, metal će tek početi da se lagano hladi. Kec će uključiti farove, smestiće se što je moguće udobnije, izbacivši levi lakat kroz prozor i počeće da rasuđuje o svetskoj politici. Neću mu dati ni o čemu drugome da rasuđuje. Neka se zaustavlja kraj svake krčme i bifea, neka uzima kakve god hoće saputnike, neka čak napravi i veliki zaokret, da bi nekome odneo mlatilicu sa popravke. Ali dozvoliću mu da rasuđuje samo o svetskoj politici. Ili ću se raspitivati o raznim automobilima. O normama potrošnje goriva, o nesrećnim slučajevima, o ubistvima podmićenih inspektora. On je dobar pripovedač, i nikada čovek ne može da shvati da li laže ili govori najčistiju istinu...
<BR>&nbsp;&nbsp;&nbsp;&nbsp;&nbsp;Kec je popio još jednu porciju, počeo da mljacka, pogledao Alevtinine noge i počeo da priča dalje, ržući, izražajno gestikulirajući i zalivajući sve smehom punim radosti. Skrupulozno se pridržavaju hronologije, on je pričao istoriju svog polnog života, kako je ona proticala iz godine u godinu, iz meseca u mesec. Kuvarica iz koncentracionog logora, u kome je sedeo zbog krađe papira u doba gladi (kuvarica je imala običaj da kaže: "Pazi da ne podbaciš, Kec, pazi!"), ćerka političkog zatvorenika iz istog logora (njoj je bilo svejedno ko će to biti ona je bila ubeđena da će je svejedno spaliti), ćerka jednog mornara iz lučkog grada, koja je pokušavala da se na taj način osveti svom nezasitom mužu zbog njegovih neprekidnih švrljanja. Jedna bogata udovica, od koje je Kec kasnije morao noću da beži samo u gaćama, jer je htela da jadnog Keca uzme za sebe i natera ga da trguje narkoticima i sramnim medicinskim preparatima. Žene, koje je vozio dok je radio kao taksi-šofer: one su mu plaćale po jedan novčić od gosta, a krajem noći - u naturi ("...a ja joj kažem: kako ti to, a ko će o meni pomisliti malo - ti si već bila sa četvoricom, a ja ni sa jednom..."). Posle toga žena, petnaestogodišnja devojčica, koju je uzeo za sebe sa specijalnom dozvolom vlasti - ona mu je rodila blizance i, na kraju krajeva otišla od njega, kada je pokušao da njome plaća prijateljima za ljubavnice prijatelja. Žene... devojke... kurve... ženice... kučke...
<BR>&nbsp;&nbsp;&nbsp;&nbsp;&nbsp;"Tako da ja nisam u stvari nikakav razvratnik" , zaključio je on. "Jednostavno sam temperamentni muškarac, a ne neki tamo nemoćan impotent."
<BR>&nbsp;&nbsp;&nbsp;&nbsp;&nbsp;Popio je ono što je imao u čaši, uzeo fascikle i ne oprostivši se, otišao, šrkipućući parketom i zviždućući, čudnovato se pogrbivši, neočekivano nalik ili na pauka ili na prvobitnog čoveka. Perec je bespomoćno gledao za njim kako se udaljava, a tada je Alevtina rekla:
<BR>&nbsp;&nbsp;&nbsp;&nbsp;&nbsp;"Dajte mi ruku, Perec."
<BR>&nbsp;&nbsp;&nbsp;&nbsp;&nbsp;Čučnula je na gornjem stepeniku, spustila mu ruke na ramena i, tiho zapištavši, skočila dole. Uhvatio ju je pod mišice i spustio na pod, i jedno vreme su stajali tako blisko jedno drugome lice prema licu. Ona je držala ruke na njegovim ramenima, a on je nju držao ispod mišica.
<BR>&nbsp;&nbsp;&nbsp;&nbsp;&nbsp;"Isterali su me iz hotela", rekao je.
<BR>&nbsp;&nbsp;&nbsp;&nbsp;&nbsp;"Znam", rekla je. "Hajdemo kod mene, hoćete li?" Bila je dobra i topla i gledala mu je u oči mirno, iako i ne baš sasvim sigurno. Posmatrajući je, čovek je mogao da zamisli mnoštvo dobrih, toplih i slatkih slika, i Perec je nazasito pregledao sve te slike jednu za drugom, i pokušao da zamisli samoga sebe pored nje, ali je najednom osetio da mu to ne polazi za rukom: umesto sebe video je Keca, lepog, drskog, tačnog u pokretima i kome mu zaudaraju noge.
<BR>&nbsp;&nbsp;&nbsp;&nbsp;&nbsp;"Ne, hvala", rekao je i odvojio je od nje svoje ruke. "Nekako ću se već snaći i ovako."
<BR>&nbsp;&nbsp;&nbsp;&nbsp;&nbsp;Ona se odmah okrenula i počela da skuplja ostatke hrane na list novina.
<BR>&nbsp;&nbsp;&nbsp;&nbsp;&nbsp;"A zašto to - tako?" rekla je. "Mogu na otomanu da vam spremim da spavate. Do jutra ćete se ispavati, a onda ćemo vam pronaći sobu. Ne možete svake noći da sedite u biblioteci..."
<BR>&nbsp;&nbsp;&nbsp;&nbsp;&nbsp;"Hvala", rekao je Perec. "Ali ja sutra odlazim."
<BR>&nbsp;&nbsp;&nbsp;&nbsp;&nbsp;Zapanjeno ga je pogledala.
<BR>&nbsp;&nbsp;&nbsp;&nbsp;&nbsp;"Odlazite? U šumu?"
<BR>&nbsp;&nbsp;&nbsp;&nbsp;&nbsp;"Ne, kući..."
<BR>&nbsp;&nbsp;&nbsp;&nbsp;&nbsp;"Kući..." Lagano je umotavala hranu u novine. "Ali vi ste stalno želeli da dospete u šumu, svojim sam ušima to čula."
<BR>&nbsp;&nbsp;&nbsp;&nbsp;&nbsp;"Da, vidite li, hteo sam... Ali mene tamo ne puštaju. Ne znam čak ni zašto. A u Upravi nemam šta da radim. Eto, tako sam se i dogovorio... Kec će me sutra odvesti. Sada je već tri sata. Otići ću u garažu uvući se u Kečev kamion i pričekati tamo do jutra. Tako da nemate zašta da se uznemiravate..."
<BR>&nbsp;&nbsp;&nbsp;&nbsp;&nbsp;"Znači, da se opraštamo... A možda ćete ipak krenuti sa mnom?"
<BR>&nbsp;&nbsp;&nbsp;&nbsp;&nbsp;"Hvala, biće ipak bolje u kolima... Bojim se da ne prespavam. Jer, Kec me neće čekati."
<BR>&nbsp;&nbsp;&nbsp;&nbsp;&nbsp;Izašli su potom na ulicu i rame uz rame krenuli ka garaži.
<BR>&nbsp;&nbsp;&nbsp;&nbsp;&nbsp;"Znači, nije vam se dopalo ono što je Kec pričao?" upitala ga je.
<BR>&nbsp;&nbsp;&nbsp;&nbsp;&nbsp;"Ne", odgovorio je Perec. "Uopšte mi se nije dopalo. Ne volim kada se o tome priča. Čemu? Sramota je nekako... i za njega je sramota, i za vas je sramota, i za mene... Za sve. Suviše je sve to besmisleno. Kao da to čovek radi iz dosade."
<BR>&nbsp;&nbsp;&nbsp;&nbsp;&nbsp;"Najčešće se to radi iz velike dosade", rekla je Alevtina. "A za mene se ne stidite, ja sam prema tome ravnodušna. Ja sam na to u potpunosti ravnodušna... No, vi ćete znači ovamo. Poljubite me na rastanku."
<BR>&nbsp;&nbsp;&nbsp;&nbsp;&nbsp;Perec ju je poljubio, osećajući pri tom nekakvo nejasno sažaljenje.
<BR>&nbsp;&nbsp;&nbsp;&nbsp;&nbsp;"Hvala", rekla je ona, okrenula se i brzo krenula u suprotnom pravcu. Perec joj je zbog nečega mahnuo.
<BR>&nbsp;&nbsp;&nbsp;&nbsp;&nbsp;Posle toga je ušao u garažu, osvetljenu plavim sijalicama, prekoračio stražara, koji je hrkao na izvučenom iz nekih kola sedištu, našao Kečev kamion i uvukao se u kabinu. Tu je mirisalo na gumu, benzin, prašinu. Na prednjem staklu se, raširivši ruke, njihao Miki-Maus. Odlično, pomislio je Perec, udobno je. Trebalo je odmah doći ovamo. Unaokolo su bila ćutljiva kola, mračna i prazna. Glasno je hrkao čuvar. Kola su spavala, spavao je čuvar i spavala je cela uprava. I Alevtina se skidala pred ogledalom u svojoj sobi pored razmeštenog kreveta, ogromnog, bračnog, mekog, toplog... Ne, o tome ipak ne treba. Zato što preko dana smeta brbljanje, lupnjava 'Mercedesa', sav taj poslovni besmisleni haos, a sada nema ni iskorenjivanja, ni prodiranja, ni straže, ni ostalih zloslutnih gluposti, postoji samo sanjivi svet nad urvinom, avetinjski, kao svi sanjivi svetovi, nevidljiv i nečujan, i uopšte ništa realniji od šume. Šuma je sada čak još možda i realnija: jer šuma nikada ne spava. A možda ona i spava, i vidi nas sve u snovima. Mi smo - san šume. Atavistički san. Grube aveti njene davno ohlađene seksualnosti...
<BR>&nbsp;&nbsp;&nbsp;&nbsp;&nbsp;Perec je legao, skupivši se i podvukao je pod glavu smotani mantil. Miki Maus se tiho njihao na niti. Kada su videle tu igračku, devojke su uvek uzvikivale: "Ah, kako je divan!" a šofer Kec im je odgovarao: "Ono što je u izlogu, to je i u radnji." Menjač brzina se upirao Kecu u bok, i Perec nije znao kako da ga skloni. I može li uopšte da ga skloni. Moglo bi se još desiti da kola i krenu, ako ga skloni. Prvo lagano, posle sve brže, pravo na čuvara koji spava, a Perec će se izmuvati po kabini i pritiskati sve što mu dospe pod ruke i pod noge, a čuvar je sve bliži i bliži, već se vide njegova širom otvorena usta što hrču. Posle toga kola počinju da poskakuju, naglo skreću, uleću u zid garaže i u prorezu se pojavljuje modro nebo...
<BR>&nbsp;&nbsp;&nbsp;&nbsp;&nbsp;Perec se probudio i video da je već jutro. U širom otvorenim vratima garaže pušili su mehaničari, i video se trg ispred garaže, žut od sunca. Bilo je sedam sati. Perec je seo, protrljao lice i ogledao se u retrovizoru. "Trebalo bi da se obrijem", pomislio je, ali iz kola nije izašao. Keca još nije bilo, i trebalo ga je čekati ovde, na mestu, jer su svi šoferi zaboravni i uvek odlaze bez njega. Postoje dva pravila opštenja sa šoferima: kao prvo, nikada ne izlazi iz kola ako možeš da trpiš i čekaš; i kao drugo, nikada ne diskutuj sa šoferom, koji te vozi. Ako ništa drugo, a ono se pretvaraj da spavaš...
<BR>&nbsp;&nbsp;&nbsp;&nbsp;&nbsp;Mehaničari u vratima su pobacali opuške, pažljivo ih zgnječili vrhovima cipela i ušli u garažu. Jednoga od njih Perec nije poznavao, a drugi je bio, videlo se ne mehaničar, već menadžer. Prošli su pored kamiona, pri čemu se menadžer zbog nečega zadržao pored kabine i stavivši ruku na krilo, bacio pogled ispod kamiona. Posle je Perec čuo kako je počeo da naređuje. "No, makni se, daj dizalicu ovamo", "A gde je on?" upitao je nepoznati mehaničar. "...!" mirno je rekao menadžer. "Pogledaj pod sedištem." "Odakle ja da znam", razdražljivo je odgovorio mehaničar. "Ja sam vas upozoravao da sam ja kelner..." Jedno vreme je vladala tišina, a onda su se vrata kabine otvorila i pojavilo se natmureno, zbunjeno lice mehaničara-kelnera. Pogledao je Pereca, bacio pogled po kabini, zbog nečega počeo da cima upravljač, a onda je spustio obe ruke pod sedište i počeo tamo nešto da pretura.
<BR>&nbsp;&nbsp;&nbsp;&nbsp;&nbsp;"Da li je ovo dizalica, šta li?" upitao je tiho.
<BR>&nbsp;&nbsp;&nbsp;&nbsp;&nbsp;"Ne, nije", rekao je Perec. "Po mome, ovo je samo ključ."
<BR>&nbsp;&nbsp;&nbsp;&nbsp;&nbsp;Mehaničar je prineo ključ očima, pogledao ga, stegavši usne, stavio ga na papučicu i ponovo zavukao ruke pod sedište.
<BR>&nbsp;&nbsp;&nbsp;&nbsp;&nbsp;"Ovo?" upitao je.
<BR>&nbsp;&nbsp;&nbsp;&nbsp;&nbsp;"Ne", rekao je Perec. "To mogu potpuno precizno da vam kažem. Ovo je mehanički računar. Dizalice nisu ovakve."
<BR>&nbsp;&nbsp;&nbsp;&nbsp;&nbsp;Mehaničar-kelner je, namrštivši nisko čelo, razgledao mehanički računar.
<BR>&nbsp;&nbsp;&nbsp;&nbsp;&nbsp;"A kakve su?" upitao je.
<BR>&nbsp;&nbsp;&nbsp;&nbsp;&nbsp;"No... Metalna palica... Mogu razne da budu. Dizalice imaju jednu pokretnu ručku."
<BR>&nbsp;&nbsp;&nbsp;&nbsp;&nbsp;"Evo ovde postoji takva ručka. Kao kod kase."
<BR>&nbsp;&nbsp;&nbsp;&nbsp;&nbsp;"Ne, ovo je sasvim drugačija ručka."
<BR>&nbsp;&nbsp;&nbsp;&nbsp;&nbsp;"A ako ovu okrenem, šta će se onda desiti?"
<BR>&nbsp;&nbsp;&nbsp;&nbsp;&nbsp;Perec se sasvim zbunio. Mehaničar je malo sačekao, sa uzdahom postavio računar na papučicu i ponovo se zavukao ispod sedišta.
<BR>&nbsp;&nbsp;&nbsp;&nbsp;&nbsp;"A možda je ovo?" rekao je.
<BR>&nbsp;&nbsp;&nbsp;&nbsp;&nbsp;"Možda. Odista liči. I to jako. Samo, tamo bi trebalo da se nalazi i jedna metalna osovina. Debela."
<BR>&nbsp;&nbsp;&nbsp;&nbsp;&nbsp;Mehaničar je pronašao i osovinu. Stavio je na dlan, odmerio i rekao: "Dobro, odneću mu ovo za početak", i otišao, ostavivši vrata otvorena. Perec je zapalio cigaretu. Negde iza njega je zveketao metal i čule su se psovke. Posle je kamion počeo da podriguje i da se cima.
<BR>&nbsp;&nbsp;&nbsp;&nbsp;&nbsp;Keca nije bilo, ali se Perec nije uznemiravao. On je zamišljao kako će krenuti glavnom ulicom Uprave, i niko ih neće posmatrati. Posle će skrenuti na seoski put, povući će za sobom oblak žute prašine, a sunce će se dizati sve više i više, ono će biti sa njihove desne strane i uskoro će početi da peče, a oni će skrenuti sa seoskog puta na autostradu, i ona će biti dugačka; ravna blistava i dosadna, a na samom kraju horizonta pojavljivaće se fatamorgane, nalik na velike svetlucave bare...
<BR>&nbsp;&nbsp;&nbsp;&nbsp;&nbsp;Pored kabine je ponovo prošao mehaničar, kotrljajući ispred sebe težak zadnji točak. Točak je dobio inerciju na betonskom podu, i videlo se da mehaničar hoće da ga zaustavi i nasloni na zid, ali je točak jedva malo skrenuo i teško se otkotrljao u dvorište, a mehaničar je nespretno potrčao za njim, sve više i više zaostajući. Posle su nestali sa vidika, i u dvorištu je mehaničar glasno i očajnički zavapio. Začuo se topot mnogih nogu, i pored vrata su sa povicima: "Lovi ga! Zaobilazi sa desna!" potrčali ljudi.
<BR>&nbsp;&nbsp;&nbsp;&nbsp;&nbsp;Perec je zapazio da kabina ne stoji više onako ravno kao pre, i promolio je glavu iz kabine. Menadžer se muvao kraj zadnjeg točka.
<BR>&nbsp;&nbsp;&nbsp;&nbsp;&nbsp;"Dobar dan", rekao je Perec. "Šta to ra..."
<BR>&nbsp;&nbsp;&nbsp;&nbsp;&nbsp;"Ah, Perec, dragi moj!" radosno je povikao menadžer ne prekidajući rad. "Sedite, sedite, ne izlazite napolje! Vi nam uopšte ne smetate. Zaglavio se, đubre jedno prokleto... Jedan smo lako skinuli, a drugi se zbog nečega zaglavio..."
<BR>&nbsp;&nbsp;&nbsp;&nbsp;&nbsp;"Kako to zaglavio? Da se nije nešto pokvarilo?"
<BR>&nbsp;&nbsp;&nbsp;&nbsp;&nbsp;"Ne bih rekao", rekao je menadžer, ispravljajući se i brišući čelo spoljnom stranom dlana, u kome je držao ključ. "Jednostavno je zarđao, sigurno. No, sada ću ga ja srediti, i to vrlo brzo. A onda ćemo šah da postavimo. Šta velite?"
<BR>&nbsp;&nbsp;&nbsp;&nbsp;&nbsp;"Šah?" rekao je Perec. "A gde je Kec?"
<BR>&nbsp;&nbsp;&nbsp;&nbsp;&nbsp;"Upućen je u šumu. Kec više ne radi kod nas. A šta će vam on?"
<BR>&nbsp;&nbsp;&nbsp;&nbsp;&nbsp;"Eto, tako...", tiho je rekao Perec. "Jednostavno sam pretpostavio..." Otvorio je vrata i iskočio na betonski pod.
<BR>&nbsp;&nbsp;&nbsp;&nbsp;&nbsp;"Badava se uznemiravate", rekao je menadžer. "Mogli ste mirno tamo da sedite, vi nikome ne smetate."
<BR>&nbsp;&nbsp;&nbsp;&nbsp;&nbsp;"A zašto bih sedeo", rekao je Perec. "Jer, ova kola nikuda neće krenuti?"
<BR>&nbsp;&nbsp;&nbsp;&nbsp;&nbsp;"Ne, neće krenuti. Bez točkova ona ne mogu, a točkove treba skinuti... Uh, kako se samo zaglavilo! A da te... Dobro, mehaničari će već skinuti. Hajdemote bolje šah da namestimo."
<BR>&nbsp;&nbsp;&nbsp;&nbsp;&nbsp;Uzeo je Pereca pod ruku i odveo ga u svoj kabinet. Tamo su seli za sto, menadžer je odmakao u stranu gomilu papira, postavio šah i isključio telefon.
<BR>&nbsp;&nbsp;&nbsp;&nbsp;&nbsp;"Hoćemo li sa satom da igramo?" upitao je.
<BR>&nbsp;&nbsp;&nbsp;&nbsp;&nbsp;"Ne znam šta da kažem", rekao je Perec.
<BR>&nbsp;&nbsp;&nbsp;&nbsp;&nbsp;U kabinetu je bilo sumračno i prohladno, plavičasti duvanski dim plovio je između ormana kao ledena vodena trava, a menadžer - bradavičast, naduven, prekriven raznobojnim mrljama - kao gigantski oktopod, sa dva maljava pipka, otvorio je lakiranu školjku šahovske table i počeo brzo da izvlači iz nje drvenu utrobu. Njegove okrugle oči su se presijavale, i desno oko, veštačko, bilo je sve vreme upereno u tavanicu, a levo, živo kao da je od žive, slobodno se okretalo u orbiti, posmatrajući čas Pereca, čas vrata, čas opet šahovsku tablu.
<BR>&nbsp;&nbsp;&nbsp;&nbsp;&nbsp;"Sa satom", odlučio je, na kraju, menadžer. Izvukao je iz ormana sat, navio ga i, pritisnuvši dugme, povukao prvi potez.
<BR>&nbsp;&nbsp;&nbsp;&nbsp;&nbsp;Sunce se dizalo. U dvorištu su vikali: "Zaobilazi sa desna!" U osam sati se menadžer, našavši se u teškoj situaciji zamislio duboko i najednom zatražio doručak za dvoje. Iz garaže su bučno izletali automobili. Menadžer je izgubio jednu partiju i ponudio je da igraju drugu. Dobro su doručkovali: popili su po dve flaše kefira i pojeli po komad mesa. Menadžer je izgubio i drugu partiju, odano i oduševljeno pogledao Pereca živim okom i predložio da odigraju treću. On je stalno igrao jedan te isti gambit sa lovcem, ne skrećući ni za potez od odabrane jednom zanavek varijante koja je gubila. On kao da je obrađivao gubitak, i Perec je pomerao figure potpuno automatski, osećajući se kao da je mašina za trening: ni u njemu, ni u svetu nije bilo ničega osim šahovske table, dugmeta sata i precizno zadatog programa akcije.
<BR>&nbsp;&nbsp;&nbsp;&nbsp;&nbsp;U pet minuta do devet zvučnik lokalne radio-veze dreknuo je i objavio biseksualnim glasom: "Svi radnici Uprave da budu kraj telefona. Očekuje se obraćanje Direktora saradnicima." Menadžer se najednom jako uozbiljio, uključio je telefon, digao slušalicu i prineo je uvetu. Sada su u tavanicu bila uperena oba njegova oka. "Mogu li da idem?" upitao je Perec. Menadžer se strašno natuštio, prineo prst ustima, a onda je počeo da maše rukom Perecu. U telefonskoj slušalici začulo se nekakvo odvratno kreketanje. Perec je na vrhovima prstiju izašao napolje.
<BR>&nbsp;&nbsp;&nbsp;&nbsp;&nbsp;U garaži se bilo skupilo mnogo ljudi. Lica su im svima bila stroga, značajna, čak na neki način i svečana. Niko nije radio, svi su pritiskali na uši telefonske slušalice. Samo je u jarko osvetljenom dvorištu mehaničar-kelner, znojav, crven, izmučen, promuklo dašćući, jurio za točkom. Dešavalo se nešto izuzetno važno. Nemoguće je više ovako, pomislio je Perec. Nemoguće je, stalno sam nekako po strani, nikada ništa ne znam, možda je nesreća upravo u tome, možda je u stvari sve pravilno ali ja to ne znam, ne znam šta i zato sam neprekidno suvišan.
<BR>&nbsp;&nbsp;&nbsp;&nbsp;&nbsp;Uleteo je u telefonšku kabinu najbližeg telefona-automata, smakao slušalicu, željno počeo da osluškuje, ali je u slušalici čuo samo ravnomerno guđenje. Tada je osetio iznenadni strah, opasnost da ponovo negde kasni, da se ponovo negde i nešto deli, a on će, kao i uvek ostati bez tog nečeg. Preskačući kanale i jame, on je prešao preko gradilišta, trgao se od čuvara koji mu je preprečio put sa pištoljem u ruci i sa telefonskom slušalicom u drugoj ruci i uz jedne merdevine se popeo na nedovršeni zid. U svim prozorima uspeo je da vidi usredsređeno skamenjene ljude sa telefonskim slušalicama, a onda je nad njegovim uvetom nešto prodorno zafijukalo, i on je takoreći odmah zatim začuo za svojim leđima pucanj iz pištolja, skočio je dole, u gomilu đubreta i pojurio ka službenom ulazu. Vrata su bila zaključana. Nekoliko je puta povukao ručku, ručka se polomila. Odbacio ju je u stranu i jedan tren razmišljao šta dalje da radi. Pored vrata se nalazio uzan širom otvoreni prozor i on se uvukao kroz njega, umazavši se prašinom i pokidavši nokte na prstima.
<BR>&nbsp;&nbsp;&nbsp;&nbsp;&nbsp;U sobi, u koju je dospeo, nalazila su se dva stola. Za jednim je sa telefonskom slušalicom u ruci sedeo Kućegajeni. Lice mu je bilo skamenjeno, oči zatvorene. On je stezao slušalicu na uvo i nešto brzo beležio olovkom u ogroman notes. Drugi sto je bio prazan, i na njemu se nalazio telefon. Perec je dograbio slušalicu i počeo da sluša.
<BR>&nbsp;&nbsp;&nbsp;&nbsp;&nbsp;Pucketanje. Šuštanje. Onda se odjednom javi nepoznati, piskavi glas: "...Uprava realno može da raspolaže samo sa ništavnim komadićem teritorije u okeanu šume, koja prekriva kontinent. Smisao života ne postoji kao ni smisao postupaka. Mi možemo odista izuzetno mnogo, ali mi do sada tako nismo ni shvatili šta nam je od onoga, što mi odista možemo, stvarno i potrebno. Ona se čak i ne suprotstavlja, ona jednostavno ne zapaža. Ako nam je postupak doneo zadovoljstvo - dobro je, ako nije doneo - znači da je bio besmislen..." Ponovo šuštanje i pucketanje: "...suprotstavljamo se milionima konjskih snaga, desetinama amfibija, dirižabala i helikoptera, medicinskom naukom i najboljom na svetu teorijom snabdevanja. U Upravi se otkrivaju u najmanju ruku dva nedostatka. U naše doba akcije slične vrste mogu da imaju šifre koje glase na ime Herostrata koje se odnose na veliko vremensko razdoblje, kako bi on ostao naš najomiljeniji prijatelj. Ona uopšte nije u stanju da stvara, ne uništavajući autoritet i nezahvalnost..." Pištanje, žvižduci, zvuci nalik na težak kašalj: "...ona voli, i to odista jako, takozvana jednostavna rešenja, biblioteke, unutrašnju vezu, geografske i druge mape. Puteve koje ona smatra za najkraće, da bi se razmišljalo o smislu života odmah za sve ljude, a ljudi to ne vole. Saradnici sede, spustivši noge u ambis, svaki na svome mestu, gurkaju se, šale i bacaju kamičke, a svaki se trudi da baci što teži, a istovremeno rashodovanje, potrošnja kefira ne pomaže ni da se odneguje, ni da se iskoreni, ni na doličan način zakonspiriše šuma. Bojim se da mi takođe ne shvatimo čak ni, šta mi u stvari želimo, a nervi, na kraju krajeva takođe moraju da se treniraju, kao što se trenira sposobnost za prihvatanje, i razum ne crveni, i ne muči se grižom savesti, jer pitanje od naučnog, pravilnog postavljenog, postaje moralno. Ona je lažljiva, ona je ljigava, ona je nepostojana i stalno se pretvara. Ali neko mora da nadražuje, a ne da priča legende, i da se pažljivo priprema za probni izlazak. Sutra ću vas primiti ponovo i videti kako ste se pripremili. Dvadeset dva nula-nula je - radiološka uzbuna i zemljotres, osamnaest nula-nula - savetovanje slobodnog od dežurstva personala kod mene, kako se to kaže na tepihu, dvadeset četiri nula-nula - opšta evakuacija..."
<BR>&nbsp;&nbsp;&nbsp;&nbsp;&nbsp;U slušalici se začuo zvuk kao od vode koja lije. Posle se sve utišalo, i Perec je zapazio da ga Kućegajeni posmatra strogim prekornim očima.
<BR>&nbsp;&nbsp;&nbsp;&nbsp;&nbsp;"Šta to on govori?" upitao je tiho. "Ništa ne shvatam."
<BR>&nbsp;&nbsp;&nbsp;&nbsp;&nbsp;"Nije ni čudno", rekao je Kućegajeni ledenim glasom. "Niste uzeli svoju slušalicu." Spustio je glavu, zapisao nešto u notes i nastavio: "To je, uzgred budi rečeno, apsolutno nedopustivo remećenje pravila. Insistiram na tome da spustite slušalicu i odete. Jer ću inače pozvati zvanične ličnosti."
<BR>&nbsp;&nbsp;&nbsp;&nbsp;&nbsp;"Dobro", rekao je Perec. "Otići ću. Ali gde je moja slušalica? Jer, ova nije moja. A gde je onda moja?"
<BR>&nbsp;&nbsp;&nbsp;&nbsp;&nbsp;Kućegajeni ništa nije odgovorio. Oči su mu se ponovo zatvorile, i on je ponovo stegao slušalicu na uvo. Perec je začuo kreketanje.
<BR>&nbsp;&nbsp;&nbsp;&nbsp;&nbsp;"Pitam, gde je moja slušalica!" povikao je Perec. Sada on više ništa nije čuo. Postojalo je šuštanje, pucketanje, a onda su se začuli čisti zvuci prekinute veze. Tada je bacio slušalicu i istrčao u hodnik. Otvarao je vrata kabineta i svuda video poznate i nepoznate saradnike. Jedni su sedeli i stajali, skamenjeni u potpunoj nepokretnosti, nalik na voštane figure staklastih očiju; drugi su hodali iz ugla u ugao, prekoračujući žicu od telefona koja se vukla za njima; treći su grozničavo beležili u debele sveske, na komadima papira, na marginama novina ono što su slušali. I svaki od njih je čvrsto stezao na uvo slušalicu, kao da se bojao da slučajno ne propusti i jednu jedinu reč. Slobodnih telefona nije bilo. Perec je pokušao da otme slušalicu jednom saradniku koji je zastao kao u transu, mladom momku u radničkom kombinezonu, ali je ovaj tog istog časa živnuo, počeo da vrišti i da laje, a tada su svi ostali počeli da sikću, mašu rukama, i neko je histerično povikao: "Bezobrazluk! Pozovite stražu!"
<BR>&nbsp;&nbsp;&nbsp;&nbsp;&nbsp;"Gde je moja slušalica?" urlao je Perec. "Ja sam čovek kao i svi vi, i imam pravo da znam! Dajte mi da čujem! Dajte mi moju slušalicu!"
<BR>&nbsp;&nbsp;&nbsp;&nbsp;&nbsp;Njega su gurali napolje i zatvarali vrata za njim. Stigao je do poslednjeg sprata, gde su kraj ulaza na tavan, pored mehaničkog odeljenja lifta koji nikada nije radio, sedela za stolom dva dežurna mehaničara i igrali iks oks. Perec se, sav zadihan, oslonio o zid. Mehaničari su ga pogledali, rasejano mu se osmehnuli i ponovo nadneli nad kockasti papir.
<BR>&nbsp;&nbsp;&nbsp;&nbsp;&nbsp;"Vi takođe nemate svoju slušalicu?" upitao je Perec.
<BR>&nbsp;&nbsp;&nbsp;&nbsp;&nbsp;"Imamo", rekao je jedan od mehaničara, "kako da je nemamo? Do toga još nismo stigli."
<BR>&nbsp;&nbsp;&nbsp;&nbsp;&nbsp;"A zašto ne slušate?"
<BR>&nbsp;&nbsp;&nbsp;&nbsp;&nbsp;"A ništa se ne čuje, zašto bismo slušali."
<BR>&nbsp;&nbsp;&nbsp;&nbsp;&nbsp;"A Zašto Se ne čuje?"
<BR>&nbsp;&nbsp;&nbsp;&nbsp;&nbsp;"Žice su presečene."
<BR>&nbsp;&nbsp;&nbsp;&nbsp;&nbsp;Perec je izgužvanom maramicom obrisao lice i vrat, sačekao da jedan mehaničar pobedi drugog i onda se spustio dole. U hodnicima je postalo bučno. Vrata su se otvarala, saradnici su izlazili da puše. Žuborili su živnuti, uzbuđeni, uznemireni glasovi. "Kažem vam sa sigurnošću: eskimo su izumeli Eskimi. Šta? Na kraju krajeva, ja sam to jednostavno pročitao u jednoj knjizi. A vi sami niste to u stanju da čujete? Esi-mos. Es-ki-mo. Šta?..." "Gledao sam u katalogu Ivera: sto pedeset hiljada franaka, i uz sve to još - pedeset i šeste godine. Možete li da zamislite koliko bi ona vredela onda danas?."
<BR>&nbsp;&nbsp;&nbsp;&nbsp;&nbsp;"Čudnovate nekakve cigarete. Kažu da sada uopšte niko ne stavlja duvan u cigarete, već da uzimaju specijalni papir, sitne ga i prelivaju nikotinom..."
<BR>&nbsp;&nbsp;&nbsp;&nbsp;&nbsp;"Od paradajza takođe može da se dobije rak. Od paradajza; od lule, od jaja, od svilenih rukavica..."
<BR>&nbsp;&nbsp;&nbsp;&nbsp;&nbsp;"Kako ste spavali? Zamislite, cele noći nisam mogao da zaspim: neprekidno lupa onaj malj. Čujete li? I eto tako cele noći... Dobar dan, Perec! A kažu da ste otputovali... Junačina ste što ste ostali..."
<BR>&nbsp;&nbsp;&nbsp;&nbsp;&nbsp;"Našli su, konačno lopova, sećate se da su stvari nestajale? Ispostavilo se da je to bio bacač diskosa iz parka, znate, to je ona statua kraj fontane. Na nozi mu je ispisano nešto dosta nepristojno..."
<BR>&nbsp;&nbsp;&nbsp;&nbsp;&nbsp;"Perec, budi drug, daj pet novčića do plate, to jest do sutra..." "A on joj se nije uopšte udvarao. Ona se sama bacila na njega. I to pred mužem. Možete i da mi ne verujete, a ja sam svojim očima video..."
<BR>&nbsp;&nbsp;&nbsp;&nbsp;&nbsp;Perec je sišao u svoj kabinet, pozdravio se sa Kimom i umio se. Kim nije radio. On je sedeo, s nepokretnim šakama položenim na sto i posmatrao zid od keramičkih pločica. Perec je skinuo navlaku sa 'Mercedesa', uključio mašinu u razvodnik i upitno pogledao Kima.
<BR>&nbsp;&nbsp;&nbsp;&nbsp;&nbsp;"Danas ne može da se radi", rekao je Kim. "Nekakva budalčina hoda i sve popravlja. Sedim i ne znam šta da radim."
<BR>&nbsp;&nbsp;&nbsp;&nbsp;&nbsp;Tada je Perec primetio na svom stolu cedulju. "Perecu. Izveštavamo vas da se Vaš telefon nalazi u kabinetu 771." Potpis nečitak. Perec je uzdahnuo.
<BR>&nbsp;&nbsp;&nbsp;&nbsp;&nbsp;"Nemaš zašta da uzdišeš", rekao je Kim. "Na posao treba dolaziti na vreme."
<BR>&nbsp;&nbsp;&nbsp;&nbsp;&nbsp;"A ja nisam ni znao", rekao je Perec. "Imao sam nameru danas da otputujem."
<BR>&nbsp;&nbsp;&nbsp;&nbsp;&nbsp;"Sam si kriv", suvo je rekao Kim.
<BR>&nbsp;&nbsp;&nbsp;&nbsp;&nbsp;"Svejedno sam malo slušao. A znaš li, Kim, ništa od svega nisam shvatio. Zašto je to tako?"
<BR>&nbsp;&nbsp;&nbsp;&nbsp;&nbsp;"Malo si slušao! Ti si budala. Ti si idiot. Ti si propustio slučaj, i to takav slučaj, da jednostavno ne želim više s tobom ni da razgovaram. Moraću sada da te upoznam sa direktorom. Jednostavno iz sažaljenja."
<BR>&nbsp;&nbsp;&nbsp;&nbsp;&nbsp;"Upoznaj me", rekao je Perec. "Znaš li", nastavio je on, "ponekad mi se činilo kao da nešto počinjem da shvatam, nekakve iskidane komadiće misli, po meni veoma interesantne, ali ako sada pokušam da ih se prisetim - ništa od svega..."
<BR>&nbsp;&nbsp;&nbsp;&nbsp;&nbsp;"A čiji je to bio telefon?"
<BR>&nbsp;&nbsp;&nbsp;&nbsp;&nbsp;"Ne znam. To je tamo, gde Kućegajeni sedi."
<BR>&nbsp;&nbsp;&nbsp;&nbsp;&nbsp;"Aha-a... Pravilno, ona se sada porađa. Nema sreće Kućegajeni. Uzme novu saradnicu, poradi sa njom jedno pola godine i ode ona na porođaj... Da, Perec, uzeo si žensku slušalicu. Tako da čak i ne znam kako i čime da ti pomognem... Svi redom, sve u svemu i ne slušaju, žene sigurno takođe. Jer, direktor se obraća svima istovremeno, ali istovremeno i svakome ponaosob. Shvataš li to?"
<BR>&nbsp;&nbsp;&nbsp;&nbsp;&nbsp;"Bojim se da..."
<BR>&nbsp;&nbsp;&nbsp;&nbsp;&nbsp;"Ja, na primer, preporučujem da se sluša ovako. Proširi direktorov govor u jedan redak, izbegavajući pri tome znakove interpunkcije, i odabiraj reči principom slučaja, u mislima bacajući kocku, ili igrajući domine. I tada, ako se polovine domina podudaraju u potpunosti, reč se prihvata i ispisuje na odvojenom listu papira. Ako se ne podudara - reč se odbacuje, ne ostaje u retku. Ima tamo još nekih finesa, povezanih sa učestalošću suglasnika i samoglasnika, međutim, to već spada u efekte drugog reda. Shvataš li to sada?"
<BR>&nbsp;&nbsp;&nbsp;&nbsp;&nbsp;"Ne", rekao je Perec. "To jest - da. Šteta što nisam znao za taj metod. I šta je on rekao danas?"
<BR>&nbsp;&nbsp;&nbsp;&nbsp;&nbsp;"To nije jedini metod. Postoji na primer još i metod spirale sa promenljivim hodom. Taj metod je dosta grub, ali ako se govori samo o privredno-ekonomskim problemima, onda je taj metod veoma zgodan, jer je jednostavan. Postoji i metod Stivenson-Zadea, ali za njega su potrebne još i elektronske sprave... Tako da je u stvari najbolji metod domina, a u pojedinim slučajevima, kada je rečnik specijalizovan i ograničen - metod spirale."
<BR>&nbsp;&nbsp;&nbsp;&nbsp;&nbsp;"Hvala", rekao je Perec. "A o čemu je danas govorio direktor?"
<BR>&nbsp;&nbsp;&nbsp;&nbsp;&nbsp;"Šta znači - o čemu?"
<BR>&nbsp;&nbsp;&nbsp;&nbsp;&nbsp;"Kako?... No... o čemu? No, šta je on... rekao?"
<BR>&nbsp;&nbsp;&nbsp;&nbsp;&nbsp;"Kome?"
<BR>&nbsp;&nbsp;&nbsp;&nbsp;&nbsp;"Kome? No, na primer tebi."
<BR>&nbsp;&nbsp;&nbsp;&nbsp;&nbsp;"Na žalost ne mogu to da ti ispričam. To je izuzetno tajni materijal, a ti si, Perec, izvini to, ipak honorarni spoljni saradnik. Ne ljuti se."
<BR>&nbsp;&nbsp;&nbsp;&nbsp;&nbsp;"Ne, ja se ne ljutim", rekao je Perec. "Hteo bih samo da saznam... On je govorio nešto o šumi, o slobodi volje... Ja sam juče bacao kamičke u ambis, no, jednostavno tek onako, bez ikakvog cilja, a on je upravo o tome nešto govorio."
<BR>&nbsp;&nbsp;&nbsp;&nbsp;&nbsp;"To mi ne pričaj", rekao je Kim nervozno. "To me se ne tiče. A ne tiče se takođe ni tebe, pošto to nije bila tvoja slušalica."
<BR>&nbsp;&nbsp;&nbsp;&nbsp;&nbsp;"Ali stari, da li je on govorio nešto o šumi?"
<BR>&nbsp;&nbsp;&nbsp;&nbsp;&nbsp;Kim je slegao ramenima.
<BR>&nbsp;&nbsp;&nbsp;&nbsp;&nbsp;"No, to je sasvim prirodno. On nikada ni o čemu drugome i ne govori. I daj da prekinemo ovaj razgovor. Ispričaj mi bolje kako si odlazio."
<BR>&nbsp;&nbsp;&nbsp;&nbsp;&nbsp;Perec je ispričao.
<BR>&nbsp;&nbsp;&nbsp;&nbsp;&nbsp;"A ne bi trebalo stalno da ga pobeđuješ", rekao je Kim zamišljeno.
<BR>&nbsp;&nbsp;&nbsp;&nbsp;&nbsp;"Ja tu ništa ne mogu da uradim. Jer ja sam dosta jak šahista, a on je običan amater... I uz sve to, on igra nekako čudnovato..."
<BR>&nbsp;&nbsp;&nbsp;&nbsp;&nbsp;"To nije važno. Da sam na tvome mestu, ja bih dobro promozgao. I sve u svemu, nešto mi se ne dopadaš u poslednje doba... Pišu razne dostave protiv tebe... Znaš šta, sutra ću ti organizovati sastanak sa direktorom. Otidi kod njega i razjasni sve. Ja sam lično mišljenja da će te on pustiti. Ti mu samo podvuci da si ti lingvista, filolog, da si ovamo dospeo sasvim slučajno, spomeni mu onako, kao uzgred, da si jako želeo da dospeš u šumu, a sada si se predomislio, jer smatraš da nisi kompetentan za to."
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;Poćutali su malo. Perec je zamislio sebe kako stoji pred direktorom i užasnuo se. Metod domina, pomislio je. Stivenson-Zadeov metod...
<BR>&nbsp;&nbsp;&nbsp;&nbsp;&nbsp;"I što je najvažnije, ne stidi se da plačeš", rekao je Kim. "On to jako voli."
<BR>&nbsp;&nbsp;&nbsp;&nbsp;&nbsp;Perec je skočio i uznemireno počeo da hoda po prostoriji.
<BR>&nbsp;&nbsp;&nbsp;&nbsp;&nbsp;"Gospode bože", rekao je. "Kada bih barem znao kako on izgleda. Kakav je."
<BR>&nbsp;&nbsp;&nbsp;&nbsp;&nbsp;"Kakav? Onižeg rasta, riđ..."
<BR>&nbsp;&nbsp;&nbsp;&nbsp;&nbsp;"Kućegajeni mi je rekao da je on pravi velikan."
<BR>&nbsp;&nbsp;&nbsp;&nbsp;&nbsp;"Kućegajeni je budala. Hvalisavac i lažljivac. Direktor je - riđ čovek, debeljuškast, na desnom obrazu ima omanji ožiljak. Kada ide - vidi se da je dustabanaš, ide nekako kao mornar. U stvari, on i jeste bivši mornar."
<BR>&nbsp;&nbsp;&nbsp;&nbsp;&nbsp;"A Kec mi je govorio da je suvoparan i da ima dugu kosu, jer nema jedno uvo."
<BR>&nbsp;&nbsp;&nbsp;&nbsp;&nbsp;"Ko je sad pa taj Kec?"
<BR>&nbsp;&nbsp;&nbsp;&nbsp;&nbsp;"Šofer, pričao sam ti već o njemu."
<BR>&nbsp;&nbsp;&nbsp;&nbsp;&nbsp;Kim se podsmešljivo nasmejao.
<BR>&nbsp;&nbsp;&nbsp;&nbsp;&nbsp;"Odakle bi šofer Kec mogao sve to da zna? Slušaj, Perec, ne treba biti do te mere poverljiv."
<BR>&nbsp;&nbsp;&nbsp;&nbsp;&nbsp;"Kec je rekao da mu je on bio šofer i da ga je nekoliko puta video."
<BR>&nbsp;&nbsp;&nbsp;&nbsp;&nbsp;"No, pa šta onda? Laže, verovatno. Ja sam bio njegov lični sekretar, a nisam ga video ni jedan jedini put."
<BR>&nbsp;&nbsp;&nbsp;&nbsp;&nbsp;"Koga to?"
<BR>&nbsp;&nbsp;&nbsp;&nbsp;&nbsp;"Direktora. Dugo sam bio njegov sekretar, sve dok nisam odbranio disertaciju."
<BR>&nbsp;&nbsp;&nbsp;&nbsp;&nbsp;"I ni jednom ga nisi video?"
<BR>&nbsp;&nbsp;&nbsp;&nbsp;&nbsp;"Pa prirodna stvar! Da li možeš da zamisliš kako je to jednostavno?"
<BR>&nbsp;&nbsp;&nbsp;&nbsp;&nbsp;"Stani, stani, odakle ti onda znaš da je on riđ i sve ono ostalo?"
<BR>&nbsp;&nbsp;&nbsp;&nbsp;&nbsp;Kim je počeo da klima glavom.
<BR>&nbsp;&nbsp;&nbsp;&nbsp;&nbsp;"Perečiću moj", rekao je nežno, "dušice. Niko i nikada nije video atom vodonika, ali svi znaju da on ima jedan elektronski omotač određenih karakteristika i jezgro koje se sastoji u najprostijem slučaju od jednog protona."
<BR>&nbsp;&nbsp;&nbsp;&nbsp;&nbsp;"To je tačno", rekao je Perec turobno. Osećao je da je premoren. "Znači, sutra ću ga videti."
<BR>&nbsp;&nbsp;&nbsp;&nbsp;&nbsp;"E, ne, bolje me upitaj nešto lakše", rekao je Kim. "Ja ću ti organizovati sastanak, to ti garantujem. A šta ćeš ti tamo videti i koga to - to ja ne znam. I šta ćeš čuti, ne znam ni to. Ti me ne pitaš da li će te pustiti direktor ili neće, i pravilno radiš što to ne pitaš. Jer ja to ne mogu da znam, zar ne?"
<BR>&nbsp;&nbsp;&nbsp;&nbsp;&nbsp;"Ali to su ipak sasvim različite stvari", rekao je Perec.
<BR>&nbsp;&nbsp;&nbsp;&nbsp;&nbsp;"Istovetne, Perečiću", rekao je Kim. "Uveravam te, potpuno iste."
<BR>&nbsp;&nbsp;&nbsp;&nbsp;&nbsp;"Ja sigurno izgledam dosta blesavo", tužno je rekao Perec.
<BR>&nbsp;&nbsp;&nbsp;&nbsp;&nbsp;"Pomalo i jeste."
<BR>&nbsp;&nbsp;&nbsp;&nbsp;&nbsp;"Jednostavno sam danas loše spavao."
<BR>&nbsp;&nbsp;&nbsp;&nbsp;&nbsp;"Ne, ti si jednostavno nepraktičan. A zašto si ti, u stvari, loše spavao?"
<BR>&nbsp;&nbsp;&nbsp;&nbsp;&nbsp;Perec je ispričao. I preplašio se. Dobroćudno lice Kima se najednom ispunilo krvlju, pocrvenelo, kosa mu se nakostrešila. Zaurlao je, digao telefonsku slušalicu, besno poručio jedan broj i dreknuo:
<BR>&nbsp;&nbsp;&nbsp;&nbsp;&nbsp;"Komandant? Šta to znači, komandante? Kako ste se usudili, kako ste smeli da iselite Pereca? Ću-ta-ti! Ne pitam vas šta mu je isteklo, ja vas pitam - kako ste smeli da iselite Pereca? Šta? Ću-ta-ti! Nemate prava! Šta? Gluposti, idiotluci! Ću-ta-ti! Izgaziću vas! Zajedno sa vašim Klaudij-Oktavijanom! Vi ćete mi klozete čistiti, u šumu ćete mi otići, i to u roku od dvadeset i četiri časa, za šesdeset minuta! Šta? Tako... Tako... Šta? Tako... Pravilno. To je druga stvar. I najbolju moguću posteljinu... to je već vaša lična stvar. Ako treba i na ulici... Šta? Dobro. Dobro. Dobro. Zahvaljujem vam se. Izvinite što sam vas uznemirio... No, prirodno... Velika vam hvala. Do viđenja."
<BR>&nbsp;&nbsp;&nbsp;&nbsp;&nbsp;Spustio je slušalicu.
<BR>&nbsp;&nbsp;&nbsp;&nbsp;&nbsp;"Sve je u redu", rekao je. "Ipak je on predivan čovek. Idi, odmori se. Živećeš u njegovom stanu, a on će sa porodicom da se preseli u tvoju bivšu sobu, jer drugačije on ne može da postupi, na žalost... I ne diskutuj, molim te, ne diskutuj, to je stvar koja se ne tiče ni tebe ni mene. On je sam tako odlučio. Idi, idi, to je naređenje. Telefoniraću ti još što se tiče direktora..."
<BR>&nbsp;&nbsp;&nbsp;&nbsp;&nbsp;Perec je, zanoseći se, izašao na ulicu, postojao malo, žmureći od sunca, a onda otišao u park da traži svoj kofer. Nije ga odmah pronašao, jer je kofer čvrsto držao u mišićavoj gipsanoj ruci lopov-bacač diska kraj fontane sa nepristojnim natpisom na levoj natkolenici. Tamo je bilo hemijskom olovkom ispisano: "Devojke, bojte se sifilisa."
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
