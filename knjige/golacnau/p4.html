<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Perec je, otvorivši vrata amfibije, gledao u žbunje. On nije znao šta treba tu da vidi. Nešto nalik na voćni žele. Nešto neobično, što je nemoguće opisati. Ali najneobičniji, najnezamisliviji, najnemogućniji u tom gustišu bili su ljudi, zato je Perec video samo njih. Oni su se kretali ka amfibiji, mršavi i vešti, samouvereni i raskošni, oni su koračali lako, ne povlačeći se, momentalno i precizno odabirajući mesto na koje će zakoračiti, i oni su se pravili da ne zapažaju šumu, da su u šumi kao kod kuće, da šuma već pripada njima, oni se čak, prema svemu, nisu ni pravili, oni su odista i mislili tako, a šuma se nadnosila nad njih, nečujno se smejući i pokazujući se mirijadama glumljivih prstiju, vešto se prikazujući i poznatom, i pokornom i jednostavnom - sasvim svojom. Za sada. Do određenog vremena...
<BR>&nbsp;&nbsp;&nbsp;&nbsp;&nbsp;"Oh, dobra je ta žena - Rita", rekao je šofer Kec Perecu. Stajao je pored amfibije, široko se raskoračivši svojim krivim nogama, pridržavajući listovima motocikl koji je drhtao i preo. "Svakako bih stigao do nje, ali eto, onaj Kventin... Pažljiv je to muž."
<BR>&nbsp;&nbsp;&nbsp;&nbsp;&nbsp;Kventin i Rita su im prišli sasvim blizu, i Stojan im je krenuo u susret, ustavši od upravljača.
<BR>&nbsp;&nbsp;&nbsp;&nbsp;&nbsp;"No, kako je ovde, kod vas?" upitao je Stojan.
<BR>&nbsp;&nbsp;&nbsp;&nbsp;&nbsp;"Diše", rekao je Kventin, pažljivo razgledajući Pereca. "Šta, jeste li novac doneli?"
<BR>&nbsp;&nbsp;&nbsp;&nbsp;&nbsp;"Ovo je Perec", rekao je Stojan. "Pričao sam vam već." Rita i Kventin su se osmehnuli Perecu. Nije imao vremena da ih razgleda, i Perec je samo kao usput pomislio, da nikada ranije nije video tako čudnovatu ženu kao što je Rita, i tako duboko nesrećnog muškarca, kao što je Kventin.
<BR>&nbsp;&nbsp;&nbsp;&nbsp;&nbsp;"Dobar dan, Perec", rekao je Kventin, nastavivši da se i nadalje jadno smeška. "Došli ste da vidite? Nikada ranije niste videli?"
<BR>&nbsp;&nbsp;&nbsp;&nbsp;&nbsp;"I sada još ne vidim", rekao je Perec. Nije bilo sumnje da su ta nesreća i ta čudnovatost bili neulovljivo, ali veoma čvrsto međusobno povezani.
<BR>&nbsp;&nbsp;&nbsp;&nbsp;&nbsp;Rita je, okrenuvši im leđa, zapalila cigaretu.
<BR>&nbsp;&nbsp;&nbsp;&nbsp;&nbsp;"Ne gledate tamo gde bi trebalo", rekao je Kventin. "Gledajte pravo, pravo! Zar ne vidite?"
<BR>&nbsp;&nbsp;&nbsp;&nbsp;&nbsp;I tada je Perec ugledao i odmah je zaboravio na ljude. To se pojavilo, kao prikriveni lik na fotografskom papiru, kao figura na dečijoj zagonetnoj slici 'Gde se skrio zeka?' - i kada bi čovek jednom otkrio figuru, više je bilo nemoguće sakriti je od njega. Ona je bila sasvim tu, otpočinjala je desetak koračaji od točkova amfibije i od staze. Perec je grozničavo udahnuo vazduh.
<BR>&nbsp;&nbsp;&nbsp;&nbsp;&nbsp;Živi stub se dizao ka krošnjama drveća, snop najtanjih zamislivih prozračnih niti, lepljivih, blistavih, koje su se izvijale i bile napete, snop, koji je prodirao kroz čvrsto i gusto lišće i koji je odlazio još više, u oblake. I on je nastajao, rađao se u kloaci, u masnoj kloaci koja je klokotala, koja je bila ispunjena protoplazmom, živom, aktivnom, koja se nadimala mehurima primitivne puti, koja je brižno organizovala i odmah raspadala samu sebe, koja je izlivala produkte svog raspadanja na niske obale lepljivom penom... I odmah se, kao da su se uključili nevidljivi filteri za zvuk, iz treštanja motocikla izdvojio glas kloake: kloktanje, pljuskanje, uzdisanje, bućkanje, otegnuto stenjanje blata; i nadneo se težak zid mirisa: svežeg, sočnog mesa, sukrvice, sveže žuči, surutke, vrelog tutkala - i tek je tada Perec zapazio da Rita i Kventin na grudima imaju maske za kiseonik, i ugledao je kako Stojan, gadljivo se kezeći, podiže ka licu masku respiratora, ali on sam respirator nije počeo da stavlja, on kao da se nadao da će mu barem mirisi ispričati ono što nisu mogle da mu ispričaju ni oči ni uši...
<BR>&nbsp;&nbsp;&nbsp;&nbsp;&nbsp;"Kako smrdi ovde kod vas", govorio je Kec gadeći se. "Kao u mrtvačnici..."
<BR>&nbsp;&nbsp;&nbsp;&nbsp;&nbsp;A Kventin je govorio Stojanu:
<BR>&nbsp;&nbsp;&nbsp;&nbsp;&nbsp;"Mogao bi da zamoliš Kima, da se pobrine malo što se tiče hrane. Kod nas je ovde ipak opasno odeljenje. Pripadaju nam po pravu mleko, čokolada..."
<BR>&nbsp;&nbsp;&nbsp;&nbsp;&nbsp;A Rita je zamišljeno pušila, ispuštajući dim iz tankih, pokretnih nozdrva...
<BR>&nbsp;&nbsp;&nbsp;&nbsp;&nbsp;Oko kloake, brižno se nadnoseći nad nju, treperilo je drveće, granje je bilo okrenuto u jednu stranu i spuštalo se ka masi koja je klokotala, i po granama su strujale i padale u kloaku debele maljave lijane, i kloaka ih je primala u sebe, i protoplazma ih je glodala i pretvarala u sebe, kao što je mogla da rastvori i načini svojom puti sve što se nalazilo oko nje...
<BR>&nbsp;&nbsp;&nbsp;&nbsp;&nbsp;"Perečiću", rekao je Stojan. "Ne bulji toliko, još će ti oči ispasti."
<BR>&nbsp;&nbsp;&nbsp;&nbsp;&nbsp;Perec se osmehnuo, ali je znao da mu je osmejak bio lažan.
<BR>&nbsp;&nbsp;&nbsp;&nbsp;&nbsp;"A zasto si uzeo motocikl?" upitao je Kventin.
<BR>&nbsp;&nbsp;&nbsp;&nbsp;&nbsp;"Za svaki slučaj, ako se zaglavimo. Oni puze po stazi, a ja ću jednim točkom stati na stazu, a drugim ću po travi, a motocikl će ići pozadi. Ako se zaglibimo, Kec će pojuriti motociklom i dozvati tegljač."
<BR>&nbsp;&nbsp;&nbsp;&nbsp;&nbsp;"Svakako ćete se zaglibiti", rekao je Kventin.
<BR>&nbsp;&nbsp;&nbsp;&nbsp;&nbsp;"Razume se da ćemo se zaglibiti", rekao je Kec. "Ovo je sve u svemu glupava ideja, to sam vam odmah rekao."
<BR>&nbsp;&nbsp;&nbsp;&nbsp;&nbsp;"Mogao bi da umukneš", rekao mu je Stojan. "Tvoja stvar je mala... Hoćemo li skoro?" upitao je Kventina.
<BR>&nbsp;&nbsp;&nbsp;&nbsp;&nbsp;Kventin je pogledao na sat.
<BR>&nbsp;&nbsp;&nbsp;&nbsp;&nbsp;"Tako...", rekao je. "Ona se šteni sada svakih osamdeset i sedam minuta. Znači, preostalo je... preostalo je... ma ništa vam nije ni preostalo, eno je, već je počela."
<BR>&nbsp;&nbsp;&nbsp;&nbsp;&nbsp;Kloaka se štenila. Na njene niske obale nestrpljivim grozničavim trzajima jedan za drugim su počeli da izleću komadi beličastog, drhtavog testa koje se treslo kao pihtije; ti komadi su se bespomoćno i slepo kotrljali po zemlji, a onda su zamirali, postajali pljosnati, pružali oprezne lažne nožice i najednom počinjali da se kreću osmišljeno - još nesređeno, sudarajući se, ali već u jednom određenom pravcu, stalno u jednom određenom pravcu, razilazeći se i sudarajući se, neprestano u jednom te istom pravcu, po jednom prečniku od materice, u žbunje, u gustiš, što dalje, jednom tekućom belasastom kolonom, kao ogromni, torbarski mravi...
<BR>&nbsp;&nbsp;&nbsp;&nbsp;&nbsp;"Ovde je unaokolo tresetište", govorio je Kec. "Tako ćemo se zaglibiti, da nas nikakav tegljač neće moći da izvuče - sve sajle pucaju."
<BR>&nbsp;&nbsp;&nbsp;&nbsp;&nbsp;"A možda ćeš sa nama da kreneš?" rekao je Stojan Kventinu.
<BR>&nbsp;&nbsp;&nbsp;&nbsp;&nbsp;"Rita je premorena."
<BR>&nbsp;&nbsp;&nbsp;&nbsp;&nbsp;"No, neka onda Rita ide kući, a mi ćemo krenuti..."
<BR>&nbsp;&nbsp;&nbsp;&nbsp;&nbsp;Kventin je počeo da se koleba.
<BR>&nbsp;&nbsp;&nbsp;&nbsp;&nbsp;"Šta ti misliš, Rita?" upitao je.
<BR>&nbsp;&nbsp;&nbsp;&nbsp;&nbsp;"Da, ja ću otići kući", rekla je Rita.
<BR>&nbsp;&nbsp;&nbsp;&nbsp;&nbsp;"Odlično", rekao je Kventin. "A mi ćemo otići da vidimo, važi? Uskoro ćemo se, prema svemu, vratiti. Jer, mi ne idemo na dugo, a Stojane?"
<BR>&nbsp;&nbsp;&nbsp;&nbsp;&nbsp;Rita je bacila opušak i ne oprostivši se, krenula stazom ka biostanici. Kventin je počeo da topće u mestu neodlučno, a onda je tiho rekao Perecu:
<BR>&nbsp;&nbsp;&nbsp;&nbsp;&nbsp;"Dozvolite mi... da uđem..."
<BR>&nbsp;&nbsp;&nbsp;&nbsp;&nbsp;Uvukao se na zadnje sedište, u tom trenutku motocikl je užasno zaurlao, istrgao se ispod Keca i, visoko poskočivši, poleteo pravo u kloaku. "Stoj!" povikao je Kec, čučnuvši. "Gde ćeš?" Svi su zamrli. Motocikl je naleteo na panj, divlje zaurlao, uspeo se na zadnji točak i pao u kloaku. Svi su se istegli napred. Perecu se pričinilo da se protoplazma ugnula pod motociklom kao da je umekšavala udarac, lako i nečujno ga je propustila u sebe i zatvorila se nad njim. Motocikl je ućutao.
<BR>&nbsp;&nbsp;&nbsp;&nbsp;&nbsp;"Đubre nespretno", rekao je Stojan Kecu. "Šta si to počinio?"
<BR>&nbsp;&nbsp;&nbsp;&nbsp;&nbsp;Kloaka se pretvorila u čeljusti koje sisaju, probaju, uživaju. Ona je okretala u sebi motocikl, kao što čovek valja po ustima jezikom, od obraza do obraza, veliku bombonu. Motocikl se okretao u masi koja se penila, nestajao je, ponovo se pojavljivao bespomoćno okrećući rogove upravljača, i sa svakom njegovom pojavom bilo ga je sve manje i manje, metalni omotač je postajao sve tanji, postajao prozračan kao tanak papir, i već su se nejasno nazirala kroz njega unutrašnjost motora, a onda se metalni omotač istopio, gume su nestale, motocikl je zagnjurio poslednji put i više se nije pojavio.
<BR>&nbsp;&nbsp;&nbsp;&nbsp;&nbsp;"Oglodala ga je", rekao je Kec sa idiotskim oduševljenjem.
<BR>&nbsp;&nbsp;&nbsp;&nbsp;&nbsp;"Gade nespretni", rekao je Stojan. "Platićeš mi ti to. Celog života ćeš mi ovo otplaćivati."
<BR>&nbsp;&nbsp;&nbsp;&nbsp;&nbsp;"No, i neka", rekao je Kec. "No, platiću. A šta sam to učinio? No, gas sam okrenuo u pogrešnom pravcu", rekao je Perecu. "Tako mi se i istrgao. Shvatate li, pan Perec, hteo sam gas da smanjim, da ne tandrče toliko, ali sam ga u pogrešnom pravcu okrenuo. Nisam ja prvi, a nisam ni poslednji. A i motocikl je bio star... No, da krenem", rekao je Stojanu. "Šta sada ovde da radim? Idem kući."
<BR>&nbsp;&nbsp;&nbsp;&nbsp;&nbsp;"Gde to gledaš?" upitao je najednom Kventin sa takvim izrazom, da se Perec i nehotice odmakao.
<BR>&nbsp;&nbsp;&nbsp;&nbsp;&nbsp;"A zašto?" rekao je Kec. "Gde hoću, tamo i gledam."
<BR>&nbsp;&nbsp;&nbsp;&nbsp;&nbsp;Gledao je nazad, na stazu, tamo, gde se pod debelom, žuto-zelenom strehom grana nazirala, udaljavajući se, narandžasta Ritina pelerina.
<BR>&nbsp;&nbsp;&nbsp;&nbsp;&nbsp;"No, pusti me", rekao je Kventin Perecu. "Sada ću sa njim da porazgovaram."
<BR>&nbsp;&nbsp;&nbsp;&nbsp;&nbsp;"Ma gde ćeš to, gde?" počeo je da mrmlja Stojan. "Kventine, osvesti se..."
<BR>&nbsp;&nbsp;&nbsp;&nbsp;&nbsp;"Ma ne, kakvo tamo - osvesti se, odavno ja već vidim šta on želi da postigne!"
<BR>&nbsp;&nbsp;&nbsp;&nbsp;&nbsp;"Slušaj, ne budi dete... No, prekini! No, osvesti se!... Pusti, kada ti se kaže, pusti mi ruku!"
<BR>&nbsp;&nbsp;&nbsp;&nbsp;&nbsp;Oni su se bučno rvali pored Pereca, gurkajući ga sa dve strane. Stojan je čvrsto držao Kventina za rukav i peš jakne, a Kventin, koji je najednom postao sav crven i znojav, nije skidao pogled sa Keca, jednom rukom je gurao od sebe Stojana, a drugom je iz sve snage savijao Pereca napola, trudeći se da ga nekako prekorači. Kretao se trzajima i sa svakim trzajem se sve više i više izvlačio iz jakne. Perec je iskoristio trenutak i izleteo je iz amfibije. Kec je gledao za Ritom, usta su mu bila poluotvorena, oči kao na ulju, nežne.
<BR>&nbsp;&nbsp;&nbsp;&nbsp;&nbsp;"I zašto li je ona samo stalno u pantalonama", rekao je on Perecu. "Moda im se sada takva pojavila - da su stalno u pantalonama..."
<BR>&nbsp;&nbsp;&nbsp;&nbsp;&nbsp;"Ne brani ga!" zaurlao je u kolima Kventin. "Nije on nikakav tamo polni neurasteničar, već jednostavno gad! Pusti me, jer ću i tebe inače odalamiti!"
<BR>&nbsp;&nbsp;&nbsp;&nbsp;&nbsp;"A ranije su bile suknje", rekao je Kec maštalački. "Komad nekakvog materijala obavije oko sebe i zakači ga pribadačom. A ja, znači, uzmem pa je otkačim... Kada bi to bilo u parku..."
<BR>&nbsp;&nbsp;&nbsp;&nbsp;&nbsp;Kada bi to bilo u hotelu ili u biblioteci, ili u nekakvoj sali... To se i dešavalo - i u parku, i u biblioteci, pa čak i u sali za konferencije za vreme Kimovog referata "Šta je neophodno da zna svaki saradnik Uprave o metodama matematičke statistike'." A sada je šuma videla sve to i čula sve to - pohotljivo salce, koje je obavijalo Kečeve oči, pocrvenelu fizionomiju Kventinovu koja se pomaljala u vratima amfibije, nekako tupu, kao u bika, i mučno mrmljanje Stojana o nekakvom radu, o odgovornosti, o gluposti, i pucketanje dugmadi koja su odletala sa jakne i lupala o prednje staklo... I ne zna se šta je mislila o svemu tome, da li se užasavala, podsmevala ili gadljivo mrštila.
<BR>&nbsp;&nbsp;&nbsp;&nbsp;&nbsp;"..." rekao je Kec sa uživanjem.
<BR>&nbsp;&nbsp;&nbsp;&nbsp;&nbsp;I Perec ga je lupio. Lupio ga je, čini mu se po obrazu, sa pucketanjem, i iščašio je prst. Svi su odmah ućutali. Kec se uhvatio za lice i sa velikim čuđenjem pogledao Pereca.
<BR>&nbsp;&nbsp;&nbsp;&nbsp;&nbsp;"Tako se ne sme", rekao je Perec čvrstim glasom. "To se tako ovde ne može. Ne može."
<BR>&nbsp;&nbsp;&nbsp;&nbsp;&nbsp;"Pa ja nemam ništa protiv", rekao je Kec, sležući ramenima. "Ja jednostavno o tome, da ovde nemam šta da radim, motocikla nema, to i sami vidite... Šta ovde ja sada da radim?"
<BR>&nbsp;&nbsp;&nbsp;&nbsp;&nbsp;Kventin je glasno upitao: "Po njušci?"
<BR>&nbsp;&nbsp;&nbsp;&nbsp;&nbsp;"Pa da", kivno je rekao Kec. "Po obrazu, po samoj kosti... Dobro je da nije po oku."
<BR>&nbsp;&nbsp;&nbsp;&nbsp;&nbsp;"Ne, zar odista po njušci?"
<BR>&nbsp;&nbsp;&nbsp;&nbsp;&nbsp;"Da", rekao je Perec sigurnim glasom. "Jer, ovde se to tako ne može."
<BR>&nbsp;&nbsp;&nbsp;&nbsp;&nbsp;"No, onda da krenemo", rekao je Kventin, zavalivši se na sedištu.
<BR>&nbsp;&nbsp;&nbsp;&nbsp;&nbsp;"Kec", rekao je Stojan, "ulazi u kola. Ako se zaglibimo, pomagaćeš da se izvučemo."
<BR>&nbsp;&nbsp;&nbsp;&nbsp;&nbsp;"Pantalone su mi nove", pobunio se Kec. "Bolje će biti onda da za upravljač sednem."
<BR>&nbsp;&nbsp;&nbsp;&nbsp;&nbsp;Niko mu ništa nije odgovorio, i on je počeo da se uvlači na zadnje sedište i seo je pored Kventina koji se pomerio. Perec je seo pored Stojana, i tako su i krenuli.
<BR>&nbsp;&nbsp;&nbsp;&nbsp;&nbsp;Štenad je otišla već dosta daleko, ali ih je Stojan, krećući se veoma pedantno, desnim točkovima po stazi, a levim - po raskošnoj mahovini, ubrzo sustigao i lagano krenuo za njima, oprezno regulišući brzinu kvačilom. "Kvačilo ćete uništiti", rekao je Kec, a posle se obratio Kventinu i počeo da mu objašnjava da on u stvari nije ništa loše mislio, da motocikl svejedno više nije imao, a muškarac je ipak - muškarac i ako je kod njega sve normalno, onda on i ostaje muškarac, svejedno da li se oko njega šuma nalazila ili nešto drugo, to je u stvari svejedno... "Dali su ti već po njušci?" pitao je Kventin. "Ne, reci mi samo, a da ne slažeš, da li si već dobijao po njušci ili nisi?" pitao je on povremeno, prekidajući Keca. "Ne", odgovarao je Kec, "ne, sačekaj malo, prvo me saslušaj..."
<BR>&nbsp;&nbsp;&nbsp;&nbsp;&nbsp;Perec je milovao svoj prst koji je oticao i posmatrao štenad. Decu šume. A možda i sluge šume. A možda i eksperimente šume... Oni su lagano i neumorno išli, kretali se u koloni jedan za drugim, kao da su tekli po zemlji, prelivajući se preko debala poluistrulelog drveća, preko jaraka; po barama ustajale vode, kroz visoku travu, kroz bodljikavo žbunje. Staza je nestajala, propadala u smrdljivo blato, krila se ispod slojeva čvrstih gljiva koje su se sa pucketanjem lomile pod točkovima, i ponovo se pojavljivala, i štenići su je se pridržavali i ostajali su beli, čisti, glatki, nijedna trunka prašine se nije lepila za njih, nijedna bodlja nije mogla da ih rani, i nije ih prljalo lepljivo blato. Oni su tekli sa tupom, bezumnom samouverenošću, kao da su se kretali po odavno poznatom putu, na koji su se već navikli. Bilo ih je četrdeset i tri. Borio sam se da dođem ovamo, i evo, sada sam ovde, i ja konačno vidim šumu iznutra, i ništa ne vidim. Mogao sam sve to da izmislim, ostavši u hotelu, u svojoj goloj sobi sa tri postelje na kojima niko ne spava, pozno noću kada mi se ne spava, kada je tišina i kada najednom u ponoć počinje da larma malj, koji zabija kočeve na gradilištu. Sigurno bih sve to što postoji ovde, u šumi, mogao da izmislim: i rusalke, i lutajuće drveće, i ovu štenad, kako se ona pretvaraju u prvoprohodnika šume Selivana - sve najružnije, najsvetije. I sve što postoji u Upravi, mogu da izmislim i zamislim, mogao sam da ostanem kod kuće i smislim sve to, ležeći na otomanu pored radioprijemnika, slušajući simfonijski džez i glasove koji govore na nepoznatim mi jezicima. Ali to ništa ne znači. Videti i ne shvatiti - to je isto što i izmisliti. Ja živim, vidim i ne shvatam, ja živim u svetu koji je neko izmislio, ne potrudivši se da mi ga objasni, a možda čak ni sebi. Tugovanje za poimanjem, - najednom je pomislio Perec. - Eto čime sam bolestan - tugovanjem za poimanjem.
<BR>&nbsp;&nbsp;&nbsp;&nbsp;&nbsp;Promolio je glavu kroz prozor i prislonio prst koji ga je tištao na hladnu površinu amfibije. Štenad nije obraćala pažnju na amfibiju. Sigurno čak nisu ni podozrevali da ona postoji. Ona su resko i neprijatno zaudarala, njihova opna je sada izgledala prozračna, pod njom kao da su se u talasima kretale senke.
<BR>&nbsp;&nbsp;&nbsp;&nbsp;&nbsp;"Daj da ulovimo jednog", predložio je Kventin. "To je jako jednostavno, umotaćemo ga u moju jaknu i odneti u laboratoriju." "Ne vredi", rekao je Stojan. "A zašto?" rekao je Kventin, "svejedno ćemo jednom morati da ih lovimo." "Strašno je nekako", rekao je Stojan. "Kao prvo, ne daj bože da crkne, morali bismo da pišemo objašnjenje Kućegajenom..." "Mi smo ih kuvali", rekao je najednom Kec. "Meni se nisu dopali, a momci su govorili da može da se jede. Nalik je na zeca, a ja zeca ne mogu da jedem, po mome mačka ili zečetina je - jedno te isto. Gadim se..." "Primetio sam jednu stvar", rekao je Kventin. "Broj štenića je uvek - prost broj: trinaest, četrdeset i tri, četrdeset i sedam..." "Gluposti", pobunio se Stojan. "Ja sam u šumi susretao grupe od po šest, po dvanaest..." "Da, ali to je u šumi", rekao je Kventin, "a oni se onda razilaze u raznim pravcima po grupama. A šteni se kloaka uvek u prostim brojevima, možeš da proveriš po knjizi, uvek sam zapisivao koliko ih je bilo iz kog legla..." "A jednom", rekao je Kec, "smo momci i ja zajedno mesnu devojčicu uhvatili, ala je to bilo smešno!..." "No pa šta, piši članak", rekao je Stojan. "Već sam ga napisao", rekao je Kventin. "To će mi već biti petnaesti..." "A ja ih imam sedamnaest", rekao je Stojan, "a jedan se nalazi u štampi. A koga si uzeo za koautora?" "Još ne znam", odgovorio je Kventin. "Kim mi preporučuje menadžera, kaže da je sada - transport najvažniji, a Rita mi savetuje da uzmem komandanta..." "Samo ne komandanta", rekao je Stojan. "A zašto?" upitao je Kventin. "Ne uzimaj komandanta", ponovio je Stojan. "Neću ti ništa reći, ali imaj to na umu." "Komandant je kefir uljem za kočnice razblaživao", rekao je Kec. "To je bilo još kada je bio šef brijačnice. Onda smo mu momci i ja u stan pregršt stenica ubacili." "Kažu da se priprema naređenje", rekao je Stojan. "Ko ima manje od petnaest članaka, svi će morati da prođu kroz obradu..." "Ma ne", rekao je Kventin, "to su sve gluposti, znam ja te specijalne obrade, od njih kosa prestaje da raste i usta zaudaraju čitavih godinu dana..."
<BR>&nbsp;&nbsp;&nbsp;&nbsp;&nbsp;"Kući", pomislio je Perec. "Treba se što pre vratiti kući. Sada već ovde uopšte nemam šta da radim." Posle je ugledao kako se stroj štenića poremetio. Perec je izbrojao: trideset i dva šteneta su krenula pravo, a jedanaest ih je, postrojivši se u istu takvu kolonu, skrenulo ulevo i nadole, gde se između drveća najednom pojavilo jezero - nepokretna mračna voda, sasvim u blizini amfibije. Perec je ugledao nisko naoblačeno nebo i nejasne obrise stene Uprave na horizontu. Jedanaest štenadi je samouvereno išlo ka vodi. Stojan je ugasio motor, svi su izašli i posmatrali, kako štenići prelaze preko iskrivljenog panja na samoj obali i jedan za drugim teško pljuskaju u jezero. Na tamnoj vodi su se pojavili masni krugovi.
<BR>&nbsp;&nbsp;&nbsp;&nbsp;&nbsp;"Tonu", rekao je Kventin sa čuđenjem. "Dave se."
<BR>&nbsp;&nbsp;&nbsp;&nbsp;&nbsp;Stojan je izvukao kartu i raširio je na haubi.
<BR>&nbsp;&nbsp;&nbsp;&nbsp;&nbsp;"Tako je", rekao je. "Ovo jezero nije ubeleženo kod nas. Selo je ovde ubeleženo, a ne jezero... Evo, napisano je: selo Aborigena. Sedamnaest zarez jedanaest."
<BR>&nbsp;&nbsp;&nbsp;&nbsp;&nbsp;"Pa to je uvek tako", rekao je Kec. "Ko se u ovoj šumi vozi po karti? Kao prvo, sve karte lažu, a kao drugo, one ovde uopšte nisu ni potrebne. Ovde je danas recimo put, a sutra je na tom istom mestu reka, danas je blatište, a sutra će ovde bodljikavu žicu postaviti i kulu-osmatračnicu postaviti. Ili se najednom na tom mestu stvori skladište."
<BR>&nbsp;&nbsp;&nbsp;&nbsp;&nbsp;"Ne ide mi se nešto dalje", rekao je Stojan, protežući se. "Možda će biti dosta za danas?"
<BR>&nbsp;&nbsp;&nbsp;&nbsp;&nbsp;"Razume se da je dosta", rekao je Kventin. "Perec još platu treba da dobije. Hajdemote u kola."
<BR>&nbsp;&nbsp;&nbsp;&nbsp;&nbsp;"Kada bih dogled imao", rekao je Kec, gledajući ispod dlana prema jezeru. "Po mome, tamo se nekakva žena kupa."
<BR>&nbsp;&nbsp;&nbsp;&nbsp;&nbsp;Kventin se zaustavio.
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Gola", rekao je Kec. "Tako mi boga, gola je. Nema ništa na sebi."
<BR>&nbsp;&nbsp;&nbsp;&nbsp;&nbsp;Kventin je najednom pobledeo i kao bez duše pojurio u kola.
<BR>&nbsp;&nbsp;&nbsp;&nbsp;&nbsp;"Ma gde je samo vidiš?" upitao je Stojan. "Eno tamo, na drugoj obali..."
<BR>&nbsp;&nbsp;&nbsp;&nbsp;&nbsp;"Ničega tamo nema", rekao je Kventin promuklo.
<BR>&nbsp;&nbsp;&nbsp;&nbsp;&nbsp;Stajao je na papučici i razgledao kroz dogled suprotnu obalu. Ruke su mu drhtale. "Lažljivče prokleti... Ponovo si po njušci poželeo da dobiješ... Nema tamo ničega!" ponovio je, predavši dogled Stojanu.
<BR>&nbsp;&nbsp;&nbsp;&nbsp;&nbsp;"Kako da nema", rekao je Kec. "Pa nisam vam ja nekakav tamo naočarac, moje oči su kao teleskop..."
<BR>&nbsp;&nbsp;&nbsp;&nbsp;&nbsp;"Pričekaj, pričekaj, ne otimaj", rekao mu je Stojan.
<BR>&nbsp;&nbsp;&nbsp;&nbsp;&nbsp;"Kakva ti je to navika - da iz ruku otimaš..."
<BR>&nbsp;&nbsp;&nbsp;&nbsp;&nbsp;"Ničega tamo nema", mrmljao je Kventin. "Laž je sve to. Zar se malo toga toroče..."
<BR>&nbsp;&nbsp;&nbsp;&nbsp;&nbsp;"To je znam - šta", rekao je Kec. "To je rusalka. Sa sigurnošću vam to govorim."
<BR>&nbsp;&nbsp;&nbsp;&nbsp;&nbsp;Perec se trgao.
<BR>&nbsp;&nbsp;&nbsp;&nbsp;&nbsp;"Dajte mi dogled", rekao je brzo.
<BR>&nbsp;&nbsp;&nbsp;&nbsp;&nbsp;"Ništa se ne vidi", rekao je Stojan, pružajući mu dogled.
<BR>&nbsp;&nbsp;&nbsp;&nbsp;&nbsp;"Našli ste kome da verujete", mrmljao je Kventin, lagano se smirujući.
<BR>&nbsp;&nbsp;&nbsp;&nbsp;&nbsp;"Tako mi boga, bila je", rekao je Kec. "Verovatno se zagnjurila. Sada će se pojaviti na površini..."
<BR>&nbsp;&nbsp;&nbsp;&nbsp;&nbsp;Perec je doterao okulare prema svojim očima. On nije očekivao da će išta videti: to bi bilo i suviše prosto. I on ništa nije ni video. Površina jezera, daleka, obrasla šumom obala, i silueta stene iznad izubljene ivice drveća.
<BR>&nbsp;&nbsp;&nbsp;&nbsp;&nbsp;"A kakva je bila?" upitao je.
<BR>&nbsp;&nbsp;&nbsp;&nbsp;&nbsp;Kec je počeo detaljno, pokazujući rukama da opisuje kakva je bila. Pričao je odista sa apetitom i sa velikim hazardom, ali to uopšte nije bilo ono što je želeo Perec.
<BR>&nbsp;&nbsp;&nbsp;&nbsp;&nbsp;"Da, razume se...", rekao je. "Da... Da..."
<BR>&nbsp;&nbsp;&nbsp;&nbsp;&nbsp;Možda je izašla da dočeka šteniće, razmišljao je, truckajući se na zadnjem sedištu pored natuštenog Kventina, posmatrajući kako se lagano pokreću Kečeve uši. Kec je nešto žvakao. Izašla je iz šumskog čestara, bela, ledena, samouverena i zakoračila u vodu, u poznatu joj vodu, ušla u jezero, kao što ja ulazim u biblioteku, zagnjurila se u nejasan zeleni sumrak i zaplivala u susret štenićima, a sada ih je već dočekala na sredini jezera, na dnu, i povela ih nekuda, zbog nečega, za nekoga, i uvezaće se još jedan čvor događaja u šumi, i možda će mnogo milja odavde doći do nečega ili će se nešto desiti: pojaviće se između drveća oblaci ljubičaste izmaglice, koja uopšte nije izmaglica, ili će na mirnoj poljani da se pojavi još jedna kloaka, ili šareni starosedeoci, koji su do maločas mirno sedeli i gledali školske filmove i strpljivo slušali objašnjenja od promukle od usrdnosti Beatrise Bah, najednom će ustati i krenuti u šumu, da se više nikada ne vrate... I sve će biti puno najdubljeg smisla, kao što je puno osmišljenosti svako kretanje složenog mehanizma, i sve će biti čudnovato, a to znači i besmisleno za nas, u svakom slučaju za one od nas, koji još nikako ne mogu da se priviknu na besmislenost i prihvate je za normu. I osetio je značaj svakog događaja, svake pojave oko sebe: i to, da štenića u leglu nije moglo da bude četrdeset i dva ili četrdeset i pet, i to da je stablo ovog ovde drveta obraslo upravo crvenom mahovinom, i to, da se nad stazom ne vidi nebo od nadnetih grana.
<BR>&nbsp;&nbsp;&nbsp;&nbsp;&nbsp;Amfibija se tresla, Stojan je vozio veoma sporo, i Perec je još iz daljine kroz prednje staklo ugledao ispred kola iskošeni stub sa daskom, na kojoj je bilo nešto ispisano. Natpis je bio izmazan kišama i bio je izbledeo, ali je to bio odista jako star natpis na staroj, prljavoj dasci, prikucanoj za stub sa dva ogromna zarđala eksera: 'Ovde je pre dve godine tragično potonuo redov šumoprohodnik Gustav. Ovde će mu biti dignut spomenik'. Amfibija je, zanoseći se sa boka na bok, prošla kraj stuba.
<BR>&nbsp;&nbsp;&nbsp;&nbsp;&nbsp;No, šta ti je, Gustave, pomislio je Perec. Kako to nisi imao sreće pa si se utopio upravo ovde. Dobra si ti sigurno bila momčina, Gustave, imao si obrijanu glavu, kvadratne čeljusti, zlatan zub, a tetovažom si bio prekriven od nogu do glave, i ruke su ti visile do ispod kolena, a na desnoj ruci nisi imao jedan prst, koji ti je neko odgrizao u pijanoj tuči. I šumoprohodnik si postao, razume se, ne po želji srca svoga, već su jednostavno takve bile okolnosti, da si sedeo na steni, gde se sada nalazi Uprava, da si sedeo svoj rok, i nisi imao gde da pobegneš, nigde nisi imao, osim u šumu. I članke o šumi ti nisi pisao, pa čak nisi o tome ni razmišljao, već si razmišljao o drugim člancima koji su bili napisani pre tebe i protiv tebe. I gradio si ovde strategijski put, postavljao betonske ploče i daleko po strani od puta sekao šumu, da bi, ako to bude bilo potrebno, na put mogli da sleću osmomotorni bombarderi. Pa zar će šuma to sve istrpeti? Eto, i utopila te je ona na suvom mestu. Ali zato će ti kroz deset godina postaviti spomenik i, možda, nazvati tvojim imenom nekakav kafe. Kafe će se zvati 'Kod Gustava', a šofer Kec će tamo piti kefir i milovati raščupane devojčice iz mesnog hora...
<BR>&nbsp;&nbsp;&nbsp;&nbsp;&nbsp;Kec je, čini mi se, dva puta bio suđen, i zbog nečega uopšte ne zbog onoga zbog čega bi trebalo. Prvi put je dospeo u koloniju zbog krađe poštanskog pribora odgovarajuće institucije, a drugi put - zbog narušavanja režima prijavljivanja. A Stojan je zato - čist. On ne pije ni kefir, i ništa uopšte ne pije. On nežno i čisto voli Alevtinu, koju niko i nikada nije voleo nežno i čisto. Kada izađe iz štampe njegov dvadeseti članak, on će ponuditi Alevtini ruku i srce, i biće odbijen, bez obzira na svoje članke, bez obzira na svoja široka ramena i lep rimski nos, i to zbog toga što Alevtina ne podnosi čistunce, sumnjičeći ih (ne bez osnova) da su do nerazumnosti prefinjeni razvratnici. Stojan živi u šumi, gde je on, ne kao Gustav, otišao dobrovoljno, i nikada se i ni na šta ne žali, iako je šuma za njega - samo ogromno stovarište nedirnutih još materijala za članke, koji ga stoprocentno obezbeđuju od obrade... Čovek može bezgranično da se čudi, da se nalaze ljudi, koji su u stanju da se naviknu na šumu, a takvih ljudi je ogromna većina. Prvo ih šuma privlači, kao mesto romantično ili kao mesto koje donosi prihode, ili kao mesto gde je mnogo što-šta dozvoljeno, ili kao mesto gde čovek može da se prikrije. Posle ih šuma pomalo počinje da plaši, a posle toga ti ljudi najednom otkrivaju za same sebe da je 'ovde isti bordel kao i na svakom drugom mestu', i to ih pomiruje sa neobičnošću šume, ali niko od njih nema nameru da ovde dočeka starost... Evo Kventin, po nekim pričama, živi ovde samo zbog toga, što se boji da ostavi bez prismotre svoju Ritu, a Rita ni za šta ne želi da se odseli odavde i nikada i nikome ne govori zbog čega... Eto, i ja sam do Rite stigao... Rita može da ode u šumu i da se ne vrati iz nje nedeljama. Rita se kupa u šumskim jezerima. Rita narušava sve propise, i niko se ne usuđuje da joj za to išta kaže. Rita ne piše članke, Rita uopšte ništa i ne piše, čak ni pisma. I dobro je poznato da Kventin noću plače i odlazi da spava kod krčmarice, kada krčmarica nije zauzeta sa nekim drugim... Na biostanici se sve zna... Bože moj, uveče oni pale svetlost u klubu, uključuju radio ili gramofon, piju kefir, piju bezumno velike količine kefira i noću, za mesečine, bacaju flaše u jezera - ko će dalje. Oni igraju, oni se igraju fote i u flašu, igraju karte i bilijar, oni menjaju žene, a danju, u svojim laboratorijama, oni prelivaju šumu iz epruvete u epruvetu, razgledaju šumu ispod mikroskopa, prebrojavaju šumu na računarima, a šuma je unaokolo, nadnosi se nad njih, prorasta kroz njihove spavaće sobe, za vreme zagušljivih sati pred nepogodu ka njihovim prozorima prilaze gomile lutajućih drveta i takođe, lako je moguće, ne mogu da shvate šta su oni u stvari i šta će oni ovde, i zašto uopšte i postoje...
<BR>&nbsp;&nbsp;&nbsp;&nbsp;&nbsp;Dobro je što odlazim odavde, pomislio je. Bio sam ovde, ništa nisam shvatio, ništa od onoga što sam želeo da pronađem nisam pronašao, ali sada barem znam da nikada ništa neću shvatiti i da nikada i ništa neću pronaći, da sve ima svoje vreme. Između mene i šume nema ničeg zajedničkog, šuma mi nije ništa bliža od Uprave. Ali ja, ako ništa drugo, neću ovde da se posramim. Otići ću, radiću i čekati. I nadaću se da će nastupiti doba...
<BR>&nbsp;&nbsp;&nbsp;&nbsp;&nbsp;U dvorištu biostanice bilo je pusto. Nije bilo kamiona, i nije bilo reda ispred okanceta blagajne. Samo je na tremu, preprečujući put, stajao kofer Pereca, a na ogradi verande je visio njegov sivi mantil. Perec se izvukao iz amfibije i zbunjeno osvrnuo oko sebe. Kec i Kventin su rame uz rame išli ka trpezariji, odakle se čulo zveckanje posuđa i odakle se širio miris čađi. Stojan je rekao: "Perečiću, hajdemo da večeramo", i poterao je kola u garažu. Perec je najednom sa užasom shvatio šta sve to znači: radio koji zavija, besmisleno brbljanje, kefir, i još možda po koju čašicu? I tako svako veče, mnogo, mnogo večeri...
<BR>&nbsp;&nbsp;&nbsp;&nbsp;&nbsp;Lupilo je okance blagajne, pomolio je glavu ljutiti blagajnik i povikao:
<BR>&nbsp;&nbsp;&nbsp;&nbsp;&nbsp;"Šta je to, Perec? Dokle ću da vas čekam? Dođite ovamo, potpišite se."
<BR>&nbsp;&nbsp;&nbsp;&nbsp;&nbsp;Perec je na nogama koje se nisu savijale u kolenima prišao okancetu.
<BR>&nbsp;&nbsp;&nbsp;&nbsp;&nbsp;"Evo, ovde, novčani iznos slovima", rekao je blagajnik. "Ne ovde, već ovde. Zašto vam se ruke tresu? Primite..."
<BR>&nbsp;&nbsp;&nbsp;&nbsp;&nbsp;Počeo je da mu broji papirčiće.
<BR>&nbsp;&nbsp;&nbsp;&nbsp;&nbsp;"A gde su ostali?" upitao je Perec.
<BR>&nbsp;&nbsp;&nbsp;&nbsp;&nbsp;"Ne istrčavajte... Ostali su ovde, u kancelariji."
<BR>&nbsp;&nbsp;&nbsp;&nbsp;&nbsp;"Ne, ja sam mislio..."
<BR>&nbsp;&nbsp;&nbsp;&nbsp;&nbsp;"To se nikoga ne tiče šta ste vi mislili. Ja ne mogu zbog vas da menjam postojeći i utvrđeni poredak. Evo vaše plate. Jeste li je dobili?"
<BR>&nbsp;&nbsp;&nbsp;&nbsp;&nbsp;"Hteo sam da saznam..."
<BR>&nbsp;&nbsp;&nbsp;&nbsp;&nbsp;"Pitam vas, da li ste dobili vašu platu? Da ili ne?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Hvala neka ti je bože. A sada evo vam i premije. Da li ste dobili premiju?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I to je sve. Dozvolite da vam stegnem ruku, žurim se. Moram do sedam da stignem u Upravu."
<BR>&nbsp;&nbsp;&nbsp;&nbsp;&nbsp;"Hteo sam samo da upitam", brzo je upitao Perec, "gde su ostali ljudi... Kim, kamion... Jer, meni su obećali da će me odvesti na Kontinent..."
<BR>&nbsp;&nbsp;&nbsp;&nbsp;&nbsp;"Na Kontinent ne mogu, moram da budem u Upravi. Dozvolite, da zatvorim okance."
<BR>&nbsp;&nbsp;&nbsp;&nbsp;&nbsp;"Neću zauzeti mnogo mesta", rekao je Perec.
<BR>&nbsp;&nbsp;&nbsp;&nbsp;&nbsp;"To nije važno. Vi ste odrastao čovek, morate da shvatate stvari. Ja sam - blagajnik. Sa mnom su novčani dokumenti. A ako se najednom nešto desi? Sklonite lakat."
<BR>&nbsp;&nbsp;&nbsp;&nbsp;&nbsp;Perec je sklonio lakat i okance se zalupilo. Kroz mutno, prljavo staklo, Perec je posmatrao kako blagajnik skuplja dokumenta, kako ih gužva bilo kako, kako ih gura u tašnu, a onda su se na blagajni otvorila vrata, ušla su dva ogromna stražara, vezala blagajniku ruke, nabacili mu na vrat omču, i jedan je poveo blagajnika na konopcu, a drugi je uzeo tašnu, i onda najednom primetio Pereca. Jedno vreme su se posmatrali kroz prljavo staklo, a onda je stražar veoma, veoma sporo i oprezno, kao da se boji da nekog ne uplaši, stavio tašnu na sto i isto tako sporo i oprezno, kao da se boji da nekoga ne preplaši, ne skidajući pri tome pogleda sa Pereca, pružio ruku ka pušci naslonjenoj na zid. Perec je čekao, gladeći se i ne verujući, a stražar je dograbio pušku, krenuo unazad i izašao, zatvorivši vrata za sobom. Svetlo se ugasilo.
<BR>&nbsp;&nbsp;&nbsp;&nbsp;&nbsp;Tada je Perec odskočio od okanceta, na prstima pritrčao svom koferu, dograbio ga i pojurio što dalje odatle. Sakrio se iza garaže i video je kako je stražar izašao na trem, držeći pušku na ruci, pogledao levo, desno, pod noge, uzeo sa ograde Perecov mantil, odmerio ga na ruci, pretresao džepove i još se jednom osvrnuvši, otišao u kuću. Perec je seo na kofer.
<BR>&nbsp;&nbsp;&nbsp;&nbsp;&nbsp;Bilo je prohladno, počelo je da se smrkava. Perec je sedeo, besmisleno posmatrajući osvetljene prozore, zamazane do polovine krečom. Iza prozora su se kretale senke, nečujno se okretala rešetkasta lopata lokatora na krovu. Zveckalo je posuđe, u šumi su urlale noćne zveri. Posle se negde upalio reflektor, koji je krenuo svojim plavičastim zrakom, i u taj zrak se iza ugla kuće ubacio kiper, lupio, podskočivši na neravnini i, praćen zrakom svetlosti, krenuo ka vratima. U kiperu je sedeo vojnik-stražar sa puškom. Palio je cigaretu, zaklonivši se od vetra, i video se debeli konopac, obmotan oko njegovog levog zapešća a koji je nestajao u pritvorenom prozoru kabine.
<BR>&nbsp;&nbsp;&nbsp;&nbsp;&nbsp;Kiper je otišao, i reflektor se ugasio. Kroz dvorište je, larmajući ogromnim čizmama, kao mračna senka prošao drugi stražar sa puškom ispod miške. Povremeno se naginjao i pipkao zemlju, očigledno je tražio tragove. Perec se priljubio oznojenim leđima uz zid, i zamrevši, ispratio ga pogledom.
<BR>&nbsp;&nbsp;&nbsp;&nbsp;&nbsp;U šumi je nešto užasno i otegnuto vikalo. Negde su lupala vrata. Pojavila se svetlost na prvom spratu, neko je glasno rekao: "Ala je zagušijivo kod tebe." U travu je palo nešto okruglo i blistavo i dokotrljalo se do Perecovih nogu. Perec je ponovo zamro, ali je onda shvatio da je to flaša od kefira. Pešice, pomislio je Perec, treba krenuti pešice. Dvadeset kilometara kroz šumu. Loše je što treba ići kroz šumu. Sada će šuma ugledati jadnog čoveka, koji drhti od straha, koji je preznojen od straha i zamora, koji crkava vukući kofer i zbog nečega taj isti kofer ne baca nikako. Ja ću se vući, a šuma će gukati i urlati na mene sa dve strane...
<BR>&nbsp;&nbsp;&nbsp;&nbsp;&nbsp;U dvorištu se ponovo pojavio stražar. On nije bio sam, pored njega je išao još neko, teško dašćući i frkćući, ogroman, na četiri noge. Zaustavili su se na sred dvorišta, i Perec je začuo, kako je stražar mrmljao: "Evo ti, evo... Pa ne jedi, budalo već onjuši... Pa to ti nije kobasica, to je mantil, treba ga dobro omirisati... No? Šerše, kada ti se kaže..." Onaj, što je bio na četiri noge, skičao je i pištao. "Ehe!" rekao je stražar prekorno. "Ti jedino buve možeš da tražiš... Gubi se!" Nestali su u pomrčini. Počele su da lupkaju potpetice na tremu, zalupila su se vrata. Posle toga je nešto hladno i mokro dotaklo Pereca u obraz. On se trgao i umalo nije pao. To je bio ogroman vučjak. Jedva je čujno zaskičao, teško uzdahnuo i spustio tešku glavu Perecu na kolena. Perec ga je počešao iza uveta. Vučjak je zevnuo i počeo da se okreće, smeštajući se, ali je u tom trenutku negde na prvom spratu počeo da urla radio. Vučjak se ćutke trgao i odjurio.
<BR>&nbsp;&nbsp;&nbsp;&nbsp;&nbsp;Radio je urlao, na više kilometara unaokolo nije više postojalo ništa drugo osim tog radija. I tada, kao u nekom avanturističkom filmu, najednom su se ozarila plavičastom svetlošću i širom se otvorila vrata, i u dvorište je, kao ogroman brod, uplovio džinovski kamion, sav obasjan sazvežđima signalnih svetlosti, zaustavio se i ugasio farove, koji su se lagano gasili, kao da je šumsko čudovište ispuštalo duh. Iz kabine se pomolio šofer Voldemar i počeo, široko otvarajući usta nešto da viče, i vikao je dugo, pokušavajući da nadjača samoga sebe, besneći naočigled, a onda je pljunuo, ušao nazad u kabinu, ponovo se pomolio i napisao na vratima kredom, naopako: "Perec!" Tada je Perec -shvatio da su kola došla po njega, dograbio je kofer i potrčao kroz dvorište, bojeći se da se osvrne, bojeći se da ne začuje za svojim leđima pucnje. Jedva je uspeo da se uspentra uz dvoje merdevine u kabinu, prostranu kao soba, i dok je on smeštao svoj kofer, dok se sam smeštao i tražio cigarete, Voldemar je nešto neprestano govorio, crveneći u licu, gestikulirajući i gurajući Pereca dlanom u rame, ali tek kada je radio ućutao, Perec je na kraju začuo njegov glas: ništa posebno Voldemar nije govorio: on je jednostavno psovao najgorim mogućim psovkama.
<BR>&nbsp;&nbsp;&nbsp;&nbsp;&nbsp;Kamion još nije uspeo da prođe kroz vrata, a Perec je već zaspao, kao da su mu na lice pritisnuli masku sa eterom.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
