<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ROBOTI
<P>&nbsp;&nbsp;&nbsp;&nbsp;&nbsp;41.
<BR>&nbsp;&nbsp;&nbsp;&nbsp;&nbsp;Tokom večere, Treviz kao da je bio izgubljen u mislima, dok Blis kao da je svu svoju pažnju usmerila na jelo.
<BR>&nbsp;&nbsp;&nbsp;&nbsp;&nbsp;Pelorat, koji je jedini goreo od želje da govori, dokazivao je da ukoliko je svet na kome su se nalazili odista bio Aurora, i ukoliko je u pitanju zaista bio svet koji je prvi naseljen, ni Zemlja nije smela biti odveć daleko.
<BR>&nbsp;&nbsp;&nbsp;&nbsp;&nbsp;"Moglo bi se isplatiti da pročešljamo zvezdane sisteme u neposrednom susedstvu", predloži on. "To bi samo značilo da prosejemo tek nekoliko stotina zvezda, ne više."
<BR>&nbsp;&nbsp;&nbsp;&nbsp;&nbsp;Treviz progunđa da bi takvo opali-bez-nišanjenja mogao prihvatiti tek kao poslednje pribežište, i napomenu da bi, čak i kada bi je pronašli, želeo da raspolaže sa što je moguće više obaveštenja o Zemlji pre no što bi se rešio da se na nju spusti. Nije rekao ništa više, i Pelorat, poražen tom primedbom, i sam utonu u ćutanje.
<BR>&nbsp;&nbsp;&nbsp;&nbsp;&nbsp;Pošto su završili obed, i kako Treviz ni dalje nije iznosio nikakav predlog, Pelorat mu se obazrivo obrati: "Hoćemo li ostati ovde, Golane?"
<BR>&nbsp;&nbsp;&nbsp;&nbsp;&nbsp;"Preko noći, svakako", odgovori Treviz. "Moram još malo da razmislim."
<BR>&nbsp;&nbsp;&nbsp;&nbsp;&nbsp;"Jesmo li bezbedni?"
<BR>&nbsp;&nbsp;&nbsp;&nbsp;&nbsp;"Ukoliko se ne pojavi ništa opasnije od pasa", odvrati Treviz, "ovde u brodu, potpuno smo bezbedni."
<BR>&nbsp;&nbsp;&nbsp;&nbsp;&nbsp;"Koliko bi nam vremena bilo potrebno da uzletimo, ukoliko se ipak pojavi nešto opasnije od pasa?"
<BR>&nbsp;&nbsp;&nbsp;&nbsp;&nbsp;"Kompjuter je svakog trenutka pripravan za uzletanje. Verujem da bismo bili u stanju da uzletimo za dva do tri minuta. U svakom slučaju, smesta će nas upozoriti ukoliko se nešto nepredviđeno dogodi, te stoga predlažem da pođemo na spavanje. Sutra ujutro nadam se da ću znati šta nam valja dalje činiti."
<BR>&nbsp;&nbsp;&nbsp;&nbsp;&nbsp;Lako je to tek tako reći, pomisli Treviz, zatekavši sebe kako zuri u tminu. Poluobučen se sklupčao na podu prostorije u kojoj se nalazio kompjuter. Bilo je prilično neudobno, ali bio je siguran da mu u ovakav čas ni u krevetu ne bi usnio; s druge strane, ovde je smesta mogao stupiti u dejstvo, u slučaju da kompjuter podigne uzbunu.
<BR>&nbsp;&nbsp;&nbsp;&nbsp;&nbsp;A onda začu neke korake i u magnovenju se uspravi, udarivši pri tom glavom o rub komandne ploče - ne suviše snažno da bi se povredio, ali ipak dovoljno da iskrivi lice i počne trljati bolno mesto.
<BR>&nbsp;&nbsp;&nbsp;&nbsp;&nbsp;"Janove!" pozva on prigušeno, dok su mu oči suzile.
<BR>&nbsp;&nbsp;&nbsp;&nbsp;&nbsp;"To sam ja, Blis."
<BR>&nbsp;&nbsp;&nbsp;&nbsp;&nbsp;Trevis ispruži ruku preko ruba komandne ploče da uspostavi makar ovlašan dodir sa kompjuterom, i blaga svetlost obasja Blis stvarajući oko nje ružičasti oreol.
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Treviz.
<BR>&nbsp;&nbsp;&nbsp;&nbsp;&nbsp;"Pogledala sam u vašu sobu i videla da niste tamo. Međutim, nije bilo sumnje u pogledu aktivnosti vašeg mozga, te sam samo sledila njegove impulse. Budući da je bilo sasvim jasno da ste budni, ušla sam."
<BR>&nbsp;&nbsp;&nbsp;&nbsp;&nbsp;"Da, ali šta želite?"
<BR>&nbsp;&nbsp;&nbsp;&nbsp;&nbsp;Ona sede na pod leđima uza zid, savi kolena i stavi bradu na njih. "Ne brinite", reče ona. "Neću vam oduzeti ništa što je preostalo od vaše čednosti."
<BR>&nbsp;&nbsp;&nbsp;&nbsp;&nbsp;"Na to nisam ni pomislio", odvrati Treviz podsmešljivo. "Zbog čega ne spavate? San vam je potrebniji nego nama."
<BR>&nbsp;&nbsp;&nbsp;&nbsp;&nbsp;"Verujte mi", nastavi ona, "taj događaj sa psima sasvim me je iscrpeo."
<BR>&nbsp;&nbsp;&nbsp;&nbsp;&nbsp;"To vam verujem."
<BR>&nbsp;&nbsp;&nbsp;&nbsp;&nbsp;"Ali morala sam da razgovaram s vama dok Pel spava."
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"Kada vam je ispričao o robotu", odgovori Blis, "rekli ste da to sve menja. Šta ste, zapravo, time mislili?"
<BR>&nbsp;&nbsp;&nbsp;&nbsp;&nbsp;"Zar i sami ne uviđate?" upita Treviz. "Imamo tri skupine koordinata; za tri Zabranjena Sveta. Želim da ih sve obiđem, i da o Zemlji saznam što je moguće više pre nego što konačno pokušam da doprem do nje."
<BR>&nbsp;&nbsp;&nbsp;&nbsp;&nbsp;On joj se tek ovlaš približi, kako bi mogao govoriti još tišim glasom, ali se odmah, hitro povuče. "Čujte", napomenu on, "ne bih želeo da Janov upadne ovamo, tragajući za nama. Ne znam šta bi on mogao pomisliti."
<BR>&nbsp;&nbsp;&nbsp;&nbsp;&nbsp;"Neće. On spava, a i ja sam mu u tome malo pripomogla. Znaću, čak i ako se samo protegne... Nastavite. Želite da obiđete sva tri Zabranjena Sveta. Šta to menja na stvari?"
<BR>&nbsp;&nbsp;&nbsp;&nbsp;&nbsp;"Moja prvobitna namera nije bila da nepotrebno gubim vreme ni na jednom od svetova. Ukoliko je ovaj svet, Aurora, bez ljudi već dvadeset hiljada godina, veoma su mali izgledi da bismo mogli nabasati na neki podatak od iole veće vrednosti. Ne želim da utrošim nedelje i mesece beskorisno rujući po površini planete, držeći na odstojanju pse ili mačke ili krave, ili bilo šta što je u međuvremenu podivljalo i sada predstavlja pretnju, u mučnoj nadi da ću, sred prašine, rđe i truleži, naleteti na kakvo parčence nečega što bi moglo poslužiti kao putokaz. Moguće je da na preostala dva Zabranjena Sveta naiđemo na ljude i čitave, netaknute biblioteke... Stoga je moja prva namera bila da smesta napustimo ovaj svet. Da sam tako postupio već bismo bili daleko u svemiru, spavajući čvrstim snom."
<BR>&nbsp;&nbsp;&nbsp;&nbsp;&nbsp;"Međutim?"
<BR>&nbsp;&nbsp;&nbsp;&nbsp;&nbsp;"Međutim, ukoliko na ovom svetu još ima robota koji funkcionišu, možda bismo uz njihovu pomoć mogli doći do obaveštenja koja bismo mogli valjano iskoristiti. S robotima bismo bili bezbedniji nego sa ljudskim bićima, budući da oni, sudeći na osnovu onog što sam o njima čuo, imaju neka svoja pravila koja im zabranjuju da nanesu ikakvo zlo čoveku."
<BR>&nbsp;&nbsp;&nbsp;&nbsp;&nbsp;"Znači, odustali ste od svoje prvobitne namere, i sada ćete neko vreme provesti na ovom svetu, tragajući za robotima?"
<BR>&nbsp;&nbsp;&nbsp;&nbsp;&nbsp;"Nemam takvu nameru, Blis. Meni se čini da roboti bez održavanja nisu u stanju da potraju dvadeset hiljada godina...Ipak, budući da ste vi naišli na jednog, koji je još, ma koliko to bilo slabašno, odavao znake aktivnosti, sasvim je jasno da se ne mogu osloniti na svoje zdravorazumsko poimanje robota. Ne smem donositi sudove koji će počivati na neznanju. Roboti su, dakle, ili trajniji nego što sam ja to zamišljao, ili možda, raspolažu nekom merom sposobnosti za samoodržavanje."
<BR>&nbsp;&nbsp;&nbsp;&nbsp;&nbsp;"Saslušajte me, Trevize", zatraži Blis, "i molim vas, smatrajte ovo što ću vam reći nečim od najveće poverljivosti."
<BR>&nbsp;&nbsp;&nbsp;&nbsp;&nbsp;"Poverljivosti?" upita Treviz, povisivši glas usled zgranutosti. "A ko to ne sme da sazna?"
<BR>&nbsp;&nbsp;&nbsp;&nbsp;&nbsp;"Psst! Pel, naravno. Vidite, ne morate da menjate svoje planove. Bili ste u pravu od samog početka. Na ovom svetu nema aktivnih robota. Bar, ja nisam uspela da otkrijem nijednog."
<BR>&nbsp;&nbsp;&nbsp;&nbsp;&nbsp;"Ali otkrili ste onog jadnog, a jedan je dovoljan baš kao..."
<BR>&nbsp;&nbsp;&nbsp;&nbsp;&nbsp;"Nisam otkrila ništa. Onaj robot nije bio aktivan; već veoma dugo, dugo vremena."
<BR>&nbsp;&nbsp;&nbsp;&nbsp;&nbsp;"Ali rekoste..."
<BR>&nbsp;&nbsp;&nbsp;&nbsp;&nbsp;"Znam šta sam rekla. Pel je mislio da je uočio neki pokret i čuo neki zvuk. Ali Pel je romantik. Čitav svoj radni vek proveo je sakupljajući podatke, ali to je krajnje nezahvalan način da neko stekne ugled u naučnom svetu. On naprosto žudi da dođe do nekog svog, vlastitog okrića. On zaista jeste otkrio reč 'Aurora', i ne možete ni zamisliti koliko je bio srećan zbog toga. Očajnički je žudio da otkrije još nešto, veće od toga."
<BR>&nbsp;&nbsp;&nbsp;&nbsp;&nbsp;"Želite li time da kažete", upita Treviz, "da je toliko žudeo za nekim otkrićem da je, naletevši na jednog, samog sebe ubedio da je u pitanju aktivan robot, iako ovaj to, u stvari, nije bio?"
<BR>&nbsp;&nbsp;&nbsp;&nbsp;&nbsp;"Ono na šta je naišao bila je tek gomila rđe, u kojoj nije bilo više svesti nego u steni na koju je bila naslonjena."
<BR>&nbsp;&nbsp;&nbsp;&nbsp;&nbsp;"Ali vi ste podržali njegovu priču?"
<BR>&nbsp;&nbsp;&nbsp;&nbsp;&nbsp;"Nisam mogla dozvoliti sebi da mu uskratim radost zbog tog njegovog otkrića. Toliko mi mnogo znači."
<BR>&nbsp;&nbsp;&nbsp;&nbsp;&nbsp;Treviz ostade zureći u nju čitav minut; a onda je upita: "Možete li mi objasniti zbog čega vam toliko znači? Voleo bih da saznam. Stvarno bih to voleo da saznam. Vama on mora delovati kao čovek u godinama, koji nema baš ničeg romantičnog u sebi. Pored toga, Izdvojenik je, a vi Izdvojenike prezirete. Vi ste mladi i lepi, i na Gei, predstavljajući i sami njezin deo, moraju postojati veoma muževni i privlačni mladi ljudi. Sa njima biste mogli uspostaviti fizički odnos koji bi odzvanjao čitavom Geom, dovodeći obe strane do vrhunca uživanja. Prema tome, šta nalazite u Janovu?"
<BR>&nbsp;&nbsp;&nbsp;&nbsp;&nbsp;Blis pogleda u Trevisa svečana izraza lica. "Zar ga vi ne volite?"
<BR>&nbsp;&nbsp;&nbsp;&nbsp;&nbsp;Treviz sleže ramenima i odgovori: "Veoma mi je drag. Mislim da bi se moglo reći da ga - dakako, bez ikakve seksualne primese - zaista volim."
<BR>&nbsp;&nbsp;&nbsp;&nbsp;&nbsp;"Ne poznajete ga odveć dugo, Trevize. Šta je onda razlog da ga volite - bez te, dabome, seksualne primese?"
<BR>&nbsp;&nbsp;&nbsp;&nbsp;&nbsp;Treviz stade da se smeška a da toga uopšte nije bio svestan. "Tako je neobičan momak. Najiskrenije mislim da čitavog svog života nijednu misao nije uputio samom sebi. Bilo mu je naloženo da pođe sa mnom, i on je pošao. Bez pogovora. Želeo je da pođemo na Trantor, ali kada sam mu rekao da nameravam da idem na Geu, nije se protivio. I sada, evo ga ovde sa mnom u potrazi za Zemljom, mada bez sumnje zna da to može biti krajnje opasno. Savršeno sam uveren da bi, ukoliko bi bilo potrebno da žrtvuje svoj život zbog mene - ili zbog bilo koga drugog - on to učinio bez ikakvog roptanja."
<BR>&nbsp;&nbsp;&nbsp;&nbsp;&nbsp;"A da li biste vi, Trevize, žrtvovalil svoj život za njega?"
<BR>&nbsp;&nbsp;&nbsp;&nbsp;&nbsp;"Moguće je, ukoliko ne bih imao vremena da razmislim. Ukoliko bih, međutim, imao vremena za razmišljanje, oklevao bih i, verovatno, ustuknuo. Znate, ja nisam ni izdaleka tako dobar kao on. I upravo stoga, imam neodoljivu potrebu da ga zaštitim i sačuvam tu njegovu dobrotu. Ne želim da ga Galaksija nauči da ne bude dobar. Shvatate li me? I moram ga naročito od vas štititi. Ne mogu da podnesem pomisao da ćete ga se ratosiljati kada vas bude prošla te besmislica - ma šta to bilo - usled koje vam je još uvek zabavno da budete s njim."
<BR>&nbsp;&nbsp;&nbsp;&nbsp;&nbsp;"Da, pomišljala sam da vam se tako nešto vrzma po glavi. Ali zar ne možete zamisliti da ja u Pelu vidim isto ono što i vi vidite - pa, možda, još i više, jer sam u stanju da stupim u neposredni dodir s njegovim umom? Da li se ponašam kao da želim da ga povredim? Da li bih podržala njegovu maštariju o aktivnom robotu kad ne bih osećala da, jednostavno, nisam u stanju da ga ičim povredim? Trevize, meni je blisko to što nazivate dobrotom, budući da je svaki deo Gee spreman da se žrtvuje za dobro celine. Mi niti poznajemo, niti razumemo bilo kakvu drugačiju vrstu ponašanja. Ali postupajući na taj način mi se ničega ne odričemo, jer svaki deo jeste celina - mada ne očekujem da vi to možete shvatiti. Pel je, međutim, nešto drugo."
<BR>&nbsp;&nbsp;&nbsp;&nbsp;&nbsp;Blis više nije gledala u Treviza; činilo se kao da se obraća samoj sebi. "Pel je Izdvojenik. On nije nesebičan zato što je deo neke veće celine. On je nesebičan jer je nesebičan. Shvatate li me? On može sve da izgubi a ništa da dobije, pa ipak je ono što jeste. Posramljuje me time što ja jesam ono što sam jer nemam čega da se plašim ili šta da izgubim, dok je on ono što jeste bez ikakve nade na neki dobitak."
<BR>&nbsp;&nbsp;&nbsp;&nbsp;&nbsp;Ona ponovo pogleda Treviza, sa istim svečanim izrazom na licu. "Da li uopšte možete da zamislite šta sve znam o njemu, šta vama ni na pamet ne pada? I zar možete i pomisliti da bih bila u stanju da ga na bilo koji način povredim?"
<BR>&nbsp;&nbsp;&nbsp;&nbsp;&nbsp;Treviz poćuta nekoliko trenutaka, a onda odgovori: "Blis, koliko danas, rekli ste: 'Budimo prijatelji', i ja sam odgovorio: 'Ako je to i vaša želja'. To sam, međutim, samo progunđao, imajući na umu šta biste mogli prirediti Janovu. Sada je, pak, na mene red. Hajde, Blis, budimo prijatelji. Možete, razume se, nastaviti da mi ukazujete na prednosti Galaktike, i ja ću, sa svoje strane, najverovatnije nastaviti da odbijam vaše razloge; ali čak i tako, i uprkos tome, budimo prijatelji." I on joj pruži ruku.
<BR>&nbsp;&nbsp;&nbsp;&nbsp;&nbsp;"Naravno, Trevize", složi se ona, i čvrsto stisnu ponuđenu joj ruku.
<BR>
<BR>&nbsp;&nbsp;&nbsp;&nbsp;&nbsp;42.
<BR>&nbsp;&nbsp;&nbsp;&nbsp;&nbsp;Treviz se ćutke isceri, ali to ostade duboko u njemu, jer mu se usne ni ne pomeriše.
<BR>&nbsp;&nbsp;&nbsp;&nbsp;&nbsp;Dok je uz pomoć kompjutera pokušavao da pronađe zvezdu (ukoliko je, uopšte, postojala) iz prve skupine dobijenih koordinata, oboje, i Blis i Pelorat, napeto su posmatrali, postavljajući bezbroj pitanja. Sada su bili u svojoj sobi, spavali su ili su se barem odmarali, prepuštajući sav posao Trevizu.
<BR>&nbsp;&nbsp;&nbsp;&nbsp;&nbsp;U izvesnom smislu to je bilo laskavo, jer su kako se Trevizu činilo, jednostavno prihvatili kao činjenicu da on zna šta radi, i da stoga nije bilo nikakve potrebe da ga ohrabruju ili nadgledaju. Što se ovog poslednjeg tiče, na osnovu nedavnog iskustva Treviz je shvatio da se još više može osloniti na kompjuter, i da ovome, ako ne nikakvo, nije baš bilo potrebno ozbiljnije nadziranje.
<BR>&nbsp;&nbsp;&nbsp;&nbsp;&nbsp;Još jedna zvezda - blistava, ali takođe neunesena na galaktičku kartu - ukaza se pred njim. Ova je bila još blistavija od one oko koje je kružila Aurora, i to je još više pojačavalo značaj činjenice da joj u memoriji kompjutera nije bilo ni traga.
<BR>&nbsp;&nbsp;&nbsp;&nbsp;&nbsp;Treviz se iskreno čudio tim neobičnostima drevnih vremena. Čitava stoleća mogla su biti pomno proučavana, ali i izbrisana iz svesti. Čitave civilizacije mogle su biti osuđene na zaborav. Pa ipak, iz dubina tih stoleća, kao otrgnuta od tih civilizacija, izronila bi poneka činjenica sačuvana u neizmenjenom obliku - poput ovih koordinata.
<BR>&nbsp;&nbsp;&nbsp;&nbsp;&nbsp;Pre izvesnog vremena skrenuo je Peloratu pažnju na to, i ovaj kao da je jedva dočekao da mu objasni kako je upravo to bilo ono što je proučavaocu drevnih mitova i predanja donosilo toliko zadovoljstva. "Sva je mudrost u tome", objašnjavao mu je Pelorat, "uočiti i odrediti koji pojedinačni sačinitelj nekog predanja najbolje izražava istinu koja se krije ispod. To baš nije lako, i svaki je proučavalac sklon da odabere neki drugi deo najčešće u zavisnosti od toga koliko se uklapa u njegovo individualno tumačenje predanja."
<BR>&nbsp;&nbsp;&nbsp;&nbsp;&nbsp;U svakom slučaju, zvezdu je ugledao tačno na mestu na kome je, prema Denijadorovim koordinatama, uz izvršene vremenske ispravke, i trebalo da se nalazi. U tom trenutku Treviz oseti spremnost da uloži veliku sumu, u zamišljenoj opkladi da će i treća zvezda biti tamo gde je trebalo da bude. I ukoliko bi to zaista bio slučaj, Treviz bi bio spreman da prihvati punu osnovanost navoda iz predanja, prema kojima je, sve u svemu, bilo čak pedeset Zabranjenih Svetova (premda je strogo zaokružen broj i dalje pobuđivao sumnju), pitajući se, istovremeno, gde se moglo nalaziti preostalih četrdeset sedam.
<BR>&nbsp;&nbsp;&nbsp;&nbsp;&nbsp;Napokon, pojavio se i jedan svet pogodan za život - Zabranjeni Svet - koji je kružio oko dotične zvezde; njegova pojava, ovog puta, ne izazva u Trevizu ni najmanje iznenađenje. Bio je toliko siguran da će biti tu. I on lagano usmeri Daleku zvezdu u orbitu novopronađene planete.
<BR>&nbsp;&nbsp;&nbsp;&nbsp;&nbsp;Prekrivač od oblaka bio je dovoljno proređen da bi se sa te visine mogla razabrati površina planete. Na njoj je bilo u izobilju vode, kao i na svim planetama koje su proglašavane pogodnim za nastajanje i održavanje života. Bilo je lako uočiti jedan tropski i dva polarna okeana, međusobno povezana. Na jednoj od središnjih geografskih širina protezao se jedan manje-više vijugav kontinent, opasujući kopnenu masu, s obe strane, zalivima koji su, tu i tamo, bili zatvoreni uzanim zemljouzima. Na drugom, takođe smeštenom na središnjim geografskim širinama, kopnena masa bila je izdeljena u tri dela, i svaki od njih bio je, u smeru sever-jug, prostraniji od onoga kome je stajao nasuprot.
<BR>&nbsp;&nbsp;&nbsp;&nbsp;&nbsp;Treviz požele da se nešto više razume u klimatologiju kako bi bio u stanju da, na osnovu onoga što je uspevao da sagleda, odredi kakva bi temperatura i koje godišnje doba mogli tamo dole biti. Za trenutak, on se poigra mišlju da zaduži kompjuter da poradi na tome, ali odmah odustade. Očigledno, klima planete nije predstavljala pitanje od prvorazredne važnosti.
<BR>&nbsp;&nbsp;&nbsp;&nbsp;&nbsp;Ono što je bilo neuporedivo važnije bila je činjenica da kompjuter, ni ovog puta, nije uspevao da otkrije nikakvo zračenje tehnološkog porekla. Međutim, teleskop mu je jasno kazivao da ova planeta nije izgledala kao da su je moljci izjeli, i da na njoj nije bilo ni traga nekoj pustinji. Tle je pod njima promicalo obojeno različitim prelivima zelenog, ali niti je bilo znakova urbanih područja na dnevnoj, niti svetala na noćnoj strani.
<BR>&nbsp;&nbsp;&nbsp;&nbsp;&nbsp;Da li je i ona bila krcata svim oblicima života, svim životnim vrstama osim čovekove?
<BR>&nbsp;&nbsp;&nbsp;&nbsp;&nbsp;On pokuca na vrata Blisine i Peloratove sobe.
<BR>&nbsp;&nbsp;&nbsp;&nbsp;&nbsp;"Blis?" pozva on, i pokuca još jednom.
<BR>&nbsp;&nbsp;&nbsp;&nbsp;&nbsp;Iznutra do njega dopre šuškanje, a potom Blisin glas: "Da?"
<BR>&nbsp;&nbsp;&nbsp;&nbsp;&nbsp;"Možete li da dođete na trenutak? Potrebna mi je vaša pomoć."
<BR>&nbsp;&nbsp;&nbsp;&nbsp;&nbsp;"Pričekajte malo, samo da se doteram."
<BR>&nbsp;&nbsp;&nbsp;&nbsp;&nbsp;Trevizu je, kada se konačno pojavila, izgledala doterana kao i uvek kada bi je ugledao. On pomalo uzdrhta zbog nelagodnosti izazvane potrebom da je čeka, budući da mu je bilo sasvim svejedno hoće li biti doterana ili neće. Ali sada su bili prijatelji i on odagna od sebe osećaj nelagode.
<BR>&nbsp;&nbsp;&nbsp;&nbsp;&nbsp;Osmehujući mu se ona ga upita krajnje ljubaznim glasom: "Šta mogu da učinim za vas, Trevize?"
<BR>&nbsp;&nbsp;&nbsp;&nbsp;&nbsp;Treviz joj pokaza rukom na ekran. "Kao što možete i sami videti, nadlećemo jedan po svemu sudeći zdrav svet, sa prilično bujnom vegetacijom na njegovom kopnenom delu. Međutim, niti ima svetala na njegovoj noćnoj strani, niti ikakvog zračenja koje bi bilo proizvod napredne tehnologije. Molim vas, stoga, da oslušnete i kažete mi ima li ikakvih nagoveštaja postojanja životinjskih vrsta. U jednom trenutku, pomislio sam da sam ugledao krda nekih životinja kako pasu - ali, dakako, nisam siguran. Možda, samo, ponovo pred sobom imate slučaj čoveka koji vidi upravo ono što očajnički želi da vidi."
<BR>&nbsp;&nbsp;&nbsp;&nbsp;&nbsp;Blis 'oslušnu'. Konačno, neobično rečit izraz pojavi se na njenom licu, i ona saopšti: "Oh, da! Bogat životinjski svet."
<BR>&nbsp;&nbsp;&nbsp;&nbsp;&nbsp;"Ima li sisara?"
<BR>&nbsp;&nbsp;&nbsp;&nbsp;&nbsp;"Vrlo verovatno."
<BR>&nbsp;&nbsp;&nbsp;&nbsp;&nbsp;"A ljudi?"
<BR>&nbsp;&nbsp;&nbsp;&nbsp;&nbsp;Činilo se da je Blis sada još jače usredsredila svoju pažnju. Prođe jedan minut, pa još jedan, i ona se konačno opusti. "Nisam sasvim sigurna. Povremeno mi se učini da nazirem blesak razuma, dovoljno moćan da bi se mogao pripisati ljudskim bićima. Ali s druge strane, javlja se tek povremeno i nedovoljno raspoznatljivo, tako da i ja sama, možda, osećam upravo ono što očajnički želim da osetim. Vidite..."
<BR>&nbsp;&nbsp;&nbsp;&nbsp;&nbsp;Ona za trenutak zastade, kao da razmišlja, i Treviz je postače jednim: "Pa?"
<BR>&nbsp;&nbsp;&nbsp;&nbsp;&nbsp;"Stvar je u tome", odgovori ona, "što mi se čini da sam otkrila nešto drugo. Ništa, što bih bila u stanju da smesta prepoznam; ali teško da bi moglo biti išta drugo, do li..."
<BR>&nbsp;&nbsp;&nbsp;&nbsp;&nbsp;Lice joj se ponovo zateže i ona nastavi da 'osluškuje' sa još većom usredsređenošću.
<BR>&nbsp;&nbsp;&nbsp;&nbsp;&nbsp;"Pa?" ponovo upita Treviz.
<BR>&nbsp;&nbsp;&nbsp;&nbsp;&nbsp;Ona se opusti. "Teško da bi moglo biti išta drugo, do li roboti."
<BR>&nbsp;&nbsp;&nbsp;&nbsp;&nbsp;"Roboti?!"
<BR>&nbsp;&nbsp;&nbsp;&nbsp;&nbsp;"Tako je, i ako mi je pošlo za rukom da otkrijem njihovo prisustvo, morala bih biti u stanju da otkrijem i prisustvo ljudi. Ali ljudi kao da dole nema."
<BR>&nbsp;&nbsp;&nbsp;&nbsp;&nbsp;"Roboti!" ponovo Treviz, namrštivši se.
<BR>&nbsp;&nbsp;&nbsp;&nbsp;&nbsp;"Da", odvrati Blis, "I koliko sam u stanju da procenim, ima ih u popriličnom broju."
<BR>
<BR>&nbsp;&nbsp;&nbsp;&nbsp;&nbsp;43.
<BR>&nbsp;&nbsp;&nbsp;&nbsp;&nbsp;Pelorat, kada su ga upoznali sa novošću, uzviknu 'Roboti!' gotovo istim tonom kao i Treviz. A onda se, jedva primetno nasmeši: "Bio si u pravu, Golane, a ja sam grešio što sam u tebe sumnjao."
<BR>&nbsp;&nbsp;&nbsp;&nbsp;&nbsp;"Ne sećam da si ikada izražavao sumnju u mene."
<BR>&nbsp;&nbsp;&nbsp;&nbsp;&nbsp;"Oh, pa dobro, stari, nisam mislio da kažem da sam je izražavao. Samo sam, u dubini duše, smatrao da grešimo što odlazimo s Aurore, tek tako odustavši od izgleda da porazgovaramo s nekim preživelim robotom. Ali sada je očigledno da si znao da ćemo i ovde sresti robote, i to u mnogo većem broju."
<BR>&nbsp;&nbsp;&nbsp;&nbsp;&nbsp;"Taman posla, Janove. Nisam znao; samo sam igrao na sreću... U svakom slučaju, Blis kaže da mentalna polja ovih robota dole nagoveštavaju da su još aktivni; meni se, pak, čini da roboti ne mogu u potpunosti funkcionisati bez stalne ljudske brige i održavanja. Kako, međutim, Blis nije u stanju da otkrije ljude, to i dalje tragamo."
<BR>&nbsp;&nbsp;&nbsp;&nbsp;&nbsp;Pelorat se zamišljeno zagleda u ekran. "Kao da je sve načičkano šumama, a?"
<BR>&nbsp;&nbsp;&nbsp;&nbsp;&nbsp;"Najvećim delom. Ali postoje i čistine, najverovatnije stepe ili savane. Stvar je, međutim, u tome što nisam uspeo da uočim nijedan grad, niti bilo kakva svetla na noćnoj strani planete, niti išta osim postojanog toplotnog zračenja."
<BR>&nbsp;&nbsp;&nbsp;&nbsp;&nbsp;"Znači - dole nema ljudi?"
<BR>&nbsp;&nbsp;&nbsp;&nbsp;&nbsp;"I sam se to pitam. Blis je u kuhinji, pokušava da se usredsredi. Postavio sam, sa svoje strane, približan osnovni meridijan za ovu planetu, tako da je sada imamo u kompjuteru sa potpunom mrežom podnevaka i uporednika; na osnovu toga, u stanju smo da odredimo geografsku visinu i širinu svake tačke na njoj. Blis raspolaže i nekom spravicom kojom se služi kada god joj se učini da je u nekoj tački uočila neuobičajeno snažnu mentalnu aktivnost robota - ili, možda, odblesak ljudske aktivnosti. Ta njena spravica povezana je sa kompjuterom, koji onda, sa svoje strane, beleži geografske širine i visine svih tačaka. Na kraju, naložićemo mu da odabere najpogodniju među njima, i odredi najpovoljnije mesto za spuštanje."
<BR>&nbsp;&nbsp;&nbsp;&nbsp;&nbsp;Pelorat je izgledao uznemiren. "Da li je, Trevize, mudro prepustiti kompjuteru da o tome odluči?"
<BR>&nbsp;&nbsp;&nbsp;&nbsp;&nbsp;"A zašto da ne, Janove? To je veoma pouzdan kompjuter. Pored toga, kada ne postoji ništa određeno na osnovu čega bi sam doneo odluku, nema ničeg rđavog u oslanjanju na procenu kompjutera - s tim, razume se, što je ne moraš prihvatiti."
<BR>&nbsp;&nbsp;&nbsp;&nbsp;&nbsp;Pelorat se razvedri. "Ima nečeg u tome, Golane. U nekim od najstarijih predanja pominju se upravo ljudi koji su donosili odluke na taj način što su bacali kockice i uvažavali ono što su im one pokazivale."
<BR>&nbsp;&nbsp;&nbsp;&nbsp;&nbsp;"Zar? Kako su to izvodili?"
<BR>&nbsp;&nbsp;&nbsp;&nbsp;&nbsp;"Na svakoj stranici kockice stajala je jedna jedina mogućnost izbora - da, ne, možda, odložiti, i tako dalje. Na kojoj god od tih mogućnosti da se zaustavila bačena kockica - uzimala se u obzir, naravno, samo njena gornja stranica - smatralo se to savetom koji je valjalo poslušati. Takođe su se koristili i lopticom stavljenom u neku vrstu činije, na čijim su rubovima bile ispisane različite mogućnosti. Činiju bi zavrteli i loptica bi velikom brzinom kružila po njoj; konačno, trebalo je slediti savet ispisan na mestu na kome bi se loptica konačno zaustavila. Neki proučavaoci mitova smatraju da su to pre bile igre na sreću nego lutrija; međutim, prema mom mišljenju, između te dve stvari jedva da je bilo neke razlike."
<BR>&nbsp;&nbsp;&nbsp;&nbsp;&nbsp;"Na izvestan način", složi se Treviz, "naše biranje mesta gde ćemo se spustiti i nije ništa drugo do igra na sreću."
<BR>&nbsp;&nbsp;&nbsp;&nbsp;&nbsp;Blis stiže iz kuhinje baš na vreme da čuje poslednje Trevizove reči, i pohita da ga ispravi: "Ne na sreću, Trevize. Proverila sam nekoliko 'možda' i jedno 'da' mesto; spuštamo se na 'da'."
<BR>&nbsp;&nbsp;&nbsp;&nbsp;&nbsp;"A šta označava to 'da'?" upita Treviz.
<BR>&nbsp;&nbsp;&nbsp;&nbsp;&nbsp;"Uhvatila sam tanani odblesak ljudske misli. Nepogrešivo. Nema više nikakve sumnje."
<BR>
<BR>&nbsp;&nbsp;&nbsp;&nbsp;&nbsp;44.
<BR>&nbsp;&nbsp;&nbsp;&nbsp;&nbsp;Bilo je očigledno da je padala kiša: trava je još bila vlažna. Iznad njihovih glava oblaci su brzo promicali, lagano se proređujući.
<BR>&nbsp;&nbsp;&nbsp;&nbsp;&nbsp;Daleka zvezda meko se spustila i zaustavila u neposrednoj blizini jednog omanjeg šumarka (u slučaju da se ponovo pojave divlji psi, pomisli Treviz, napola u šali). Ono što im se ukaza pred očima delovalo je poput nekog pašnjaka; dolazeći, međutim, sa veće visine, sa koje je pogled bio bolji i potpuniji, Trevizu se ono što je ugledao činilo kao žitno polje, prošarano voćnjacima - i ovog puta, u to više nije bilo nikakve sumnje, tu su pasle i neke životinje.
<BR>&nbsp;&nbsp;&nbsp;&nbsp;&nbsp;Ipak, nije bilo nikakvih zgrada. Ničeg veštačkog - osim što su pravilna raspoređenost voćnjaka i oštra odeljenost žitnih polja sami po sebi, nepogrešivo, delovali kao delo ljudskih ruku - baš kao da se tu nalazila i neka kratkotalasna prijemna stanica.
<BR>&nbsp;&nbsp;&nbsp;&nbsp;&nbsp;Nije li sve to, ipak, moglo biti delo robota, a ne ljudi?
<BR>&nbsp;&nbsp;&nbsp;&nbsp;&nbsp;Treviz stade da ćutke opasuje oružje. Ovog puta, postarao se da mu i atomski pištolj i neuronski bič budu krcati energijom. Za trenutak, on uhvati Blisin pogled i zastade.
<BR>&nbsp;&nbsp;&nbsp;&nbsp;&nbsp;"Samo napred", reče ona. "Ne verujem da će vam biti potrebno, ali zar ne, tako sam i prošli put mislila."
<BR>&nbsp;&nbsp;&nbsp;&nbsp;&nbsp;"Janove, želiš li i ti da se naoružaš?" upita Treviz.
<BR>&nbsp;&nbsp;&nbsp;&nbsp;&nbsp;Pelorat sleže ramenima. "He, hvala ti. Zahvaljujući tvojoj fizičkoj, kao i Blisinoj mentalnoj odbrani, ne osećam da mi preti ikakva opasnost. Možda izgleda kukavički s moje strane da se skrivam u vašoj zajedničkoj senci, ali nekako stid ustupa mesto zahvalnosti što kraj vas neću ni dospeti u položaj da moram upotrebiti silu."
<BR>&nbsp;&nbsp;&nbsp;&nbsp;&nbsp;"Shvatam te", složi se Treviz. "Ipak, nemoj se udaljavati od nas. Ukoliko se Blis i ja razdvojimo, ostani ili s njom ili sa mnom; nemoj da te tvoja radoznalost odvuče nekuda."
<BR>&nbsp;&nbsp;&nbsp;&nbsp;&nbsp;"Ne treba da brinete, Trevize", prihvati Blis. "Ja ću se pobrinuti za Pela."
<BR>&nbsp;&nbsp;&nbsp;&nbsp;&nbsp;Treviz prvi zakorači iz broda. Vetar je bio oštar i pomalo hladnjikav posle kiše, ali Trevizu je to, na neki način, godilo. Po svoj prilici, bilo je neugodno toplo i vlažno pre no što je pala kiša.
<BR>&nbsp;&nbsp;&nbsp;&nbsp;&nbsp;Prvi dah na novoj planeti ispuni ga osećajem iznenađenosti. Miris kojim je ovaj svet odisao bio je čaroban. Znao je da svaka planeta ima svoj vlastiti vonj, po pravilu neobičan i najčešće neprijatan - možda, upravo, stoga što je bio neobičan. Ali nije li nešto neobično moglo, istovremeno, biti i prijatno? Ili je, možda, bila čista slučajnost što su na ovu planetu prispeli baš posle kiše, i u pogodno doba godine? Ma šta bilo posredi..."
<BR>&nbsp;&nbsp;&nbsp;&nbsp;&nbsp;"Dođite", pozva on Blis i Pelorata. "Ovde napolju baš je prijatno."
<BR>&nbsp;&nbsp;&nbsp;&nbsp;&nbsp;Pelorat se pojavi i, trenutak potom, zaključi: "Zaista je prijatno. Da li uvek ovako miriše?"
<BR>&nbsp;&nbsp;&nbsp;&nbsp;&nbsp;"Ne znam. Međutim, nije ni važno. Kroz nekoliko časova sasvim ćemo se navići na ovaj miris: naša čula biće do te mere zasićena, da nikakav miris više nećemo osećati."
<BR>&nbsp;&nbsp;&nbsp;&nbsp;&nbsp;"Baš šteta", zaključi Pelorat.
<BR>&nbsp;&nbsp;&nbsp;&nbsp;&nbsp;"Trava je vlažna", oglasi se Blis, sa prizvukom neraspoloženja u glasu.
<BR>&nbsp;&nbsp;&nbsp;&nbsp;&nbsp;"Zar na Gei ne pada kiša?" upita on, i tek što to izgovori, mlaz žute sunčeve svetlosti dopre do njih iz jedne poderotine u oblacima. "Uskoro će se potpuno razvedriti", dodade on.
<BR>&nbsp;&nbsp;&nbsp;&nbsp;&nbsp;"Pada", sa zakašnjenjem odgovori Blis. "Ali mi to uvek unapred znamo, i imamo vremena da se pripremimo."
<BR>&nbsp;&nbsp;&nbsp;&nbsp;&nbsp;"Šteta", primeti Treviz, "na taj način gubite svu čar iznenađenja."
<BR>&nbsp;&nbsp;&nbsp;&nbsp;&nbsp;"U pravu ste", složi se Blis. "Nastojaću da se ubuduće ne ponašam kao kakva provincijalka."
<BR>&nbsp;&nbsp;&nbsp;&nbsp;&nbsp;Pelorat se obazre oko sebe i primeti, pomalo razočarano: "Čini se da ovde nema ničega."
<BR>&nbsp;&nbsp;&nbsp;&nbsp;&nbsp;"Samo ti se tako čini", ispravi ga Blis. "Približavaju nam se iza one uzvišice." Ona uputi pogled prema Trevizu. "Smatrate li da bi trebalo da im pođemo u susret?"
<BR>&nbsp;&nbsp;&nbsp;&nbsp;&nbsp;Treviz odmahnu glavom. "Ne. Prispeli smo ovamo prevalivši popriličan broj parseka. Neka oni prevale ostatak puta. Sačekaćemo ih ovde."
<BR>&nbsp;&nbsp;&nbsp;&nbsp;&nbsp;Samo je Blis bila svesna da se neko približava, sve dok se iz pravca koji im je naznačila, s druge strane kosine pojavi najpre jedna, pa potom druga i treća prilika.
<BR>&nbsp;&nbsp;&nbsp;&nbsp;&nbsp;"To je, čini mi se, za sada sve", prošapta Blis.
<BR>&nbsp;&nbsp;&nbsp;&nbsp;&nbsp;Treviz je radoznalo posmatrao došljake. Mada nikada do tada nije video nijednog robota, u njemu nije bilo ni tračka sumnje da upravo robote ima pred sobom. Sve u svemu, imali su uobičajena ljudska obličja, i taj utisak pojačavala je činjenica da, makar naizgled, nisu bili sazdani od metala. Tela robota bila su bezbojna i odavala su privid mekoće, kao da su načinjeni od pliša.
<BR>&nbsp;&nbsp;&nbsp;&nbsp;&nbsp;Ali kako je mogao biti siguran da je taj utisak o mekoći tek privid? Treviza odjednom obuze neodoljiva želja da dodirne ta stvorenja koja su mu se približavala sa toliko samopouzdanja. Ukoliko je ovo zaista bio Zabranjeni Svet i ukoliko se još ni jedan svemirski brod nije ovde spustio - u tom su slučaju i Daleka zvezda i njena posada morali predstavljati nešto što roboti nikada ranije nisu iskusili. Pa ipak, u njihovom stavu bilo je puno postojane izvesnosti, kao da upravo prolaze kroz nešto na šta su već odavno navikli.
<BR>&nbsp;&nbsp;&nbsp;&nbsp;&nbsp;Treviz se obrati svojim saputnicima tihim glasom. "Možda ćemo ovde doći do obaveštenja do kojih ne bismo mogli doći nigde drugde u čitavoj Galaksiji. Možemo ih priupitati za položaj Zemlje u odnosu na ovaj svet, i ukoliko im je to uopšte poznato, zacelo će nam i saopštiti. Ko zna koliko su već ova stvorenja stara, i šta su sve preturila preko glave? Moguće je, čak, da izvuku obaveštenja iz svojih vlastitih sećanja. Imajte to u vidu."
<BR>&nbsp;&nbsp;&nbsp;&nbsp;&nbsp;"S druge strane", primeti Blis, "moguće je, isto tako, da su načinjeni tek nedavno, i da nemaju pojma ni o čemu."
<BR>&nbsp;&nbsp;&nbsp;&nbsp;&nbsp;"Ili", dodade Pelorat, "možda i znaju, ali nisu spremni da nam prenesu to što znaju."
<BR>&nbsp;&nbsp;&nbsp;&nbsp;&nbsp;"Sumnjam da bi nas odbili", usprotivi se Treviz, "osim ukoliko im to nije bilo naloženo. Međutim, zbog čega bi im, uopšte, takav nalog bio dat kada niko nije ni slutio da ćemo doći ovamo?"
<BR>&nbsp;&nbsp;&nbsp;&nbsp;&nbsp;Na udaljenosti od oko tri metra od njih, roboti se konačno zaustaviše. Nisu progovorili ni reč, niti su načinili ikakav dalji pokret.
<BR>&nbsp;&nbsp;&nbsp;&nbsp;&nbsp;Držeći ruku na svom atomskom pištolju i ne skidajući oči sa robota, Treviz upita Blis: "Možete li odrediti imaju li neprijateljski stav prema nama?"
<BR>&nbsp;&nbsp;&nbsp;&nbsp;&nbsp;"Dozvolite mi, Trevize, da nemam nikakvih iskustava u pogledu njihovog mentalnog ustrojstva; ali u svakom slučaju, ne uspevam da otkrijem ništa neprijateljsko u njima."
<BR>&nbsp;&nbsp;&nbsp;&nbsp;&nbsp;Treviz skloni svoju desnu šaku s oružja, ali ostade na oprezu. Potom podiže levu ruku, dlanom prema robotima; nadajući se da će oni u tome prepoznati znak miroljubivih namera, on im se obrati: "Pozdravljam vas. Dolazimo na vaš svet kao prijatelji."
<BR>&nbsp;&nbsp;&nbsp;&nbsp;&nbsp;Robot koji je stajao u sredini lako klimnu glavom, izražavajući nešto što bi optimisti mogli uzeti i kao izraz dobrodošlice, i odgovori na pozdrav.
<BR>&nbsp;&nbsp;&nbsp;&nbsp;&nbsp;Trevizu zinu od zaprepašćenja. U posvemašnjem međugalaktičkom opštenju čovek nije mogao ni zamisliti da bi se u nečem toliko važnom moglo omanuti. Pa ipak, robot nije progovorio standardnim galaktičkim jezikom, niti bilo kojim njemu bliskim. U stvari, Treviz nije razumeo ni jednu jedinu reč.
<BR>
<BR>&nbsp;&nbsp;&nbsp;&nbsp;&nbsp;45.
<BR>&nbsp;&nbsp;&nbsp;&nbsp;&nbsp;Peloratovo iznenađenje nije bilo ništa manje nego Trevizovo, ali u njegovom glasu nalazio se i sasvim raspoznatljiv prizvuk ushićenosti.
<BR>&nbsp;&nbsp;&nbsp;&nbsp;&nbsp;"Nije li to neobično?" upita on.
<BR>&nbsp;&nbsp;&nbsp;&nbsp;&nbsp;Treviz se okrete prema njemu i odvrati, više nego jetko: "Nema tu ničeg neobičnog. Čisto brbljanje."
<BR>&nbsp;&nbsp;&nbsp;&nbsp;&nbsp;"Ni slučajno", usprotivi se Pelorat. "To je galaktički jezik, mada veoma star. Uspeo sam da razaznam tek nekoliko reči. Možda ne bih, uopšte, imao poteškoća da ga razumem, kada bi to što je rekao bilo napisano. Ono što zbunjuje jeste njegov izgovor."
<BR>&nbsp;&nbsp;&nbsp;&nbsp;&nbsp;"Pa, šta je rekao?"
<BR>&nbsp;&nbsp;&nbsp;&nbsp;&nbsp;"Rekao je da nije uspeo da razume ono što si ti rekao."
<BR>&nbsp;&nbsp;&nbsp;&nbsp;&nbsp;"Nisam u stanju da razaberem šta je rekao", umeša se Blis, "ali mogu da osetim da je zbunjen, što se sasvim slaže. To jest, ukoliko smem da se oslonim na svoja tumačenja robotskih osećanja - i ukoliko uopšte postoji nešto kao što su robotska osećanja."
<BR>&nbsp;&nbsp;&nbsp;&nbsp;&nbsp;Govoreći veoma sporo, i ne bez teškoća, Pelorat reče nešto, i sva tri robota namah, istovremeno klimnuše.
<BR>&nbsp;&nbsp;&nbsp;&nbsp;&nbsp;"Šta je sad bilo?" upita Treviz.
<BR>&nbsp;&nbsp;&nbsp;&nbsp;&nbsp;"Rekao sam im da se ne snalazim najbolje u njihovom jeziku, ali da ću dati sve od sebe", odgovori Pelorat. "Tražio sam samo malo strpljenja. Zaboga, stari druže, ovo je fantastično zanimljivo!"
<BR>&nbsp;&nbsp;&nbsp;&nbsp;&nbsp;"Fantastično razočaravajuće", progunđa Treviz.
<BR>&nbsp;&nbsp;&nbsp;&nbsp;&nbsp;"Znaš", nastavi Pelorat, ne obazirući se, "svaka naseljena planeta, širom Galaksije, razvila je svoj vlastiti oblik galaktičkog jezika, tako da postoji milion dijalekata, međusobno tek slabo razumljivih; svi su oni, međutim, dobili zajedničko jezgro uspostavljanjem standardnog galaktičkog jezika. Pod pretpostavkom da je ovaj svet ostao potpuno po strani čitavih dvadeset hiljada godina, bilo je prirodno da se njegov jezik do te mere odvoji od govora ostatka Galaksije da postane, gotovo, neki sasvim drugi jezik. Razlog da se to ne dogodi može biti samo jedan: da društveni sistem ovog sveta u celosti zavisi od robota, koji su u stanju da razumeju samo onaj jezik koji je bio u upotrebi kada su oni nastali. Budući da se, po svoj prilici, u robotima od tada nije ništa promenilo, ni jezik kojim se služe nije doživeo nikakve promene. I tako, ono što sada imamo pred sobom samo je jedan, iako veoma, veoma star, oblik galaktičkog jezika."
<BR>&nbsp;&nbsp;&nbsp;&nbsp;&nbsp;"Dobar primer", primeti Treviz, "kako jedno robotizovano društvo prestaje da se razvija, i kako konačno, po svemu sudeći, počinje da propada."
<BR>&nbsp;&nbsp;&nbsp;&nbsp;&nbsp;"Ali drago moje momče", ponovo se usprotivi Pelorat, "to što svoj jezik zadržava srazmerno nepromenjenim još nije pouzdan znak da je neko društvo na putu propasti. Postoje u svemu tome i neke prednosti. Dokumenti koji se čuvaju stolećima i milenijumima zadržavaju svoje puno značenje i doprinose dugovečnosti i većoj važnosti istorijskih zapisa. Širom Galaksije, jezik carskih edikata već počinje da zvuči nepodesno."
<BR>&nbsp;&nbsp;&nbsp;&nbsp;&nbsp;"A da li ti poznaješ ovaj prastarogalaktički?"
<BR>&nbsp;&nbsp;&nbsp;&nbsp;&nbsp;"Ne mogu reći, Golane, da ga baš poznajem. Zahvaljujući, međutim, svom proučavanju prastarih mitova i predanja, uspeo sam da ponešto pohvatam. Rečnik nije potpuno drugačji, ali je drugačije modelovan; tu su i idiomatski izrazi koje mi više ne koristimo, a i izgovor je, kako već rekoh, osetno drugačiji. Mogu da na sebe preuzmem ulogu tumača, ali daleko od pouzdanog."
<BR>&nbsp;&nbsp;&nbsp;&nbsp;&nbsp;Treviz zvučno uzdahnu. "Čak i maleni osmeh sreće još je bolji nego nikakav. Nastavi, Janove."
<BR>&nbsp;&nbsp;&nbsp;&nbsp;&nbsp;Pelorat se okrenu prema robotima, zastade za trenutak, a onda se ponovo obrati Trevizu. "Šta bi trebalo da ih upitam?"
<BR>&nbsp;&nbsp;&nbsp;&nbsp;&nbsp;"Gađaj po sred srede. Pitaj ih gde se nalazi Zemlja."
<BR>&nbsp;&nbsp;&nbsp;&nbsp;&nbsp;Pelorat se ponovo obrati robotima, govoreći sporo i pažljivo, i obilno se, pri tom, služeći rukama.
<BR>&nbsp;&nbsp;&nbsp;&nbsp;&nbsp;Roboti se međusobno zgledaše i ispustiše nekoliko zvukova. Onaj u sredini reče potom nešto Peloratu, koji mu odgovori, šireći ruke kao da rasteže nekakvu gumu. Robot potom ponovo uze reč, govoreći sporo i pažljivo, baš kao i Pelorat maločas.
<BR>&nbsp;&nbsp;&nbsp;&nbsp;&nbsp;Pelorat se, najzad, ponovo okrenu prema Trevizu. "Nisam sasvim siguran da sam uspeo da im prenesem značenje reči 'Zemlja'. Imam utisak da misle da se raspitujem za neku oblast na njihovoj planeti, i kažu mi da takva oblast ovde ne postoji."
<BR>&nbsp;&nbsp;&nbsp;&nbsp;&nbsp;"Da li su, Janove, pomenuli kako se zove njihova planeta?"
<BR>&nbsp;&nbsp;&nbsp;&nbsp;&nbsp;"Najviše do čega sam mogao da doprem jeste utisak da koriste naziv 'Solarija'."
<BR>&nbsp;&nbsp;&nbsp;&nbsp;&nbsp;"Da li si ikada u svojim predanjima naišao na to ime?"
<BR>&nbsp;&nbsp;&nbsp;&nbsp;&nbsp;"Nisam... Ali nisam bio naišao ni na Auroru."
<BR>&nbsp;&nbsp;&nbsp;&nbsp;&nbsp;"Dobro, upitaj ih onda da li postoji negde na nebu, među zvezdama, mesto koje oni nazivaju 'Zemljom' - i pokaži im prstom nagore."
<BR>&nbsp;&nbsp;&nbsp;&nbsp;&nbsp;Još jedna razmena reči, i konačno se Pelorat opet okrete i saopšti: "Sve što od njih mogu da izvučem, Golane, jeste da nema nikakvih mesta gore, na nebu."
<BR>&nbsp;&nbsp;&nbsp;&nbsp;&nbsp;"Upitaj ih", predloži Blis, "koliko su stari; ili bolje, koliko dugo obavljaju svoje funkcije."
<BR>&nbsp;&nbsp;&nbsp;&nbsp;&nbsp;"Ne znam kako da im prenesem značenje reči 'funkcija'", odgovori Pelorat odmahujući glavom. "U stvari, nisam siguran ni kako se kaže 'koliko star'. Kao što vidite, prava sam beda od tumača."
<BR>&nbsp;&nbsp;&nbsp;&nbsp;&nbsp;"Učini najviše što možeš, Pele, dragi", obodri ga Blis.
<BR>&nbsp;&nbsp;&nbsp;&nbsp;&nbsp;Još nekoliko razmena reči, i Pel saopšti: "Kažu da svoje funkcije obavljaju dvadeset šest godina."
<BR>&nbsp;&nbsp;&nbsp;&nbsp;&nbsp;"Dvadeset šest godina?" Treviz promrmlja zgađeno. "Jedva da su stariji od vas, Blis."
<BR>&nbsp;&nbsp;&nbsp;&nbsp;&nbsp;Blis odvrati, s iznenadnim prizvukom ponosa u glasu: "Pa, ako se uzme..."
<BR>&nbsp;&nbsp;&nbsp;&nbsp;&nbsp;"Znam, znam. Vi ste Gea, koja je hiljadama godina stara... U svakom slučaju, ovi roboti ne mogu govoriti o Zemlji iz ličnih sećanja, i podaci smešteni u njihove memorije, očigledno se ne odnose ni na šta što im ne bi bilo neophodno da bi mogli funkcionisati. Iz tog razloga ni ne znaju ništa o astronomiji."
<BR>&nbsp;&nbsp;&nbsp;&nbsp;&nbsp;"Možda", natuknu Pelorat, "negde na planeti postoje i neki drugi roboti, iz najdaljih vremena?"
<BR>&nbsp;&nbsp;&nbsp;&nbsp;&nbsp;"Sumnjam", primeti Treviz, "ali ipak ih pitaj Janove, ukoliko si u stanju da im tačno preneseš šta želiš."
<BR>&nbsp;&nbsp;&nbsp;&nbsp;&nbsp;Ovog puta razgovor sa robotima potraja znatno duže. Pelorat ga najzad prekide, zacrvenjenog lica i neraspoložen.
<BR>&nbsp;&nbsp;&nbsp;&nbsp;&nbsp;"Golane", reče on, "deo onoga što kažu nisam sasvim u stanju da razaberem, ali koliko sam uspeo da shvatim, stariji roboti koriste se za fizičke poslove i ne znaju, zapravo, ništa. Da pred nama, umesto ovih stvorenja, stoje ljudska bića, na osnovu onoga što govore, i kako govore, zaključio bih da se prema starijim robotima odnose sa prezirom. Ova trojica su kućni roboti, kako sami kažu, i nije im dozvoljeno da ostare pre nego što im se obezbedi zamena. Oni su ti koji znaju sve što je potrebno - to su njihove reči, ne moje."
<BR>&nbsp;&nbsp;&nbsp;&nbsp;&nbsp;"Ne znaju baš mnogo", promumla Treviz, "Ili bar ne znaju ništa o onome što nas zanima."
<BR>&nbsp;&nbsp;&nbsp;&nbsp;&nbsp;"Sada mi je zaista žao", uzdahnu Pelorat, "što smo sa toliko žurbe otišli s Aurore. Da smo pronašli nekog preživelog robota tamo, a sigurno bismo ga pronašli, budući da je onaj na koga sam naišao još odavao znake života, mogli smo nešto saznati o Zemlji iz njegovih ličnih sećanja."
<BR>&nbsp;&nbsp;&nbsp;&nbsp;&nbsp;"Pod uslovom, Janove, da su mu sećanja ostala netaknuta", dopuni ga Treviz. "U svakom slučaju, možemo, ukoliko ustreba, ponovo da odemo tamo, bez obzira na onaj čopor podivljalih pasa... Ali ako su ovi roboti ovde stari tek nepune tri decenije, moraju još postojati oni koji su ih načinili - a to bi, da se tako izrazim, mogla biti jedino ljudska bića." On se okrenu prema Blis. "Jeste li sigurni da ste..."
<BR>&nbsp;&nbsp;&nbsp;&nbsp;&nbsp;Ona mu, međutim, naglim pokretom ruke naloži da zaćuti. Na licu joj je stajao napet i zamišljen izraz. "Upravo dolazi", saopšti im ona najzad, gotovo šapatom.
<BR>&nbsp;&nbsp;&nbsp;&nbsp;&nbsp;Treviz se okrenu licem prema kosini, i tamo se zaista, najpre se lagano uspinjući a potom zapućujući prema njima, ukaza jedna, nedvosmisleno ljudska prilika. Čovekovo lice bilo je bledo, kosa svetla i dugačka, sa blagim uvojcima koji su se spuštali prema ramenima. Izraz lica bio mu je ozbiljan, ali istovremeno, mladalački. Obnažene ruke i noge nisu izgledale previše mišićave.
<BR>&nbsp;&nbsp;&nbsp;&nbsp;&nbsp;Roboti se malo razmakoše, i on stade između njih.
<BR>&nbsp;&nbsp;&nbsp;&nbsp;&nbsp;Potom progovori zvonkim, prijatnim glasom, i njegove reči, mada pomalo arhaične, bile su izgovorene na standardnom galaktičkom, i stoga sasvim razumljive.
<BR>&nbsp;&nbsp;&nbsp;&nbsp;&nbsp;"Pozdravljam vas, lutalice iz svemira", obrati im se on. "Šta želite od mojih robota?"
<BR>
<BR>&nbsp;&nbsp;&nbsp;&nbsp;&nbsp;46.
<BR>&nbsp;&nbsp;&nbsp;&nbsp;&nbsp;U ovom trenutku, Treviz se baš ne proslavi. Sve što je uspeo da promuca - bilo je: "Govorite galaktičkim?"
<BR>&nbsp;&nbsp;&nbsp;&nbsp;&nbsp;"A što da ne, s obzirom da nisam mrtav?" odvrati Solarijanac, smrknuto se osmehnuvši.
<BR>&nbsp;&nbsp;&nbsp;&nbsp;&nbsp;"Ali - ovi?" Treviz pokaza prema robotima.
<BR>&nbsp;&nbsp;&nbsp;&nbsp;&nbsp;"Oni su roboti. I oni, dakle, kao i ja, govore našim jezikom. Međutim, ja sam Solarijanac, i kako do mene dopiru odlomci hipersvemirskih veza između svetova veoma udaljenih odavde, to sam, kao i moji prethodnici, naučio vaš način govora. Moji prethodnici ostavili su mi opise vašeg jezika, ali do mene i dalje dopiru nove reči i izrazi, koji se tokom vremena menjaju kao da vi, Iseljenici, mada umete da krotite svetove, ne umete da ukrotite vlastiti govor. Ali zbog čega ste, uopšte, iznenađeni što razumem vaš jezik?"
<BR>&nbsp;&nbsp;&nbsp;&nbsp;&nbsp;"Naravno, ne bi trebalo da budem", odgovori Treviz. "Izvinjavam se zbog toga. Prosto, razgovarajući sa robotima, nisam očekivao da ću na ovom svetu čuti i standardni galaktički."
<BR>&nbsp;&nbsp;&nbsp;&nbsp;&nbsp;Dok je govorio, sve vreme je pručavao Solarijanca. Čovek je na sebi imao tanku, belu tuniku, koja mu je slobodno padala sa ramena, sa širokim prorezima za ruke. Tunika je spreda bila otvorena, otkrivajući obnažene grudi i pregaču oko bedara. S izuzetkom para lakih sandala, na sebi nije imao ništa više.
<BR>&nbsp;&nbsp;&nbsp;&nbsp;&nbsp;Trevizu odjednom prođe glavom da nije u stanju da odredi Solarijančev pol - da li pred sobom ima muškarca ili ženu. Grudi su, istina, bile muške, ali prsa su mu bila bez malja, i ispod pregače nije se nazirao nikakav istaknutiji deo tela.
<BR>&nbsp;&nbsp;&nbsp;&nbsp;&nbsp;Treviz se okrete prema Blis i obrati joj se tihim glasom: "I ovo je možda robot, mada veoma nalik ljudskom biću, i...
<BR>&nbsp;&nbsp;&nbsp;&nbsp;&nbsp;Blis odvrati, jedva pokrećući usne: "Um mu je ljudski, ne robotski."
<BR>&nbsp;&nbsp;&nbsp;&nbsp;&nbsp;Solarijanac se ponovo obrati Trevizu. "Niste mi odgovorili na moje prvobitno pitanje. Izvinuću vas zbog tog propusta, i pripisaću ga vašoj iznenađenosti. Pitam vas stoga ponovo, i ovog puta očekujem da mi odgovorite. Šta ste želeli od mojih robota?"
<BR>&nbsp;&nbsp;&nbsp;&nbsp;&nbsp;"Mi smo putnici", odgovori Treviz, "kojima su potrebna obaveštenja u pogledu pravca našeg daljeg puta. Zatražili smo od vaših robota obaveštenja koja bi nam mogla biti od pomoći, ali oni nisu znali ništa da nam kažu."
<BR>&nbsp;&nbsp;&nbsp;&nbsp;&nbsp;"Kakva su vam to obaveštenja potrebna? Možda bih vam ja mogao biti od pomoći."
<BR>&nbsp;&nbsp;&nbsp;&nbsp;&nbsp;"Pokušavamo da ustanovimo gde se nalazi Zemlja. Da li to, možda, vi znate?"
<BR>&nbsp;&nbsp;&nbsp;&nbsp;&nbsp;Solarijanac izvi obrve. "Pomislio sam da ću prvi predmet vaše radoznalosti biti ja sam. Pružiću vam to obaveštenje, premda ga niste tražili. Ja sam Sarton Bander, i vi se sada, trenutno, nalazite na Banderovom imanju, koje se proteže u svim pravcima odavde, dokle god vam pogled seže, pa i dalje. Ne mogu da kažem da ste dobrodošli ovde, jer ste dolazeći ovamo narušili jedno stoletno pravilo. Vi ste prvi Iseljenici koji su stupili na tle Solarije posle mnogo hiljada godina, i kako se ispostavlja, došli ste ovamo da biste se obavestili koji je najbolji put do jednog drugog sveta. Nekada, u starim danima, Došljaci, bili biste uništeni čim biste se pojavili na vidiku."
<BR>&nbsp;&nbsp;&nbsp;&nbsp;&nbsp;"Bio bi to varvarski način postupanja sa ljudima koji ne misle, niti donose, ikakvo zlo", odvrati Treviz obazrivo.
<BR>&nbsp;&nbsp;&nbsp;&nbsp;&nbsp;"Slažem se, ali kada god pripadnici nekog sveta koji nastoji da se što više proširi stupe na neki miroljubiv i sređen svet, uvek su moguće nevolje. Dok smo od takvih nevolja zazirali, bili smo spremni da uništimo one koji dolaze čim se pomole. Međutim, kako više nemamo razloga da strahujemo, spremni smo, kao što vidite, da razgovaramo."
<BR>&nbsp;&nbsp;&nbsp;&nbsp;&nbsp;"Veoma cenim obaveštenje koje ste nam dali od svoje volje", odgovori Treviz, "ali propustili ste da mi pružite odgovor na pitanje koje sam vam postavio. Stoga ću ga ponoviti. Možete li nam reći gde se nalazi Zemlja?"
<BR>&nbsp;&nbsp;&nbsp;&nbsp;&nbsp;"Pod 'Zemljom', pretpostavljam, imate u vidu svet na kome su ponikli ljudi i veliki broj različitih biljnih i životinjskih vrsta." I on graciozno izmahnu rukom, kao da želi da obuhvati sve što ih okruživaše.
<BR>&nbsp;&nbsp;&nbsp;&nbsp;&nbsp;"Tako je, upravo to imam u vidu, gospodine."
<BR>&nbsp;&nbsp;&nbsp;&nbsp;&nbsp;Neobičan izraz odbojenosti javi se na Solarijančevom licu, i on zatraži: "Molim vas, ukoliko vam je već neophodna neka forma obraćanja, obraćajte mi se, jednostavno, sa 'Banderu'. I nemojte mi se obraćati nikakvom rečju koja bi trebalo da sadrži naznaku mog pola. Ja nisam ni muškarac, ni žena. Ja sam celost."
<BR>&nbsp;&nbsp;&nbsp;&nbsp;&nbsp;Treviz potvrdno klimnu (ipak je bio u pravu). "Kako god vi želite, Banderu. Gde se, dakle, nalazi Zemlja, planeta sa koje smo svi mi potekli?"
<BR>&nbsp;&nbsp;&nbsp;&nbsp;&nbsp;"Ne znam", odgovori Bander. "U stvari, ni ne želim da znam. Čak i kada bih znao, ili bio u stanju da ustanovim, to vam, ipak, ne bi ništa značilo, jer Zemlja, kao svet, više ne postoji... Ah", nastavi on, šireši ruke, "sunce je tako prijatno. Ne izlazim baš često na površinu, a pogotovo ne izlazim kada nema sunca. Poslao sam robote da vas pozdrave, jer je u tom času sunce bilo za oblacima. Izišao sam pošto su se oblaci razišli."
<BR>&nbsp;&nbsp;&nbsp;&nbsp;&nbsp;"Zbog čega Zemlja više ne postoji kao svet?" Treviz nije odustajao, mada je očekivao da još jednom čuje priču o radioaktivnom zagađenju.
<BR>&nbsp;&nbsp;&nbsp;&nbsp;&nbsp;Bander, međutim, kao da preču pitanje, ili u stvari, kao da ga ravnodušno odloži na stranu. "Duga je to priča", odgovori on. "Rekoste, maločas, da dolazite ovamo bez ikakvih rđavih namera?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Zbog čega, onda, dolazite naoružani?"
<BR>&nbsp;&nbsp;&nbsp;&nbsp;&nbsp;"Puka predostrožnost. Nismo znali na šta smo mogli naići."
<BR>&nbsp;&nbsp;&nbsp;&nbsp;&nbsp;"Nije ni važno. Te vaše spravice ne predstavljaju nikakvu opasnost za mene. Ipak, radoznao sam. Dosta sam, razume se, slušao o vašem oružju, i o vašoj neobičnoj istoriji koja se u tolikoj meri oslanja na oružje. Pri svemu tome, nikada još nisam video neko oružje. Mogu li da pogledam vaše?"
<BR>&nbsp;&nbsp;&nbsp;&nbsp;&nbsp;Treviz odstupi, korak ili dva. "Bojim se da ne možete."
<BR>&nbsp;&nbsp;&nbsp;&nbsp;&nbsp;Izgledalo je kao da se Bander zabavlja. "Zamolio sam vas, samo iz učtivosti. Nisam ni morao da vam zatražim dozvolu."
<BR>&nbsp;&nbsp;&nbsp;&nbsp;&nbsp;On ispruži ruku i iz futrole koja se nalazila na Trevizovom desnom boku izlete atomski pištolj; za njim, odmah potom, pođe i neuronski bič, izmigoljivši iz futrole na Trevizovom levom boku. Treviz učini pokušaj da ih zadrži, ali mu ruke ostadoše nepokretne, kao da su vezane čvrstim, elastičnim trakama. I Blis i Pelorat krenuše da mu pomognu, ali zastadoše kao ukopani: bilo je jasno da ih je nešto sprečavalo da se pomere.
<BR>&nbsp;&nbsp;&nbsp;&nbsp;&nbsp;Bander im dobaci: "Ne pokušavajte da se umešate. Nećete uspeti." Oba oružja sleteše mu u ruke i on ih stade pažljivo zagledati. "Ovo ovde", reče on, pokazujući na pištolj, "po svemu sudeći je mikrotalasni odašiljač koji izaziva veoma veliku toplotu, razarajući pri tom svako tkivo koje u sebi sadrži vodu. Drugo je nešto tananije izrade, i moram priznati da nisam u stanju već na prvi pogled da ustanovim na koji se način njime valja služiti. Međutim, budući da niti mislite, niti donosite neko zlo, oružje vam neće biti ni potrebno. U stanju sam, i to ću i učiniti, da ispraznim energetsko punjenje iz oba vaša oružja, što će ih učiniti sasvim neškodljivim - osim ukoliko ne naumite da ih upotrebite kao močuge, a za tu svrhu, međutim, bila bi krajnje nezgrapna."
<BR>&nbsp;&nbsp;&nbsp;&nbsp;&nbsp;Solarijanac raširi prste i oba oružja ponovo zaploviše kroz vazduh, ovog puta natrag prema Trevizu, konačno se glatko, zaustavivši u svojim futrolama.
<BR>&nbsp;&nbsp;&nbsp;&nbsp;&nbsp;Treviz, osetivši da su mu i samom ruke slobodne, poteže pištolj; nije, međutim, imalo nikakve svrhe da pokuša da ga upotrebi. Obarač je mlitavo visio, a energetska patrona je, očigledno, bila sasvim ispražnjena. Potpuno isto bilo je i sa neuronskim bičem.
<BR>&nbsp;&nbsp;&nbsp;&nbsp;&nbsp;On podiže pogled prema Banderu, koji mu osmehujući se klimnu. "Savršeno ste bespomoćni, Došljače. Isto ovako lako, ukoliko bih to poželeo, mogao bih uništiti i vaš brod, i naravno, sve vas."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
