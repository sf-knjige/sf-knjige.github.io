<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. PETI MORNAR
<P>&nbsp;&nbsp;&nbsp;&nbsp;&nbsp;To je značilo da je mome životu došao kraj i toga sam bio svestan. Na lađi "Samru" imali su jedan dugački konopac, pričvršćen za zadnju ogradu lađe, koji su večito vukli za sobom kroz vodu, da bi poslužio kao pomoć nekom brodaru kada bi kojim slučajem pao u vodu. Da li je ovaj naš sadašnji brod vukao za sobom neko takvo uže, nije mi bilo poznato; ali, i da jeste, ja od toga nikakve koristi ne bih imao. Moja teškoća (moja tragedija, u iskušenju sam da napišem) nije se sastojala u nekom padu sa ograde i zaostajanju za brodom, nego u tome što sam se ja digao iznad cele te šume katarki. I nastavio svoje uzletanje - tačnije, svoje udaljavanje od broda, jer sve je bilo isto kao i da sam padao naglavačke - još i sad onom istom početnom brzinom kojom sam bio skočio.
<BR>&nbsp;&nbsp;&nbsp;&nbsp;&nbsp;Ispod mene, ili, bar, u pravcu mojih nogu, brod je izgledao kao smanjujući kontinent srebra, čije su crne katarke i poprečne grede na katarkama bile tanane kao rogovi cvrčka. Oko mene su zvezde gorele nesmanjenom žestinom, plamsale veličanstvenošću koja se na Urtu nikada ne viđa. Jedan trenutak provedoh tražeći Urt pogledom gore, ne zato što mi je mozak tako radio, nego zato što nije radio; pomišljao sam da će biti zelen, kao zelena Luna, ali sa belim površinama na vrhu i na dnu, tamo gde se led sklapa oko naših hladnih područja. Ne pronađoh pogledom ni Urt, a ni grimiznim crvenilom prošiljeni narandžasti disk starog sunca.
<BR>&nbsp;&nbsp;&nbsp;&nbsp;&nbsp;Onda uvideh da sam gledao na pogrešnu stranu. Ako bi se Urt uopšte mogao videti, nalazio bi se iza krme. Pogledah tamo i ugledah, ne naš Urt, nego jedan rastući, okrećući, uskomešani vrtlog fuligina, boje koja je crnja od crnog. Bilo je to nešto nalik na ogromni vrtlog praznine; ali oko njega je postojao krug obojenog svetla, kao da pleše milijardu milijardi zvezda.
<BR>&nbsp;&nbsp;&nbsp;&nbsp;&nbsp;Tad mi je bilo jasno da se čudo već dogodilo, a da ja to nisam ni opazio; dogodilo se dok sam drugi put ispisivao neku gnjavežnu rečenicu o majstoru Gerlousu ili o ascijanskom ratu. Već smo se probili kroz tkivo vremena, a taj fuliginski vrtlog iza nas označavao je kraj Vaseljene.
<BR>&nbsp;&nbsp;&nbsp;&nbsp;&nbsp;Ili početak. Ako je označavao početak, onda je onaj treperavi zvezdani obruč bio obilje mladih sunaca, jedini stvarno magični prsten koji će u ovoj Vaseljeni ikada postojati. Tim zvezdama u pozdrav, počeo sam radosno vikati, mada moj glas nije čuo niko osim Inkreatora i mene.
<BR>&nbsp;&nbsp;&nbsp;&nbsp;&nbsp;Privukao sam vuneni ogrtač i iz njega izvukao olovni kofer; pa sam digao kofer obema rukama iznad glave i hitnuo ga, kličući na sav glas, iz mog nevidljivog ogrtača od vazduha i iz čitave te Vaseljene koja je koferu i meni bila poznata, u jedno novo postanje, kao poslednju ponudu iz starog.
<BR>&nbsp;&nbsp;&nbsp;&nbsp;&nbsp;Istovremeno me je moja sudbina zgrabila i povukla nazad. Ne pravo nadole ka onom mestu na palubi odakle sam uzleteo (u takvom spuštanju mogao sam i poginuti,) nego koso, napred nadole, ka pramcu lađe, tako da sad videh kako katarke, jedna za drugom, brzo prolaze pored mene. Izvijajući vrat, pogledah ka sledećoj: ta je bila poslednja. Da sam poleteo samo aršin-dva desno, moglo se lako desiti da mi sam vrh katarke razvali lobanju. Umesto toga, sevnuo sam između poslednjeg kabla i poprečne grede, a nijedan kabel nije mi se našao na dohvatu. Tako sam nadbrzao našu lađu.
<BR>&nbsp;&nbsp;&nbsp;&nbsp;&nbsp;Na ogromnoj daljini i pod sasvim drugim uglom pojavi se još jedna od tih nebrojenih katarki. Sa nje su na sve strane bila iznikla jedra, kao lišće sa drveta; i to ne ona na koja sam se već počeo navikavati, četvrtasta, nego trouglasta. Neko vreme je izgledalo da ću prestići i ovu katarku, potom da ću naleteti na nju. Grčevito posegnuh ka jednom od kablova za učvršćenje jednog slobodnog, "letećeg", trouglastog jedra.
<BR>&nbsp;&nbsp;&nbsp;&nbsp;&nbsp;Oko njega se počeh vrteti kao zastava u promenljivom vetru. Još jedan trenutak sam se držao za njegovu bolnu hladnoću, zadihan, a onda se bacih niz pramčani jarbol - jer to je, naravno, bio onaj poslednji, kosi jarbol ispružen iz samog pramca broda - svom snagom svojih ruku. Mislim da tad ne bih zažalio ni da sam tresnuo o palubu; nisam želeo ništa više i ništa drugo, osim da dodirnem korito lađe, na bilo kom mestu, na bilo koji način.
<BR>&nbsp;&nbsp;&nbsp;&nbsp;&nbsp;Ali to se nije desilo, nego sam uleteo u jedno od jedara i otklizio po njegovoj ogromnoj srebrnoj površini. A to je bila i te kakva površina, mada se činilo da nema više mase nego šapat; imao sam utisak da se jedino od površine i sastoji, ili da je, maltene, tvorevina čiste svetlosti. Ona me je okretala, prevrtala, zatim izručila na palubu, gde sam se kotrljao i tumbao kao listić vetrom nabačen.
<BR>&nbsp;&nbsp;&nbsp;&nbsp;&nbsp;Bio sam, zapravo, izručen na neku palubu; nikad ne nađoh dokaz da sam se vratio na onu istu sa koje sam se i otisnuo. Na njoj sam ležao opružen celom dužinom, pokušavajući da dođem do daha; moja sakata noga bila je u užasnim bolovima, a privlačna sila broda me je - mada najmanjom snagom - držala.
<BR>&nbsp;&nbsp;&nbsp;&nbsp;&nbsp;Moje silno dahtanje nikako nije prestajalo, nije se ni usporavalo; posle stotinu takvih grabljenja za vazduh, shvatio sam da moj vazdušni ogrtač neće moći da održava moj život još dugo. Borio sam se da ustanem. Iako sam bio napola ugušen, ustajanje je bilo lako i prelako - malo je nedostajalo da se opet vinem ka visinama. Jedna hermetična vrata bila su samo lanac daleko. Doteturao sam se do njih, poslednjom snagom ih široko otvorio i za sobom zatvorio. Unutrašnja vrata otvoriše se, maltene sama od sebe, ili mi se bar tako učinilo.
<BR>&nbsp;&nbsp;&nbsp;&nbsp;&nbsp;Istog trenutka moj vazduh postade svež, kao da je neki plemeniti, mladi vetrić prodro u smradnu ćeliju robijašnice. Da bih ubrzao ovaj proces, skidoh ogrlicu i iziđoh u hodnik, gde ostadoh neko vreme nepomičan, samo udišući taj prohladni, čisti vazduh, jedva svestan gde sam - ispunjen jedino blagoslovenim znanjem da sam opet unutar lađe i da nisam zalutali komadić otplavina onostran njenih jedara.
<BR>&nbsp;&nbsp;&nbsp;&nbsp;&nbsp;Uzan i blistav bejaše taj hodnik, bolno osvetljen plavim svetlostima koje su polako puzile duž njegovih zidova i tavanice i namigivale; činilo se da zaviruju u hodnik, ali da nisu njegov deo.
<BR>&nbsp;&nbsp;&nbsp;&nbsp;&nbsp;Ništa ne može izmaći mom pamćenju, osim ako sam u nesvesti, ili blizu nesvesti; bio sam upamtio svaki od onih hodnika koji su mi poslužili za kretanje od moje kabine do palube, ali ovo nije bio nijedan od njih. Većina je imala unutrašnje uređenje nalik na dnevne sobe u aristokratskim zamkovima, sa slikama na zidovima i sa uglačanim podovima. Ovde je umesto smeđim drvetom, kao paluba, pod bio pokriven nekim zelenim tepihom nalik na travu; majušni zeleni zubi dizali su se iz njega i obuhvatali đonove mojih cipela kao neka mala sečiva.
<BR>&nbsp;&nbsp;&nbsp;&nbsp;&nbsp;Bio sam, dakle, suočen sa jednom odlukom koja mi se nije dopadala. Hermetična vrata bila su iza mene. Mogao sam opet izaći napolje i tragati od palube do palube da bih pronašao svoj deo broda. Druga je mogućnost bila da nastavim ovim hodnikom i tragam iznutra. Ogroman nedostatak te alternative sastojao se u tome što bih se lako mogao izgubiti u unutrašnjosti broda. Međutim, da li bi to bilo gore nego da se izgubim, kao maločas, među katarkama i jedrima? Ili, kao što se zamalo nije desilo, da odlutam u beskrajni prostor između sunaca?
<BR>&nbsp;&nbsp;&nbsp;&nbsp;&nbsp;Stajao sam tu, dvoumeći se, sve dok ne začuh glasove. To me podseti da mi je ogrtač još, komično, vezan u čvor, oko pojasa. Razdreših ga; upravo kad sam to dovršio, ljudi čije sam glasove čuo pojaviše se na vidiku.
<BR>&nbsp;&nbsp;&nbsp;&nbsp;&nbsp;Svi su bili naoružani i na tome se njihova međusobna sličnost završavala. Jedan je izgledao kao sasvim običan čovek, koji bi mogao biti ma kog dana viđen na dokovima Nesusa; drugi je pripadao nekoj rasi koju u svim svojim putovanjima nisam nijednom video, jer bio je visok kao egzultant, a koža mu nije bila one ružičastosmeđe boje koju mi nazivamo belom zato što nam se tako sviđa, već prave bele boje, poput pene; glava mu je bila krunisana kosom isto tako belom. Treća osoba bila je žena, jedva nešto malo nižeg rasta od mene, ali debljih ruku i nogu nego što sam ikad kod ijedne žene video. Iza to troje kretala se, maltene kao da ih goni napred, masivna prilika čoveka u potpunom oklopu.
<BR>&nbsp;&nbsp;&nbsp;&nbsp;&nbsp;Mislim da bi oni bez reči prošli pored mene da sam to dozvolio, ali ja iskoračih u sredinu hodnika, prinuđujući ih da stanu i objasnih svoju nezgodnu situaciju.
<BR>&nbsp;&nbsp;&nbsp;&nbsp;&nbsp;"Prijavio sam to", reče mi oklopna prilika. "Doći će neko po tebe, ili ću ja biti poslat s tobom. A dotle moraš poći sa mnom."
<BR>&nbsp;&nbsp;&nbsp;&nbsp;&nbsp;"A gde vi idete?" upitah, ali on se već okretao i gestom nešto pokazivao toj dvojici muškaraca.
<BR>&nbsp;&nbsp;&nbsp;&nbsp;&nbsp;"Ma hajde", reče žena i poljubi me. Nije to bio dug poljubac, ali je u njemu bilo neke sirove strasti. Dohvatila me je za mišicu zahvatom za koji se činilo da je čvrst kao muški.
<BR>&nbsp;&nbsp;&nbsp;&nbsp;&nbsp;Onaj obični mornar (koji, zapravo, nije uopšte izgledao obično, jer je imao veselo i lepuškasto lice i žutu kosu - kao južnjaci) reče: "Moraćeš poći, inače oni neće znati gde da te traže - ako iko bude i tražio. Valjda stvar neće ispasti osobito loše." To je govorio već u hodu, preko ramena, a žena i ja krenusmo za njim.
<BR>&nbsp;&nbsp;&nbsp;&nbsp;&nbsp;Belokosi reče: "Možeš ti meni pomoći, možda."
<BR>&nbsp;&nbsp;&nbsp;&nbsp;&nbsp;Pomislih da me je prepoznao; pošto sam smatrao da će mi biti potrebni svi saveznici koje mogu naći, rekoh mu da ću pomoći ako budem u mogućnosti.
<BR>&nbsp;&nbsp;&nbsp;&nbsp;&nbsp;"Za ljubav Danaida, ućuti", reče mu ona. A meni: "Imaš oružje?"
<BR>&nbsp;&nbsp;&nbsp;&nbsp;&nbsp;Pokazah joj pištolj.
<BR>&nbsp;&nbsp;&nbsp;&nbsp;&nbsp;"Moraš pažljivo s tim, ovde. Možeš ga podesiti na slabije?"
<BR>&nbsp;&nbsp;&nbsp;&nbsp;&nbsp;"Već jesam."
<BR>&nbsp;&nbsp;&nbsp;&nbsp;&nbsp;I ona i ostali nosili su kalivere, puške koje znatno liče na fuzilke, osim što su nešto kraće, imaju deblje kundake i tanje cevi. Za pojasom je imala dugački bodež; obojica muškaraca imali su bolo-noževe, kratke, teške, širokosečivne, za džunglu.
<BR>&nbsp;&nbsp;&nbsp;&nbsp;&nbsp;"Ja sam Purn", reče mi plavušan.
<BR>&nbsp;&nbsp;&nbsp;&nbsp;&nbsp;"Severijan."
<BR>&nbsp;&nbsp;&nbsp;&nbsp;&nbsp;Pružio je ruku, koju sam prihvatio - bila je to mornarska šaka, krupna, gruba, mišićava.
<BR>&nbsp;&nbsp;&nbsp;&nbsp;&nbsp;"Ovo je Guni."
<BR>&nbsp;&nbsp;&nbsp;&nbsp;&nbsp;"Burgundofara", reče žena.
<BR>&nbsp;&nbsp;&nbsp;&nbsp;&nbsp;"Mi je zovemo Guni. On je Idas." Gestom je pokazao ka belokosom čoveku.
<BR>&nbsp;&nbsp;&nbsp;&nbsp;&nbsp;"Tišina!" odreza oklopnik, koji je stupao iza nas i gledao iza sebe. Nikad dotad nisam video da neko može toliko obrnuti glavu unazad. "Kako se on zove?" šapnuh Purnu.
<BR>&nbsp;&nbsp;&nbsp;&nbsp;&nbsp;Umesto Purna, odgovori Guni. "Sidero." Činilo se da se, od njih troje, ona najmanje plaši Sidera.
<BR>&nbsp;&nbsp;&nbsp;&nbsp;&nbsp;"Kuda nas vodi?"
<BR>&nbsp;&nbsp;&nbsp;&nbsp;&nbsp;Sidero je dugim skokovima prošao pored nas i otvorio jedna vrata. "Ovde. Ovo je dobro mesto. Naše samopouzdanje je veliko. Razdvojte se znatno. Ja ću biti u sredini. Ne nanosite štetu, osim ako budete napadnuti. Upozoravajte glasom."
<BR>&nbsp;&nbsp;&nbsp;&nbsp;&nbsp;"Za ime Inkreatorovo", rekoh, "šta mi to, uopšte, radimo?"
<BR>&nbsp;&nbsp;&nbsp;&nbsp;&nbsp;"Pravimo istragu aporta, unetih bića s one strane. Ne moraš obraćati mnogo pažnje na Sidera. Ako budu izgledali opasno, ti pucaj."
<BR>&nbsp;&nbsp;&nbsp;&nbsp;&nbsp;Dok je to govorila, usmeravala me je ka otvorenim vratima. Sad Idas reče: "Ne brini, verovatno ih neće biti uopšte", i zakorači iza nas, tako blizu da sam kroz vrata prošao tako reći automatski.
<BR>&nbsp;&nbsp;&nbsp;&nbsp;&nbsp;Bilo je katranski mračno, ali odmah sam osetio da više ne stojim na čvrstom podu, nego na nekakvoj otvorenoj i klimavoj rešetki; takođe da ulazim u prostoriju mnogo veću od obične sobe.
<BR>&nbsp;&nbsp;&nbsp;&nbsp;&nbsp;Guni je provirila pored mene, u mrak; pri tome se njena kosa očešala o moje rame, donoseći pomešane mirise parfema i znoja. "Pali svetla, Sidero. Ništa ovde ne vidimo."
<BR>&nbsp;&nbsp;&nbsp;&nbsp;&nbsp;Blesnuše svetla, bojom žućom od one u hodniku iz koga smo upravo izišli; to zračenje je svojim izgledom podsećalo na bolest, na žuticu, i činilo se da isisava boju iz svega. Stajali smo, zbijeni sve četvoro u jedinstvenu masu, na podu od crnih šipki koje nisu bile deblje od čovekovog malog prsta. Nikakve ograde nije bilo, a prostor ispred i ispod nas (tavanica, koja se nalazila neposredno iznad naših glava, sigurno je na sebi nosila palubu) bio je dovoljno veliki da u sebe primi našu kulu Matahinku.
<BR>&nbsp;&nbsp;&nbsp;&nbsp;&nbsp;U tom prostranstvu sada se nalazila divovska hrpa robe: kutije, bale, burad i sanduci svih vrsta; mašine i delovi mašina; džakovi, mnogi od nekog svetlucavog, delimično prozirnog, tankog materijala; naslage drvne građe.
<BR>&nbsp;&nbsp;&nbsp;&nbsp;&nbsp;"Tamo!" kresnu Sidero. Prstom je pokazivao ka jednim paučinasto tankim lestvicama koje su vodile niz zid.
<BR>&nbsp;&nbsp;&nbsp;&nbsp;&nbsp;"Hajde ti prvi", rekoh.
<BR>&nbsp;&nbsp;&nbsp;&nbsp;&nbsp;Nije bilo nikakvog zaletanja ka meni - rastojanje između njega i mene nije bilo ni pedalj - pa, zbog toga, nije bilo ni vremena da potegnem pištolj. Ščepao me je snagom koja me je zaprepastila, prinudio me da uzmaknem jedan korak, a onda me silovito gurnuo. Jedan trenutak sam glavinjao po rubu platforme, grabeći vazduh prstima raširenim poput kandži; onda sam pao.
<BR>&nbsp;&nbsp;&nbsp;&nbsp;&nbsp;Na Urtu bih, svakako, slomio vrat. Na ovom brodu moglo se maltene reći da sam plovio nadole. Ali sporost padanja nije nimalo ublažila moj užas izazvan činjenicom da padam. Gledao sam kako se tavanica i ta platforma okreću iznad mene. Bio sam svestan da ću pasti na leđa, te da će kičma i lobanja podneti udar, ali se nisam mogao okrenuti. Mlatarao sam, ne bih li našao kakav oslonac, a moja mašta je grozničavo, predano domađijavala kabel onog prednjeg letećeg jedra. Četiri lica iznad mene - Siderov oklopni vizir, Idasovi obrazi beli kao kreda, Purnov široki osmeh, Gunine lepe, okrutne crte - izgledala su kao maske iz noćne more. Sigurno je da nijedan nesretnik koji je, u svesnom stanju, bačen sa vrha Kule zvonare nije imao toliko vremena za razmišljanje o sopstvenom uništenju.
<BR>&nbsp;&nbsp;&nbsp;&nbsp;&nbsp;Grunuo sam tako da mi je sav vazduh izleteo iz pluća. Ostadoh ležeći. Tokom sledećih stotinu ili više otkucaja srca samo sam grabio vazduh, kao što sam činio i kad sam se konačno vratio u unutrašnjost lađe. Postepeno uvideh da, iako jesam doživeo pad, nisam nastradao ništa više nego da sam pao sa kreveta na pod, obuzet nekim zlim snom o Tifonu. Dižući se u sedeći položaj, ne nađoh nijednu slomljenu kost.
<BR>&nbsp;&nbsp;&nbsp;&nbsp;&nbsp;Moj tepih sastojao se od svežnjeva nekakvih hartija; pade mi na um da je Sidero sigurno znao da se svežnjevi nalaze tu i da neću biti ozleđen. Onda ugledah, pokraj sebe, jedan ludo naheren mehanizam, sav klinast od silnih poluga i osovina.
<BR>&nbsp;&nbsp;&nbsp;&nbsp;&nbsp;Ustadoh. Daleko iznad mene platforma je bila prazna, a vrata koja su vodila ka hodniku bila su zatvorena. Potražih pogledom one vrlo tanke lestvice, ali ta mašina pokraj mene stajala je tako da sam od nje mogao videti samo najgornje prečage. Zato pođoh polako oko mašine; smetali su mi svežnjevi papira, nejednako naslagani (bili su povezani kudeljnim kanapom, koji se ponegde i iskidao, tako da sam se klizao i pomicao po hartiji kao po snegu), ali mi je lakoća mog tela mnogo pomagala.
<BR>&nbsp;&nbsp;&nbsp;&nbsp;&nbsp;Pošto sam gledao dole kako bih našao oslonac za stopala, nisam primetio stvorenje ispred mene sve dok se nisam našao tačno pred njegovim slepim licem.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
