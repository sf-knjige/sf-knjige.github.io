<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. SMRT I MRAK
<P>&nbsp;&nbsp;&nbsp;&nbsp;&nbsp;Moj poslužitelj je to bio. Ležao je u hodniku potrbuške, a ishabani đonovi njegovih pomno uglačanih čizama bili su jedva tri lakta daleko od mojih vrata. Vrat mu je bio gotovo u celosti presečen. Jedan nož na presavijanje, još sklopljen, ležao je pokraj njegove desne šake.
<BR>&nbsp;&nbsp;&nbsp;&nbsp;&nbsp;Deset godina sam nosio onu crnu kandžu koju sam izvukao iz svoje ruke blizu okeana. Kad sam se uzdigao do autarhije, u prvo vreme sam često pokušavao da je upotrebim, svaki put bez uspeha; tokom poslednjih osam godina jedva da sam na nju ijednom i pomislio. Sad je izvadih iz kožne kesice koju je Dorkas za mene sašila u Traksu, dodirnuh njome stjuardovo čelo i pokušah da opet učinim ono (šta god da je to bilo) što sam učinio za devojčicu u blatnoj izbi, za čovekomajmuna pokraj vodopada i za mrtvog ulana.
<BR>&nbsp;&nbsp;&nbsp;&nbsp;&nbsp;Opisaću, iako radije ne bih, šta se tada desilo: jednom, kad sam bio zarobljenik Vodalusov, ugrizao me je slepi miš krvopijac. Bol je bio vrlo slab, ali je osećaj opuštanja postajao, iz trenutka u trenutak, sve zavodljiviji. Kad sam pomakao stopalo i time šišmiša uplašio i naterao da prekine svoju gozbu, vetar stvoren mahanjem njegovih tamnih krila činio se kao izlazeći dah Smrti same. No, to je samo senka bila, samo predukus ovog što u hodniku osetih. Bio sam u tom trenu jezgro Vaseljene, kao što svako od nas uvek i jeste - samome sebi; a Vaseljena se pocepala poput satrunulih dronjaka na nekom klijentu, rastrošila u meki sivi prah, pala i postala ništa.
<BR>
<BR>&nbsp;&nbsp;&nbsp;&nbsp;&nbsp;Dugo sam ležao drhteći u tami. Možda sam bio pri svesti. Ali ako jesam, svakako nisam bio toga svestan, ni bilo čega drugog osim sveprisutnosti crvenog bola i onakve slabosti kakvu, mora biti, osećaju mrtvi. Najzad ugledah jednu iskru svetlosti; pade mi na um da sam sigurno oslepeo, ali da, ako mogu tu varnicu videti, neka nada, makar i najmanja, ipak postoji. Digoh se u sedeći položaj, iako sam bio tako uzdrman i oslabljen da je taj napor bio prava borba sa smrću.
<BR>&nbsp;&nbsp;&nbsp;&nbsp;&nbsp;Ta iskrica se ponovo pojavila: infinitezimalni sev, manje od onoga što bi se moglo odbiti sa vrha igle ako bi bio obasjan sunčevim zrakom. U mojoj šaci je iskrica ležala, ali se i ugasila pre nego što sam to shvatio; onda je još mnogo vremena prošlo pre nego što sam, smogavši snagu da pomaknem svoje ukrućene prste, otkrio da su klizavi od krvi.
<BR>&nbsp;&nbsp;&nbsp;&nbsp;&nbsp;Iskra je došla iz kandže, iz tog tvrdog, oštrog, crnog trna koji se bio zabio u moju ruku pre tako dugog vremena. Sigurno sam bio stisnuo pesnicu; zario sam tu kandžu sebi u srednji, ravni deo kažiprsta, tako duboko da je koža bila probijena i drugi put, sa unutrašnje strane, kao da je prst namaknut na udicu. Istrgoh trn, jedva svestan tog bola, i gurnuh ga, još mokrog od moje krvi, natrag u kesicu.
<BR>&nbsp;&nbsp;&nbsp;&nbsp;&nbsp;Do tada je u meni opet preovladalo uverenje da sam slep. Ležao sam na glatkoj površini i činilo se da je to samo pod hodnika; nekako sam se digao na noge, a onda su moji prsti, nasumičnim traganjem, naišli na zid obložen pločama, koji je lako mogao biti zid tog istog hodnika. Međutim, hodnik je ranije bio dobro osvetljen. Ko me je to mogao preneti na neko drugo mesto, u ovaj mrak, i učiniti da mojim telom vladaju očajnički bolovi? Čuo sam ljudsko ječanje, svoje, pa stisnuh šakom usta da to prekinem.
<BR>&nbsp;&nbsp;&nbsp;&nbsp;&nbsp;U mladosti, kad sam sa Dorkas putovao od Nesusa do Traksa, a onda, uglavnom sam, od Traksa do Orithije, nosio sam sa sobom kremen i ognjilo da bih mogao ukresivati vatru. Sad nisam imao ni jedno ni drugo. Pretraživao sam svoj um i svoje džepove, ne bih li našao nešto čime bih mogao stvoriti svetlost, ali ne nađoh ništa bolje od pištolja. Potegoh ga, a istovremeno napunih pluća vazduhom, misleći da treba da povičem upozorenje; tek tad mi pade na um da viknem za pomoć.
<BR>&nbsp;&nbsp;&nbsp;&nbsp;&nbsp;Odgovora nije bilo. Slušao sam, ali ničije korake nisam čuo. Uverih se da je pištolj još podešen na najmanju jačinu i reših da ga upotrebim.
<BR>&nbsp;&nbsp;&nbsp;&nbsp;&nbsp;Namera mi je bila da ispalim samo jedan hitac. Ako ne bih mogao videti njegov ljubičasti plamen, znao bih da sam izgubio vid. U tom slučaju mogao bih odmah razmisliti da li želim i život da izgubim, dok još imam dovoljni stepen očajanja, ili želim da zatražim lečenje koje ovaj brod možda može ponuditi, kakvo god ono bilo. (A ipak, znao sam i tad da ja... mi... ne možemo umreti, pa makar se i opredelili da umremo. Jer koja bi druga nada Urtu ostala?)
<BR>&nbsp;&nbsp;&nbsp;&nbsp;&nbsp;Levom rukom sam dotakao zid da bih mogao uperiti cev niz hodnik. Desnicom sam digao pištolj do visine ramena, kao strelac koji hoće da gađa neki dalek cilj.
<BR>&nbsp;&nbsp;&nbsp;&nbsp;&nbsp;Tačka svetlosti, velika kao ubod iglom, zablista ispred mene, kao crveni Verthandi kad ga vidiš kroz oblake. Ovaj prizor me toliko iznenadi, da, maltene, i ne primetih da je moj ranjeni prst jednim trzajem potegao obarač.
<BR>&nbsp;&nbsp;&nbsp;&nbsp;&nbsp;Energija procepi tamu. Zableštala je ljubičasta boja i u njoj videh poslužiteljevo telo; iza njega, poluotvorena vrata moje kabine; i jedan oblik koji se grčio; i sev čelika.
<BR>&nbsp;&nbsp;&nbsp;&nbsp;&nbsp;Tama se sledećeg momenta vratila, ali nisam bio slep. Bila mi je muka, svi udovi su me boleli, osećao sam se kao da me je tornado zavrteo i grunuo mojim telom o nekakav stub - ali nisam bio slep. Ne slep!
<BR>&nbsp;&nbsp;&nbsp;&nbsp;&nbsp;Umesto toga, brod se našao u tami kao da je noć pala. Začuh još jednom ljudsko ječanje, ali ovog puta ne moje. Još neko se, dakle, nalazio u ovom hodniku; neko čija je namera bila da mi oduzme život, jer ono što sam na tren ugledao bilo je, van svake sumnje, sečivo nekakvog oružja. Oslabljeni zrak opekao je tog nekog, kao što su oslabljeni zraci hierodula jednom prilikom opekli Boldandersa. Ovo ovde nije nikakav džin, pomislih ja, ali još je živ, kao što je i Boldanders ostao živ; a možda nije sam. Sagnuvši se, počeh pipati slobodnom rukom, nađoh na taj način stjuardovo telo, popeh se preko njega kao osakaćeni pauk i uspeh, najzad, da se uvučem kroz vrata moje luksuzne sobe i da ih za sobom zatvorim rezom.
<BR>&nbsp;&nbsp;&nbsp;&nbsp;&nbsp;Svetiljka, uz čiju sjaj sam još jednom bio napisao svoj rukopis, bila je jednako besvetlosna kao i hodničke svetiljke, ali petljajući oko pisaćeg stočića da je nađem, dodirnuh voštani štapić i prisetih se da tu postoji i jedna zlatna sveća namenjena topljenju tog voska, sveća koja se pali pritiskom na jednu izbočinu. Ova domišljata spravica bila je smeštena u jedno četvrtasto udubljenje, tako da je trebalo da bude dovoljno da samo pomislim na nju, pa da je odmah i nađem. Sveća se, međutim, nije nalazila u svome udubljenju, ali je uskoro nađoh među stvarima razbacanim po pisaćem stočiću.
<BR>&nbsp;&nbsp;&nbsp;&nbsp;&nbsp;Njen bistri, žuti plamen odmah liznu uvis. Pri njegovoj svetlosti videh u kakvim je ruševinama moja soba. Odelo su mi razbacali po podu i rasporili svaki šav svakog odevnog predmeta. Neko oštro sečivo otvorilo je i moj madrac, s kraja na kraj. Ladice tog eskritoar-stočića bile su izvađene i prevrnute, moje knjige rasute po podu, čak su i same vreće, u kojima je moj prtljag unet u lađu, bile rasporene.
<BR>&nbsp;&nbsp;&nbsp;&nbsp;&nbsp;Prva moja pomisao bejaše da je to puki vandalizam; da je neko, ko me mrzi (a na Urtu je takvih bilo mnogo) iživeo svoj bes što me nije našao na spavanju. Uz malo razmišljanja sagledah da je razaranje bilo odveć temeljito za to. Neko je ovde bio ušao gotovo istog trenutka kad sam ja izišao. Nesumnjivo su hieroduli, čije vreme teče suprotno od vremena nama poznatog, predvideli dolazak te osobe, pa su poslali poslužitelja po mene velikim delom i zato da bi me izmakli tom napadaču. A on je, videći da me nema, počeo da traži, u mojoj imovini, neki predmet tako malen da bi i u okovratniku košulje mogao biti skriven.
<BR>&nbsp;&nbsp;&nbsp;&nbsp;&nbsp;Šta god je tražio, ja sam samo jedno blago posedovao: pismo koje mi je majstor Malrubius bio dao, a u kome se potvrđuje da sam legitimni autarh Urta. Pošto nisam očekivao da će moja kabina biti opljačkana, nisam pismo uopšte ni krio, nego sam ga samo stavio u jednu ladicu, zajedno sa nekim drugim hartijama koje sam sa Urta doneo; sad pisma, naravno, više nije bilo.
<BR>&nbsp;&nbsp;&nbsp;&nbsp;&nbsp;Kad je izlazio iz moje kabine, pretraživač je sreo poslužitelja, a ovaj ga je sigurno zaustavio i pokušao da mu postavlja pitanja. To se nije moglo otrpeti, jer bi poslužitelj posle mogao meni da opiše napadačev izgled. Pretraživač je potegao svoje oružje; stjuard se pokušao braniti nožem na rasklapanje, ali je bio suviše spor. Ja sam čuo njegov krik dok sam razgovarao sa hierodulima, ali mi je Osipago onemogućio izlazak da ne bih na tog tragača naišao. Činilo se da je taj niz događaja jasan.
<BR>&nbsp;&nbsp;&nbsp;&nbsp;&nbsp;Ali iza toga je dolazio najčudniji deo celog događaja. Kad sam našao poslužiteljevo telo, pokušao sam oživljavanje, koristeći taj trn umesto Kandže Pomiritelja. Nije mi uspelo; ali nije uspelo ni u jednom jedinom od svih onih slučajeva kad sam pokušao da uz pomoć trna prizovem onu silu kojom sam raspolagao ranije kad je Kandža bila uz mene. (Prvi takav pokušaj bio je, verujem, kad sam u našoj ublijeti dodirnuo onu ženu koja je od ukradene dece sastavila nameštaj za svoju sobu.)
<BR>&nbsp;&nbsp;&nbsp;&nbsp;&nbsp;Ti neuspesi, međutim, nisu bili ništa silovitiji od neuspeha reči koja nije prava reč moći: čovek je izgovori, ali vrata se ne otvore. Doticao sam ja ljude trnom, tako, ali se ni izlečenja ni ozdravljenja nisu događala.
<BR>&nbsp;&nbsp;&nbsp;&nbsp;&nbsp;Ovog puta zbilo se nešto sasvim drugo; dogodilo se, meni, ošamućenje posle koga sam ostao obuzet mučninom i slabošću, koji su još trajali, a o uzroku toga nisam baš ništa znao. Iz ovoga se, mada to može zvučati besmisleno, rodila nada. Jer, bar se nešto dogodilo, mada me umalo nije života koštalo.
<BR>
<BR>&nbsp;&nbsp;&nbsp;&nbsp;&nbsp;Šta bilo da bilo, ostao sam u nesvesti, a mrak se spustio. Ohrabren njime, tragač se vratio. Čuo je moj poziv u pomoć (dobronamerna osoba bi se na to odazvala glasno,) pa je krenuo napred da me ubije.
<BR>&nbsp;&nbsp;&nbsp;&nbsp;&nbsp;Za sve te misli bilo je potrebno daleko manje vremena nego što potroših zapisujući ih ovde. Vetar sve jače duva, sada, i odnosi našu novostečenu zemlju, trunčicu po trunčicu, u pravcu našeg potopljenog Komonvelta; a ja, ja ću još malo pisati, a onda ću se povući u svoj senjak da spavam: zapisaću da je jedini upotrebljiv zaključak do koga su me te misli dovele bio da je moguće da tragač još leži u hodniku ranjen. U tom slučaju mogao bih ga navesti da otkrije svoje pobude i saučesnike, pod pretpostavkom da ima pobuda i da ima saučesnike. Ugasio sam sveću, otvorio vrata najtiše što sam mogao, a onda sam iskliznuo napolje; trenutak osluškivanja, a onda sam se odvažio da je ponovo upalim.
<BR>&nbsp;&nbsp;&nbsp;&nbsp;&nbsp;Moj neprijatelj više nije bio tu, ali ništa drugo se nije promenilo. Mrtvi poslužitelj ostao je mrtav, rasklopni nož ostao je pokraj njegove šake. Hodnik je bio prazan dokle god je to malo kolebljive žute svetlosti moglo u njega prodreti.
<BR>&nbsp;&nbsp;&nbsp;&nbsp;&nbsp;Plašeći se da ću sveću uskoro istrošiti, ili da ću odati svoj položaj, ugasih je ponovo. Činilo se da će za borbu izbliza taj lovački nož koji je Guni za mene našla biti korisniji nego pištolj. Držeći nož u jednoj ruci, a drugom ovlašno dotičući zid, pođoh polako hodnikom, tragajući za apartmanom hierodula.
<BR>&nbsp;&nbsp;&nbsp;&nbsp;&nbsp;Kad smo Famulima, Barbatus, Osipago i ja išli tamo, nisam obraćao pažnju ni na pravac kretanja, ni na rastojanje; ipak, bio sam u stanju da se setim svakih vrata pored kojih smo prošli i maltene svakog koraka. Iako mi je za drugi odlazak do njihove kabine bilo potrebno daleko više vremena nego za prvi, znao sam (ili sam mislio da znam) tačan trenutak stizanja.
<BR>&nbsp;&nbsp;&nbsp;&nbsp;&nbsp;Pokucao sam na vrata, ali odgovora nije bilo. Prislonio sam uho na njih, ali ono nije otkrilo nikakav zvuk iznutra. Pokucah opet, jače, ali ne i sa boljim ishodom; najzad počeh lupati po vratima drškom noža.
<BR>&nbsp;&nbsp;&nbsp;&nbsp;&nbsp;Kad je i to ostalo bez učinka, počeh se polako vući kroz pomrčinu, te priđoh vratima levo i onima desno od njihovih (ali sam zapazio da su i jedna i druga udaljenija nego što je trebalo da budu; i jedna i druga na pogrešnim udaljenjima, u to sam bio siguran) i zalupah na njih takođe. Ni tu nije nikakvog odaziva bilo.
<BR>&nbsp;&nbsp;&nbsp;&nbsp;&nbsp;Da sam se tad vratio u svoju kabinu, time bih zaista prizivao atentat na sebe; zato sebi oduševljeno čestitah što sam već obezbedio drugi smeštaj. Na nesreću, da bih do njega stigao, onim jedinim meni poznatim putem, morao bih proći pored vrata prve, luksuzne kabine. Kada sam, svojevremeno, izučavao istorije svojih prethodnika čija su sećanja bila stopljena s mojim, iznenadilo me je koliko je bio veliki broj onih koji su izgubili život prilikom poslednjeg ponavljanja neke rizične delatnosti - prilikom predvođenja poslednjeg juriša u nekoj pobedi, ili prilikom oproštajne tajne posete nekoj ljubavnici u gradu. Pošto sam putanju pamtio, zaključih da ću moći da pogodim u kom delu broda leži moja nova kabina; odlučih da produžim hodnikom dalje, da skrenem kad to bude moguće i onda krenem natrag, da bih, pre ili kasnije, stigao do svog cilja.
<BR>&nbsp;&nbsp;&nbsp;&nbsp;&nbsp;Preskočiću ovde svoja lutanja, koja su me i te kako zamorila, jer nije potrebno da zamaraju i tebe, mog mogućeg čitaoca. Neka bude dovoljno da kažem da sam našao jedno stepenište ka nižem nivou i jedan hodnik za koji se činilo da ide ispod prvog, ali koji se završio novim stepeništem, koje je vodilo do lavirinta kojekakvih staza, merdevina i hodničića, što je sve bilo u najgušćoj tmini; pod se tu pomicao ispod mojih nogu, a vazduh je postajao sve topliji i vlažniji.
<BR>&nbsp;&nbsp;&nbsp;&nbsp;&nbsp;Najzad je sa tim preznojavajućim vazduhom do mene dopro i neki prodoran i čudnovato znani miris. Pošao sam za njim, prateći ga što sam bolje mogao; tako se dogodilo da ja, koji sam se toliko puta hvalio svojim pamćenjem, idem i njuškam vazduh kao lovački pas - najmanje jednu ligu daleko, činilo se; bio sam spreman maltene i da zaskičim od radosti pri pomisli da ću doći na poznato mesto, posle tolike praznine, tišine i crnog prostora.
<BR>&nbsp;&nbsp;&nbsp;&nbsp;&nbsp;Onda sam stvarno i podvrisnuo, jer sam video, u daljini, svetlucanje neke slabe svetlosti. Moje oči su se, tokom tih smena vremena provedenih u lutanju kroz utrobu broda, bile toliko privikle na tamu da sam sad, iako je ta svetlost bila sasvim slaba, video otpornu supstancu ispod mojih nogu i mahovinaste zidove oko mene; vratih tad nož u kaniju i potrčah.
<BR>&nbsp;&nbsp;&nbsp;&nbsp;&nbsp;Trenutak kasnije oko mene su bili kružni habitati, životne sredine za pojedina bića; u njima se nalazilo stotinu čudnih zverki. Bio je to moj povratak u onu čudnovatu menažeriju gde su aporti zatvarani - a sjaj je dopirao iz jednog od tih njihovih boravišta. Priđoh mu i videh da je stvorenje unutra upravo ono dronjavo u čijem sam hvatanju pomogao. Stvor je stajao na zadnjim nogama, oslanjajući se prednjim na nevidljivi zid koji je ograničavao njegovo kretanje; fosforescentni sjaj spuštao se u talasima niz njegov trbuh i snažno blistao iz njegovih prednjih šapa, koje su sličile šakama. Počeh mu govoriti, kao što bih po povratku sa putovanja govorio nekoj omiljenoj mački, a on me je, činilo se, i prihvatio sa dobrodošlicom na način kako bi to mačka mogla; pritiskao je svoje krznato telo uz nevidljivi zid, mijaukao i gledao me molećivo.
<BR>&nbsp;&nbsp;&nbsp;&nbsp;&nbsp;Trenutak docnije njegova mala usta se rascepiše režanjem, a oči mu sevnuše kao demonu. Ustuknuo bih tada od njega, ali me jedna ruka obuhvati oko vrata, a jedno sečivo sevnu ka mojim prsima.
<BR>&nbsp;&nbsp;&nbsp;&nbsp;&nbsp;Uhvatio sam ubicu za zglavak šake i zaustavio nož jedva na nokat daljine od sebe, a onda pokušao da čučnem da bih ga bacio preko glave.
<BR>&nbsp;&nbsp;&nbsp;&nbsp;&nbsp;Za mene se govorilo da sam snažan čovek, ali ubica je bio prejak za mene. Lako sam ga mogao podići - na toj lađi mogao sam i dvanaestoricu podići - ali njegove noge obuhvatile su moj struk kao čeljusti klopke za zveri; pognuo sam se da ga zbacim, ali sam postigao samo to da smo se obojica svalili na zemlju. Mahnito sam se uvijao tamo-amo da bih izmakao njegovom nožu.
<BR>&nbsp;&nbsp;&nbsp;&nbsp;&nbsp;Kriknuo je od bola, tako reći pravo u moje uvo.
<BR>&nbsp;&nbsp;&nbsp;&nbsp;&nbsp;Naš pad uneo nas je u habitat te životinje, a njeni zubi zarili su se u njegovu šaku.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
