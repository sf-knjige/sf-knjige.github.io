<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. NA NIZBRDICI
<P>&nbsp;&nbsp;&nbsp;&nbsp;&nbsp;Kiša ih je uhvatila kada je ponovo skrenuo prema istoku, u pravcu rubnih predgrađa Gradova i opustošenog pojasa industrijskih zona. Spustila se kao zid, oslepivši ga dok nije pronašao prekidač za uključivanje brisača. Rudi je pustio metlice brisača da dotraju, pa je morao da uspori, smanjujući zavijanje turbine na podnošljivu riku, i približio vazdušni meh ivičnjaku, prolazeći tik pored iskidanih ostataka kamionskih guma.
<BR>&nbsp;&nbsp;&nbsp;&nbsp;&nbsp;"Nešto nije u redu?"
<BR>&nbsp;&nbsp;&nbsp;&nbsp;&nbsp;"Ne vidim. Metlice brisača su istrulile." Lupnuo je prekidač farova, i sa obe strane šasije hovera sunuše četiri uska zraka i istopiše se u sivom zidu pljuska. On odmahnu glavom.
<BR>&nbsp;&nbsp;&nbsp;&nbsp;&nbsp;"Što ne stanemo?"
<BR>&nbsp;&nbsp;&nbsp;&nbsp;&nbsp;"Suviše smo blizu Gradovima. Svuda su patrole. Kopteri. Skenirali bi identifikacionu tablicu na krovu i videli da imamo tablice Ohaja i čudnu šasiju. Moglo bi da im padne na pamet da nas provere. To nam ne treba."
<BR>&nbsp;&nbsp;&nbsp;&nbsp;&nbsp;"Pa, šta ćeš da uradiš?"
<BR>&nbsp;&nbsp;&nbsp;&nbsp;&nbsp;"Držaću se uz ivicu puta do prvog skretanja, a onda ću nam naći neki zaklon, ako budem mogao..."
<BR>&nbsp;&nbsp;&nbsp;&nbsp;&nbsp;Čvrsto držeći upravljač, zaokrenuo je hover u mestu, i svetlost farova odbi se od fluorescentnih, narandžastih dijagonala na uspravnom stubu koji je označavao pomoćni put. Povezao je prema stubu, prešavši naduvenom usnom vazdušnog meha preko debelog zaštitnog ivičnjaka od betona. "Ovo bi moglo da posluži", reče, pošto su kliznuli pored stuba. Pomoćni put bio je jedva dovoljno širok za njih; grane i rastinje grebali su o uske bočne prozore, o čelične ploče na bokovima hovera.
<BR>&nbsp;&nbsp;&nbsp;&nbsp;&nbsp;"Neko svetlo, tamo dole", reče Endži, zatežući veze u naporu da prozre kroz kišu.
<BR>&nbsp;&nbsp;&nbsp;&nbsp;&nbsp;Tarner vide razvodnjeni žuti sjaj i niz istovetnih tamnih izbočina. Nasmeja se. "Benzinska pumpa", reče. "Ostatak starog sistema, pre nego što su ovuda prokopali veliki put. Izgleda da tamo neko živi. Šteta što ovo ne ide na benzin..." Spustio je hover niz nasip od šljunka; približavajući se, vide da žuti sjaj dolazi od para pravougaonih prozora. "Na selu smo", reče. "Ovim momcima možda neće biti previše drago što nas vide." Posegnuo je ispod jakne, izvukao Smit i Veson iz futrole i spustio ga na sedište između nogu. Kada su bili pet metara od zarđalih pumpi, spustio je hover u široku lokvu i isključio turbine. Kiša je još mokrila odozgo u mlazovima nošenim vetrom, i on ugleda priliku u lepršavoj vojničkoj pelerini na ulaznim vratima kućice. Spustio je prozor desetak centimetara i zagalamio da nadjača pljusak: "Izvin'te što smetam. Morali smo da se sklonimo s puta. Ne valjaju nam brisači. Nismo znali da ovde ima nekoga." Čovekove ruke, u svetlosti sa prozora, bile su sakrivene ispod pelerine, ali je bilo očigledno da nisu prazne.
<BR>&nbsp;&nbsp;&nbsp;&nbsp;&nbsp;"Privatni posed", reče čovek mršavog lica, ispruganog kišom.
<BR>&nbsp;&nbsp;&nbsp;&nbsp;&nbsp;"Nismo mogli da ostanemo na putu", doviknu Tarner. "Žao nam je ako smetamo..."
<BR>&nbsp;&nbsp;&nbsp;&nbsp;&nbsp;Čovek otvori usta, poče da miče tu stvar koju je držao ispod pelerine, a onda mu se rasprsnu glava. Tarneru se gotovo činilo da se to dogodilo pre nego što se linija crvene svetlosti spustila odozgo i dodirnula ga, zrak debljine olovke koji se nemarno zanjihao kao da se neko igra baterijskom svetiljkom. Kiša je odmah raspršila crveni gejzir kada se prilika skljokala na kolena i izvrnula napred, a ispod pelerine iskliznula puška Sevidž 410 sa žičanim kućištem.
<BR>&nbsp;&nbsp;&nbsp;&nbsp;&nbsp;Tarner nije bio svestan da se pokrenuo, ali opazi da je uključio turbine, prepustio komande Endži i izvukao se iz vezova. "Ako kažem kreći, uteraj ga kroz kućicu..." Zatim ustade, povlačeći ručicu krovnog poklopca, sa teškim revolverom u ruci. Čim je poklopac kliznuo unazad, preplavi ga urlanje crne Honde, senke koja se spuštala, jedva vidljiva kroz zid vode. "Sad!" Povukao je obarač pre nego što ih je odbacila napred i kroz zid stare kućice, a lakat mu utrnu od udara u krov hovera. Zrno grunu negde u visini, sa zadovoljavajućim treskom; Endži nagazi gas i oni projuriše kroz drvenu građevinu, tako da je Tarner jedva imao dovoljno vremena da uvuče glavu i ramena u kabinu. Nešto u kući eksplodira, verovatno propanska boca, i hover se zanese ulevo.
<BR>&nbsp;&nbsp;&nbsp;&nbsp;&nbsp;Endži okrenu vozilo kada su proleteli kroz suprotni zid. "Kuda?" povika kroz buku trubine.
<BR>&nbsp;&nbsp;&nbsp;&nbsp;&nbsp;Kao u odgovor na pitanje, crna Honda se spusti odozgo, obrćući se, dvadeset metara ispred njih, i rasprši srebrni mlaz vode. Tarner zgrabi upravljač i hover kliznu napred, podižući sa zemlje gejzire visoke deset metara; zahvatili su mali borbeni helikopter pravo u polikarbonsku kabinu, gužvajući trup od legure kao da je od hartije. Tarner poveze vozilo unazad i ponovo jurnu napred, sada brže. Izlomljeni helikopter ovaj put tresnu o dva siva, vlažna bora i ostade da leži pod njima kao nekakva dugokrila muva.
<BR>&nbsp;&nbsp;&nbsp;&nbsp;&nbsp;"Šta se događa?" reče Endži sa šakama na obrazima. "Šta se događa?"
<BR>&nbsp;&nbsp;&nbsp;&nbsp;&nbsp;Tarner izbaci potvrdu o registraciji i prašnjave naočari za sunce iz pretinca u bočnim vratima, pronađe svetiljku, proveri baterije.
<BR>&nbsp;&nbsp;&nbsp;&nbsp;&nbsp;"Šta se događa?" ponovi Endži, kao automat. "Šta se događa?"
<BR>&nbsp;&nbsp;&nbsp;&nbsp;&nbsp;Ponovo je proturio glavu kroz otvor na krovu, sa revolverom u jednoj ruci, svetiljkom u drugoj. Kiša je popustila. Skočio je na šasiju hovera, pa preko branika i potrčao kroz lokve duboke do članaka, pljuskajući prema crnim rotorima Honde.
<BR>&nbsp;&nbsp;&nbsp;&nbsp;&nbsp;Osećao se prodoran miris isteklog goriva. Polikarbonska kabina raspukla se kao jaje. Uperio je Smit i Veson i dvaput aktivirao ksenonski nišan; dva nema bleska nemilosrdne svetlosti pokazaše mu krv i izlomljene udove kroz razbijenu plastiku. Sačekao je, pa uključio baterijsku svetiljku. Dvojica. Prišao je bliže, držeći svetiljku daleko od tela. Stara navika. Ništa se nije micalo. Miris goriva bio je sve jači. Trgnuo je iskrivljeni poklopac i ovaj se otvorio. Obojica su nosila naočari za pojačavanje slike. Okruglo, slepo oko lasera zurilo je u noć, i on dodirnu ulepljeno ovčje krzno na okovratniku pilotske jakne poginulog. Krv u čovekovoj bradi bila je sasvim tamna u svetlosti svetiljke, gotovo crna. Bio je to Ouki. Usmerio je zrak u levo i video da je drugi čovek, pilot, Japanac. Pomerio je zrak i osvetlio crnu pljosku pored Oukijeve noge. Uzeo ju je, gurnuo u džep jakne i potrčao prema hoveru. Uprkos kiši, iz ruševina benzinske pumpe počeli su da ližu crvenkasti plamenovi. Uzverao se preko branika hovera, uz šasiju, podigao se i uvukao u kabinu.
<BR>&nbsp;&nbsp;&nbsp;&nbsp;&nbsp;"Šta se događa?" upita Endži, kao da nije ni izlazio. "Šta se događa?"
<BR>&nbsp;&nbsp;&nbsp;&nbsp;&nbsp;Sručio se u sedište, ne obraćajući pažnju na vezove, i uključio turbinu. "Ono je Hosakin helikopter", reče, okrećući hover. "Mora da su nas pratili. Imali su laser. Čekali su da siđemo sa auto-puta. Nisu hteli da nas ostave na otvorenom, da nas nađe policija. Kada smo skrenuli ovamo, odlučili su da napadnu, ali mora da su zaključili da je onaj jadnik sa nama. Ili su hteli da uklone svedoka..."
<BR>&nbsp;&nbsp;&nbsp;&nbsp;&nbsp;"Njegova glava", reče ona, drhtavim glasom, "njegova glava..."
<BR>&nbsp;&nbsp;&nbsp;&nbsp;&nbsp;"To je od lasera", reče Tarner, vozeći uz pomoćni put. Kiša je sasvim oslabila. "Para. Mozak ispari i lobanja eksplodira..."
<BR>&nbsp;&nbsp;&nbsp;&nbsp;&nbsp;Endži se presamiti i povrati. Tarner je vozio jednom rukom, držeći Oukijevu pljosku u drugoj. Zubima je izvukao poklopac i progutao gutljaj Oukijevog Divljeg Ćurana.
<BR>&nbsp;&nbsp;&nbsp;&nbsp;&nbsp;Kada su stigli do prilaza auto-putu, plamen srušene pumpe zahvatio je Hondino gorivo i nepravilna vatrena lopta Tarneru ponovo prizva u sećanju centar u pustinji, svetlost padobranskih baklji, belo nebo dok je mlaznjak hitao prema granici Sonore.
<BR>&nbsp;&nbsp;&nbsp;&nbsp;&nbsp;Endži se uspravi, obrisa usta dlanom i poče da se trese.
<BR>&nbsp;&nbsp;&nbsp;&nbsp;&nbsp;"Moramo da se udaljimo odavde", reče on, vozeći ponovo na istok. Nije ništa odgovorila, i on je pogleda postrance. Sedela je uspravno i ukočeno na sedištu, izvrnutih beonjača u slabom sjaju instrumenata, bezizraznog lica. Već ju je video u takvom stanju u Rudijevoj spavaćoj sobi, kada ih je Seli pozvala, i sada je iz nje ponovo potekla bujica reči na nepoznatom jeziku, meko, ubrzano čegrtanje koje je moglo biti neko francusko lokalno narečje. Nije imao čime to da snimi, ni vremena, morao je da vozi...
<BR>&nbsp;&nbsp;&nbsp;&nbsp;&nbsp;"Drž' se", reče, pošto je ubrzao, "proći će..." Bio je siguran da ga ona ne čuje. Zubi su joj cvokotali; čuo ih je i pored buke turbine. Zaustavi, pomislio je, samo toliko da joj staviš nešto među zube, novčanik ili smotano platno. Ruke su joj grčevito čupale kajiševe vezova.
<BR>&nbsp;&nbsp;&nbsp;&nbsp;&nbsp;"U mojoj kući leži bolesno dete." Hover zamalo da sleti s asfalta kada je čuo glas sa njenih usana, dubok, spor i nekako lepljiv. "Čujem kako se baca kocka, za njenu krvavu haljinu. Mnogo je ruku koje noćas kopaju grob za nju, među njima i tvoje. Neprijatelji se mole da umreš, plaćeniče. Mole se u znoju. Njihove molitve su reka grozničava." A onda nekakvo kreketanje koje je možda bilo smeh.
<BR>&nbsp;&nbsp;&nbsp;&nbsp;&nbsp;Tarner se odvaži da je pogleda; ugledao je srebrnu nit pljuvačke kako joj se cedi sa ukočenih usana. Dubinski mišići njenog lica bili su zgrčeni u masku koju nije poznavao. "Ko si ti?"
<BR>&nbsp;&nbsp;&nbsp;&nbsp;&nbsp;"Ja sam Gospodar Puteva."
<BR>&nbsp;&nbsp;&nbsp;&nbsp;&nbsp;"Šta hoćeš?"
<BR>&nbsp;&nbsp;&nbsp;&nbsp;&nbsp;"Hoću to dete, da bude moj at, da se kreće staništima ljudi. Dobro je što voziš na istok. Povedi je u svoj grad. Jahaću je ponovo. I Samedi jaše s tobom, plaćeniče. On je vetar u tvojim rukama, ali je prevrtljiv, taj Gospodar Grobalja, svejedno što si ga dobro služio..." Okrenuo se na vreme da je vidi kako pada u stranu u vezovima, obešene glave, otvorenih usta.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
