<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. BARITAUN
<P>&nbsp;&nbsp;&nbsp;&nbsp;&nbsp;Sudeći po satu na majčinom Hitačiju, nije znao za sebe nekih osam sati. Prvo što je video bio je njegov prašnjavi ekran, a nešto tvrdo bilo mu je zaglavljeno ispod bedara. Ono-Sendai. Prevrnuo se u stranu. Zadah ustajalog povraćanja.
<BR>&nbsp;&nbsp;&nbsp;&nbsp;&nbsp;Onda se našao pod tušem, ne baš siguran kako je dospeo tamo, odvrćući slavine onako u odeći. Štipao je, gnječio i rastezao lice. Osećao ga je kao gumenu masku.
<BR>&nbsp;&nbsp;&nbsp;&nbsp;&nbsp;"Nešto se desilo." Nešto loše, krupno, ali nije znao šta.
<BR>&nbsp;&nbsp;&nbsp;&nbsp;&nbsp;Gomila njegove mokre odeće postepeno je rasla na podu kabine. Konačno je izišao, otišao do umivaonika, zabacio mokru kosu iz očiju, zagledao se u lice u ogledalu. Nema frke, Bobi Njumark.
<BR>&nbsp;&nbsp;&nbsp;&nbsp;&nbsp;"Ne, Bobi, ima frke. Bogme si u frci..."
<BR>&nbsp;&nbsp;&nbsp;&nbsp;&nbsp;Sa peškirom oko ramena, mokar, pošao je uskim hodnikom prema svojoj sobi, skučenom, klinastom prostoru u samom dnu stana. Kada je zakoračio unutra, uključio se njegov holoporno uređaj i odjednom mu se cerilo pet-šest cura, odmeravajući ga sa očiglednom požudom. Činilo se da stoje u zidovima sobe, u maglovitom, prašnjavo plavom prostoru, belih osmeha i zategnutih, mladih tela blistavih poput neona. Dve devojke pomeriše se bliže i počeše da se dodiruju.
<BR>&nbsp;&nbsp;&nbsp;&nbsp;&nbsp;"Dosta", reče on.
<BR>&nbsp;&nbsp;&nbsp;&nbsp;&nbsp;Projektor se isključi na njegovu komandu; devojke iz snova nestadoše. Uređaj je prethodno pripadao starijem bratu Linga Vorena; frizure i odeća devojaka bile su zastarele i pomalo smešne. Mogao je da razgovara s njima i naredi im da rade neke stvari sa sobom i jedna drugoj. Setio se kada mu je bilo trinaest godina i kada je bio zaljubljen u Brendi, onu u plavim, gumenim pantalonicama. Holo mu je sada uglavnom koristio da bar prividno poveća prostor u sobičku.
<BR>&nbsp;&nbsp;&nbsp;&nbsp;&nbsp;"Nešto se jebeno dogodilo", reče, navlačeći crni džins i gotovo čistu majicu. Zatresao je glavom. "Šta? Jebiga, šta?" Nekakav strujni udar? Neko je nešto zasrao dole u Upravi za fisiju? Možda je baza u koju je hteo da uđe doživela neki neuobičajen kolaps ili je bila napadnuta sa druge strane... Ali ostao mu je utisak da je sreo nekoga, nekoga ko... Nesvesno je ispružio desnu ruku, raširenih prstiju, preklinjući. "Jebiga", reče. Prsti se sklopiše u pesnicu. Onda mu dođe: isprva, osećaj nečeg velikog, stvarno velikog, kako se pruža prema njemu kroz kiberprostor, a onda utisak devojke. Nekog smeđeg, vitkog, ko je čučao negde u čudnoj, svetloj tami, punoj zvezda i vetra. Ali sećanje se izmigoljilo kada je njegov um pokušao da ga ulovi.
<BR>&nbsp;&nbsp;&nbsp;&nbsp;&nbsp;Ogladneo, obuo je sandale i pošao u kuhinju, trljajući kosu vlažnim peškirom. Prolazeći kroz dnevnu sobu, opazio je svetiljkicu 'Uključeno' na Ono-Sendaiju, kako besno zuri u njega sa tepiha. "Oh, sranje." Stajao je ukopan, uvučenih obraza. Još je bio uključen. Da li je moguće da je još povezan sa bazom u koju je pokušao da provali? Znaju li da nije mrtav? Nije imao pojma. Jedno je ipak znao: da su mu uzeli meru. Nije se potrudio da postavi šančeve i slepe puteve koji bi ih sprečili da mu pođu po tragu.
<BR>&nbsp;&nbsp;&nbsp;&nbsp;&nbsp;Znaju gde je.
<BR>&nbsp;&nbsp;&nbsp;&nbsp;&nbsp;Zaboravivši na glad, odjurio je u kupatilo i stao da pretura po natopljenoj odeći dok nije našao svoj kreditni čip.
<BR>
<BR>&nbsp;&nbsp;&nbsp;&nbsp;&nbsp;Imao je dve stotine deset Novih Jena skrivenih u šupljoj, plastičnoj drški višenamenske odvrtke. Gurnuvši odvrtku i kreditni čip u džep farmerki, navukao je najstariji i najteži par čizama, a onda iskopao neopran veš ispod kreveta. Izdvojio je crnu jaknu od šatorskog platna sa najmanje deset džepova i velikim tobolcem nisko na leđima, nekom vrstom ugrađenog ranca. Ispod jastuka imao je japanski gravitacijski nož sa narandžastom drškom; smestio ga je u uski džep na levom rukavu jakne, blizu manžetne.
<BR>&nbsp;&nbsp;&nbsp;&nbsp;&nbsp;Devojke se uključiše kad je izlazio: "Bobi, Bo-obi, vrati se da se igramo..."
<BR>&nbsp;&nbsp;&nbsp;&nbsp;&nbsp;U dnevnoj sobi, istrgnuo je optički kabl Ono-Sendaija iz ploče Hitačija, smotao ga i strpao u džep. Isto je učinio i sa trodama, a onda je gurnuo Ono-Sendai u ranac jakne.
<BR>&nbsp;&nbsp;&nbsp;&nbsp;&nbsp;Zavese su još bile navučene. Osetio je nalet novog uzbuđenja. Odlazio je. Morao je da ode. Već je zaboravio patetičnu privrženost koja se javila kada se očešao o smrt. Oprezno je razmaknuo zavese, tek koliko da zavuče palac, i izvirio napolje.
<BR>&nbsp;&nbsp;&nbsp;&nbsp;&nbsp;Bilo je pozno popodne. Za par sati, na tamnim gromadama Projekata počeće da se pale svetla. Veliko Igralište prostiralo se kao betonsko more; Projekti su se dizali iza naspramne obale, džinovski, pravolinijski oblici ublaženi slučajnim nanosom dograđenih balkona-staklenika, tankova za uzgoj somova, sistema za grejanje sunčevom energijom i sveprisutnih mrežastih tanjira.
<BR>&nbsp;&nbsp;&nbsp;&nbsp;&nbsp;Dva-na-dan je sada tamo negde, spava, u svetu koji Bobi nikad nije video, svetu naselja-tornjeva. Dva-na-dan je silazio zbog posla, uglavnom sa muvarošima iz Beritauna, a onda bi se vratio gore. Bobiju se uvek činilo dobro tamo gore, gde se uveče toliko toga događalo na balkonima, među crvenim mrljama roštiljskog ćumura, klincima u donjem vešu razigranim kao majmunčići, tako sićušnima da su se jedva videli. Ponekad bi se promenio vetar, i na Igralište bi se spustili mirisi kuvanja, a ponekad bi se mogla videti ultralaka jedrilica kako klizi iz neke neznane zemlje krovova visoko gore. I stalno se čuo pomešan ritam iz miliona zvučnika, talasi muzike koji su zapljuskivali i povlačili se na vetru.
<BR>&nbsp;&nbsp;&nbsp;&nbsp;&nbsp;Dva-na-dan nikad nije pričao o svom životu, o mestu gde živi. Dva-na-dan je pričao o bizu ili, kad je bio društven, o ženama. Ono što je Dva-na-dan pričao o ženama činilo je da Bobi više nego ikad zažudi da pobegne iz Baritauna, a Bobi je znao da je biz njegova karta za odlazak. Ali sada mu je diler bio potreban iz drugog razloga, zato što je bio potpuno izgubljen.
<BR>&nbsp;&nbsp;&nbsp;&nbsp;&nbsp;Možda će Dva-na-dan znati da mu kaže šta se događa. Oko one baze nije trebalo da bude ničeg opasnog. Dva-na-dan mu je sam odabrao metu i iznajmio mu softver pomoću koga će provaliti. Dva-na-dan je imao načina da proturi kroz tarabu sve što bi on izneo odatle. Znači da je Dva-na-dan trebalo da zna. Morao je znati bar nešto.
<BR>&nbsp;&nbsp;&nbsp;&nbsp;&nbsp;"Nemam čak ni tvoj broj, čoveče", obratio se Projektima, pustivši zavese da se sklope. Da ostavi nešto majci? Poruku? "Jes', dupe moje", poručio je sobi iza sebe, "tutanj odavde", i već je bio napolju u hodniku, pa na stepenicama. "Zauvek", dodade, gurnuvši nogom vrata na ulazu zgrade.
<BR>&nbsp;&nbsp;&nbsp;&nbsp;&nbsp;Veliko Igralište izgledalo je dovoljno bezbedno, osim usamljenog prašinara bez košulje duboko u besnoj raspravi sa Bogom. Bobi ga je obišao u širokom luku; tip je vikao i skakao i seckao vazduh karate udarcima. Prašinar je imao osušenu krv na bosim stopalima i ostatke nečega što je nekada možda bila frizura Polutana.
<BR>&nbsp;&nbsp;&nbsp;&nbsp;&nbsp;Veliko Igralište bilo je neutralna zemlja, bar u teoriji, i Polutani su tu bili u slobodno shvaćenoj konfederaciji sa Goticima; Bobi je imao sasvim solidno partnerstvo sa Goticima, ali je zadržao status nezavisnog. Baritaun je bio rizično mesto za nezavisne. Ako ništa drugo, pomislio je dok se prašinarovo jarosno trabunjanje gubilo iza njega, bande ti pružaju nekakav smisao. Ako si Gotik i Ladnjaci te saseckaju, to dobija smisao. Možda su suštinski razlozi besmisleni, ali bar postoje pravila. Ali nezavisne su saseckali prašinari gonjeni praškom u mozgu, lutajuće grabljive lujke sa svih strana čak tamo do Njujorka - kao što je bio onaj Sakupljač Penisa prošlog leta, što je čuvao trofeje u plastičnoj kesi u džepu...
<BR>&nbsp;&nbsp;&nbsp;&nbsp;&nbsp;Bobi je pokušavao da nacrta mapu bekstva sa ovog mesta još od dana kad se rodio, ili je bar tako osećao. A sada ga je dek kiberprostora u rancu gurkao u kičmu u hodu. Kao da ga i on požuruje da ode. "Hajde, Dva-na-dan", reče on nadnesenim Projektima, "dovuci dupe ovamo dole i budi kod Liona kada stignem tamo, važi?"
<BR>
<BR>&nbsp;&nbsp;&nbsp;&nbsp;&nbsp;Dva-na-dan nije bio kod Liona.
<BR>&nbsp;&nbsp;&nbsp;&nbsp;&nbsp;Niko nije bio kod Liona, ako ne računate Liona, koji je istraživao tajne konvertora zidnog ekrana, naoružan iskrivljenom spajalicom.
<BR>&nbsp;&nbsp;&nbsp;&nbsp;&nbsp;"Što ne uzmeš čekić i ne izubijaš govno dok ne proradi?" reče Bobi. "Ako ti i to nešto vredi."
<BR>&nbsp;&nbsp;&nbsp;&nbsp;&nbsp;Lion podiže pogled sa konvertora. Imao je oko četrdeset godina, mada je to bilo teško odrediti. Činilo se da ne pripada nijednoj rasi posebno, ili da pripada, na neki način, nekoj rasi kojoj niko drugi ne pripada. Mnogo prenaglašenih kostiju lica i griva kovrdžave, mutno crne kose. Njegov podrumski piratski klub bio je stalno odredište u Bobijevom životu u poslednje dve godine.
<BR>&nbsp;&nbsp;&nbsp;&nbsp;&nbsp;Lion je bezizrazno zurio u Bobija kamenim očima, sa sedefasto sivim zenicama prožetim nagoveštajem maslinaste. Lionove oči su navodile Bobija da pomisli na ostrige i lak za nokte, dve stvari na koje baš i nije obožavao da misli u vezi sa očima. Boja je ličila na nešto čime se tapaciraju barske stolice.
<BR>&nbsp;&nbsp;&nbsp;&nbsp;&nbsp;"Hteo sam samo da kažem da ne možeš da popraviš to sranje čačkajući ga", dodao je nelagodno. Lion polako zavrte glavom i vrati se istraživanju. Narod je plaćao da uđe kod Liona jer je ovaj puštao piratske filmove i simstim skinut sa kablovske, i nabavljao mnogo toga što Baritaunci ne bi mogli sebi da priušte. U stražnjoj sobi se dilovalo i mogli ste da 'priložite' za piće, koje je bilo uglavnom domaća brlja iz Ohaja presečena nekakvim sintetičkim sokom od pomorandže koji je Lion nabavljao u industrijskim količinama.
<BR>&nbsp;&nbsp;&nbsp;&nbsp;&nbsp;"Ovaj, Lione, reci mi", zamuca Bobi ponovo, "jesi l' vid'o Dva-na-dan ovih dana?"
<BR>&nbsp;&nbsp;&nbsp;&nbsp;&nbsp;Zastrašujuće oči ponovo se podigoše i zagledaše se u Bobija, sasvim nepotrebno dugo. "Ne."
<BR>&nbsp;&nbsp;&nbsp;&nbsp;&nbsp;"Možda sinoć?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Preksinoć?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"A. U redu. Hvala." Nije vredelo gnjaviti Liona. U stvari, bilo je mnogo razloga protiv toga. Bobi pogleda okolo po širokoj, polumračnoj prostoriji, simstim jedinicama i ugašenim filmskim ekranima. Klub je činio niz gotovo jednakih soba u podrumu polu-stambene građevine za samce sa nešto lake industrije. Dobra zvučna izolacija: napolju se gotovo uopšte nije čula muzika. Često bi noću izišao od Liona sa glavom punom pilula i buke, i obreo se prividno u magičnom vakuumu tišine, tako da bi mu zvonilo u ušima celim putem do kuće preko Velikog Igrališta.
<BR>&nbsp;&nbsp;&nbsp;&nbsp;&nbsp;Preostao mu je možda jedan sat pre nego što počnu da pristižu prvi Gotici. Dileri, uglavnom crnci iz Projekata ili belci iz grada ili nekog drugog predgrađa, neće se pojaviti sve dok se ne nakupi dovoljno Gotika za obradu. Ništa nije bilo gore za dilerov ugled nego da sedi besposlen i čeka, jer je tako izgledalo da mu ne ide biz, i nije bilo izgleda da zateknete zaista uspešnog dilera kako visi kod Liona iz čistog zadovoljstva. Kod Liona se sve delilo na muvaroše i vikendaše sa jeftinim dekovima koji su gledali japanske ledolomačke filmove...
<BR>&nbsp;&nbsp;&nbsp;&nbsp;&nbsp;Ali Dva-na-dan nije od tih, reče sebi dok se peo uz betonske stepenice. Dva-na-dan bio je na putu. Iz Projekata, iz Baritauna, iz Lionove jazbine. U Pariz, možda, ili u Čibu. Ono-Sendai ga munu u kičmu. To ga podseti da je Dva-na-danova kaseta sa ledolomcem još unutra. Ne bi voleo da mora da objašnjava nekom kako se to dogodilo. Prošao je kraj kioska sa vestima. Iza plastičnog okna reflektujuće stranice kioska odmotavao se žuti faks njujorškog izdanja Asahi Šimbuna sa tekstom o padu neke vlade u Africi, ruskim sirovinama sa Marsa...
<BR>&nbsp;&nbsp;&nbsp;&nbsp;&nbsp;Bilo je to doba dana kada se jasno videla svaka pojedinost daleko dole niz ulicu, sveži listići tek izbili iz crnih grana stabala u njihovim rupama u betonu i blesak čelika na devojčinim čizmama blok dalje, kao da gledaš kroz posebnu vrstu vode koja izoštrava sliku, iako je uskoro trebalo da se smrači. Okrenuo se i zagledao u Projekte. Gore su čitavi spratovi bili u večnom mraku, nenastanjeni ili zamračeni. Šta li se tamo dešavalo? Možda će jednom pitati Dva-na-dana.
<BR>&nbsp;&nbsp;&nbsp;&nbsp;&nbsp;Proverio je vreme na Koka-Kolinom satu kioska. Majka mu se do sada vratila iz Bostona, sigurno jeste, jer bi inače propustila neku od svojih omiljenih sapunica. Sa novom rupom u glavi. Ionako je bila luda, a utičnici koju je imala još od pre rođenja ništa nije nedostajalo, iako je godinama kukala zbog statičkog šuma, rezolucije i mešanja čula, pa je konačno nakupila dovoljno kredita da ode u Boston po neku petparačku zamenu. Na mesto gde ne moraš ni da zakazuješ operaciju. Uđeš i oni ti je samo ukucaju u glavu... Oh, da, poznavao ju je: ulazila je sa umotanom bocom ispod ruke, ne skidajući čak ni kaput, i odlazila pravo do Hitačija da se uključi i ispira mozak narednih šest sati bez prestanka. Oči bi joj se tada zamutile, a ponekad, kada bi nastavak bio posebno dobar, malo bi puštala balu. Otprilike svakih dvadeset minuta setila bi se da dobro potegne iz boce.
<BR>&nbsp;&nbsp;&nbsp;&nbsp;&nbsp;Uvek je bila takva, koliko se sećao, postepeno tonući sve dublje u pet-šest sintetičkih života, serijskih simstim fantazija o kojima je Bobi celog života morao da sluša. Još je gajio jezivo osećanje da su neki od likova o kojima je govorila njegovi rođaci, bogate i lepe ujne i ujaci koji bi jednog dana mogli da se pojave samo kad ne bi bio takvo govance. Možda je to na neki način, pomislio je sada, bila istina; uključivala se u to sranje tokom cele trudnoće, rekla mu je da jeste, pa je on, fetus Njumark, sklupčan tamo unutra, proživeo otprilike hiljadu sati Ljudi od značaja i Atlante. Ali nije voleo da zamišlja sebe sklupčanog u stomaku Marše Njumark. Od toga se osećao znojavo i nekako mučno.
<BR>&nbsp;&nbsp;&nbsp;&nbsp;&nbsp;Mama Marša. Bobi je tek u poslednjih godina dana ili tako nešto počeo da razumeva svet - onako kako ga je sad razumeo - da bi se zapitao kako uopšte uspeva da se snađe u njemu, budući da je bio poslednja stvar na koju bi pomislila, uz bocu i duhove iz utičnice koji su joj pravili stalno društvo. Ponekad, kada bi bila u posebnom raspoloženju i imala za sobom dovoljan broj cugova, još je umela da pokuša da mu priča o ocu. Znao je od svoje četvrte da je to obična kenjaža, jer su se pojedinosti povremeno menjale, ali je godinama dozvoljavao sebi da u njima nalazi izvesno zadovoljstvo.
<BR>&nbsp;&nbsp;&nbsp;&nbsp;&nbsp;Nekoliko blokova zapadno od Lionovog kluba našao je rampu za utovar, zaklonjenu od ulice sveže obojenim plavim kontejnerom za otpad. Nova boja presijavala se na izubijanom, ulubljenom čeliku. Iznad rampe visila je halogena cev. Pronašao je udoban betonski ispust i seo, pazeći da ne ošteti Ono-Sendai. Ponekad treba samo da čekaš. Jedna od stvari kojima ga je naučio Dva-na-dan.
<BR>&nbsp;&nbsp;&nbsp;&nbsp;&nbsp;Kontejner je kipeo od raznovrsnog industrijskog otpada. Baritaun je imao svoj udeo u polulegalnoj industriji, 'ekonomiji u senci' o kojoj su medijska lica volela da pametuju, ali Bobi nikad nije zarezivao medijska lica. Biz. Sve je to bio biz.
<BR>&nbsp;&nbsp;&nbsp;&nbsp;&nbsp;Noćni leptiri opisivali su haotične, svetlucave krugove oko halogenke. Bobi je odsutno posmatrao kako tri klinca, stara u vrh glave deset godina, osvajaju plavi zid kontejnera pomoću komada prljavog, belog, najlonskog kanapa i improvizovane kuke koja jednom mora da je bila deo vešalice za kapute. Kada se i treći prebacio preko zida u krš plastičnog smeća, kanap je bio brzo povučen uvis. Đubre poče da krcka i šušti.
<BR>&nbsp;&nbsp;&nbsp;&nbsp;&nbsp;Baš k'o ja, pomisli Bobi, i ja sam nekada radio isto sranje, punio sobu otkačenim đubretom koje bi' našao. Jednom je Ling Vorenova sestra našla dobar deo nečije ruke, umotan u zelenu plastiku i povezan gumicama.
<BR>&nbsp;&nbsp;&nbsp;&nbsp;&nbsp;Mama Marša je ponekad dobijala dvočasovne napade vere, ušla bi u Bobijevu sobu i pomela svo njegovo najbolje đubre napolje i prilepila neki Bogu mrski samolepljivi hologram iznad njegovog kreveta. Da l' Isusa, Habarda, ili Devicu Mariju, nije mnogo marila kada bi je uhvatilo. Bobi bi svojski popizdeo od toga, sve dok jednog dana nije dovoljno odrastao da ode u dnevnu sobu sa čekićem i potegne ga iznad Hitačija; pipneš li još jednom moje stvari, poubijaću ti prijatelje, Mama, sve do jednog. Više nikad nije pokušala. Ali su samolepljivi hologrami ipak imali nekog uticaja na Bobija, jer je vera sada bila nešto što je osećao da je razmotrio i odložio u stranu. U suštini, smatrao je da okolo postoje ljudi kojima je potrebno to sranje i pretpostavljao je da ih je uvek bilo, ali on nije bio jedan od njih.
<BR>&nbsp;&nbsp;&nbsp;&nbsp;&nbsp;Tada jedan od klinaca iz kontejnera promoli glavu i obavi oštrooko osmatranje neposredne okoline, zatim ponovo nestade unutra. Začu se lupa i struganje. Male, bele šake podigoše kanister od legure, prevrnuše ga preko ivice i počeše da ga spuštaju na najlonskom kanapu. Dobar ulov, pomisli Bobi; možete da odnesete tu stvar do preprodavca metala i dobijete za to neku siću. Spustili su stvar na pločnik, otprilike metar od đonova Bobijevih čizama; kada je dodirnula beton, okrenula se, i on ugleda šestorogi znak biorizika. "'Ej, koji moj..." reče, mahinalno podigavši čizme.
<BR>&nbsp;&nbsp;&nbsp;&nbsp;&nbsp;Jedan od klinaca skliznu niz kanap i pridrža kanister. Pojaviše se i druga dvojica. On vide da su mlađi nego što je mislio.
<BR>&nbsp;&nbsp;&nbsp;&nbsp;&nbsp;"'Ej", reče Bobi, "znate da je to možda neko gadno sranje? Možete da dobijete rak, ili tako nešto."
<BR>&nbsp;&nbsp;&nbsp;&nbsp;&nbsp;"Idi liži pseće dupe dok ne pođe krv", posavetova ga prvi klinac koji se spustio niz uže. Oslobodili su kuku, smotali kanap, odvukli kanister iza ugla kontejnera. Nestali.
<BR>
<BR>&nbsp;&nbsp;&nbsp;&nbsp;&nbsp;Čekao je sat i po. Dovoljno: kod Liona je počelo da se kuva.
<BR>&nbsp;&nbsp;&nbsp;&nbsp;&nbsp;U glavnoj prostoriji poziralo je bar dvadeset Gotika, nalik na krdo beba dinosaurusa, sa krestama lakirane kose koje su mahale i trzale se. Većinom su se približavali idealu Gotika: visoki, vitki, mišićavi, ali dodirnuti izvesnim mračnim nemirom, mlade atlete sa ranom zavisnošću. Grobljansko bledilo bilo je obavezno, a kosa Gotika bila je po definiciji crna. Bobi je znao da je one koji nisu uspeli da oblikuju telo prema klišeu potkulture najbolje izbegavati; nizak Gotik bio je nevolja, debeo Gotik sama smrt.
<BR>&nbsp;&nbsp;&nbsp;&nbsp;&nbsp;Posmatrao ih je kako se rastežu i svetlucaju u Leonovom klubu kao višedelno biće, sluzava otopina sa slagalicom od tamne kože i šiljaka od nerđajućeg čelika na površini. Većina ih je imala gotovo istovetna lica, crta preuređenih prema drevnim uzorima odabranim iz filmskih memorija. Izabrao je jednog posebno uspelog Dina čija se kosa njihala kao u ljubavnoj igri noćnog guštera. "Brate", poče Bobi, nesiguran da li ovog već poznaje.
<BR>&nbsp;&nbsp;&nbsp;&nbsp;&nbsp;"Moj čovek", odgovori Din lenjo, preživajući grudvu smole ispod levog obraza. "Grof Nula, mala" - objasni on svojoj curi - "kao Nulto Stanje." <EM>Count Zero: izraz i naslov romana imaju dvostruko značenje: 'nulto stanje' i 'grof nula', što je nadimak Bobija Njumarka u romanu - prim. prev.</EM> Dugačka, bleda ruka sa svežom krastom na podlaktici mesila je devojčino dupe kroz kožnu suknju. "Grofe, ovo je moja riba." Gotik-devojka posmatrala je Bobija sa izvesnim zanimanjem ali bez traga ljudskog osećanja, kao da pred sobom ima proizvod za koji je čula, ali nema nameru da ga kupi.
<BR>&nbsp;&nbsp;&nbsp;&nbsp;&nbsp;Bobi osmotri gomilu. Nešto običnih lica, ali nijedno koje je znao. Nigde Dva-na-dana. "'Ej, čuj", poveri se, "pošto se muvaš ovuda i to, tražim jednog svog jako bliskog ortaka, poslovnog ortaka", - Gotik na to mudro nakrenu krestu - "zovu ga Dva-na-dan..." Zastade. Gotik je tupo žvakao svoju smolu. Devojka je izgledala nespokojno, dosađivala se. "Valja opremu", dodade Bobi, podigavši obrve, "crnja koji valja opremu."
<BR>&nbsp;&nbsp;&nbsp;&nbsp;&nbsp;"Dva-na-dan", reče Gotik. "Naravno. Dva-na-dan. Je l' da mala?" Devojka zatrese glavom i okrenu se na drugu stranu.
<BR>&nbsp;&nbsp;&nbsp;&nbsp;&nbsp;"Znaš ga?"
<BR>&nbsp;&nbsp;&nbsp;&nbsp;&nbsp;"Sigurno."
<BR>&nbsp;&nbsp;&nbsp;&nbsp;&nbsp;"Je l' ovde večeras?"
<BR>&nbsp;&nbsp;&nbsp;&nbsp;&nbsp;"Ne", reče Gotik i prazno se nasmeši.
<BR>&nbsp;&nbsp;&nbsp;&nbsp;&nbsp;Bobi otvori usta, zatvori ih, prisili se da klimne glavom. "Hvala, brate."
<BR>&nbsp;&nbsp;&nbsp;&nbsp;&nbsp;"Sve za mog čoveka", reče Gotik.
<BR>&nbsp;&nbsp;&nbsp;&nbsp;&nbsp;Još jedan sat, i sve isto. Svuda bledilo, kao kreda bela lica Gotika. Prazne, blistave oči njihovih devojaka, potpetice njihovih čizama kao igle od ebanovine. Trudio se da bude izvan prostorije sa simstimom, gde je Lion puštao nekakvu otkačenu jebačinu u džungli koja te je prebacivala u razne životinje, gomilu arborealne akcije gore u drveću, što je Bobiju bilo pomalo mučno. Već je bio dovoljno gladan da bude pomalo ošamućen, ili je to bila posledica onoga što mu se dogodilo, ali imao je problema da usredsredi pažnju, i misli su mu bežale neobičnim putevima. Na primer, ko se verao na ono drveće puno zmija da ožiči one pacove za simstim?
<BR>&nbsp;&nbsp;&nbsp;&nbsp;&nbsp;Međutim, Gotici su bili oduševljeni. Urlali su i lupali nogama i uopšte se do daske saživeli sa pacovima iz džungle. Lionova nova hit-traka, zaključi Bobi.
<BR>&nbsp;&nbsp;&nbsp;&nbsp;&nbsp;S njegove leve strane, držeći se izvan dometa simstima, stajale su dve devojke iz Projekata, čija je barokna kitnjastost bila u oštrom neskladu sa jednoobraznošću Gotika. Dugački, crni ogrtači bili su otvoreni iznad tesnih, crvenih prsluka od svilenog brokata, a skutovi ogromnih, belih košulja visili su im ispod kolena. Tamna lica bila su im skrivena ispod mekih, filcanih šešira okićenih starim, zlatnim predmetima: pribadačama, amajlijama, zubima, mehaničkim satovima. Bobi ih je potajno posmatrao; njihova odeća govorila je da imaju novca, ali i da će ti neko odrati guzicu ako nešto pokušaš. Jednom je Dva-na-dan sišao iz Projekata u ledeno plavom kostimu od glatkog velura sa dijamantskim kopčama na kolenima, kao da možda nije imao vremena da se presvuče, ali se Bobi ponašao kao da je diler odeven kao i obično u kožu, jer je smatrao da su svetski maniri ključni u bizu.
<BR>&nbsp;&nbsp;&nbsp;&nbsp;&nbsp;Pokušao je da zamisli oprezan pristup, da im samo kaže: 'Ej, dame, vas dve sigurno znate mog dobrog drugara gospodina Dva-na-dan?' Ali bile su starije od njega, krupnije, i kretale su se sa samouverenošću koja ga je poražavala. Verovatno bi se samo nasmejale, ali nekako uopšte nije imao želju da to doživi.
<BR>&nbsp;&nbsp;&nbsp;&nbsp;&nbsp;Ono što je sada želeo, i to neodložno, bila je hrana. Opipao je kreditni čip kroz platno farmerki. Otići će preko puta i uzeti sendvič... Onda se setio zašto je tu, i odjednom mu nije izgledalo pametno da upotrebi čip. Ako je bio provaljen, pošto je sam pokušao da provali, do sada su saznali broj njegovog čipa; upotrebiti ga, značilo bi prizvati onoga ko traga za njim u kiberprostoru, izdvojiti se na mreži Baritauna kao signalna baklja na zamračenom stadionu. Imao je gotov novac, ali njime nije mogao da plati za hranu. Nije baš bilo nezakonito imati ga, ali niko nije radio ništa zakonito s njim. Morao bi da nađe Gotika s kreditnim čipom, otkupi kredita za deset Novih Jena, verovatno sa jezivom kamatom, i da Gotik plati za njegovu hranu. A u kom bi tek obliku trebalo da dobije kusur?
<BR>&nbsp;&nbsp;&nbsp;&nbsp;&nbsp;Možda ti se samo priviđaju aveti, reče sebi. Nije pouzdano znao da li su ga našli, a baza koju je pokušao da otvori bila je standardna, ili je bar trebalo da bude takva. Zato mu je Dva-na-dan rekao da ne mora da se plaši crnog leda. Ko bi postavio smrtonosne povratne programe oko mesta koje je iznajmljivalo meke porniće? Zamisao je bila da digne nekoliko sati digitalizovanih filmova, sveže robe koja se još nije pojavila na piratskom tržištu. To nije bila vrsta krađe zbog koje bi neko imao pravo da te ubije...
<BR>&nbsp;&nbsp;&nbsp;&nbsp;&nbsp;Ali neko je pokušao. A dogodilo se nešto drugo. Nešto sasvim drugo. Ponovo se popeo uz stepenice i izišao iz kluba. Znao je da postoji mnogo toga što još ne zna o matrici, ali nikad nije čuo za nešto tako uvrnuto... Naravno, postojale su priče o duhovima, i muvaroši koji su se kleli da su videli nešto u kiberprostoru, ali ih je otpisivao kao čabronje koji se uključuju zaprašeni; matrica je bila pogodno mesto za halucinacije kao i svako drugo...
<BR>&nbsp;&nbsp;&nbsp;&nbsp;&nbsp;Možda se baš to dogodilo, pomislio je. Glas je bio samo deo umiranja, ravne linije, nekakvo ludačko sranje koje je mozak izbacio da mu pomogne, a nešto se dogodilo i na samom izvoru, neka vrsta prekida u njihovom delu mreže, zbog koga je led oslobodio njegov nervni sistem.
<BR>&nbsp;&nbsp;&nbsp;&nbsp;&nbsp;Možda. Ali nije bio siguran. Nije poznavao teren. Neznanje je u poslednje vreme počelo da mu smeta, jer ga je sprečavalo da povuče potrebne poteze. Ranije nije mnogo razmišljao o tome, ali je bila istina da premalo zna o čitavoj stvari. Zapravo, sve dok nije počeo da muva, verovao je da zna otprilike onoliko koliko je potrebno. Baš kao i Gotici, i to je bio razlog zbog koga će Gotici ostati tu i sagoreti od prašine, ili biti saseckani od Ladnjaka, a proces odabiranja daće postotak njih koji će nekako postati sledeći talas porodičnih, kućevnih Baritaunaca, i sve će početi iznova.
<BR>&nbsp;&nbsp;&nbsp;&nbsp;&nbsp;Bio je kao dete odraslo pored okeana, uzimajući ga zdravo za gotovo kao što je uzimalo i nebo, ne naučivši ništa o strujama, linijama plovidbe ili menama vremena. Koristio je dekove u školi, igračke koje su te vozile kroz beskrajna prostranstva prostora koji nije bio prostor, nezamislivu složenu, svečulnu halucinaciju čovečanstva, matricu, kiberprostor, gde su usijana jezgra velikih korporacija gorela kao neonske nove, podaci tako zgusnuti da bi preživeo čulno preopterećenje kada bi pokušao da pojmiš više od pukih obrisa.
<BR>&nbsp;&nbsp;&nbsp;&nbsp;&nbsp;Ali otkako je počeo da muva, shvatio je koliko malo zna o tome kako šta radi, i ne samo u matrici. Nekako se prelilo i na ostatak života, i počeo je da se pita, da se pita i razmišlja. Kako je ustrojen Baritaun, šta pokreće njegovu majku, zašto Gotici i Ladnjaci traće toliku energiju na pokušaje da se poubijaju. Ili zašto je Dva-na-dan crn i živi u Projektima, i šta ga čini različitim.
<BR>&nbsp;&nbsp;&nbsp;&nbsp;&nbsp;Usput je nastavio potragu za dilerom. Bela lica, svuda bela lica. Počeo je da mu galami želudac; setio se neotvorenog paketa pšeničnih odrezaka u frizu kod kuće, kako bi bilo dobro da ih isprži sa malo soje i da otvori paket štapića od račića...
<BR>&nbsp;&nbsp;&nbsp;&nbsp;&nbsp;Prolazeći ponovo pored kioska, pogledao je na Kokin sat. Marša je sigurno kod kuće, izgubljena u lavirintskim zapetljancijama Ljudi od značaja, živeći život junakinje serije kroz utičnicu skoro dvadeset godina. Faks Asahi Šimbuna još se odmotavao iza prozorčića, i on mu priđe taman na vreme da vidi prvi izveštaj o eksploziji bombe u Bloku A, Nivou 3 Kovina Konkurs Kourtsa, u Baritaunu, država Nju Džerzi...
<BR>&nbsp;&nbsp;&nbsp;&nbsp;&nbsp;Onda je prošao, zamenila ga je vest o javnom pogrebu šefa klivlendskih Jakuza. Strogo tradicionalno. Svi su nosili crne kišobrane.
<BR>&nbsp;&nbsp;&nbsp;&nbsp;&nbsp;Oduvek je stanovao u Bloku A, broj 503.
<BR>&nbsp;&nbsp;&nbsp;&nbsp;&nbsp;Ona nepojamna stvar, nadnesena da zgazi Maršu Njumark i njen Hitači. Naravno, trebalo je da to bude on.
<BR>&nbsp;&nbsp;&nbsp;&nbsp;&nbsp;"Neko s kim nema zajebavanja", začu sebe kako govori.
<BR>&nbsp;&nbsp;&nbsp;&nbsp;&nbsp;"'Ej! Moj čoveče! Grofe! Jesi zaprašen, brate? 'Ej! Kud si navr'o?"
<BR>&nbsp;&nbsp;&nbsp;&nbsp;&nbsp;Pogledi dva Dina otpratiše njegovu paničnu trku.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
