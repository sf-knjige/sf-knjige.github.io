<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. GORE U PROJEKTIMA
<P>&nbsp;&nbsp;&nbsp;&nbsp;&nbsp;Tama je bila prošarana saćem boje krvi. Sve je bilo toplo. I meko, uglavnom meko.
<BR>&nbsp;&nbsp;&nbsp;&nbsp;&nbsp;"Kakva svinjarija", reče jedan od ženskih anđela, glasom dalekim ali dubokim, bogatim i jasnim.
<BR>&nbsp;&nbsp;&nbsp;&nbsp;&nbsp;"Trebalo je da ga pokupimo još kod Liona", reče drugi. "Ovo se neće svideti onima gore."
<BR>&nbsp;&nbsp;&nbsp;&nbsp;&nbsp;"Mora da je imao nešto u ovom velikom džepu, vidiš? Isekli su ga kada su to vadili."
<BR>&nbsp;&nbsp;&nbsp;&nbsp;&nbsp;"Nisu samo to isekli, sestro. Isuse. Ovde."
<BR>&nbsp;&nbsp;&nbsp;&nbsp;&nbsp;Saće zapliva kada mu je neko pomerio glavu. Hladan dlan na njegovom obrazu.
<BR>&nbsp;&nbsp;&nbsp;&nbsp;&nbsp;"Pazi da ti ne ostane na košulji", reče prvi anđeo.
<BR>&nbsp;&nbsp;&nbsp;&nbsp;&nbsp;"Dva-na-dan neće biti zadovoljan. Šta misliš, zašto je onako iznenada otrčao?"
<BR>
<BR>&nbsp;&nbsp;&nbsp;&nbsp;&nbsp;Šizio je od toga, zato što mu se spavalo. I jeste spavao, naravno, ali su mu Maršini budni simstim snovi nekako krvarili u glavu, tako da je bio bacan kroz isprekidane odlomke Ljudi od značaja. Sapunica je neprestano išla još od vremena pre njegovog rođenja, zaplet je bio stoglava narativna pantljičara koja je svakih nekoliko meseci proždirala samu sebe, a onda bi joj nicale nove glave, gladne napetosti i zamaha. Video ju je u celosti, kako se uvija, onako kako je Marša nikad nije videla, izdužena spirala DNK Čulo/Mreže, jeftina, lomna ektoplazma pružena prema bezbrojnim gladnim sanjačima. Marša je upravo hranila maštu doživljajima Mišel Morgan Magnum, glavne junakinje, predsednice po nasleđu Magnum AG korporacije. Ali današnji nastavak otkačeno je zastranjivao od Mišelinih manijakalno zamršenih ljubavnih odnosa, koje Bobi ionako nikad nije pratio, u podrobne socio-arhitektonske opise naselja-tornjeva Solerijevog tipa. Neke pojedinosti su čak i Bobiju izgledale sumnjivo: nije mogao da veruje, na primer, da zaista postoje čitavi nivoi namenjeni prodaji ledeno plavih odela od glatkog velura sa dijamanstkim kopčama na kolenima, ili da postoje drugi nivoi, u večnoj tami, nastanjeni isključivo izgladnelim bebama. Ovo poslednje, koliko se sećao, bilo je sveto pismo za Maršu, koja je posmatrala Projekte sa nekom vrstom sujevernog užasa, kao nekakav preteći okomiti pakao u koji će jednog dana morati da se popne. Drugi odlomci simstim sna podsećali su ga na kanal Sveznanje Čulo/Mreže, besplatni dodatak svakoj pretplati na stim; tu je bilo izvrsno animiranih prikaza unutrašnje strukture Projekata i dosadnih nasnimljenih predavanja o načinu života raznih tipova stanara. Ona su, kada bi uspeo da se usredsredi na njih, bila još manje verovatna nego kadrovi ledeno plavog velura i beba-grabljivica koje tiho puze kroz tamu. Posmatrao je kako vesela, mlada majka seče picu velikim industrijskim vodenim nožem u kuhinjskom kutku besprekorno čistog jednosobnog stana. Ceo jedan zid otvarao se na usku terasu i pravougaonik nestvarno plavog neba. Žena je bila crna iako nije bila crnkinja, a Bobija je podsećala na vrlo, vrlo tamnu i mladalački materinsku verziju jedne od porno lutkica sa uređaja u njegovoj sobi. I imala je, izgledalo mu je, istovetan par malih, ali kao na crtežu savršenih dojki. (U tom trenutku, da poveća njegovu tupu zbunjenost, iznenađujuće bučan i sasvim ne-Čulo/Mrežni glas reče, 'E, ovo ja zovem sigurnim znakom života, Džeki. Ako su izgledi još mali, eto bar nečega što raste.') Onda je ponovo bio zavitlan u upicanjeni svet Mišel Morgan Magnum, koja se očajnički borila da spreči preuzimanje Magnuma AG od strane mračnog industrijskog klana Nakamura iz Šikokua, čiji je zastupnik u ovom slučaju bio (novi zaplet) Mišelin glavni stiskač za tu sezonu, bogati (ali zbog nečega očajnički gladan dodatnih milijardi), novoruski, mlađani političar Vasilij Suslov, koji je izgledao i oblačio se zapanjujuće slično Goticima kod Liona.
<BR>&nbsp;&nbsp;&nbsp;&nbsp;&nbsp;Epizoda kao da se približavala nekoj vrsti vrhunca - minijaturni samovođeni zapadnonemački helikopteri mitraljirali su prastari BMW sa ćelijom za pretvaranje energije na ulici ispod Kovina Konkurs Kourtsa, Mišel Morgan Magnum lemala je svoju izdajničku sekretaricu niklovanim Nambu pištoljem, a Suslov, sa kojim se Bobi sve više poistovećivao, spokojno se pripremao da zbriše iz grada sa prelepom telohraniteljkom koja je bila Japanka, ali je Bobija veoma podsećala na još jednu od cura iz njegove holoporno jedinice - kada je neko vrisnuo.
<BR>&nbsp;&nbsp;&nbsp;&nbsp;&nbsp;Bobi nikad nije čuo da neko tako vrišti, a u glasu je bilo nečeg zastrašujuće poznatog. Ali pre nego što je stigao da se zabrine zbog toga, ponovo se podiže ono krvavo saće i spreči ga da vidi kraj Ljudi od značaja. Ipak, pomisli delom uma, dok je crveno prelazilo u crno, uvek može da pita Maršu kako se završilo.
<BR>
<BR>&nbsp;&nbsp;&nbsp;&nbsp;&nbsp;"Otvori oči, čoveče. Tako. Svetlo ti je suviše jako?"
<BR>&nbsp;&nbsp;&nbsp;&nbsp;&nbsp;Bilo je, ali se nije promenilo. Belo. Belo, setio se da mu je tako eksplodirala glava mnogo godina ranije, devičanski belom eksplozijom granate u onoj hladno-vetrovitoj pustinjskoj tami. Oči su mu bile otvorene, ali nije video. Samo belo.
<BR>&nbsp;&nbsp;&nbsp;&nbsp;&nbsp;"Sad, ja bi' te ostavio dole, klinac, naročito u tvom stanju, ali ljudi koji me plaćaju rekli su, podu'vati se, i evo budim te pre nego što završim s tobom. Pitaš se što ne vidiš, je l' tako? Tako to ide: vidiš samo svetlost. Uradili smo nešto što se zove nervna blokada. Sad, u poverenju, ova stvar dolazi iz seks-šopa, ali nema razloga da je ne upotrebimo u medicini ako treba. A treba, zato što si još u gadnim bolovima, a osim toga, miran si dok radim." Glas je bio spokojan i metodičan. "Sad, glavni problem bila su tvoja leđa, ali sam to sredio pomoću spajalica i oko metar stezača. Jasno ti je da ovde nećeš dobiti plastiku, ali će cure smatrati da imaš strašno zanimljive ožiljke. Sada ti čistim ovaj na grudima, a onda ću da naspem malo stezača unutra i gotovi smo, samo sledećih par dana treba da paziš kako se krećeš da ne pokidaš stezač. Već imaš nekoliko dermi, ali ću ti zalepiti još koju. U međuvremenu, pojačaću ti čula na punu audio-vizuelnu snagu da možeš da budeš ovde. Ne obraćaj pažnju na krv; jeste tvoja, al' je više neće biti."
<BR>&nbsp;&nbsp;&nbsp;&nbsp;&nbsp;Belo se zgrušalo u sivi oblak, u kome su predmeti dobijali oblik sa namernom usporenošću vizija izazvanih prašinom. Ležao je na leđima na tapaciranoj tavanici, zagledan pravo u okrvavljenu, belu lutku bez glave, sa zelenkasto-plavom hirurškom svetiljkom koja kao da joj je iznikla iz ramena. Crnac u zamrljanom, zelenom mantilu prskao je nešto žuto u plitku rasekotinu koja se pružala ukoso gotovo od lutkine stidne kosti do leve bradavice. Znao je da je čovek crnac zato što mu je glava bila gola i obrijana, sjajna od znoja; na rukama je imao tesne, zelene rukavice, i Bobi je mogao da vidi samo njegovu svetlucavu lobanju. Sa obe strane lutkinog vrata bili su zalepljeni ružičasti i plavi dermadiskovi. Ivice rane kao da su bile preobojene nečim što je ličilo na čokoladni sirup, a žuti sprej siktao je iz piska male, srebrne tube.
<BR>&nbsp;&nbsp;&nbsp;&nbsp;&nbsp;Bobi tada shvati sliku, i svet se mučno preokrenu. Svetiljka je visila sa tavanice, tavanica je bila ogledalo, a on je bio ona lutka. Činilo mu se da je trgnut unazad na elastičnoj traci, nazad kroz crveno saće, u sobu iz sna u kojoj je crna devojka sekla picu za svoju decu. Vodeni nož nije pravio nikakav zvuk, mikroskopski opiljci u tananom mlazu super-brze vode. Stvar je bila predviđena da seče staklo i legure, a ne pizu iz mikrotalasne, i hteo je da joj dovikne upozorenje jer je strahovao da će odseći sebi palac, a da to ni ne oseti.
<BR>&nbsp;&nbsp;&nbsp;&nbsp;&nbsp;Ali nije mogao da vrisne, nije mogao da se pomeri niti da se bilo kako oglasi. Pažljivo je isekla poslednji komad, zgazila pedalu prekidača noža, prebacila je isečenu picu na beli, plastični tanjir i okrenula se prema pravougaoniku plavetnila iza balkona, gde su joj bila deca - a ne, reče Bobi, duboko dole u sebi, nema izgleda. Zato što stvorovi koji su se okrenuli i sjurili prema njoj nisu bili klinci na zmajevima, već bebe, čudovišne bebe iz Maršinog sna, a dronjava krila haos od ružičastih kostiju, metala, zategnutih zakrpljenih opni od plastike sa otpada... Video im je zube...
<BR>&nbsp;&nbsp;&nbsp;&nbsp;&nbsp;"Opaa", reče crnac, "na trenutak sam te izgubio. Ne dugo, razumeš, možda koliko traje minut u Njujorku..." Njegova ruka, u ogledalu iznad glave, uze pljosnat kalem od plave, providne plastike iz krvave krpe pored Bobijevih rebara. Oprezno, palcem i kažiprstom, izvuče nit neke vrste smeđe, zrnaste plastike. Duž njenih ivica bleskale su tačkice svetlosti i kao da su podrhtavale i premeštale se. "Stezač", reče on i drugom rukom pritisnu nešto kao ugrađeni sekač u zatvorenom, plavom kalemu. Nit je sada slobodno visila, počinjući da se uvija. "Moćno sranje", reče on, prinoseći stvar Bobiju da je vidi. "Nova stvar. To sad koriste u Čibi." Bila je smeđa, bez glave, svako zrnce članak tela, svaki članak oivičen bledim sjajnim nožicama. Onda, pokretom mađioničara, trgnu zglobovima u zelenim rukavicama i položi stonogu dužinom brazde rane, pa lagano uštinu poslednji članak, onaj najbliži Bobijevom licu. Odvojivši se, članak povuče za sobom crnu nit nervnog sistema bića, a na to se svaki par klješta redom zatvori, sklapajući rasekotinu poput nove kožne jakne.
<BR>&nbsp;&nbsp;&nbsp;&nbsp;&nbsp;"Eto vidiš", reče crnac, brišući ostatke smeđeg sirupa mokrom, belom vatom, "nije bilo tako strašno, zar ne?"
<BR>
<BR>&nbsp;&nbsp;&nbsp;&nbsp;&nbsp;Njegov ulazak u Dva-na-danov stan uopšte nije bio onakav kakvog ga je mnogo puta zamišljao. Kao prvo, nikad mu nije palo na pamet da će ga gurati u invalidskim kolicima koja je neko otuđio iz porodilišta Svete Marije - ime i serijski broj bili su uredno urezani laserom na mutnom hromu levog naslona za ruke. Žena koja je gurala kolica glatko bi se uklopila u neko njegovo maštanje; zvala se Džeki i bila je jedna od one dve devojke iz Projekata koje je video kod Liona i, kako je kasnije shvatio, jedan od njegovih anđela. Kolica su bešumno klizila po čvorastom, sivom tapisonu uskog predsoblja stana, ali su zlatni visuljci na Džekinom šeširu veselo zveckali dok ga je gurala.
<BR>&nbsp;&nbsp;&nbsp;&nbsp;&nbsp;I nikad nije pomislio da će Dva-na-danova gajba biti baš toliko prostrana i puna drveća.
<BR>&nbsp;&nbsp;&nbsp;&nbsp;&nbsp;Paj, doktor, koji je pažljivo objasnio da nije doktor, već samo neko ko 'ponekad pomogne', zavalio se na svojoj pocepanoj barskoj stolici u improvizovanoj hirurškoj sali, sljuštio okrvavljene zelene rukavice, upalio mentol cigaretu i svečano posavetovao Bobija da se dobro pripazi sledećih nedelju dana. Nekoliko minuta kasnije, Džeki i Ria, drugi anđeo, ugurale su ga u naboranu, crnu pidžamu sličnu nečemu iz petparačkih nindža-filmova, smestile ga u kolica i povezle ga ka liftovima u jezgru tornja. Zahvaljujući trima dodatnim dermama iz Pajeve apoteke, od kojih je jedna sadržala dobre dve hiljade mikroa analoga endorfina, Bobi je bio budan i nije osećao nikakav bol.
<BR>&nbsp;&nbsp;&nbsp;&nbsp;&nbsp;"'De su moje stvari?" pobunio se kada su ga odgurale u hodnik, opasno sužen decenijama dograđivanim cevovodima. "'De je moje odelo i sve ostalo?"
<BR>&nbsp;&nbsp;&nbsp;&nbsp;&nbsp;"Tvoja odeća, dušo, onakva kakva jeste, spakovana je u plastičnu kesu i čeka Paja da je frkne u đubre. Paj je mor'o da je iseče sa tebe, a i pre toga su to bili krvavi dronjci. Ako je tvoj dek bio u jakni, na leđima, izgleda da su ga uzeli klinci koji su te saseckali. Pri tom zamalo da te o'lade. A ti si upropastio moju košulju Seli Stenli, seronjo mali." Anđeo Ria kao da mu nije bila previše naklonjena.
<BR>&nbsp;&nbsp;&nbsp;&nbsp;&nbsp;"Oh", reče Bobi, kada su zašli za ugao. "Tako, znači. Dobro, jeste li bar našle neku odvrtku? Ili kreditni čip?"
<BR>&nbsp;&nbsp;&nbsp;&nbsp;&nbsp;"Ne čip, srce. Ali ako je odvrtka ona sa dvesta deset Novih u dršci, toliko košta moja nova košulja..."
<BR>
<BR>&nbsp;&nbsp;&nbsp;&nbsp;&nbsp;Dva-na-dan nije izgledao posebno srećan što vidi Bobija. U stvari, činilo se kao da ga uopšte ne vidi. Gledao je kroz njega u Džeki i Riu, i kezio zube u osmehu koji je bio sav šiznut i neispavan. Dogurale su Bobija dovoljno blizu da opazi koliko su žute Dva-na-danove beonjače, bezmalo narandžaste u ružičasto-crvenkastom sjaju cevi koje su naizgled nasumično visile sa tavanice. "Gde ste dosad, kučke?" reče diler, ali mu u glasu nije bilo ljutnje, već samo duboki umor i još nešto, nešto što Bobi još nije mogao da odredi.
<BR>&nbsp;&nbsp;&nbsp;&nbsp;&nbsp;"Kod Paja", reče Džeki, zaljuljavši bokovima oko stolice da uzme paklicu kineskih cigareta sa ogromne drvene ploče koja je Dva-na-danu služila kao čajni sto. "Stari Paj je perfekcionist."
<BR>&nbsp;&nbsp;&nbsp;&nbsp;&nbsp;"Što je naučio u veterinarskoj školi", dodade Ria, Bobiju na znanje, "al' je obično tol'ko uletvljen da mu niko ne b' dao da operiše ni džukca..."
<BR>&nbsp;&nbsp;&nbsp;&nbsp;&nbsp;"Pa", reče Dva-na-dan i konačno zaustavi pogled na Bobiju, "izgleda da si se izvuk'o." A taj pogled bio je tako hladan, tako umoran i jalov, tako različit od muvaroške, manijakalne, pozerske kenjaže koju je Bobi smatrao za čovekov karakter, da je Bobi bio prisiljen da obori oči, zajapurenog lica, i zagleda se u sto.
<BR>&nbsp;&nbsp;&nbsp;&nbsp;&nbsp;Gotovo tri metra dugačak i širok nešto više od metar, bio je sastavljen od greda debljih od Bobijeve butine. Mora da su izvađene iz vode, pomislio je; još su imale izbeljenu srebrnastu patinu naplavine, kao ono deblo kraj koga se sećao da se igrao nekada davno u Atlantik Sitiju. Ali već odavno nisu videle vodu, i gornja površina bila je gust mozaik voska sa sveća, vinskih mrlja, čudnih oblika od mat crnog lak-spreja i tamnih nagoretina od stotina cigareta. Bio je pretrpan hranom, smećem i raznim spravicama, kao da se neki ulični prodavac spremao da rasprostre robu, a onda odlučio da večera. Tu je bilo nekoliko nedojedenih pica - valjušaka od račića u crvenom sosu, na čiji prizor Bobiju zakrča u stomaku - pored obrušenih gomila softvera, musavih čaša sa opušcima ugašenim u ljubičastom vinskom talogu, ružičastog plastičnog poslužavnika sa uredno poređanim punjenim krekerima bajatog izgleda, otvorenih i neotvorenih limenki piva, prastarog borbenog noža Gerber, isukanog na pljosnatoj ploči neuglačanog mermera, bar tri pištolja i možda dvadesetak komada dodataka za konzolu nepoznate namene, opreme za kauboje od koje bi u drugim okolnostima Bobiju pošla voda na usta.
<BR>&nbsp;&nbsp;&nbsp;&nbsp;&nbsp;Sada mu je išla voda na usta za parčetom hladne pice sa račićima, ali njegova glad nije bila ništa u poređenju sa nenadanim poniženjem zbog činjenice da je Dva-na-danu naprosto pucao prsluk za njega. Ne da ga je Bobi ubrajao u prijatelje, ali je imao određeni ulog u verovanju da Dva-na-dan misli o njemu kao o nekom, nekom obdarenom, preduzetnom i sa prilikom da ode iz Baritauna. Ali Dva-na-danov pogled govorio mu je da je niko i ništa, a uz to i čabronja...
<BR>&nbsp;&nbsp;&nbsp;&nbsp;&nbsp;"Slušaj ovamo, čoveče", reče neko, ne Dva-na-dan, i Bobi podiže pogled. Sa obe strane Dva-na-dana na debelom kauču od hroma i kože sedela su još dva čoveka, obojica crnci. Onaj što je progovorio nosio je neku vrstu sive odore i naočari sa plastičnim okvirima. Okviri su bili četvrtasti, preveliki i naizgled bez stakala. Ramena drugog crnca bila su dvostruko šira od Dva-na-danovih, ali bio je odeven u jednostavno, crno, dvodelno odelo kakva su nosili japanski biznismeni u filmovima. Njegove besprekorno bele francuske manžetne bile su zakopčane sjajnim pravougaonicima zlatnim mikrokola. "Strašno žalimo što nismo u prilici da te pustimo da se zalečiš", reče prvi, "ali imamo jedan gadan problem." Zastao je, skinuo naočari i protrljao koren nosa. "Treba nam tvoja pomoć."
<BR>&nbsp;&nbsp;&nbsp;&nbsp;&nbsp;"Sranje", reče Dva-na-dan. Nagnuo se napred, uzeo kinesku cigaretu iz paklice na stolu, upalio je mutnom kalajnom lobanjom veličine krupnog limuna i posegnuo za čašom sa vinom. Čovek sa naočarima ispruži dugačak, mrki kažiprst i dodirnu Dva-na-danov zglob. Dva-na-dan ostavi čašu i zavali se unazad, s opreznim odsustvom izraza na licu. Čovek se osmehnu Bobiju. "Grof Nula", reče, "rekli su nam da te tako znaju."
<BR>&nbsp;&nbsp;&nbsp;&nbsp;&nbsp;"Tako je", procedi Bobi, iako je zvučalo više kao kreketanje.
<BR>&nbsp;&nbsp;&nbsp;&nbsp;&nbsp;"Zanima nas Devica, Grofe." Čovek je ćutao, čekajući.
<BR>&nbsp;&nbsp;&nbsp;&nbsp;&nbsp;Bobi samo trepnu.
<BR>&nbsp;&nbsp;&nbsp;&nbsp;&nbsp;"Vyej Mirak" - i naočari se vratiše na nos - "Naša Gospa, Devica Čudotvorka. Među nama je znana" - i načini znak levom rukom - "kao Ezili Freda."
<BR>&nbsp;&nbsp;&nbsp;&nbsp;&nbsp;Bobi postade svestan činjenice da je zinuo, pa zatvori usta. Tri crna lica su čekala. Džeki i Ria više nisu bile tu, ali nije video kada su otišle. Tada ga obuze nekakva panika i on poče mahnito da zvera okolo po šumi čudnog, kržljavog drveća koja ga je okruživala. Na sve strane i iz svih mogućih uglova visile su cevaste svetiljke, ružičasto-purpurne slamke u zelenilu lišća. Nigde zidova. Nigde da vidiš bar jedan. Kauč i izubijani sto nalazili su se na nekoj vrsti čistine, sa podom od golog betona.
<BR>&nbsp;&nbsp;&nbsp;&nbsp;&nbsp;"Znamo da te je posetila", reče onaj veliki, pažljivo prekrštajući noge. Popravio je već savršenu ivicu pantalona i namignuo Bobiju zlatnim dugmetom na manžetni. "Mi znamo, razumeš?"
<BR>&nbsp;&nbsp;&nbsp;&nbsp;&nbsp;"Dva-na-dan mi reče da ti je to bila prva trka", primeti drugi. "Tačno?"
<BR>&nbsp;&nbsp;&nbsp;&nbsp;&nbsp;Bobi potvrdi.
<BR>&nbsp;&nbsp;&nbsp;&nbsp;&nbsp;"Znači, Legba te je odabrao", reče čovek, ponovo skinuvši prazne okvire, "da sretneš Vyej Mirak." Nasmešio se.
<BR>&nbsp;&nbsp;&nbsp;&nbsp;&nbsp;Bobi još jednom zinu.
<BR>&nbsp;&nbsp;&nbsp;&nbsp;&nbsp;"Legba", reče čovek, "vladar puteva i staza, loa komunikacije..."
<BR>&nbsp;&nbsp;&nbsp;&nbsp;&nbsp;Dva-na-dan ugasi cigaretu na izbrazdanom drvetu i Bobi vide da mu ruka drhti.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
