<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. HIPERMART
<P>&nbsp;&nbsp;&nbsp;&nbsp;&nbsp;Poslednji put je video Lukasa ispred velike, stare robne kuće u Medison Aveniji. Tako ga je i upamtio, kasnije, kao ogromnog crnca u elegantnom crnom odelu koji se sprema da uđe u svoja dugačka crna kola, sa jednom crnom, mekom, izglancanom cipelom već na raskošnom tepihu Ahmedove kabine, i drugom još na oglodanom betonu ivičnjaka.
<BR>&nbsp;&nbsp;&nbsp;&nbsp;&nbsp;Pored Bobija je stajala Džeki, lica zaklonjenog širokim obodom njenog zlatom okićenog šešira, sa narandžastom svilenom maramom vezanom ispod potiljka.
<BR>&nbsp;&nbsp;&nbsp;&nbsp;&nbsp;"Da paziš na našeg mladog drugara", reče Lukas, uperivši vrh štapa u nju. "Naš Grof ima neprijatelje."
<BR>&nbsp;&nbsp;&nbsp;&nbsp;&nbsp;"Koji ti je taj?" upita Džeki.
<BR>&nbsp;&nbsp;&nbsp;&nbsp;&nbsp;"Sam ću se brinuti o sebi", reče Bobi, kome se nije svidelo da Džeki smatraju sposobnijom od njega, a opet svestan da je to sasvim verovatno istina.
<BR>&nbsp;&nbsp;&nbsp;&nbsp;&nbsp;"I treba", reče Lukas, njišući kuglu štapa u visini Bobijevih očiju. "Gradovi su prevrtljivo mesto, čoveče. Stvari su retko onakve kako izgledaju." Da bi potkrepio ovu tvrdnju, učinio je nešto sa štapom da se dugački, mesingani umeci ispod kugle tiho raskrile, načas, kao žice kišobrana, zasjavši oštri kao britve, zašiljeni kao igle. Onda nestadoše, a Ahmedova široka vrata zatvoriše se uz zvuk oklopne ploče.
<BR>&nbsp;&nbsp;&nbsp;&nbsp;&nbsp;Džeki se nasmeja. "Sra-anje. Lukas još nosi taj ubilački štap. Sad je neki vajni advokat, ali kad te ulica obeleži, to je zauvek. Valjda je tako bolje..."
<BR>&nbsp;&nbsp;&nbsp;&nbsp;&nbsp;"Advokat?"
<BR>&nbsp;&nbsp;&nbsp;&nbsp;&nbsp;Pogledala ga je. "Nije važno, dušo. 'Ajde sad sa mnom, i ako radiš kako ti kažem, biće sve u redu."
<BR>&nbsp;&nbsp;&nbsp;&nbsp;&nbsp;Ahmed se pomeša sa proređenim saobraćajem, a neki vozač peditaksija uzaludno zatrubi ručnom sirenom za mesinganim branikom koji se udaljavao.
<BR>&nbsp;&nbsp;&nbsp;&nbsp;&nbsp;Položivši mu manikiranu šaku sa zlatnim prstenjem na rame, ona ga tada povede preko pločnika, pored sklupčanih, usnulih skitnica umotanih u prnje, u još sanjivi svet Hipermarta.
<BR>
<BR>&nbsp;&nbsp;&nbsp;&nbsp;&nbsp;Četrnaest spratova, rekla je Džeki, a Bobi na to zazvižda. "I svi kao ovaj?" Klimnula je glavom, sipajući kašičicom smeđe kristale voćnog šećera u tamnu penu na vrhu visoke čaše sa kafom. Sedeli su na valjkastim barskim stolicama od livenog gvožđa za mermernim šankom u malom lokalu, gde je devojka Bobijevih godina, kose obojene i lakirane u neku vrstu uzdužnog peraja, baratala slavinama i polugama na velikoj, staroj mašini sa mesinganim rezervoarima, kupolama i gorionicima, i orlovima sa raširenim hromiranim krilima. Ploča šanka nekada je bila nešto drugo; Bobi opazi da je jedan kraj grubo odlomljen da bi se zaklopila između dva zeleno obojena čelična stuba.
<BR>&nbsp;&nbsp;&nbsp;&nbsp;&nbsp;"Sviđa ti se ovde, a?" Posula je penu cimetom u prahu iz teške, stare, staklene posude. "Na neki način je različito od Baritauna koliko si i ti bio."
<BR>&nbsp;&nbsp;&nbsp;&nbsp;&nbsp;Bobi klimnu glavom, očiju pomućenih hiljadama boja i oblika stvari u dućanima i samih dućana. Činilo se da sve to nema nikakvog reda, niti nekog opštevažećeg plana. Iz prostora ispred lokala širili su se nepravilni hodnici na sve strane. Takođe se činilo da nema nekog zajedničkog izvora svetlosti. Iza belog šištanja gasne svetiljke sijao je crveni i plavi neon, a jedan dućan, koji tek što je otvorio bradonja u kožnim pantalonama, kao da je bio osvetljen svećama, čije se meko svetlo odražavalo sa stotina mesinganih kopči obešenih na crnim i crvenim površinama starih tepiha. Mesto je odzvanjalo jutarnjom bukom, kašljem i pročišćavanjem grla. Iz hodnika je dozujala plava Tošibina mašina za čišćenje, vukući izudarana, plastična kolica puna zelenih najlonskih kesa sa otpacima. Neko je zalepio plastičnu glavu lutke na gornji deo Tošibinog trupa, iznad šume sočiva kamera i senzora, iscerenu i plavooku, koja je prvobitno podražavala crte lica vodeće zvezde simstima, ali samo toliko da ne povredi autorska prava Čulo/Mreže. Ružičasta glava, sa platinastom kosom pokupljenom na vrhu trakom bledoplavih plastičnih perli, besmisleno je klimala dok je robot prolazio kraj njih. Bobi se nasmeja.
<BR>&nbsp;&nbsp;&nbsp;&nbsp;&nbsp;"Mesto je u redu", reče i pokaza devojci da mu dopuni šolju.
<BR>&nbsp;&nbsp;&nbsp;&nbsp;&nbsp;"Ček' malo, seronjo", odvrati ona dobroćudno. Odmeravala je mlevenu kafu u ulubljenoj posudi na jednom kraju prastare vage. "Jesi se ispavala posle sinoćne predstave, Džeki?"
<BR>&nbsp;&nbsp;&nbsp;&nbsp;&nbsp;"Nego šta", reče Džeki i popi gutljaj kafe. "Odigrala sam njihov drugi blok, pa sam otišla da spavam kod Džemera. Ošamutila se na kauču, znaš već."
<BR>&nbsp;&nbsp;&nbsp;&nbsp;&nbsp;"E, da sam i ja mogla. Kad god te vidi kako igraš, Henri navali k'o mutav..." Nasmejala se i napunila Bobijevu šolju iz crnog, plastičnog termosa.
<BR>&nbsp;&nbsp;&nbsp;&nbsp;&nbsp;"Pa", reče Bobi, kada se devojka ponovo zaposlila oko mašine za espreso, "šta ćemo sad?"
<BR>&nbsp;&nbsp;&nbsp;&nbsp;&nbsp;"Vrednica, a?" Džeki ga hladno osmotri ispod zlatnih privezaka na obodu šešira. "Treba negde da ideš, nekog da vidiš?"
<BR>&nbsp;&nbsp;&nbsp;&nbsp;&nbsp;"Pa, ne. Sranje. Mislio sam samo, je l' ovo sve?"
<BR>&nbsp;&nbsp;&nbsp;&nbsp;&nbsp;"Koje 'ovo'?"
<BR>&nbsp;&nbsp;&nbsp;&nbsp;&nbsp;"Ovo mesto. Ostajemo ovde?"
<BR>&nbsp;&nbsp;&nbsp;&nbsp;&nbsp;"Ali na poslednjem spratu. Moj prijatelj Džemer tamo drži klub. Malo je verovatno da će te neko naći tamo, a ako te i nađu, teško da će moći da se prišunjaju. Četrnaest spratova uglavnom sa prodavnicama, a velika većina njih prodaje robu koju ne drže na tezgi, je li? Tako da su veoma osetljivi na strance koji postavljaju pitanja. I to su uglavnom naši drugari, na ovaj ili onaj način. U svakom slučaju, svideće ti se ovde. Mesto ti leži. Imaš šta da naučiš, ako ne zaboraviš da držiš jezik za zubima."
<BR>&nbsp;&nbsp;&nbsp;&nbsp;&nbsp;"Kako da naučim ako ne pitam?"
<BR>&nbsp;&nbsp;&nbsp;&nbsp;&nbsp;"Pa, mislim, treba da otvoriš oči. I da budeš pristojan. Ovde ima opasnog sveta, al' ako gledaš svoja posla, i oni će svoja. Bovoar će verovatno stići ovamo predveče. Lukas se vratio u Projekte da mu kaže šta ste saznali kod Fina. Šta ste saznali kod Fina, dušo?"
<BR>&nbsp;&nbsp;&nbsp;&nbsp;&nbsp;"Da ima tri mrtvaka poređana na podu. Kaže da su nindže." Bobi je pogleda. "Prilično je uvrnut..."
<BR>&nbsp;&nbsp;&nbsp;&nbsp;&nbsp;"Leševi ne spadaju u robu koju on obično valja. Al' jeste, stvarno je uvrnut. Što mi ne ispričaš kako je to bilo? Samo polako, tiho i bez uzbuđivanja. Misliš da si sposoban za tako nešto?"
<BR>&nbsp;&nbsp;&nbsp;&nbsp;&nbsp;Bobi joj ispriča ono što je zapamtio iz posete Finu. Nekoliko puta ga je prekidala, postavljajući pitanja na koja uglavnom nije znao da joj odgovori. Kad je prvi put pomenuo Vigana Ladgejta, klimnula je glavom. "Ja'", reče, "i Džemer ga pominje, kad se raspriča o starim danima. Moram da ga pitam..." Na kraju njegove pripovesti, odmarala je leđa uz jedan od zelenih stubova, sa šeširom sasvim nisko iznad tamnih očiju.
<BR>&nbsp;&nbsp;&nbsp;&nbsp;&nbsp;"Pa?" upita on.
<BR>&nbsp;&nbsp;&nbsp;&nbsp;&nbsp;"Zanimljivo", reče ona, ali ne htede ništa više da kaže.
<BR>
<BR>&nbsp;&nbsp;&nbsp;&nbsp;&nbsp;"Treba mi nešto nove odeće", reče Bobi dok su se peli isključenim pokretnim stepenicama na drugi sprat.
<BR>&nbsp;&nbsp;&nbsp;&nbsp;&nbsp;"Imaš lovu?" upita ona.
<BR>&nbsp;&nbsp;&nbsp;&nbsp;&nbsp;"Sranje", reče on, sa rukama u džepovima vrećastih, nafaltiranih farmerki. "Nemam ni jebenu kintu, ali mi treba odeća. Ti, Lukas i Bovoar držite mi guzicu na ledu zbog nečega, je l' tako? E pa, sit sam ove odvratne košulje koju mi je uvalila Ria, a ove pantalone k'o da će svaki čas da mi spadnu s dupeta. Ovde sam zbog toga što je Dva-na-dan, inače jebena propalica, stavio moju guzicu na kocku samo zato da bi Lukas i Bovoar isprobali svoj jebeni softver. E pa, da ga jebem, možete valjda da mi kupite bar nešto da obučem, važi?"
<BR>&nbsp;&nbsp;&nbsp;&nbsp;&nbsp;"U redu", reče ona, pošto je malo poćutala. "Evo kako ćemo." Pokazala je prema mestu gde je mlada Kineskinja u izbledelom džinsu sklanjala plastične prekrivače sa desetak polica od čeličnih cevi sa okačenom odećom. "Vidiš Lin, tamo? To mi je prijateljica. Izaberi šta ti se sviđa, a ja ću da sredim između nje i Lukasa."
<BR>&nbsp;&nbsp;&nbsp;&nbsp;&nbsp;Pola sata kasnije, pojavio se iz kabine sa zastorom od ćebeta i stavio na nos indojavanske, reflektujuće, pilotske naočari. Nacerio se Džeki. "Boli glava, a?" reče.
<BR>&nbsp;&nbsp;&nbsp;&nbsp;&nbsp;"U, da." Načinila je pokret rukom kao da je nešto suviše vrelo na dodir. "I, kažeš, nije ti valjala košulja koju ti je Ria pozajmila?"
<BR>&nbsp;&nbsp;&nbsp;&nbsp;&nbsp;Pogledao je naniže na crnu majicu koju je izabrao, u četvrtasti holoposter kiberprostora na grudima. Bio je tako izveden da se činilo da vrtoglavo juriš kroz matricu, sa linijama mreže zamućenim po ivicama postera. "Aha. Bila je suviše picanska..."
<BR>&nbsp;&nbsp;&nbsp;&nbsp;&nbsp;"Ma da", reče Džeki, odmeravajući uske, crne farmerke, teške, kožne čizme sa harmonika-naborima na člancima u stilu svemirskog odela, crni, kožni, vojnički opasač ukrašen sa dva niza piramidalnih, hromiranih klinaca. "Pa, sad valjda više ličiš na Grofa. 'Ajde, Grofe, imam za tebe kauč da prespavaš, kod Džemera."
<BR>&nbsp;&nbsp;&nbsp;&nbsp;&nbsp;Iskezio joj se, palčeva zataknutih u prednje džepove crnih leviski.
<BR>&nbsp;&nbsp;&nbsp;&nbsp;&nbsp;"Sam", dodade ona, "ne boj se."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
