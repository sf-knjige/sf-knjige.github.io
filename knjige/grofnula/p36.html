<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36. VEVERIČINA ŠUMA
<P>&nbsp;&nbsp;&nbsp;&nbsp;&nbsp;Kada je dečak napunio sedam godina, Tarner je uzeo Rudijevu staru vinčesterku sa najlonskim kućištem i poveo ga na izlet starim drumom, tamo do čistine.
<BR>&nbsp;&nbsp;&nbsp;&nbsp;&nbsp;Čistina je već bila posebno mesto, zato što ga je majka odvela tamo godinu dana ranije i pokazala mu avion, pravi avion, sakriven među drvećem. Polako je tonuo u tlo, ali se moglo sedeti u kabini i igrati letenja. Majka mu je rekla da je to tajna koju sme da kaže samo ocu i nikom drugom. Kada biste položili ruku na plastičnu kožu aviona, koža bi polako promenila boju, ostavljajući trag šake, boje vašeg dlana. Ali majka je tada postala nekako čudna, zaplakala je i htela da mu priča o ujka Rudiju, koga nije upamtio. Ujka Rudi je pripadao stvarima koje nije razumeo, kao što su bile neke očeve šale. Jednom je zapitao oca zašto ima crvenu kosu, od koga mu je, a otac se samo nasmejao i rekao da je dobio od Holanđanina. Onda je majka gađala oca jastukom, i nikad nije saznao ko je bio Holanđanin.
<BR>&nbsp;&nbsp;&nbsp;&nbsp;&nbsp;Na čistini ga je otac učio da gađa, postavljajući grane bora uz stablo drveta. Kada se dečak zamorio od toga, ležali su na leđima, posmatrajući veverice. "Obećao sam Seli da nećemo ništa ubiti", rekao je, a onda objasnio osnovna pravila lova na veverice. Dečak je slušao, ali je deo njega sanjario o avionu. Bilo je toplo, i moglo se čuti zujanje pčela negde u blizini, i šum vode preko kamenja. Kada je majka zaplakala, rekla je da je Rudi bio dobar čovek, da joj je spasio život, jednom kada je bila mlada i glupa, a drugi put od jednog stvarno rđavog čoveka...
<BR>&nbsp;&nbsp;&nbsp;&nbsp;&nbsp;"Je li to istina?" upitao je oca, kada je ovaj dovršio poduku o vevericama. "Da su toliko glupe, da se stalno vraćaju i mi ih ubijamo?"
<BR>&nbsp;&nbsp;&nbsp;&nbsp;&nbsp;"Da", reče Tarner, "istina je." Onda se nasmeši. "Mada, ne baš uvek..."
</P></TD></TR></TABLE>
</CENTER>
</BODY>
</HTML>
