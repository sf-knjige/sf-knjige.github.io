<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Ta scena joj se stalno iznova odvijala u svesti.
<BR>&nbsp;&nbsp;&nbsp;&nbsp;&nbsp;Tog popodneva ona i Toši su igrali sanši, kao i obično, zatim je usledilo kratko tuširanje i odlazak na piće u mali obližnji kafe. Ali ovog puta Alisa ih je čekala u baru i dok je Nika slušala, ona i Toši su raspredali svoju priču o prevari, intrigi, kikotavim ljubavnim sastancima u prijateljevom stanu - sve to prekriveno tankim furnirom izjavljivanja ljubavi u stilu: To-je-najbolje-za-sve-nas-Nika, ovde-smo-svi-odrasli, uopšte-se-zapravo-ne-radi-o-seksualnim-odnosima, shvataš i tako dalje i tako dalje. Posle toga došla je kući i brižljivo, uredno odložila svoj reket za sanši i opremu. Još jednom se istuširala. Popila je neko alkoholno piće koje ju je zagrejalo. Nije mogla da se seti šta je to bilo. Tada joj se prohtelo da za trenutak legne i dobro je zapamtila osećaj padanja na krevet, jednog apsolutno neograničenog vremena sadržanog u tom kliženju naniže, spuštanja, utiska da ono traje večno. Po tom padanju pamtila je Tošija. To je bio kraj, ranjeno središte bića koje je tonulo u potpuno mračan zaborav. Ostala je tamo tri dana ne izašavši nijednom, čak ni da bi jela, odnosno odgovorila na zvonjavu s vrata ili telefona. Bila je ubeđena da je bolesna, da umire, mrzeći sebe što nikad ništa nije rekla u onom baru, već je, kao i uvek, bila tako tiha, prijazna i nasmešena. Samo je klimala glavom dok su joj oni govorili, klimala, shvatala, sve vreme bespomoćno padajući natrag u uskovitlano crnilo, padajući...
<BR>&nbsp;&nbsp;&nbsp;&nbsp;&nbsp;"Alfonzus poziva Niku Amađi. Alfonzus..."
<BR>&nbsp;&nbsp;&nbsp;&nbsp;&nbsp;Polako se izvukla iz toga. Paučina sećanja je bledela. Zavrtela je glavom. U nozi joj je sevalo, te je ona refleksno pomeri, što je izazvalo još veći bol. Pogledala je naniže i videla da joj se jedna nazubljena upornica zabila u butinu. Ipak, porozna elastična mreža odela pripijenog uz kožu ostala je netaknuta, tako da je najverovatnije zaradila samo gadnu modricu. Stala je nespretno da petlja rukama - i konačno se upalilo svetlo radio-nadziranja šireći svoj ospokojavajući sjaj.
<BR>&nbsp;&nbsp;&nbsp;&nbsp;&nbsp;"Ovde Nika. Spustila sam se na..." pročitala je koordinate "...iz nepoznatih razloga. Nešto je raznelo stražnji deo mojih sanki."
<BR>&nbsp;&nbsp;&nbsp;&nbsp;&nbsp;"Povrede?"
<BR>&nbsp;&nbsp;&nbsp;&nbsp;&nbsp;"Mislim da ih nemam."
<BR>&nbsp;&nbsp;&nbsp;&nbsp;&nbsp;"Uhvatili smo tvoj poziv pre nekoliko minuta. Nema drugih sanki u blizini, ali je jedna letelica za premeravanje terena promenila kurs i uputila se prema tebi. Prilično je blizu i mislim da će uskoro stići."
<BR>&nbsp;&nbsp;&nbsp;&nbsp;&nbsp;Nika je namah opazila nešto i sledila se. "Sačekajte. Nešto proveravam." Radila je ćutke i ubrzano nekoliko minuta, zatim se izvukla iz pilotskog sedišta, nezgrapno štedeći povređenu nogu, i popela se do polovine sanki da bi proverila veze. Kroz nekoliko trenutaka opet je bila u svom sedištu.
<BR>&nbsp;&nbsp;&nbsp;&nbsp;&nbsp;"Nadam se da će letelica za premeravanje terena pohitati."
<BR>&nbsp;&nbsp;&nbsp;&nbsp;&nbsp;"Zbog čega? Šta nije u redu?"
<BR>&nbsp;&nbsp;&nbsp;&nbsp;&nbsp;"Upravo sam proverila rezerve kiseonika. Ostalo mi je za oko pedeset šest minuta."
<BR>&nbsp;&nbsp;&nbsp;&nbsp;&nbsp;"Misliš na svoju bocu za hitnu pomoć? Šta se desilo sa ostalim?"
<BR>&nbsp;&nbsp;&nbsp;&nbsp;&nbsp;"Spuštanje nije bilo baš meko. Točkovi su mi eksplodirali i prednji kraj je napukao."
<BR>&nbsp;&nbsp;&nbsp;&nbsp;&nbsp;"Bolje proveri prednji deo." Glas iz Alfonzusa odjednom je dobio u oštrini.
<BR>&nbsp;&nbsp;&nbsp;&nbsp;&nbsp;Ustala je, ponevši sa sobom oruđa opšte namene, i nekoliko trenutaka petljala po prednjem delu sanki. Beše to masa iskrivljenog metala i žica. Mogla je da gurne prste do na tridesetak centimetara od boca s kiseonikom, koje su se tamo nalazile, ali ni milimetar dalje. Odelo joj je obezbeđivalo dobru manuelnu spretnost i znala je da bi verovatno moglo da primakne nekoliko prstiju jednoj od boca, ali pod ovim uglom, svejedno, nije bila u stanju da skine zaptivač. Većina boca beše probijena prilikom udara no postojala je mogućnost da su dve još imale pozitivan pritisak. Nekoliko trenutaka čeprkala je po prednjem delu sanki zatim nakratko predahnula i ponovo pokušala. Ništa se nije ni pomaklo.
<BR>&nbsp;&nbsp;&nbsp;&nbsp;&nbsp;"Alfonzuse."
<BR>&nbsp;&nbsp;&nbsp;&nbsp;&nbsp;"U redu je. Jedan Nula Pet treba da se pojavi tu u roku od deset minuta."
<BR>&nbsp;&nbsp;&nbsp;&nbsp;&nbsp;"Dobro. Biće mi potreban. Bila sam priključena na direktne vazdušne linije, koje polaze od boca u prednjem delu. Te linije su se prekinule odmah posle spuštanja - cilindar koji sam koristila probušio se. Pretpostavljam da sam se onesvestila. Moja konzola prebacila je liniju na bocu za hitnu pomoć koja se nalazi iza sedišta i sada se napajam odatle. Boce iz prednjeg dela blokirane su cevovodom i odbojnikom. Pramac se potpuno posuvratio." Nika podiže pogled prema nebu. "Trebalo bi da sam u stanju da vidim to..."
<BR>&nbsp;&nbsp;&nbsp;&nbsp;&nbsp;Ukazao se jedan blistav, bešumni blesak. Nešto je suknulo iz one bakarne kupole i u luku poletelo ka nebu. Iznad udaljenog horizonta došlo je do iznenadne žute eksplozije jedne lopte, koja je splasnula i nestala za nekoliko sekundi. "Nešto..." započe Nika.
<BR>&nbsp;&nbsp;&nbsp;&nbsp;&nbsp;"Izgubili smo letelicu za premeravanje terena, Jedan Nula Pet. Njihovo transportno sredstvo je nestalo." Usledilo je mrmorenje glasova koje potraja nekoliko minuta. Nika je ćutke stajala ne skidajući pogled s velike kupole udaljene nekih tri stotine metara od nje. Bila je to ogromna, tmasta sabijena lopta, koja je prianjala uz podnožje planine. Nije bilo mesta sumnji da je ta stvar veštačkog porekla. Činilo se da je onaj iznenadan blesak dopro negde od njene osnove.
<BR>&nbsp;&nbsp;&nbsp;&nbsp;&nbsp;Prošlo je nekoliko minuta pre no što se Alfonzus ponovo oglasio. "Bojim se da je nešto..."
<BR>&nbsp;&nbsp;&nbsp;&nbsp;&nbsp;"Nije važno, znam. Videla sam kako se to dogodilo. Taj brod je izgubljen." Opisala je kupolu. "Videla sam da je to naciljalo nešto u blizini horizonta na približnim koordinatama", proračunala je brojeve i saopštila im ih, "i pogodilo ga. Mora da je posredi ista stvar koja je raznela stražnji deo mojih sanki. Ljudi u Jedan Nula Pet nisu imali sreće koliko ja."
<BR>&nbsp;&nbsp;&nbsp;&nbsp;&nbsp;Zavladala je tišina, isprekidana naletima solarnog statičkog elektriciteta. "Slušaj, Nika, ne shvatamo šta se događa. Kakva je to stvar?"
<BR>&nbsp;&nbsp;&nbsp;&nbsp;&nbsp;"Do đavola, ne znam." Zastala je. "Ne, čekajte, to može biti samo jedno. Jasno je da mi nikada nismo napravili nešto slično. To je ogromno i liči na neku sferu koja je pala ovde. Mislim da je to u nekoj vezi sa Snarkom."
<BR>&nbsp;&nbsp;&nbsp;&nbsp;&nbsp;"Snark nije ništa ostavio za sobom."
<BR>&nbsp;&nbsp;&nbsp;&nbsp;&nbsp;"Jesmo li baš toliko sigurni u to? Ili je to možda bilo ovde odranije. Sećate li se onog signala koji je Snark spomenuo. Rekao je da je došao s Meseca? Možda je to ovo."
<BR>&nbsp;&nbsp;&nbsp;&nbsp;&nbsp;"Možda. Slušaj, besmisleno je pričati o tome. Moramo da pošaljemo nešto što bi osmotrilo tu stvarčicu i tebe pokupilo. U ovom času jedino mi je to na pameti. Uzimajući u obzir sve ovo vreme koje smo u međuvremenu izgubili, mislim da ne možemo da ti pošaljemo nijednu letelicu čak i kad bismo bili sigurni da ne bi bila uništena."
<BR>&nbsp;&nbsp;&nbsp;&nbsp;&nbsp;"Upravo o tome i ja razmišljam. Ostalo mi je oko pola sata." Nika je izgovorila ove reči ali nije mogla da poveruje u njih. Pola sata nije značilo ništa - malo duži telefonski razgovor, dužina programa dnevnih vesti.
<BR>&nbsp;&nbsp;&nbsp;&nbsp;&nbsp;"Gospode, mora da postoji neki izlaz. Slušaj, čitav prednji kraj konstruisan je od delova koji su spojeni u blok. Zar ne bi mogla da odvojiš jedan od delova i dokopaš se boca?"
<BR>&nbsp;&nbsp;&nbsp;&nbsp;&nbsp;"Sve se blokiralo još dok je vozilo imalo pravilan oblik. Pokušala sam da raspetljam delove, ali izgleda da to nije moguće."
<BR>&nbsp;&nbsp;&nbsp;&nbsp;&nbsp;"Tih trideset minuta podrazumeva pokrete i rad. To je samo prosek. Zašto ne legneš i ne opustiš se?"
<BR>&nbsp;&nbsp;&nbsp;&nbsp;&nbsp;"Nikada mi to neće poći za rukom. Mogla bih da uštedim dodatnih pedeset odsto na taj način ali, šta misliš, koliko bi brzo moj metabolizam mogao da se smanji posle ovakvog stresa?"
<BR>&nbsp;&nbsp;&nbsp;&nbsp;&nbsp;"Pravo veliš." Ponovo je zavladala napeta tišina.
<BR>&nbsp;&nbsp;&nbsp;&nbsp;&nbsp;Činilo se da tu i nema mnogo toga da se kaže. Prosta aritmetika je uvek imala jedno rešenje, bez obzira na to kako ste dolazili do njega. U kutiji s alatom nije bilo aparata za zavarivanje, tako da nije mogla da raseče metal na prednjem delu.
<BR>&nbsp;&nbsp;&nbsp;&nbsp;&nbsp;Alfonzus je nešto zborio, ali ona nije bila u stanju da se usredsredi na glas. Sedela je i šarala pogledom po stenovitoj ravnici istačkanoj velikim kamenjem, unakaženoj kraterima, koja je počivala u usnuloj tišini bleštavog dana. A uskoro - za manje od sat vremena - ona će im se pridružiti. To je zvučalo tako neverovatno; samo par centimetara dalje, odmah izvan plastičnog šlema vladao je potpun vakuum, potpuna tišina, potpuna smrt. Ona je predstavljala mehur od pare i fluida, mošusa, oštrih i slanih ukusa, mišića, nagona i života. Samo ju je tanka koža odvajala od ovog sveta mira, a ubrzo će se i te razlike smanjiti.
<BR>&nbsp;&nbsp;&nbsp;&nbsp;&nbsp;"Nika Amađi. Nika Amađi."
<BR>&nbsp;&nbsp;&nbsp;&nbsp;&nbsp;"Još sam ovde."
<BR>&nbsp;&nbsp;&nbsp;&nbsp;&nbsp;"Pokušali smo da smislimo nešto ali..."
<BR>&nbsp;&nbsp;&nbsp;&nbsp;&nbsp;"Ali ništa."
<BR>&nbsp;&nbsp;&nbsp;&nbsp;&nbsp;"Imaš li u sankama bilo šta što inače nije dozvoljeno? Nije po propisu, ali možda si ponela aparat za zavarivanje ili neko dodatno oruđe ili..."
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Pa", usplahirenost se uvukla u njegov glas, "obazri se oko sebe. Možda ima nečeg..."
<BR>&nbsp;&nbsp;&nbsp;&nbsp;&nbsp;"Čekaj." Nika je pomamno prebirala po svesti.
<BR>&nbsp;&nbsp;&nbsp;&nbsp;&nbsp;"Nema nikakvih izgleda da poravnam prednji kraj tih boca s kiseonikom. Znaš i sam zbog čega sam odabrana da izvršim ovaj posao merenja - lagana sam i mala, štedim tako gorivo. Ne mogu nigde da se probijem na silu."
<BR>&nbsp;&nbsp;&nbsp;&nbsp;&nbsp;"Čekaj... Nika, upravo smo primili poziv sa Zemlje. Došlo je do fuzione eksplozije u severozapadnom delu Sjedinjenih Američkih Država. Očito je da nije reč o ratu. Neka vrsta udesa."
<BR>&nbsp;&nbsp;&nbsp;&nbsp;&nbsp;"Pa šta? Ne dajem ni pet para na to."
<BR>&nbsp;&nbsp;&nbsp;&nbsp;&nbsp;"Mogli bismo..."
<BR>&nbsp;&nbsp;&nbsp;&nbsp;&nbsp;"Umirem ovde, vi kučkini sinovi!"
<BR>&nbsp;&nbsp;&nbsp;&nbsp;&nbsp;"Slušaj, Nika... Stvar je u tome što Zemlja traži od nas da nadziremo svaki vid saobraćaja u dubokom svemiru. U slučaju da bilo koja velika sila povlači nešto - no, nije važno. Bićemo prilično zauzeti ovde, ali ćemo ti pružiti svaku pomoć..."
<BR>&nbsp;&nbsp;&nbsp;&nbsp;&nbsp;"Krasno, krasno. Najbolje je da umuknete. Pitam se... ova olupina ovde očigledno je brod - možda mogu da dobijem neku pomoć. Da provalim unutra. Pronađem..."
<BR>&nbsp;&nbsp;&nbsp;&nbsp;&nbsp;"Pa sigurno, pokušaj nešto..."
<BR>&nbsp;&nbsp;&nbsp;&nbsp;&nbsp;"To će me verovatno smesta ubiti. No, i to je bolje od... Iz ovih stopa krećem prema njemu."
<BR>&nbsp;&nbsp;&nbsp;&nbsp;&nbsp;Isključila je vezu pre no što je stigao bilo šta da kaže. Da hoda do tog mesta - ne; potrčala je, znajući da razlika u potrošnji kiseonika ne može biti velika. Osetila je bujanje energije, ubrzavanje pulsa. Bilo je dobro ponovo osetiti tle pod nogama, biti slobodan, prestati padati kao bespomoćna ranjena ptica.
<BR>&nbsp;&nbsp;&nbsp;&nbsp;&nbsp;Toliko se zanela, toliko je poverovala da ona bakarna stvar nudi spasenje da je bila potpuno nepripremljena kada je naglavce uletela u ništa. Nos joj je tresnuo u vizir na šlemu, osuvši ga smesta sićušnim crvenim kapljicama krvi. Pala je zapetljavši ruke i noge.
<BR>&nbsp;&nbsp;&nbsp;&nbsp;&nbsp;Sela je i zatresla glavom. Nešto joj je zujalo u uhu; njen životni sistem izveštavao je o krvarenju. Napipala je komande na stražnjem delu šlema i traka unutar njega prinela je ustima duž jedne petlje pilulu za zgrušavanje krvi. Progutala ju je, popila malo vode i predahnula kako bi sredila misli.
<BR>&nbsp;&nbsp;&nbsp;&nbsp;&nbsp;Bilo je teško usredsrediti se na stvari. U glavi joj je bubnjalo, a u ustima je osećala ukus zdrobljene pilule. Sudar je uništio onu poletnu odlučnost u njoj ali je ipak uspela da natera sebe da ustane.
<BR>&nbsp;&nbsp;&nbsp;&nbsp;&nbsp;Najpre je pomislila da se saplela, ali ne - u prašini su se videli tragovi na mestu gde se stropoštala nauznak. Mora da je udarila u nešto. Ali ovde nije bilo... ničega...
<BR>&nbsp;&nbsp;&nbsp;&nbsp;&nbsp;Koraknula je napred, posegnula rukom i osetila nesumnjiv otpor naspram dlana. Krenula je nukom gore i dole, a zatim i nekoliko metara u svaku stranu. Nešto nevidljivo - gotovo da se glasno nasmejala na tu pomisao - pružalo je otpor njenoj ruci. Ne, nije joj pružalo otpor već je naprosto bilo tu. Čvrsto, jedan zid. Povukla je ruku i zagledala se u dlan. Imao je neobičan, šaren izgled; grudvice mrke i narandžaste boje prekrivali su crnu plastičnu površinu.
<BR>&nbsp;&nbsp;&nbsp;&nbsp;&nbsp;Delom iz predostrožnosti, ali uglavnom zbog toga što je morala da radi nešto dok je pokušavala da razmišlja, Nika se okrenula i uputila se prema sankama. Nevidljivi zid nalazio se na najmanje od sto metara udaljenosti od kupole i ona je počela da sluti šta je posredi. Došavši do sanki odabrala je jedno dugačko parče cevi, koje se odlomilo prilikom udara, a zatim se vratila do zida. Gurnula je cev napred, dotakla njome zid i čvrsto je uprla. Ne, to nije bio čvrst zid. Mogla je da oseti neobičan mekan otpor; cev se polako probijala zaustavivši se kada više nije mogla da je gura dalje. Čvrsto ju je držala iščekujući. Činilo se da se ništa ne događa. Posle nekoliko trenutaka povukla ju je.
<BR>&nbsp;&nbsp;&nbsp;&nbsp;&nbsp;Vrh aluminijumske cevi bio je zamrljan, nejasan. Istopio se. Ova prepreka je na neki način zagrevala sve što bi bilo gurnuto prema njoj.
<BR>&nbsp;&nbsp;&nbsp;&nbsp;&nbsp;Uprkos nestrpljenju osetila je iznenadan hladan strah. Držeći cev nasuprot postojanom otporu okrenula se i stala da korača. Ovaj nevidljivi zid nije imao kraja. Posle tri minuta hodanja zaustavila se i pogledala unazad. Njene stope su opisivale velik blago savijen luk, s kupolom kao središtem. Žmirkala je zbog znoja, osećajući kako joj štipa oči i žudela da ga otare. Činilo se da joj ništa drugo ne preostaje nego da produži dalje. Hodala je sledeći krivinu nevidljivog zida sve dok nije dospela do jednog stenovitog ispusta u podnožju brda. Nije bila ni za dlaku bliže kupoli, a minuti su isticali.
<BR>&nbsp;&nbsp;&nbsp;&nbsp;&nbsp;Okrenula se i pošla natrag prema sankama, saplićući se po sivom razbacanom kamenju. Izvesnost beše sumorna. Znala je da nikada neće uspeti da se domogne kupole, da nikad neće pronaći nešto što bi moglo da joj pomogne. Pomoć je bila daleko. Nije bilo načina da dođe do rezervnih boca, čak i pod pretpostavkom da neke od njih nisu bile probušene.
<BR>&nbsp;&nbsp;&nbsp;&nbsp;&nbsp;Dotad nedoživljeno osećanje užasa i očajanja uskrslo je u njoj dok je gledala polomljeno svemirsko vozilo. Tuđe. Neprijateljsko.
<BR>&nbsp;&nbsp;&nbsp;&nbsp;&nbsp;Ponovo se saplela, podigavši prašinu - da li je ovo bio prvi znak gubitka kiseonika? Ujela se za usnu. Rekli su joj da najpre dolazi do pojave viška ugljendioksida; njena pluća će pre reagovati na to nego na nedostatak kiseonika. Zakoračila je preko ivice jednog malog kratera. Poveći kamen otkotrljao se unutra, narušivši ivicu s jedne strane. Oslonila se na taj kamen i pronašla zgodno mesto za sedenje. Primetila je da dahće. U dahu joj se osećao gorkokiselkast ukus. Nadala se da je to znak umora, a ne nečeg goreg. Koliko joj je još preostalo? Proverila je vreme i pokušala da proračuna stopu utroška vazduha. Ne, nije mogla da se pouzda u to. Trčala je, radila - moglo joj je ostati neko vreme između deset i dvadeset minuta.
<BR>&nbsp;&nbsp;&nbsp;&nbsp;&nbsp;Sećala se predavanja i dijagrama o umiranju zbog nedostatka kiseonika. Delovali su joj daleko i nestvarno. Prskanje kapilara, naprezanje srca - samo reči.
<BR>&nbsp;&nbsp;&nbsp;&nbsp;&nbsp;Namrštila se. Nije se ništa dalo uraditi. Možda je najbolje sedeti tu, trošiti vreme i čekati smrt. Ionako je to zaslužila, jer uvek je samo čekala da joj se stvari dogode. Da je ustala i otvoreno rekla da ne želi ovaj posao, oni je ne bi poslali ovamo. Istina, njeni letački refleksi bili su izvrsni, bila je lagana - sve su to oni proverili, i još štošta. No, ona je uvek osećala nekakvu nelagodnost, kao da joj je nedostajao neki talenat koji su drugi posedovali. Možda proste mehaničarske sposobnosti - ona je istini za volju bila elektronski tehničar, a ne mehaničar.
<BR>&nbsp;&nbsp;&nbsp;&nbsp;&nbsp;Ali bila je stručna; mogla je da sa visine uoči verovatna nalazišta vode i da vešto pilotira oko njih radi boljeg uvida. Bila je mlada, izdržljiva i pouzdana. Tako je započela s letovima, navikla se na njih, dolazeći i odlazeći po vlastitom nahođenju sa toplim samozadovoljnim osećanjem da je slobodna da putuje po jednom svetu dok su drugi provodili dane unutar tesnih laboratorija, ukopanih deset metara duboko ispod mesečeve sive kože.
<BR>&nbsp;&nbsp;&nbsp;&nbsp;&nbsp;Bilo je lako opustiti se u svakodnevnom radu, baš kao što je bilo savršeno prosto savladati akrobatiku sanki, zapamtiti šarene zelene karte, pripremiti se.
<BR>&nbsp;&nbsp;&nbsp;&nbsp;&nbsp;Preći pola miliona kilametara, rekla je svojim roditeljima, da bi bila zaključana unutra? Videti tako malo od ovih hladnih, grubih tajni oko sebe, ne doživeti avanturu? Tako je ona mislila, osećajući se čarobno i zaboravljajući na opasnosti.
<BR>&nbsp;&nbsp;&nbsp;&nbsp;&nbsp;Isto se dogodilo sa Tošijem tamo na Zemlji, pre svega ovoga. Naprosto je sedela sigurna u svoj položaj, sigurna da Alisa ne predstavlja nikakvu pretnju, a ta devojka joj je otela Tošija kao od šale. Dopustila je da ga Alisa uzme, jer joj je bilo lakše da ćuti, osmehuje se i bude prijazna. Na isti način je prihvatila ovaj posao, i sada je trebalo da umre zbog toga, da ispusti dušu zato što je ustuknula pred žestinom sukoba, zato što nije mogla da podnese ono nervozno stezanje u stomaku...
<BR>&nbsp;&nbsp;&nbsp;&nbsp;&nbsp;Polako, veoma polako, ustala je. Jedna zamisao tek joj je zaiskrila, no kada ju je obrnula nekoliko puta u svesti ona postade stvarna.
<BR>&nbsp;&nbsp;&nbsp;&nbsp;&nbsp;Ali da li je bila sposobna da podigne sanke? Nikada to nije pokušala. Da li je postojao neki način da se to učini? Alfonzus bi trebalo da zna za to; oni su imali više iskustva u tim stvarima, mogla bi da ih nazove i priupita - smešno, ne, nije bilo vremena za to. Okrenula se i stala ravnomerno i obazrivo da korača, štedeći snagu. Prašina je škripala pod njenim čizmama dok je prilazila sankama, napeto ih posmatrajući.
<BR>&nbsp;&nbsp;&nbsp;&nbsp;&nbsp;Tamne senke skrivale su neke pojedinosti, no ona beše ubeđena da zglobovi odbojnika iza sedišta nisu oštećeni. Sanke su bile tako načinjene da se mogu brzo rastaviti: komponovane od modula koji su se odvajali radi održavanja.
<BR>&nbsp;&nbsp;&nbsp;&nbsp;&nbsp;Da ih podigne? Nemoguće. Težile su bezmalo hiljadu kilograma. Nika se dade na posao. Razmrsila je mrežu cevi i spletove žica i odvojila veći broj boca sa zalihama vazduha. Radila je brzo i metodično, odmerenim pokretima, čuvajući snagu. Svaki ventil je bio čvrsto postavljen, svaki podupirač sklopljen. Zglobovi odbojnika škljocnuše i sanke se raspolutiše na dva dela.
<BR>&nbsp;&nbsp;&nbsp;&nbsp;&nbsp;Točkovi za prizemljenje bili su beznadežno smrvljeni, no prednji odeljak sanki bio je lakši od preostale dve trećine; motor na jonski pogon činio je najveći deo mase sanki.
<BR>&nbsp;&nbsp;&nbsp;&nbsp;&nbsp;Nika je obišla sanke i došla do zgužvanog blatobrana gde je pronašla dve valjane držalje. Čak i ovako naherena, pri niskoj gravitaciji, mogla je da pronađe dobar oslonac za noge, razgrnuvši pokrivač praha ispod čizama. Namestila se, čvrsto stegla rukama i povukla. Izgledalo je da deo od sanki odoleva, zakočen malom izbočinom, a onda je skliznuo, krenuo po prašini. Zastenjala je povukla, a ono je kliznulo još malo. Prašina je bila dobro mazivo i teret je klizio po nekoliko metara na jedno potezanje.
<BR>&nbsp;&nbsp;&nbsp;&nbsp;&nbsp;Postepeno je napredovala prema padini. Komad sanki je ostavljao neravan trag u braonkastoj prašini i ona uhvati ritam - jednom bi potegla, načinila dva koraka, rasterala prašinu kako bi mogla da ima dobar pogled na kamenje ispred svojih nogu, a potom ponovo potegla. Ruke i noge su se naprezale, a leđa su je bolela. Vazduh je počeo da joj se kvari, vijugajući kroz njen šlem nošen sopstvenom težinom. Bila je to duga, iscrpljujuća borba da se dospe do nevidljivog štita, ali svaki korak ju je primicao njemu i posle izvesnog vremena zapala je u euforiju u kojoj joj se ovaj komad sanki činio lakšim. Gotovo je pomislila da može da čuje zvuk metala koji je strugao preko stena, pomešan sa škripanjem prašine pod nogama.
<BR>&nbsp;&nbsp;&nbsp;&nbsp;&nbsp;Trebalo je da nazove Alfonzus. Trebalo je da znaju šta je radila. Ali oni će pronaći kupolu bez obzira na to da li će stići do nje na vreme ili ne. Bila je potpuno sama; život joj je zavisio isključivo od vlastitih napora.
<BR>&nbsp;&nbsp;&nbsp;&nbsp;&nbsp;Do trenutka kada je dosegla nevidljivu prepreku Nika je teško disala. Lupila je u nju, pritisnuvši nos o vizir. Prisetila se okrvavljenog nosa i po prvi put postala svesna ugrušaka krvi u svojim nozdrvama. Izgledalo je kao da se to desilo pre godinu dana.
<BR>&nbsp;&nbsp;&nbsp;&nbsp;&nbsp;Zaustavila se i osmotrila boce s vazduhom, odmah eliminišući one sa očiglednim rupama i probijenim šavovima. Na jednom kraju nalazile su se dve koje su izgledale netaknute, ali ona nije uspevala da razazna merne instrumente jer ih je obavijao iskrivljeni metal. Zastavši za tren, koliko da proceni situaciju, odvojila je jednu polugu i uklinčila je pod komad sanki. Nalegavši se na nju pribila je prednji deo sanki uz nevidljivi štit.
<BR>&nbsp;&nbsp;&nbsp;&nbsp;&nbsp;Nije mogla da bude sigurna da li će ovo dejstvovati. Aluminijumska cev se topila, ali sanke su sadržavale čelik i legure za koje to nije moralo da važi. Nalegla je na polugu pritiskajući uz zid onaj deo sanki koji je bio najbliži bocama. Pri većoj gravitaciji ne bi bila u stanju da podigne sanke čak ni uz pomoć poluge, ali u uslovima niske gravitacije to je bilo moguće. Ramena su joj sevala od bolova.
<BR>&nbsp;&nbsp;&nbsp;&nbsp;&nbsp;Hitre strelice plamena zasuše joj leđa. Nije mogla da zapazi nikakvu promenu kod odbojnika, ali onda on skliznu malo ulevo. Podesila je oslonac, pomerila polugu da bi poduprla težinu sanki i tada primetila kako jedna tamna tečnost polako curi naniže sa mesta gde su sanke dodirivale zid. To mora da je bio tečni metal koji se slivao niz površinu štita. Nika potisnu polugu napred pojačavajući pritisak.
<BR>&nbsp;&nbsp;&nbsp;&nbsp;&nbsp;Posle nekoliko trenutaka prednja strana sanki poče da se magli i spaja. Iskrivljeni metal ugnuo se na jednoj tački, a zatim i na drugoj. Polako, mukotrpno, tanak potočić tečnog metala stao je da se sliva niz površinu nevidljivog štita. Iz njega je izbijala retka siva para. Tečan metal sakupljao se u raštrkanim baricama po prašini. Sanke se ponovo nagnuše - Nika je svaki put podešavala ravnotežu, iskošavajući polugu u povoljniji položaj i održavajući pritisak.
<BR>&nbsp;&nbsp;&nbsp;&nbsp;&nbsp;Kroz izmaglicu znoja koja se hvatala na njenom viziru, procenjivala je promenu težine komada sanki i nastojala da joj parira. Vazduh je postajao gust i težak. Morala je da se bori kako bi usredsredila pažnju. Povremeno je bacala pogled na ukopanu bakarnu kupolu. Pre samo sat ili dva, nije videla ništa slično tome, nije ni slutila da će nabasati na nešto tako čudno i tuđinsko usred selenografskog premeravanja. Ako se ikada izvuče iz svega ovoga, neizostavno će otkriti šta je bila ova kupola i zbog čega se oko nje prostirao ovaj štit. Možda su njeni odbrambeni sistemi dejstvovali sporadično, ne znajući šta čine.
<BR>&nbsp;&nbsp;&nbsp;&nbsp;&nbsp;Sanke su se ponovo nagnule na levu stranu i ona hitro pomeri polugu da bi ih održala u ravnoteži. Sada je tečni metai tekao u postojanom potočiću; iznad sanki uobličio se oblak pare. Iskrivljni metal postepeno je popuštao, mreškao se i nestajao; u jednom brzom naletu poslednja prepreka do boca s kiseonikom istopila se i iščezla.
<BR>&nbsp;&nbsp;&nbsp;&nbsp;&nbsp;Nika je odbacila polugu i grozničavo se uspentrala na sanke. Dohvatila je boce s kiseonikom, ali su one odbile da se pomere. Nagnula se povrh njih, osećajući kako joj je krv iznenada jurnula u glavu.
<BR>&nbsp;&nbsp;&nbsp;&nbsp;&nbsp;Mučila se da razbistri pogled. Jedna cev bila je pritisnuta uz boce, prikivajući ih za ležišta. Uzalud je gurala cev, pokušavajući da je pomakne. Bila je zaglavljena.
<BR>&nbsp;&nbsp;&nbsp;&nbsp;&nbsp;Smandrljala se niz stranu sanki i dograbila onu polugu. Ako bi ih pritisnula uz jedan kamen - eno, tamo se nalazio jedan - i nagnula sanke, tako; da, opet su se uzdigle, izlažući onu cev nevidljivom zidu. Uklinčila je polugu na pravo mesto i zaobišla sanke, dospevši blizu štita odakle je mogla da upotrebi težinu svog tela da bi ih još malo nagnula. Zapela je iz petnih žila; sanke su donekle popustile, a onda je cev nalegla na štit. Ruke su joj bile čvrsto pritisnute na cev i mogla je da vidi kako joj desni zglob biva lagano potisnut prema štitu. Težina sanki pomerila se još malo dalje i pričvrljila joj ruku.
<BR>&nbsp;&nbsp;&nbsp;&nbsp;&nbsp;Morala je da donese odluku - da ispusti cev i pokuša sve ispočetka ili da pusti da zagrevanje deluje u isti mah na cev i na njenu ruku. Cev je bila vrela; videla je kako se para diže od nje dok se metal topio. Pomakla je ruku koliko je to bilo moguće da bi umanjila pritisak ali nije mogla da je oslobodi.
<BR>&nbsp;&nbsp;&nbsp;&nbsp;&nbsp;Čekala je; još jednom je podesila oslonac za noge, ne skidajući pogled sa cevi. Njene čvrste ivice počele su da se zamućuju i stapaju. Nije ništa mogla da oseti u svojoj desnoj ruci. Nika je pokušala da pokrene prste i kao nagradu osetila je blag bol. Oduprla se što je jače mogla i povukla cev. Ona polagano popusti, odvajajući se od nevidljivog zida. Jedna boca s kiseonikom iskoči, oslobođena iz svog ležišta pod pritiskom.
<BR>&nbsp;&nbsp;&nbsp;&nbsp;&nbsp;Brektala je. Zgrabila je bocu koja se kotrljala niz sanke i otvorila bezbednosni ventil. Na smrvljenom čitaču nije se dala zapaziti nikakva promena. Postavila je prst na brizgaljku i nije osetila nikakav pritisak. Boca beše prazna. Ne razmišljajući, ne dopuštajući sebi da zapadne u očajanje, posegla je za drugom bocom.
<BR>&nbsp;&nbsp;&nbsp;&nbsp;&nbsp;Ona cev ju je još pritiskala u ležište ali je Nika nekako izmigolji i ova, oslobođena, iskoči iz ležišta. Šta je tu je, pomisli ona. Više nije postojala nijedna boca koja nije bila probušena. Nika je otvori i vide kako brojčanik mernog instrumenta pozitivno reaguje. Bez oklevanja zavitlala ju je u ležište na svojim leđima mahinalno prikopčavajući spojnice za dovod vazduha.
<BR>&nbsp;&nbsp;&nbsp;&nbsp;&nbsp;Mlaz vazduha zapahnu je u hladnoj postojanoj bujici. Klonula je na komad sanki ne mareći za nevidljivi štit, niti za oštar metal koji ju je žuljao čak i kroz ovo odelo. Iznad nje se širio sjaj sunca. Boca joj je valjala barem za tri sata. Ako bude počivala i mirovala Alfonzus bi možda i mogao da se probije ovamo.
<BR>&nbsp;&nbsp;&nbsp;&nbsp;&nbsp;Nešto ju je peckalo oko zgloba i ona podiže desnu ruku da bolje pogleda. Na pozadini boje rastopljene plastike širila se crvena mrlja.
<BR>&nbsp;&nbsp;&nbsp;&nbsp;&nbsp;Ono peckanje preraslo je u tup, pulsirajući bol. Dok je tako posmatrala, krv se slivala niz zglob prema laktu. Ležala je potpuno nepokretno. Krvarila je u slobodnom prostoru. Odelo joj je čvrsto prianjalo uz kožu, tako da ostatak tela nije odmah mogao da oseti pad pritiska.
<BR>&nbsp;&nbsp;&nbsp;&nbsp;&nbsp;Pred njenim očima u krvi joj se obrazovala mala grupa mehurića koji su se lagano rasprskavali. Tanak pramen pare uzdizao se od njene ruke usled isparavanja krvi.
<BR>&nbsp;&nbsp;&nbsp;&nbsp;&nbsp;Ošamućeno je zurila. Izlaganje vakuumu značilo je sigurnu smrt. Koliko je to trajalo? Nagli pad pritiska mogao je da izazove vodoničku narkozu. Koliko dugo? Jedan minut, dva? Duboko je udahnula vazduh koji beše dobar. Svest joj se razbistrila i ona ponovo skrenu pogled ka kupoli. Izgledalo je kao da se ova nadnosi nad njom.
<BR>&nbsp;&nbsp;&nbsp;&nbsp;&nbsp;Krv nasuprot metalu. Život nasuprot mašini. Podigla se na noge i skotrljala se niz sanke. U ušima joj je pucketalo; krvni pritisak je opadao. Do ostatka sanki delilo ju je stotinu metara. U njenoj priručnoj torbi s alatom nalazila se traka, organski zaptivači - nešto što je moglo da zatvori ranu.
<BR>&nbsp;&nbsp;&nbsp;&nbsp;&nbsp;Načinila je jedan korak. Horizont se ludački okretao i ona umalo ne izgubi ravnotežu. Sto metara, korak po karak. Usredsredi se na jedan, samo na jedan. Korak po korak.
<BR>&nbsp;&nbsp;&nbsp;&nbsp;&nbsp;U ušima joj ponovo zapucketa, ali sada se već kretala. Skerletne kapljice poprskaše prašinu. Bol se preobrazio u žestoko vrelo probadanje.
<BR>&nbsp;&nbsp;&nbsp;&nbsp;&nbsp;Klonula je i odmah povratila ravnotežu. Ispravljajući se u trenu je bacila brz pogled unazad. Tiha i bezlična kupola čučala je iznad nje. Za manje od jednog sata učinila joj je sve ovo, dovevši je na sam rub; možda je mogla još i više. No ona je konačno postala gospodar svog života. Nije imala nameru da naprosto dopusti stvarima da joj se dogode. I prokleta bila ako sada treba da umre.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
