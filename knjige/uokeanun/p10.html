<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;S obzirom na to da je raspolaganje automobilom makar i jedan dan bila retka prilika, Najdžel je sledećeg jutra odvezao Aleksandriju na posao. Širli je glatko odbila poziv da je odbaci do Alta Dena; bilo bi to gubljenje vremena, a osim toga ona je ionako k njima došla svojim motociklom. Odgurala ga je niz ulicu za dužinu jednog bloka, upalila motor uz prethodno čegrtanje, zavila za ugao i nestala s vidika.
<BR>&nbsp;&nbsp;&nbsp;&nbsp;&nbsp;Aleksandrija se bila naoštrila za Brazilce, pripremajući se za drugi dan pregovora. Komitet zaposlenih nije bio načisto u pogledu uslova koje bi Ameniaki aerotransport imao da zahteva, pribojavajući se da bi kontrola mogla da isklizne iz zemlje i pređe u ruke ljudi koje nisu shvatali. Aleksandrijin zadatak bio je da ublaži njihova strahovanja, a da pri tom ne ugrozi tok pregovaranja. Ona još nije znala da li je za konačnu pogodbu ili ne.
<BR>&nbsp;&nbsp;&nbsp;&nbsp;&nbsp;Najdžel nije žurio vozeći uz brda blagog nagiba. Opredelio se za put osenčen dugačkim alejama eukaliptusa. Otvorio je prozor da bi se nadisao svežeg mirišljavog vazduha. Na svoje iznenađenje, utvrdio je da problem sa Aleksandrijom i lupusom nije učestalo nepozvan provaljivao na površinu njegove svesti. Protekla noć ga je na neki način oslobodila od toga za neko vreme.
<BR>&nbsp;&nbsp;&nbsp;&nbsp;&nbsp;Ovo područje mu nije bilo poznato; provezao je pokraj nekoliko blokova koje je vatra pretvorila u ruševine. Ostali su samo pocrneli uglovi zgrada sa testerastim šipkama koje su virile iz mora nabujalog korova. Usporio je da ih bolje osmotri, da tvrdi da li je reč o posledicama zemljotresa, ili o rezultatu jednog od 'udesa' koji su bili tako česti u poslednje dve decenije. Biće pre da je posredi zemljotres, pade mu na um. Nije bilo očiglednih zjapećih kratera, a umrljani zidovi nisu bili ištepovani vatrom oružja teškog kalibra.
<BR>&nbsp;&nbsp;&nbsp;&nbsp;&nbsp;Do trenutka kada je ušla u sistem, letelica je raspolagala podacima o planetarnom stanovništvu. Od devet planeta četiri su obećavale. Sada su se sve osim najdalje u dubini sistema mogle raspoznati kao disk. U blizini zvezde kružio je jedan potpuno naoblačen svet. Sa sledećeg, idući prema spoljašnjosti, javljao se onaj slabiji radio-predajnik; na njemu su se isticale oštre linije kiseonika i povremeno plavo svetlucanje, koje je nagoveštavalo prisustvo okeana. Zatim je sledio jedan manji svet, suv i hladan, s čudnim belezima.
<BR>&nbsp;&nbsp;&nbsp;&nbsp;&nbsp;Ipak, za sada se pažnja letelice usredotočavala na četvrtu mogućnost, na ogromnog, prstenovima obavijenog džina. Njegova radio-emitovanja behu široka i pokrivala su najveći deo spektra kao da je izvor prirodan. Činilo se, međutim, da su ona podešena na jedan obrazac amplitude koja se gotovo identično panavljala u postojanim periodima.
<BR>&nbsp;&nbsp;&nbsp;&nbsp;&nbsp;Ružičasto-mrki svet nije izgledao kao verovatno sedište jednog tehnološkog društva. Ovde su, međutim, iskrsle poteškoće druge vrste: vreme i energija. Letelicine mašine nisu efikasno dejstvovale pri ovako malim brzinama. Pa ipak, ona je morala da promeni momentum i svede svoju putanju na ravan ekliptike. Prolazak pored jedne velike planete mogao je mašinama da uštedi naprezanje i vreme. Luping kroz njeno gravitaciono polje, preuzimanje momentuma iz njenih vektorskih sila, omogućio bi podrobnije proučavanje, dok bi brod u isti mah bio potisnut prema Suncu duž poželjnije putanje.
<BR>&nbsp;&nbsp;&nbsp;&nbsp;&nbsp;Letelicine više funkcije razmatrale su problem. Uz muklu tutnjavu ona je promenila zvuk svojih mašina. Bio to gasni džin ili ne, obrazac radio-talasa nije se mogao prenebregnuti. Letelica je meko skliznula prema svetu koji je čekao.
<BR>&nbsp;&nbsp;&nbsp;&nbsp;&nbsp;"Najisturenija kamera ga je uočila", reče Najdžel.
<BR>&nbsp;&nbsp;&nbsp;&nbsp;&nbsp;"Šta? Razrešili ste problem?" Labkin je ustao sa iznenađujućom okretnošću i zaobišao svoj sto.
<BR>&nbsp;&nbsp;&nbsp;&nbsp;&nbsp;"Nije bio posredi nikakav kvar. Oni odjeci bili su stvarni: Inženjeri su bili u pravu. Imamo Snark."
<BR>&nbsp;&nbsp;&nbsp;&nbsp;&nbsp;Najdžel je izručio fioku sa faksimilima na sto. Oni su sijali čak i u slabašnom osvetljenju kancelarije - žute šare na zelenim trakama.
<BR>&nbsp;&nbsp;&nbsp;&nbsp;&nbsp;"Šta je to Snark?"
<BR>&nbsp;&nbsp;&nbsp;&nbsp;&nbsp;"Jedno stvorenje iz engleske mitologije."
<BR>&nbsp;&nbsp;&nbsp;&nbsp;&nbsp;"Ima li tu nečeg opipljivog?"
<BR>&nbsp;&nbsp;&nbsp;&nbsp;&nbsp;"Ovo su optičke i spektroskopske analize. Telemetrijske greške već su ispravljene i numerički doterane." Izvukao je jedan list iz svežnja i upro prstom na nekoliko linija.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Naš Snark odaje sve ove linije fuzione baklje koja plamti prilično sjajno. Bezmalo milijardu stepeni."
<BR>&nbsp;&nbsp;&nbsp;&nbsp;&nbsp;"Hajde bogati." Labkin mu je uputio sumnjičav pogled, skrivajući oči iza svojih bledih stakala.
<BR>&nbsp;&nbsp;&nbsp;&nbsp;&nbsp;"Proverio sam sa klapom."
<BR>&nbsp;&nbsp;&nbsp;&nbsp;&nbsp;"Do đavola", reče Labkin. Zavrteo je glavom. "Čudno."
<BR>&nbsp;&nbsp;&nbsp;&nbsp;&nbsp;"Jupiterov monitor imao je jedan jasan pogled u tom pravcu pre no što je Kalisto ponovo zaklonio vidik. Nismo to mogli izbeći čak ni uz pomoć nove orbite u koju smo ga postavili."
<BR>&nbsp;&nbsp;&nbsp;&nbsp;&nbsp;Izvukao je glatku optičku fotografiju iz pregrade za odlaganje materijala.
<BR>&nbsp;&nbsp;&nbsp;&nbsp;&nbsp;"Ne vidi se baš bogznašta", reče Labkin.
<BR>&nbsp;&nbsp;&nbsp;&nbsp;&nbsp;Blizu ugla, naspram mrtvački crne pozadine, nazirala se narandžasta mrlja. Labkin je ponovo zavrteo glavom. "I uvo je uočeno kroz teleskup malog ugla? Mora da je bilo prilično udaljeno."
<BR>&nbsp;&nbsp;&nbsp;&nbsp;&nbsp;"Jeste. Gotovo celim putem dijagonalno preko Kalistove orbite. Ne verujem da ćemo biti još jednom u stanju da ga zapazimo prilikom sledećeg prolaženja."
<BR>&nbsp;&nbsp;&nbsp;&nbsp;&nbsp;"Je li bilo kakve radio-veze?"
<BR>&nbsp;&nbsp;&nbsp;&nbsp;&nbsp;"Nikakve. Nije bilo vremena. Pokušao sam čim sam jutros stigao. Zabeležio sam nešto - nisam odmah znao šta je posredi - nisam bio u stanju da uz pomoć onog fotosa obezbedim dovoljno dobro uporište. Uzan radiozrak, koji glavna antena Monitora pruža, zahteva znatno bolje uporište."
<BR>&nbsp;&nbsp;&nbsp;&nbsp;&nbsp;"Pokušajte ponovo."
<BR>&nbsp;&nbsp;&nbsp;&nbsp;&nbsp;"Pokušao sam. Ali Kalisto je zaklonio vidik, a potom i sam Jupiter."
<BR>&nbsp;&nbsp;&nbsp;&nbsp;&nbsp;"Sranje."
<BR>&nbsp;&nbsp;&nbsp;&nbsp;&nbsp;Oba čoveka ustadoše. Podbočili su se i stali da pilje u faksimile. Njihove oči tragale su kroz matirane obrasce, zapažajući svaku pojedinost. Stajali su nepokretni kao kipovi.
<BR>&nbsp;&nbsp;&nbsp;&nbsp;&nbsp;"To će biti prilično krupna vest, Najdžele."
<BR>&nbsp;&nbsp;&nbsp;&nbsp;&nbsp;"Očekujem da će biti tako."
<BR>&nbsp;&nbsp;&nbsp;&nbsp;&nbsp;"Mislim da bi trebalo da celu stvar malo stavimo na led. Dok ne ulučim priliku da razgovaram sa direktorom."
<BR>&nbsp;&nbsp;&nbsp;&nbsp;&nbsp;"Hmmm. Pretpostavljam da će to biti najbolje."
<BR>&nbsp;&nbsp;&nbsp;&nbsp;&nbsp;Labkin ga je netremično gledao.
<BR>&nbsp;&nbsp;&nbsp;&nbsp;&nbsp;"Ne postavlja se nikakvo pitanje u pogledu toga šta je posredi."
<BR>&nbsp;&nbsp;&nbsp;&nbsp;&nbsp;"Nije jedan od naših", reče Najdžel. "Morgu da se zakunem u to."
<BR>&nbsp;&nbsp;&nbsp;&nbsp;&nbsp;"Čudno je da si ti to otkrio. Ti i Mek Kouli ste jedini ljudi koji su ikad videli nešto tuđinsko."
<BR>&nbsp;&nbsp;&nbsp;&nbsp;&nbsp;Najdžel iznenađeno podiže pogled prema Labkinu. "Zbog toga sam i ostao u ovom programu. Mislio sam da ste toga svesni. Želeo sam da budem tamo gde se stvari dešavaju."
<BR>&nbsp;&nbsp;&nbsp;&nbsp;&nbsp;"Naslućivao si da će se dogoditi?" Labkin je delovao iskreno zaprepašćeno.
<BR>&nbsp;&nbsp;&nbsp;&nbsp;&nbsp;"Ne. Kockao sam se."
<BR>&nbsp;&nbsp;&nbsp;&nbsp;&nbsp;"Neki ljudi su i dalje ogorčeni zbog Ikarusa, to ti je poznato."
<BR>&nbsp;&nbsp;&nbsp;&nbsp;&nbsp;"Čuo sam."
<BR>&nbsp;&nbsp;&nbsp;&nbsp;&nbsp;"Možda im se neće dopasti što si..."
<BR>&nbsp;&nbsp;&nbsp;&nbsp;&nbsp;"Njihov problem" Najdželovo lice se smrklo. Pre mnogo godina odgovorio je na Labkinova pitanja u vezi s Ikarusom i nije video nikakav razlog da sada ponovo prevrće po prošlosti.
<BR>&nbsp;&nbsp;&nbsp;&nbsp;&nbsp;"Pa, ja sam samo... razgovaraću sa direktorom..."
<BR>&nbsp;&nbsp;&nbsp;&nbsp;&nbsp;"Otkrio sam ovo. Želim da budem u tome. Zapamtite to", završio je besno.
<BR>&nbsp;&nbsp;&nbsp;&nbsp;&nbsp;"Vojska je zapamtila poslednji slučaj." Labkin je raširio ruke iskrenuvši dlanove u umirujućem gestu.
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Ikarus je bio opasan. Možda je i ova stvar takva."
<BR>&nbsp;&nbsp;&nbsp;&nbsp;&nbsp;Najdžel se namrštio. Politika. Komiteti. Isuse.
<BR>&nbsp;&nbsp;&nbsp;&nbsp;&nbsp;"Pustite sad to", reče on. "Zar ne bi bilo bolje da dokonamo kamo se to uputilo? Pre no što počnemo da lomimo koplja oko toga šta nam je činiti ako dođe ovamo?"
<BR>&nbsp;&nbsp;&nbsp;&nbsp;&nbsp;Onaj gasni džin beše razočaranje. Nenasumična radio-emitovanja bila su prirodnog porekla, podešena prema orbitalnom periodu njegovog crvenkastog najbližeg meseca. Letelica je metodično analizirala veće mesece, otkrivši jedino ledena polja i sure stene.
<BR>&nbsp;&nbsp;&nbsp;&nbsp;&nbsp;Kada je fijuknula pored džinovske planete, duž jedne veštačke parabole, donela je odluku da se usredsredi na onaj vodeni svet. Signali koji su poticali odande bili su, nesumnjivo, veštačkog porekla. Ali baš kada se uputila tamo, jedan kratak oštar radio-talas privukao je njenu pažnju. Signal je otkrivao visoke korelacije ali ipak nedovoljne da bi isključio prirodno poreklo; u prirodi je postojalo puno valjano ustrojenih fenomena. Neverovatno, ali izvor je bio sasvim blizu.
<BR>&nbsp;&nbsp;&nbsp;&nbsp;&nbsp;Sledeći važeće naloge, brod je reemitovao isti elektromagnetski signal prema izvoru. Ovo se dogodilo nekoliko puta, posve brzo ali bez ikakvih znakova od izvora da je emitovanje letelice primljeno. Onda je odjednom signal prestao. Ništa se nije izdvajalo iz šuma statičkog elektriciteta.
<BR>&nbsp;&nbsp;&nbsp;&nbsp;&nbsp;Brod je duboko razmišljao. Poslednji signal mogao je lako da ima prirodan izvor, posebno u jakim magnetskim poljima koja su okruživala džinovsku gasnu planetu. Bez daljeg istraživanja nije bilo načina da se donese konačan sud.
<BR>&nbsp;&nbsp;&nbsp;&nbsp;&nbsp;Činilo se da se izvor nalazi na petom mesecu jednom hladnom i goletnom svetu. Brod je bio svestan da je taj mesec prevodnicom vezan za gasnog džina sa jednom stranom večito okrenutom prema planeti. Stoga je njegovo kruženje u odnosu na brod bilo prilično sporo. Imajući to u vidu izgledalo je malo verovatno da bi izvor zračenja tako brzo skliznuo ispod vidljive ivice.
<BR>&nbsp;&nbsp;&nbsp;&nbsp;&nbsp;Štaviše, snaga signala beše niska, ali ne toliko slaba da ga brod još ranije nije mogao otkriti. Možda je posredi bio jedan drugi obrazac zračenja iz pojasa oko planete nadevenog elektronima koje je aktivirao peti, a ne prvi mesec.
<BR>&nbsp;&nbsp;&nbsp;&nbsp;&nbsp;Brod je dugo razmišljao i odlučio. Pretpostavka o prirodnom poreklu činila se daleko verovatnijom. Dalje proveravanje koštalo bi goriva i vremena, a područje oko gasnog džina bilo je opasno. Stoga je bilo mudrije nastaviti sa ubrzavanjem.
<BR>&nbsp;&nbsp;&nbsp;&nbsp;&nbsp;Krenuo je prema Suncu, prema tom sjaju koji je odavao toplotu.
<BR>&nbsp;&nbsp;&nbsp;&nbsp;&nbsp;Najdžel je do duboko u noć radio na programu potrage i nadziranja ne bi li ušao u trag Snarku. Nije gajio velike nade da će mu to poći za rukom, budući da Jupiterov monitor nije bo konstruisan za takav zadatak, a brzina Snarkovog kretanja bila je tolika da je jemčila da će ga uskoro izneti izvan monitorovog vidokruga. No, kada je konačno krenuo, u koracima mu se osetio polet i on stade da pevuši jednu staru pesmu dok je promicao mračnim hodnicima. Kao dečak gledao je drevne filmske kasete i imao ambiciju da postane Džon Lenon, da se gizdavo njiše u hodu, ludira, izvija melodijske linije i postane besmrtan, da se uz pomoć svojih glasnih žica lansira u istoriju. Prošlo je mnogo vremena otkako se poslednji put setio te opsesije. Taj period trajao je oko godinu dana: sakupljanje stvarčica-uspomena, iznajmljivanje gitare na nedelju dana, uvežbavanje nekoliko pesmica, poziranje iz profila pred ogledalom (uz prethodno udešavanje plave svetlosti, pozadine, nakrivljavanje kačketa, pirlitanje kose), učenje iznanađujuće pevljivog slenga. Taj san je izbledeo kada je shvatio da ne ume da peva.
<BR>&nbsp;&nbsp;&nbsp;&nbsp;&nbsp;U blizini izlaza načinio je dva tri stepa, zviždući, poskakujući i prevušeći, a onda je izronio u mutnjikavu prolećnu sunčevu svetlost.
<BR>&nbsp;&nbsp;&nbsp;&nbsp;&nbsp;Na izlazu ga je zaustavila stražarka. Pogledala je fotografiju na njegovom bedžu, a zatim još jednom lice.
<BR>&nbsp;&nbsp;&nbsp;&nbsp;&nbsp;"Ne možete da poistovetite ovaj ispijani lik sa tom anđeoskom fotografijom?"
<BR>&nbsp;&nbsp;&nbsp;&nbsp;&nbsp;"Oh izvinite. Znala sam da radite ovde, gospodine, a ja sam nova i nikada vas do sada nisam videla. Videla sam vas na 3-D još dok sam bila devojčica." Ljupko mu se osmehnula i on se iznenada oseti znatno starijim.
<BR>&nbsp;&nbsp;&nbsp;&nbsp;&nbsp;Potrčao je za automobilom, sustigao ga i mahnuo stražarki dok je uskakao na platformu.
<BR>&nbsp;&nbsp;&nbsp;&nbsp;&nbsp;Slava. Znao je da mu Labkin zavidi na tome a već i sama ta činjenica beše dovoljna da se bolno zgrči i nasmeje u isti mah. Do đavola, da je želeo svetlosti reflektora ostao bi u najistaknutijem delu programa, u cilindričnim gradovima sagrađenim na visovima Lagraža. Da stvara nov svet, svež i čist (3-D su to nazivali Cilcitima - sasvim američka perverzija jednog po opštem priznanju kurvinskog jezika - gotovo isto toliko loš izraz kao i neboder iz prošlog veka.)
<BR>&nbsp;&nbsp;&nbsp;&nbsp;&nbsp;Ne. Bio je srećan, štaviše, stravično srećan što je dobio čak i ovo mesto.
<BR>&nbsp;&nbsp;&nbsp;&nbsp;&nbsp;Kada su njega i Lena izvukli iz udobnosti Zmaja, koja je bila jednaka onoj u kutiji za cipele i vešto ih izmakli da ne padnu pod udar zakona, Najdžel je mnogo toga naučio. Napadi 'Njujork Tajmsa' bili su komarci u poređenju s onim što ih je čekalo u Nasi. Pa ipak, javno iskustvo pripremilo ga je za njegovu ličnu unutrašnju bitku. Parsons koji je bio na čelu Nase u to vreme, poslao je u vasionu Najdžela, pouzdanog, hitrog i ozbiljnog momka, sposobnog da usporava disanje i smanjuje svoj metabolizam po volji uz pomoć samohipnoze. Gužva oko Ikarusa načinila ga je čovekom, dala mu vremena da ublaži žuč koji se nagomilao u njemu, ostavljajući određen duh netaknut.
<BR>&nbsp;&nbsp;&nbsp;&nbsp;&nbsp;Istini za volju, teško da se o njemu moglo govoriti kao o drugom Lindbergu. No, on je zagladio kosu i kada je u Nasi počela da se priprema Noć Dugih Noževa, izašao je u javnost sa činjenicama. Drznuo se da da jedan retrospektivan intervju na 3-D, održao nekoliko dobro tempiranih govora, pokazavši zube. Kada su ga pitali za ulogu češirskog mačka Dejvida u misiji izmislio je jednu do te mere besmislenu pričicu da ga je NBC isključio iz svog ranog večernjeg šoua, ali je CBS ostao prisutan.
<BR>&nbsp;&nbsp;&nbsp;&nbsp;&nbsp;Poslovi su krenuli. Pojavio se u jednoj govornoj emisiji blago intelektualnog karaktera gde je pokazao da je više no usputno upoznat s radom Luisa Armrstronga i Džeferson Erplejna, koji su ponovo ulazili u modu. Intervjuisali su ga za vreme dugog pešačenja kroz divljinu pustošne Siere. Na sebi je imao oznojeno odelo i govorio je o meditaciji i svom poštovanju za zatvorene životne sisteme (kakav je bio Zemljin). Ne, nije to bio nekakav veliki materijal. Ali rukovodioci 3-D dokazali su da su neobična bratija; za sve što bi zagolicalo njihove nozdrve mislili su da je šampanjac.
<BR>&nbsp;&nbsp;&nbsp;&nbsp;&nbsp;Imao je nesvakidašnju sreću. Pretočio bi u rečenicu-dve nešto što bi se zakuvalo u njegovoj podsvesti i odjednom bi se Prasons ili češirski Dejv našli u nevolji. Napao ih je zbog dvoličnog držanja u čitavom slučaju sa Ikarusom, zbog osujećivanja programa cilindričnih gradova (to je odista bilo glupo; prvi grad je već počeo da daje plodove nove industrije, zasnovane na bestežinskom stanju i niskim temperaturama, koja je mogla da spase američku ekonomiju).
<BR>&nbsp;&nbsp;&nbsp;&nbsp;&nbsp;Vreme je neumitno proticalo i Parsons više nije bio direktor Nase.
<BR>&nbsp;&nbsp;&nbsp;&nbsp;&nbsp;Češirski Dejv službovao je negde u Nevadi, dok mu je onaj cereći izraz polako nestajao sa lica.
<BR>&nbsp;&nbsp;&nbsp;&nbsp;&nbsp;Jedan komentator je rekao da Najdžel poseduje talenat da kaže prave istine u pravi čas - pravi čas za Najdžela - te je zato bilo duplo veće iznenađenje kada ga je ta sposobnost potpuno napustila, pošto se Parsons povukao. Nekolicina Nasinih funkcionera podsticala ga je da nastavi, da istera još kog od tih pećinskih ljudi sa glibavim tabanima. No, oni su to činili u zabitim ćoškovima koktel partija, mrmljajući u svoje čaše s burbonom ili džinom o njegovoj veštini manevrisanja. Odbio ih je sležući ramenima, svestan da je njihovo neobuzdano divljenje deplasirano. On je sredio Parsonsa i Dejva iz čiste lične netrpeljivosti. Nije tu bio, posredi, nikakav princip i on je to podsvesno znao.
<BR>&nbsp;&nbsp;&nbsp;&nbsp;&nbsp;Čim su smutljivci iščezli, lukavi Mediči u njemu skliznuo je u duboki san, otrov je iščilio iz njega i Najdžel se vratio svom poslu delatnog astronauta.
<BR>&nbsp;&nbsp;&nbsp;&nbsp;&nbsp;Tako se to zbilo.
<BR>&nbsp;&nbsp;&nbsp;&nbsp;&nbsp;Nasa je osetila njegovu potencijalnu moć (kada te zmija jednom ujede i guštera se bojiš) i - ergo - zadržala Lena i njega u aktivnom radnom odnosu. Len se opredelio za poslove održavanja objekata u orbiti. Najdžel se dočepao Meseca.
<BR>&nbsp;&nbsp;&nbsp;&nbsp;&nbsp;Tamo zaposleni stariji muškarci, s podužim bračnim stažom, uveliko su se približavali četrdesetim i već odavali neprijatne mirise ustajalosti. Nasa je bila prinuđena da se okrene ekonomski isplativim projektima, te je uložila znatna sredstva u brzo istraživanje Meseca, imajući u vidu moguća industrijska korišćenja. Zemlji su bila potrebna privredna sedišta koja ne zagađuju okolinu, a sve je to moralo da se ostvari po najnižim cenama. I tako su se u jedno razdoblje lišeno slave vratili naočiti ljudi, blajhovane, bezmalo do lobanje podšišane kose. Tokom osamnaestomesečnog boravka u Hiparhusovoj bazi na Mesecu on je prokrčio put kroz njihove redove.
<BR>&nbsp;&nbsp;&nbsp;&nbsp;&nbsp;Njegov rotacioni povratak na Zemlju preobratio se u stalno radno mesto. Ekonomija je oživljavala. Nastupilo je doba obuke mladih ljudi, bržeg oka, vitkijih i čvršćih osoba. On i Len i dalje su održavali minimum neophodne forme u letećim kapsulama u Mofat polju, a pored toga svaka tri meseca odlazili su u Hjuston na sistematski dvodnevni pregled.
<BR>&nbsp;&nbsp;&nbsp;&nbsp;&nbsp;Postojala je mogućnost da se jednog dana ponovo vrati aktivnosti u bestežinskom stanju, ali on je iskreno sumnjao u to. Struk mu se udebljao, verni damari njegovog srca sada su otkucavali pod višim krvnim pritiskom, a imao je i četrdeset jednu godinu.
<BR>&nbsp;&nbsp;&nbsp;&nbsp;&nbsp;Sve je nagoveštavalo da je kucnuo čas da promeni sredinu.
<BR>&nbsp;&nbsp;&nbsp;&nbsp;&nbsp;Ali kamo da ode? U administraciju? Stečeno iskustvo u upravljanju radom drugih ljudi? Ne, nikada nije naučio da se osmehuje, a da se tako ne oseća; ili da odmerava dejstvo svojih reči. Uvek je spontano izgovarao reči; sve što je u životu uradio, uradio je u prvom otkosu.
<BR>&nbsp;&nbsp;&nbsp;&nbsp;&nbsp;Netremično je posmatrao izbrazdana brda Pasadene. Možda neka druga vrsta karijere? Pre nekoliko godina napisao je poduži članak o Ikarusu za 'Vorldvju'. To je bilo dobro primljeno i neko vreme je razmišljao da li da se posveti pisanju. Tako bi dao oduška svojim neobičnim, pomalo nastranim verbalnim trikovima, svom uvrnutom smislu za humor. Možda bi to ublažilo nagrizajuću žučljivost, koja je povremeno narastala u njemu.
<BR>&nbsp;&nbsp;&nbsp;&nbsp;&nbsp;Ne, to nije dolazilo u obzir. Želeo je više od čina sopstvenog ispoljavanja na komadićima hartije.
<BR>&nbsp;&nbsp;&nbsp;&nbsp;&nbsp;Razdraženo je ispustio vazduh kroz nozdrve. Ovde je dobro pristajala jedna stara Dilanova balada: jedinu stvar koju je znao da nastavi, da nastavlja dalje.
<BR>&nbsp;&nbsp;&nbsp;&nbsp;&nbsp;Ili to ili ništa.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
