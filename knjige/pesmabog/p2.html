<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;'Danas se sve zbiva u Kalkuti...
<BR>&nbsp;&nbsp;&nbsp;&nbsp;&nbsp;Koga za to da krivim?'
<BR>
<BR>&nbsp;&nbsp;&nbsp;&nbsp;&nbsp;Sanka Goš
<BR>
<BR>&nbsp;&nbsp;&nbsp;&nbsp;&nbsp;"Ne idi, Bobi", reče moj prijatelj. "Nije vredno truda."
<BR>&nbsp;&nbsp;&nbsp;&nbsp;&nbsp;Bio je jun 1977, a ja sam se spustio do Njujorka iz Nju Hemšajra kako bih priveo kraju poslove oko putovanja u Kalkutu sa urednikom Harpersa. Posle toga, rešio sam da svratim i posetim svog prijatelja Ejba Bronštajna. Skromna poslovna zgrada u gornjem gradu gde je bio smešten naš mali književni časopis Drugi glasovi, izgledala je manje nego impresivno posle nekoliko sati gledanja na aveniju Medison sa razređenih visina Harpersovih prostorija.
<BR>&nbsp;&nbsp;&nbsp;&nbsp;&nbsp;Ejb je bio u svojoj pretrpanoj kancelariji, sam, i radio je na jesenjem broju Glasova. Prozori su bili otvoreni, ali vazduh u prostoriji bio je ustajao i vlažan poput mrtve cigare koju je Ejb žvakao. "Ne idi u Kalkutu, Bobi", reče Ejb ponovo. "Neka to obavi neko drugi."
<BR>&nbsp;&nbsp;&nbsp;&nbsp;&nbsp;"Ejb, sve je već dogovoreno", rekoh ja. "Polazimo sledeće nedelje." Oklevao sam jedan trenutak. "Plaćaju veoma dobro i snose sve troškove", dodadoh.
<BR>&nbsp;&nbsp;&nbsp;&nbsp;&nbsp;"Hmmm", reče Ejb. On prebaci cigaru u drugi ugao ustiju i namršti se na gomilu rukopisa pred sobom. Gledajući tog oznojenog, raščupanog čovečuljka - koji je više ličio na premorenog kladioničara nego na bilo šta drugo - čovek nikada ne bi ni pomislio da on uređuje jedan od cenjenijih 'malih časopisa' u zemlji. Godine 1977, Drugi glasovi nisu zasenili staru Reviju Kenjon niti izazvali kod Revije Hadson nepotrebnu brigu zbog konkurecije, ali slali smo svoje tromesečne brojeve pretplatnicima; pet priča koje su se prvi put pojavile u Glasovima odabrano je za antologije O' Henrijeve Nagrade; a Džojs Kerol Outs dao je priču za naš jubilarni desetogodišnji broj. U raznim vremenima bio sam pomoćnik urednika Drugih glasova, urednik poezije i neplaćeni prvi čitalac. Sada, posle godinu dana odsustva koje sam uzeo kako bih razmišljao i pisao u brdima Nju Hemšajra, i sa sopstvenom tek izdatom knjigom pesama, bio sam samo vredan saradnik. Ali još sam o Glasovima mislio kao o našem časopisu. I još sam mislio o Ejbu Bronštajnu kao o bliskom prijatelju.
<BR>&nbsp;&nbsp;&nbsp;&nbsp;&nbsp;"Kog su đavola našli tebe da šalju, Bobi?" upita Ejb. "Zašto Harpers ne pošalje nekog svog glavonju, kad je već toliko važno da pokrivaju troškove?"
<BR>&nbsp;&nbsp;&nbsp;&nbsp;&nbsp;Ejb je bio u pravu. Godine 1977. malo je ljudi čulo za Roberta Luzaka, uprkos činjenici da su Zimski duhovi dobili pola stupca prikaza u Tajmsu. Opet, nadao sam se da ono malo ljudi - naročito nekoliko stotina onih važnih - koji jesu čuli, obećava. "Harpers me se setio zbog onog članka koji sam napisao prošle godine za Glasove", rekoh ja. "Znaš, ono o bengalskoj poeziji. Ti si rekao da sam previše prostora posvetio Rabindrantu Tagori."
<BR>&nbsp;&nbsp;&nbsp;&nbsp;&nbsp;"Jah, sećam se", reče Ejb. "Čudi me da ti klovnovi u Harpersu uopšte znaju ko je bio Tagora."
<BR>&nbsp;&nbsp;&nbsp;&nbsp;&nbsp;"Zvao me je Čet Moro", rekoh ja. "Rekao je da je bio impresioniran člankom." Nisam pomenuo Ejbu da je Moro zaboravio Tagorino ime.
<BR>&nbsp;&nbsp;&nbsp;&nbsp;&nbsp;"Čet Moro", promrmlja Ejb. "Zar on nije zauzet pisanjem romanesknih verzija TV serija?"
<BR>&nbsp;&nbsp;&nbsp;&nbsp;&nbsp;"Uskočio je kao privremeni pomoćnik urednika u Harpersu", rekoh ja. "Hoće članak o Kalkuti za oktobarski broj."
<BR>&nbsp;&nbsp;&nbsp;&nbsp;&nbsp;Ejb zavrte glavom. "Šta ćeš sa Amritom i malom Elizabetom Reginom..."
<BR>&nbsp;&nbsp;&nbsp;&nbsp;&nbsp;"Viktorijom", rekoh ja. Ejb je znao kako se beba zove. Kada sam mu prvi put rekao koje smo ime odabrali za našu kćer, Ejb je ukazao na to da je ime prilično belačko za potomka jedne indijske princeze i jednog čikaškog Poljaka. Taj čovek bio je ovaploćenje senzitivnosti. Ejb je, iako je odavno već navršio pedesetu, još živeo sa majkom u Bronksvilu. Bio je potpuno obuzet sastavljanjem Glasova i činilo se da je ravnodušan prema svemu ili svakome ko nije služio tom cilju. Jedne zime u kancelariji je nestalo grejanje, a on je tu proveo dobar deo januara radeći u svom vunenom kaputu pre nego što se smislio da sredi da se to popravi. Najveći deo Ejbovog opštenja sa ljudima ovih dana kao da se odigravao preko telefona ili pisama, ali ton njegovih komentara nije zbog toga bio ništa manje opor. Počeo sam da uviđam zašto me niko nije zamenio na mestu pomoćnika urednika ili urednika za poeziju. "Njeno ime je Viktorija", rekoh ja ponovo.
<BR>&nbsp;&nbsp;&nbsp;&nbsp;&nbsp;"Kako god. Šta Amrita misli o tome što odlaziš i napuštaš nju i dete? Uostalom, koliko je stara ta beba? Par meseci?"
<BR>&nbsp;&nbsp;&nbsp;&nbsp;&nbsp;"Sedam meseci", rekoh ja.
<BR>&nbsp;&nbsp;&nbsp;&nbsp;&nbsp;"Gadan trenutak da odeš u Indiju i ostaviš ih", reče Ejb.
<BR>&nbsp;&nbsp;&nbsp;&nbsp;&nbsp;"I Amrita ide", rekoh ja. "I Viktorija. Ubedio sam Moroa da Amrita može da mi prevodi sa bengalskog." To nije bilo sasvim istina. Moro je bio taj koji je predložio da Amrita pođe sa mnom. U stvari, zbog Amritinog imena najverovatnije sam i dobio taj posao. Harpers je stupio u vezu sa tri autoriteta za bengalsku književnost, od kojih su dvojica bili indijski pisci nastanjeni u Sjedinjenim Državama, pre nego što je pozvao mene. Sva trojica su odbili posao, ali poslednji koga su zvali pomenuo je Amritu - uprkos tome što je njena struka bila matematika, a ne pisanje - i Moro ga je poslušao. "Ona govori bengalski, zar ne?" pitao je Moro preko telefona. "Naravno", rekao sam ja. U stvari, Amrita je govorila hindi, marati, tamilski i malo pundžabija, kao i nemački, ruski i engleski, ali bengalski ne. Dovoljno blizu, pomislio sam tada.
<BR>&nbsp;&nbsp;&nbsp;&nbsp;&nbsp;"Amrita želi da ide?"
<BR>&nbsp;&nbsp;&nbsp;&nbsp;&nbsp;"Jedva čeka", rekoh ja. "Nije se vraćala u Indiju otkad joj se otac preselio sa porodicom u Englesku, kada joj je bilo sedam godina. Takođe jedva čeka da provedemo neko vreme u Londonu na putu za Indiju, tako da njeni roditelji mogu da upoznaju Viktoriju." Ovo poslednje bilo je istina. Amrita nije želela da ide u Kalkutu sa bebom sve dok je nisam ubedio da je to važno za moju karijeru. Usputni boravak u Londonu bio je za nju odlučujući činilac.
<BR>&nbsp;&nbsp;&nbsp;&nbsp;&nbsp;"U redu", progunđa Ejb. "Idi u Kalkutu." Ton njegovog glasa sasvim precizno mi je saopštio šta misli o toj zamisli.
<BR>&nbsp;&nbsp;&nbsp;&nbsp;&nbsp;"Reci mi zbog čega ne želiš da idem", rekoh ja.
<BR>&nbsp;&nbsp;&nbsp;&nbsp;&nbsp;"Kasnije", reče Ejb. "Sada mi ispričaj tu Moroovu priču o Dasu. I hteo bih da znam zašto želiš da sačuvam pola sledećeg prolećnog broja Glasova za još Dasovih stvari. Mrzim reprinte, a ne znam da li uopšte postoji i deset njegovih stihova koji nisu bili štampani i preštampavani ad nauseum."
<BR>&nbsp;&nbsp;&nbsp;&nbsp;&nbsp;"Das, da", rekoh ja. "Ali ne reprinti. Nove stvari."
<BR>&nbsp;&nbsp;&nbsp;&nbsp;&nbsp;"Ispričaj mi", reče Ejb.
<BR>&nbsp;&nbsp;&nbsp;&nbsp;&nbsp;Ispričah mu.
<BR>
<BR>&nbsp;&nbsp;&nbsp;&nbsp;&nbsp;"Idem u Kalkutu da pronađem pesnika M. Dasa", rekoh. "Da ga pronađem, da razgovaram sa njim i donesem natrag nekoliko uzoraka njegovog novog dela spremnog za objavljivanje."
<BR>&nbsp;&nbsp;&nbsp;&nbsp;&nbsp;Ejb se zapilji u mene. "A-a", reče on. "Nema izgleda. M. Das je mrtav. Umro je pre šest ili sedam godina. Mislim, 1970."
<BR>&nbsp;&nbsp;&nbsp;&nbsp;&nbsp;"U julu 1969", rekoh ja. Nisam mogao da istisnem trag samozadovoljstva iz glasa. "Nestao je u julu 1969, dok se vraćao sa očeve sahrane, u stvari kremacije, u nekom selu u Istočnom Pakistanu - sada Bangladešu - i svi su pretpostavili da je ubijen."
<BR>&nbsp;&nbsp;&nbsp;&nbsp;&nbsp;"Jah, sećam se", reče Ejb. "Boravio sam sa tobom i Amritom nekoliko dana u vašem bostonskom stanu kada je Društvo pesnika Nove Engleske održalo komemorativno čitanje poezije u njegovu čast. Ti si čitao nešto od Tagore, kao i delove Dasove epske poeme o onoj, kako beše, opatici - Majci Terezi."
<BR>&nbsp;&nbsp;&nbsp;&nbsp;&nbsp;"A dve pesme iz mog Čikaškog Ciklusa posvećene su njemu", rekoh ja. "Ali izgleda da smo svi malo preuranili. Čini se da se Das ponovo pojavio u Kalkuti, ili u najmanju ruku nešto njegove nove poezije i korespondencije. Harpers je dobio neke delove preko tamošnje agencije sa kojom sarađuje, a ljudi koji su poznavali Dasa tvrde da je on neosporno napisao te nove stvari. Ali niko ga nije video lično. Harpers hoće od mene da pokušam da dođem do malo njegovih novih radova, ali osnova članka treba da bude 'Potraga za M. Dasom', takvo neko sranje. A sada, evo dobrih vesti. Harpers stiče pravo preče kupovine prava na objavljivanje poezije do koje budem uspeo da dođem, ali ono što odbiju možemo da štampamo u Drugim glasovima."
<BR>&nbsp;&nbsp;&nbsp;&nbsp;&nbsp;"Bedni drugi", progunđa Ejb i poče da žvaće cigaru. Na takvu zahvalnost punu entuzijazma navikao sam tokom godina provedenih sa Bronštajnom. Ne rekoh ništa, i on konačno ponovo progovori. "I gde je, kog đavola, Das bio osam godina, Bobi?"
<BR>&nbsp;&nbsp;&nbsp;&nbsp;&nbsp;Slegnuh ramenima i dobacih mu fotokopiranu stranicu koju mi je Moro dao. Ejb je pregleda, u ispruženoj ruci, okrenu je postrance kao duplericu, pa mi je dobaci natrag. "Predajem se", reče. "Kakvo je to sranje?"
<BR>&nbsp;&nbsp;&nbsp;&nbsp;&nbsp;"To je fragment nove poeme koju je navodno napisao Das u poslednjih nekoliko godina."
<BR>&nbsp;&nbsp;&nbsp;&nbsp;&nbsp;"Na kom to jeziku, hindiju?"
<BR>&nbsp;&nbsp;&nbsp;&nbsp;&nbsp;"Ne, mahom na bengalskom i sanskritu. Evo engleskog prevoda." Pružih mu drugu fotokopiju.
<BR>&nbsp;&nbsp;&nbsp;&nbsp;&nbsp;Ejbu se oznojeno čelo nabiralo dok je čitao. "Slatki Hriste, Bobi, zar je prolećni broj rezervisan za ovo što držim? Ovo govori o nekoj ribi koja se kreše po kučeći dok loče krv obezglavljenog muškarca. Ili sam nešto propustio?"
<BR>&nbsp;&nbsp;&nbsp;&nbsp;&nbsp;"Nisi. To ti je otprilike to. Naravno, u ovom odlomku nalazi se samo nekoliko strofa", rekoh ja. "A prevod je sirov."
<BR>&nbsp;&nbsp;&nbsp;&nbsp;&nbsp;"Mislio sam da je Dasovo delo lirsko i sentimentalno. Otprilike onakvo kao što si opisao Tagorine stvari u svom članku."
<BR>&nbsp;&nbsp;&nbsp;&nbsp;&nbsp;"On i jeste bio takav. Jeste takav i sad. Ne sentimentalan, već optimističan." Bila je to ista fraza koju sam mnogo puta upotrebio kako bih odbranio Tagoru. Do đavola, to je ista ona fraza koju sam upotrebljavao da branim sopstvena dela.
<BR>&nbsp;&nbsp;&nbsp;&nbsp;&nbsp;"Aha", reče Ejb. "Optimističan. Sviđa mi se ovaj ovde optimističan deo - 'Kama Rati kame/viparita kare rati.'" Po kopiji prevoda, to znači - 'Izludeli od srasti, Kama i Rati jebu se kao psi.' Slatko. Ima izuzetan ritam, Bobi. Kao neki rani Robert Frost."
<BR>&nbsp;&nbsp;&nbsp;&nbsp;&nbsp;"To je deo tradicionalne bengalske pesme", rekoh ja. "Obrati pažnju na to kako je Das usadio njen ritam u opšte pasaže. Prelazi sa klasične forme Veda na narodnu bengalsku, a onda ponovo natrag na Vede. To je komplikovani stilski tretman, bez obzira na prevod." Umuknuh. Samo sam ponavljao ono što mi je Moro rekao, a on je rekao ono što mu je rekao jedan od njegovih 'stručnjaka'. U sobici je bilo veoma vruće. Kroz otvorene prozore dopirala je uspavanka saobraćaja i nekako umirujući zov udaljene sirene. "U pravu si", rekoh. "To ni najmanje ne liči na Dasa. Gotovo je nemoguće poverovati da je ovo napisao isti čovek koji je napisao ep o Majci Terezi. Moja pretpostavka je da Das nije živ i da je ovo nekakva prevara. Ne znam, Ejb."
<BR>&nbsp;&nbsp;&nbsp;&nbsp;&nbsp;Ejb se odgurnu u stolici na točkićima i ja na sekund pomislih da će zaista izvući opušak cigare iz usta. Umesto toga, on se namrštio, zarotirao cigaru levo, pa desno, zavalio se u stolicu i isprepleo zdepaste prste na potiljku. "Bobi, jesam li ti ikada pričao o svom boravku u Kalkuti?"
<BR>&nbsp;&nbsp;&nbsp;&nbsp;&nbsp;"Ne." Trepnuo sam, iznenađen. Ejb je putovao širom sveta kao reporter novinske agencije pre nego što je napisao prvi roman, ali retko je pričao o tim danima. Kada je prihvatio moj članak o Tagori, dokono je pomenuo da je jednom proveo devet meseci sa Lordom Mauntbatenom u Burmi. Njegove priče o vremenu kada je radio za novinsku agenciju bile su retke, ali obavezno za uživanje. "Je li to bilo za vreme rata?" upitah.
<BR>&nbsp;&nbsp;&nbsp;&nbsp;&nbsp;"Ne. Odmah posle njega. Za vreme hindu-muslimanskih nereda oko rascepa, '47. Britanija se izvlačila i rasecala Indiju na dve zemlje, pustivši dve verske grupe da se međusobno kolju. To je sve bilo pre tvog vremena, zar ne, Roberto?"
<BR>&nbsp;&nbsp;&nbsp;&nbsp;&nbsp;"Čitao sam o tome, Ejb. Znači, išao si u Kalkutu da izveštavaš o neredima?"
<BR>&nbsp;&nbsp;&nbsp;&nbsp;&nbsp;"Ne. Ljudi u to vreme nisu više želeli da čitaju o borbama. Otišao sam u Kalkutu zato što je Gandi... Mahatma, ne Indira... Gandi je išao tamo, a mi smo pokrivali njega. Čovek Mira, Svetac Sa Prečagom, čitav taj schtick. U svakom slučaju, proveo sam u Kalkuti oko tri meseca." Ejb zastade i prođe rukom kroz proređenu kosu. Činilo se da je ostao bez reči. Nikada nisam video da Ejb okleva i sekund da koristi jezik - u pisanju, govoru ili dranju. "Bobi", reče on konačno, "znaš li šta znači reč mijazma?"
<BR>&nbsp;&nbsp;&nbsp;&nbsp;&nbsp;"Otrovna atmosfera", rekoh ja. Takvo ispitivanje me je ozlojeđivalo. "Kao u močvari. Ili od bilo kog škodljivog uticaja. Verovatno potiče od grčke reči miainein, što znači 'zagaditi'."
<BR>&nbsp;&nbsp;&nbsp;&nbsp;&nbsp;"Jah", reče Ejb i ponovo zarotira cigaru. Nije obraćao pažnju na moju malu predstavu. Ejb Bronštajn je očekivao da njegov bivši urednik poezije zna grčki. "Pa, jedina reč koja je, po meni, mogla da opiše Kalkutu bila je... i sada je... mijazma. Čak ne mogu da čujem jednu reč, a da odmah ne pomislim i na drugu."
<BR>&nbsp;&nbsp;&nbsp;&nbsp;&nbsp;"Sagrađena je na močvari", rekoh ja, još iritiran. Nisam navikao da slušam takve gluposti od Ejba. Bilo je to kao da ti pouzdani, stari vodoinstalater najednom počne da drži predavanje o astrologiji. "A mi idemo tamo u sezoni monsuna, što pretpostavljam da nije baš najugodnije godišnje doba. Ali ne mislim..."
<BR>&nbsp;&nbsp;&nbsp;&nbsp;&nbsp;"Nisam govorio o vremenu", reče Ejb. "Iako je to najvrelija, najvlažnija, najbednija prokleta paklena rupa u kojoj sam ikada bio. Gora od Burme '43. Gora od Singapura u vreme tajfuna. Isuse, gore od Vašingtona u avgustu. Ne, Bobi, prokletstvo, govorim o samom mestu. Bilo je nečeg... nečeg mijazmalnog u tom gradu. Nikada nisam bio u mestu tako zlom ili usranom, a proveo sam dosta vremena u nekim od najvećih gradova-kanalizacija na svetu. Kalkuta me je uplašila, Bobi."
<BR>&nbsp;&nbsp;&nbsp;&nbsp;&nbsp;Klimnuh glavom. Od vrućine, iza očiju počela je da mi pulsira glavobolja. "Ejb, prosto si proveo vreme u pogrešnim gradovima", rekoh vedro. "Probaj da provedeš leto u severnoj Filadelfiji ili na južnoj strani Čikaga, gde sam ja proveo detinjstvo. U poređenju sa tim Kalkuta će ti ličiti na zabavni park."
<BR>&nbsp;&nbsp;&nbsp;&nbsp;&nbsp;"Jah", reče Ejb. Više me nije gledao. "Pa, nije reč samo o gradu. Želeo sam da odem iz Kalkute, tako da je moj šef biroa - jedan jadni šmokljan koji je neku godinu kasnije umro od ciroze jetre... taj drkadžija dao mi je zadatak da pišem o posvećenju mosta negde u zaleđu Bengala. Hoću reći, tamo još nije ni bila uvedena železnica, samo taj prokleti most koji je spajao jedan deo džungle sa drugim preko reke široke oko stotinu jardi i duboke tri inča. Ali most je sagrađen od dela prvih para koje su Sjedinjene Države poslale posle rata, tako da sam morao da odem i pišem o posvećenju." Ejb zastade i pogleda kroz prozor. Odnekud odozdo, sa ulice, dopreše ljutiti povici na španskom. Ejb kao da ih nije čuo. "I tako, uglavnom, bilo je prilično dosadno. Inženjeri i građevinska ekipa već su otišli, a posvećenje je bilo uobičajena mešavina politike i religije kakvu uvek nađeš u Indiji. Bilo je prekasno da krenem natrag džipom te večeri - ionako mi se nije žurilo natrag u Kalkutu - pa sam ostao u maloj gostionici na rubu sela. Ona je verovatno preostala posle obilazaka britanske inspekcije za vreme Radža. Ali te noći bilo je tako prokleto vruće - znaš ono, kad znoj neće ni da ti kaplje, već ti se samo kupi na koži i visi u vazduhu - a komarci su me izluđivali; i tako, negde posle ponoći, ustao sam i odšetao do mosta. Popušio sam cigaretu i krenuo natrag. Da nije bilo Meseca, ne bih to ni video."
<BR>&nbsp;&nbsp;&nbsp;&nbsp;&nbsp;Ejb izvuče cigaru iz usta. Načini grimasu kao da joj je ukus bio podjednako grozan kao i izgled. "Klinac nije mogao da bude mnogo stariji od deset godina, možda je bio i mlađi", reče on. "Bio je naboden na neke gvozdene šipke armature koje su štrčale iz cementnog podnožja na zapadnoj strani mosta. Videlo se da nije odmah umro; da se neko vreme koprcao pošto su ga šipke probole..."
<BR>&nbsp;&nbsp;&nbsp;&nbsp;&nbsp;"Peo se na novi most?" rekoh ja.
<BR>&nbsp;&nbsp;&nbsp;&nbsp;&nbsp;"Jah, to sam i ja pomislio", reče Ejb. "A to su rekle i lokalne vlasti prilikom istrage. Ali ni za živu glavu nisam mogao da shvatim kako mu je uspelo da pogodi te šipke... Morao je da skoči sa visokih greda. A onda, par nedelja kasnije, neposredno pre nego što je Gandi prekinuo post i pre nego što su neredi u Kalkuti prestali, otišao sam u britanski konzulat i iskopao primerak Kiplingove priče 'Graditelji mostova'. Pročitao si je, zar ne?"
<BR>&nbsp;&nbsp;&nbsp;&nbsp;&nbsp;"Ne", rekoh ja. Nisam mogao da podnesem Kiplingovu prozu ili poeziju.
<BR>&nbsp;&nbsp;&nbsp;&nbsp;&nbsp;"Trebalo bi", reče Ejb. "Kiplingova kratka proza baš je dobra."
<BR>&nbsp;&nbsp;&nbsp;&nbsp;&nbsp;"I, kakva je priča?" upitah.
<BR>&nbsp;&nbsp;&nbsp;&nbsp;&nbsp;"Pa, priča se vrti oko činjenice da su na kraju izgradnje svakog mosta Bengalci izvodili složenu versku svetkovinu."
<BR>&nbsp;&nbsp;&nbsp;&nbsp;&nbsp;"To nije ništa neobično, zar ne?" rekoh, upola nagađajući čemu sve to vodi.
<BR>&nbsp;&nbsp;&nbsp;&nbsp;&nbsp;"Nimalo", reče Ejb. "Svaki događaj u Indiji zahteva nekakvu versku svetkovinu. Kiplinga je na pisanje te priče naterao način na koji su Bengalci to radili." Ejb vrati cigaru u usta i progovori kroz stisnute zube. "Na kraju izgradnje svakog mosta, prinosili su ljudsku žrtvu."
<BR>&nbsp;&nbsp;&nbsp;&nbsp;&nbsp;"Tako", rekoh ja. "Sjajno." Prikupih svoje fotokopije, strpah ih u aktovku i ustadoh da pođem. "Ako se setiš još koje Kiplingove priče, Ejb, postaraj se da nam se javiš. Amrita se njima oduševljava."
<BR>&nbsp;&nbsp;&nbsp;&nbsp;&nbsp;Ejb ustade i nasloni se na sto. Zdepasti prsti upreše mu se u gomilu rukopisa. "Do đavola, Bobi, samo bih radije da ne idete u tu..."
<BR>&nbsp;&nbsp;&nbsp;&nbsp;&nbsp;"Mijazmu", rekoh ja.
<BR>&nbsp;&nbsp;&nbsp;&nbsp;&nbsp;Ejb klimnu glavom.
<BR>&nbsp;&nbsp;&nbsp;&nbsp;&nbsp;"Kloniću se novih mostova", rekoh dok sam hodao ka vratima.
<BR>&nbsp;&nbsp;&nbsp;&nbsp;&nbsp;"Bar razmisli ponovo o tome da ne vodiš Amritu i bebu."
<BR>&nbsp;&nbsp;&nbsp;&nbsp;&nbsp;"Idemo", rekoh. "Rezervacije su već izvršene. Vakcinisani smo. Sada je jedino pitanje da li ti želiš da vidiš Dasove stvari, ako to uopšte jeste Das, i da li ja mogu da obezbedim prava za objavljivanje. Šta kažeš, Ejb?"
<BR>&nbsp;&nbsp;&nbsp;&nbsp;&nbsp;Ejb ponovo klimnu glavom. Zatim baci cigaru u prepunu pepeljaru.
<BR>&nbsp;&nbsp;&nbsp;&nbsp;&nbsp;"Poslaću ti razglednicu sa bazena grand hotela 'Kalkuta Oberoj'", rekoh dok sam otvarao vrata.
<BR>&nbsp;&nbsp;&nbsp;&nbsp;&nbsp;Poslednje što sam video bio je Ejb, koji je stajao tamo sa pruženom rukom i šakom, u polupozdravu ili nemom gestu umorne otupljenosti.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
