<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;U šaku Lea Bolena njegov sin Džek položi jednu krupnu, zelenu semenku. Leo je osmotri i vrati.
<BR>&nbsp;&nbsp;&nbsp;&nbsp;&nbsp;"Šta si video?" upita Džek.
<BR>&nbsp;&nbsp;&nbsp;&nbsp;&nbsp;"Video sam. Semenka."
<BR>&nbsp;&nbsp;&nbsp;&nbsp;&nbsp;"Da li se nešto dogodilo?"
<BR>&nbsp;&nbsp;&nbsp;&nbsp;&nbsp;Leo razmisli, ali nije se mogao setiti da se išta dogodilo, zato najzad reče: "Ne."
<BR>&nbsp;&nbsp;&nbsp;&nbsp;&nbsp;Sedajući iza filmskog projektora, Džek reče: "Sad gledaj." Ugasi svetla u sobi; projektor poče tiho zujati, a na ekranu se pojavi slika. Semenka, utisnuta u zemlju. Pred Leovim očima semenka se rascepi. Pojaviše se dva pipka iz nje i počeše talasavo ispitivati prostor oko sebe; jedan se stade uzvijati uvis, drugi se podeli u fine niti i poče pipati nadole. Za to vreme semenka se obrtala u zemlji. Ogromna proširenja počeše da se rasklapaju sa gornjeg pipka, i Leo šumno udahnu vazduh.
<BR>&nbsp;&nbsp;&nbsp;&nbsp;&nbsp;"Bogte, Džek, baš imate vi neke semenketine, ovde na Marsu", reče Leo. "Vidi kako se zaletela; radi kao luda."
<BR>&nbsp;&nbsp;&nbsp;&nbsp;&nbsp;Džek reče: "To je obično zrno lima-pasulja; isto kao ovo koje ti dadoh maločas. Ali je film ubrzan, pet dana je zbijeno u nekoliko sekundi. Sad vidimo kakve kretnje pravi zrno pasulja kad klija; normalnom brzinom gledan, taj proces je tako spor da mi ne primetimo ni jedan jedini pokret."
<BR>&nbsp;&nbsp;&nbsp;&nbsp;&nbsp;"Bogte, Džek", reče Leo, "ovo je stvarno nešto. Znači, brzina proticanja vremena kod tog dečka je kao ovaj pasulj. Razumeo sam. A stvari čije kretanje mi primećujemo oko njega fijuču tako prokleto brzo da su praktično nevidljive. Kladim se da on vidi baš ovakve spore procese, kao ovaj sa semenkom; kladim se da može izići u dvorište, sesti i gledati kako biljke rastu. Za njega je pet dana kao možda deset minuta za nas."
<BR>&nbsp;&nbsp;&nbsp;&nbsp;&nbsp;Džek reče: "Tako je bar po teoriji." Onda objasni Leu kako će komora dejstvovati, ali je objašnjenje vrvelo stručnim izrazima. Leo nije razumeo; samo se počeo pomalo nervirati. Džek je, međutim, zujao dalje. Jedanaest sati - pa ipak, Džek još ničim nije pokazivao nameru da krene na put u planine Frenklina Delanoa Ruzvelta; činilo se da je sasvim obuzet ovim.
<BR>&nbsp;&nbsp;&nbsp;&nbsp;&nbsp;"Vrlo zanimljivo", progunđa Leo u jednom trenutku.
<BR>&nbsp;&nbsp;&nbsp;&nbsp;&nbsp;"Uzmemo magnetofonski snimak rađen na četrdeset centimetara u sekundi, a onda ga puštamo Manfredu na devet centimetara u sekundi. U isto vreme mu prikažemo sliku, nepomičnu, gde se vidi recimo drvo i ispod njega reč drvo, i to ostavimo petnaest ili dvadeset minuta. Onda ono što Manfred kaže snimamo na devet, a puštamo nama na četrdeset."
<BR>&nbsp;&nbsp;&nbsp;&nbsp;&nbsp;Leo reče: "Slušaj, Džek, moramo na ono putovanje."
<BR>&nbsp;&nbsp;&nbsp;&nbsp;&nbsp;"Hriste", odvrati Džek. "Ovo je moj posao." Ljutito odmahnu rukom. "Mislio sam da želiš videti malog - stići će svakog trenutka. Ona ga je poslala..."
<BR>&nbsp;&nbsp;&nbsp;&nbsp;&nbsp;Leo mu upade u reč: "Vidi, sine, prevalio sam milione kilometara da bih pogledao to zemljište. Idemo li tamo ili ne idemo?"
<BR>&nbsp;&nbsp;&nbsp;&nbsp;&nbsp;Džek reče: "Sačekaj da dečak dođe, pa ga vodimo sa sobom."
<BR>&nbsp;&nbsp;&nbsp;&nbsp;&nbsp;"Može", reče Leo. Želeo je da izbegne trvenje; voljan bio da prihvata kompromise, do krajnje ljudski podnošljive granice.
<BR>&nbsp;&nbsp;&nbsp;&nbsp;&nbsp;"Bože moj, pa ti si prvi put u životu na površini druge planete. Pomislio bih da ćeš želeti da se malo prošetaš, da vidiš neki rov, neki kanal." Džek mahnu rukom desno od sebe. "Nisi te stvari ni pogledao, a ljudi su čeznuli da vide kanale - i raspavljali se da li kanali uopšte postoje - već vekovima!"
<BR>&nbsp;&nbsp;&nbsp;&nbsp;&nbsp;Nezadovoljan i pomalo ljut, Leo revnosno klimnu glavom. "Dobro, pokaži mi." Pođe za Džekom, iz radionice, napolje, u tupo Sunčevo svetlo rđaste crvenkaste boje. "Hladno", primeti Leo, njušeći vazduh. "A šetati je stvarno lako, ovde; primetio sam noćas da se osećam kao da sam težak samo dva'es, dva'es pet kila. Sigurno zbog toga što je Mars tako mali, a? To mora biti dobro za ljude sa slabim srcem, osim što je vazduh tako razređen. Mislio sam, noćas, da sam se od one kuvane goveđine onoliko..."
<BR>&nbsp;&nbsp;&nbsp;&nbsp;&nbsp;"Leo", reče mu sin, "'ajde da ćutiš i da gledaš ovo oko nas, je l' može?"
<BR>&nbsp;&nbsp;&nbsp;&nbsp;&nbsp;Leo pogleda oko sebe. Vide ravnu pustinju sa nešto malo planina u daljinama. Vide dubok rov pun trome, smeđe vode, a duž jarka rastinje nalik na mahovinu, zelenu. To je bilo sve. Ništa drugo se nije videlo, osim Džekove kuće i, malo dalje, Štajnerove. I bašte, ali on je noćas razgledao baštu.
<BR>&nbsp;&nbsp;&nbsp;&nbsp;&nbsp;"Dakle?" upita Džek.
<BR>&nbsp;&nbsp;&nbsp;&nbsp;&nbsp;U obavezi da sad nešto kaže, Leo reče: "Veoma upečatljivo, Džek. Imaš dobro mesto ovde: fino, moderno mestašce. Da se još malo zasadi, malo uredi predeo, rekao bih da je sa-vr-šeno."
<BR>&nbsp;&nbsp;&nbsp;&nbsp;&nbsp;Džek načini prema Leu širok osmeh, ukrivo, i odvrati: "Milion godina je sanjan ovaj san: da se stoji ovde i gleda ovo."
<BR>&nbsp;&nbsp;&nbsp;&nbsp;&nbsp;"Znam ja to, sine, i izuzetno se ponosim onim što ste vi postigli, ti i ta fina žena." Leo svečano klimnu glavom. "E, dobro. Možemo li sada krenuti? Ti bi možda mogao preći u tu drugu kuću gde je taj dečko i dovesti ga. Ili je možda Dejvid otišao tamo preko? Možda će ga Dejvid dovesti; ne vidim ga da je kod nas."
<BR>&nbsp;&nbsp;&nbsp;&nbsp;&nbsp;"Dejvid je u školi. Odvezli su ga dok si ti spavao."
<BR>&nbsp;&nbsp;&nbsp;&nbsp;&nbsp;Leo reče: "Nije meni teško da odem tamo i dovedem tog, kako se zvaše, Manfreda, ako nemaš ništa protiv."
<BR>&nbsp;&nbsp;&nbsp;&nbsp;&nbsp;"Kreni", reče Džek. "Idem i ja."
<BR>&nbsp;&nbsp;&nbsp;&nbsp;&nbsp;Pođoše pored jednog manjeg, poprečnog rova sa vodom, pređoše otvoreno peščano polje, zatim polje nekih škrtih biljčica nalik na paprati, i stigoše do druge kuće. Leo začu iznutra glasove devojčica. Bez oklevanja se pope stepeništem na trem i pozvoni na vrata.
<BR>&nbsp;&nbsp;&nbsp;&nbsp;&nbsp;Vrata se otvoriše i pred njim se pojavi krupna, plavokosa žena čije su oči bile umorne i pune bola. "Dobro jutro", reče Leo. "Ja sam tata Džeka Bolena; pretpostavljam da si ti gazdarica ove kuće. Predlažem da povedemo tvog dečaka sa nama na putovanje, i vratimo ga živog i zdravog."
<BR>&nbsp;&nbsp;&nbsp;&nbsp;&nbsp;Krupna plavuša pogleda pored njega, ka Džeku, koji se takođe popeo na trem; ne reče ništa, ali se okrete i uđe u unutrašnjost kuće. Kad se vratila, sa njom je bio jedan maleni dečak. Znači, to je taj mali šiz, pomisli Leo. Lepo izgleda, ne bi čovek ni za milion godina pogodio.
<BR>&nbsp;&nbsp;&nbsp;&nbsp;&nbsp;"Idemo da se vozimo, mladi čoveče", reče mu Leo. "Kako ti to zvuči?" Onda se doseti šta je Džek rekao o dečakovom osećanju vremena, pa ponovi iste rečenice veoma usporeno, otežući svaku reč.
<BR>&nbsp;&nbsp;&nbsp;&nbsp;&nbsp;Dečko projuri pored njega, i kao iz praćke odlete niz stepenice, pa preko kanala; video se zamućeno, od brzine pokreta; nestade iza kuće Bolenovih.
<BR>&nbsp;&nbsp;&nbsp;&nbsp;&nbsp;"Gospođo Štajner", reče Džek, "želeo bih da upoznaš mog oca."
<BR>&nbsp;&nbsp;&nbsp;&nbsp;&nbsp;Velika plavuša ispruži ruku neodređeno; čini se, pomisli Leo, da ni ona nije baš 'cela'. Svejedno, rukova se s njom. "Drago mi je što smo se upoznali", reče on učtivo. "Sa žaljenjem sam čuo o gubitku tvog muža; strašno je, kad nešto udari tako, bez ikakvog upozorenja. Znao sam ja jednog drugara u Detroitu, koji je bio moj prijatelj, a uradio to isto, jednog vikenda; izišao iz jedne prodavnice, na izlazu rekao ljudima 'zbogom', i više nikad nije viđen."
<BR>&nbsp;&nbsp;&nbsp;&nbsp;&nbsp;Gospođa Štajner upita: "Kako si, Bolene."
<BR>&nbsp;&nbsp;&nbsp;&nbsp;&nbsp;"Idemo da pokupimo Manfreda", reče joj Džek. "Trebalo bi da se vratimo u pozno popodne."
<BR>&nbsp;&nbsp;&nbsp;&nbsp;&nbsp;Dok su njih dvojica pešačili natrag, žena je stajala na tremu, nepomična, i gledala za njima.
<BR>&nbsp;&nbsp;&nbsp;&nbsp;&nbsp;"Prilično je čudna i ona", promrmlja Leo. Džek ne uzvrati ništa.
<BR>&nbsp;&nbsp;&nbsp;&nbsp;&nbsp;Pronađoše dečka, koji je stajao sam u Dejvidovoj 'bašti na višku vode'. Uskoro se sva trojica nađoše u helikopteru firme 'Ji', koji polete preko pustinje u pravcu one linije planina na severu. Leo rasklopi veliku mapu koju beše poneo sa sobom i poče praviti neke oznake na njoj.
<BR>&nbsp;&nbsp;&nbsp;&nbsp;&nbsp;"Pretpostavljam da možemo govoriti slobodno", reče on Džeku, a pokretom glave pokaza ka dečaku. "On neće..." Oklevao je da to kaže. "Znaš."
<BR>&nbsp;&nbsp;&nbsp;&nbsp;&nbsp;"Ako bi nas razumeo", reče Džek suvo, "to bi bilo..."
<BR>&nbsp;&nbsp;&nbsp;&nbsp;&nbsp;"Dobro, dobro, samo sam hteo da budem siguran", odvrati Leo. Dobro je pazio da ne naznači na mapi mesto za koje je čuo da će biti gradilište UN. Ali poče označavati njihovu putanju, uz pomoć očitavanja vidiljivih na žirokompasu, na istrument-tabli pred njima. "Kakve si glasine čuo, sine?" upita on. "O zanimanju UN za FDR?"
<BR>&nbsp;&nbsp;&nbsp;&nbsp;&nbsp;Džek reče: "Nešto o parku ili centrali."
<BR>&nbsp;&nbsp;&nbsp;&nbsp;&nbsp;"Hoćeš da znaš šta je tačno?"
<BR>&nbsp;&nbsp;&nbsp;&nbsp;&nbsp;"Sigurno."
<BR>&nbsp;&nbsp;&nbsp;&nbsp;&nbsp;Leo posegnu u unutrašnji džep sakoa i izvadi jedan koverat. Iz njega, fotografiju koju dade Džeku. "Da li te ovo podseća na nešto?"
<BR>&nbsp;&nbsp;&nbsp;&nbsp;&nbsp;Džek vide da je na slici neka dugačka, tanka građevina. Ostade dugo zagledan u nju.
<BR>&nbsp;&nbsp;&nbsp;&nbsp;&nbsp;"UN će zidati ovakve", reče Leo. "Stambene, svaka sa vrlo velikim brojem stanova. Čitava područja biće pokrivena njima, kilometar za kilometrom, imaće prodajne centre, a u njima sve - supermarkete, gvožđare, dragstore, perionice, poslastičarnice. Sve će podizati robot-robovi, oni, znaš, automati koji sami sebi određuju programe."
<BR>&nbsp;&nbsp;&nbsp;&nbsp;&nbsp;Džek, uskoro, reče: "Liči na onu zgradu sa Ko-op stanovima u kojoj sam živeo svojevremeno, pre toliko godina, kad sam pretrpeo onaj slom."
<BR>&nbsp;&nbsp;&nbsp;&nbsp;&nbsp;"Tačno tako. U ovom poslu, Ko-op pokret udružiće se sa UN. Te FDR planine bile su nekada plodne, što svako zna; bilo je u njima vode koliko hoćeš. Hidroinženjeri UN veruju da mogu ispumpati divovske količine vode iz podzemnih slojeva tamo. A podzemne vode su u FDR planinama bliže površini nego što je to slučaj bilo gde drugde na Marsu; tu se nalazio prvobitni izvor vode za ceo sistem kanala, u davnoj prošlosti. To kažu inženjeri UN."
<BR>&nbsp;&nbsp;&nbsp;&nbsp;&nbsp;"Ovde na Marsu, Ko-op", reče Džek čudnim glasom.
<BR>&nbsp;&nbsp;&nbsp;&nbsp;&nbsp;"Biće to fina, moderna zdanja", nastavi Leo. "Projekat zaista preduzimljiv. UN će besplatno dovoziti narod, sa Zemlje, pa sve do vrata novih stanova, a stan će se moći kupiti jeftino. Biće zaposednut veoma veliki deo tih planina, kao što i možeš zamisliti, a ukupno trajanje izgradnje biće, koliko čujem, deset do petnaest godina."
<BR>&nbsp;&nbsp;&nbsp;&nbsp;&nbsp;Džek ne reče ništa.
<BR>&nbsp;&nbsp;&nbsp;&nbsp;&nbsp;"Masovna emigracija", dodade Leo. "Ovim će biti obezbeđena."
<BR>&nbsp;&nbsp;&nbsp;&nbsp;&nbsp;"Valjda", reče Džek.
<BR>&nbsp;&nbsp;&nbsp;&nbsp;&nbsp;"Fondovi za ovo su fantastični", reče Leo. "Samo Ko-op ulaže blizu hiljadu milijardi dolara. Ko-op, znaš, ima ogromne zalihe kapitala; to je jedna od najbogatijih grupacija na Zemlji - ima više poseda nego grupacija osiguravajućih kompanija ili bilo koji pojedinačni bankovni sistem. Nema ni najmanje prilike da bi poduhvat, sad kad je Ko-op ušao u njega, mogao propasti." On dodade: "Šest godina već UN pregovaraju sa Ko-opom o ovoj stvari."
<BR>&nbsp;&nbsp;&nbsp;&nbsp;&nbsp;Džek najzad reče: "Kakva će to promena biti za Mars. Imati plodne FDR planine - već samo to."
<BR>&nbsp;&nbsp;&nbsp;&nbsp;&nbsp;"I gusto naseljene", podseti ga Leo.
<BR>&nbsp;&nbsp;&nbsp;&nbsp;&nbsp;"Teško je poverovati", reče Džek.
<BR>&nbsp;&nbsp;&nbsp;&nbsp;&nbsp;"Da, znam da jeste, momče, ali sumnje nema nimalo; još nekoliko nedelja, i stvar će biti opšte poznata. Ja sam doznao pre mesec dana. Od tada pridobijam one ulagače koje poznajem da uđu sa svojim kapitalom u rizik... I zastupam ih. Sam, naprosto ne bih imao toliko para."
<BR>&nbsp;&nbsp;&nbsp;&nbsp;&nbsp;Džek reče: "Misliš, tvoja cela zamisao je ova: da stigneš na teren pre nego što ga UN prisvoje. Kupiš vrlo jeftino, pa onda preprodaš Ujedinjenim Nacijama mnogo skuplje."
<BR>&nbsp;&nbsp;&nbsp;&nbsp;&nbsp;"Mi ćemo otkupiti velike površine", reče Leo, "i odmah zatim rasprodati. Biće sve isečeno na placeve od, recimo, trideset sa dvadeset pet metara. Vlasništvo će biti preneto na veliki broj osoba: supruge, rodbinu, zaposlenike i prijatelje članova moje grupe."
<BR>&nbsp;&nbsp;&nbsp;&nbsp;&nbsp;"Članova tvog sindikata", primeti Džek.
<BR>&nbsp;&nbsp;&nbsp;&nbsp;&nbsp;"Da, to je tačno", reče Leo zadovoljno. "Mog sindikata."
<BR>&nbsp;&nbsp;&nbsp;&nbsp;&nbsp;Posle nekog vremena Džek dodade promuklim glasom: "I ti ne vidiš ništa loše u tome?"
<BR>&nbsp;&nbsp;&nbsp;&nbsp;&nbsp;"U kom smislu loše? Ne shvatam, sine."
<BR>&nbsp;&nbsp;&nbsp;&nbsp;&nbsp;"Hriste", reče Džek. "Pa, jasno je samo po sebi."
<BR>&nbsp;&nbsp;&nbsp;&nbsp;&nbsp;"Meni nije. Objasni."
<BR>&nbsp;&nbsp;&nbsp;&nbsp;&nbsp;"Ogulićeš celo stanovništvo Zemlje... jer će od njega morati da se uzme sav taj novac. Ti, da bi ostvario ogromnu zaradu, povećavaš troškove tog projekta."
<BR>&nbsp;&nbsp;&nbsp;&nbsp;&nbsp;"Ali, Džek, pojam 'zemljišne špekulacije' znači upravo to." Leo beše zbunjen. "Šta si ti mislio da su zemljišne špekulacije? To traje već vekovima: kupiš neki teren kad ga niko neće, zato što si uveren da će iz nekog razloga jednog dana vredeti mnogo više. A upravljaš se po nagoveštajima koje ti neko nabaci 'iznutra'. Po čemu bi drugom? Kad dobro pogledaš, nema po čemu drugom. Svaki prekupac zemljišta na celom svetu pokušaće da se uvuče u ovo, čim dozna; istina je da već navaljuju. Ja sam ih prestigao samo za koji dan. Kukica koja njih obara jeste taj propis da moraš biti lično na Marsu; jer oni nisu spremni da na prvi nagoveštaj dolete baš na Mars. Zato što nisu spremni, ostaće im duplo golo. Jer ja očekujem da već danas, pre nego što padne noć, uplatim naš depozit za terene koje mi želimo." On pokaza pravo napred. "To je tamo, između onih. Imam ovde mape svakojake; neće ti biti teško da pronađeš. Naša lokacija je u jednom divovskom kanjonu koji se zove 'Henri Valas'. Da bi sve bilo po zakonu, ja moram da fizički nagazim, nogom, na teren koji nameravam kupiti, i moram da postavim neki marker, trajan, sa jasnom identifikacijom, na istaknutom mestu. Imam jedan takav marker, poneo sam, to ti je jedan čelični kolac, sve po propisu, sa urezanim mojim imenom. Sletećemo na 'Henrija Valasa', a ti mi pomogni da začukam to u zemlju. Čista formalnost. Par minuta će trebati da se to uradi... ne više." On se osmehnu sinu.
<BR>&nbsp;&nbsp;&nbsp;&nbsp;&nbsp;Džek pogleda oca i pomisli: Lud je. Ali Leo mu se smeškao smireno, i Džek shvati da mu otac nije mentalno oboleo, već da stvari stoje tačno tako kao što je kazao: špekulanti rade to sa zemljištem, takva je priroda njihovog posla, a mamutski projekat UN i Ko-opa počinje za koji dan. Tako oštrouman i iskusan poslovni čovek kao što je njegov otac ne može pogrešiti. Leo Bolen i ljudi koji su sa njim ne uleću u poduhvate samo na osnovu nekog rekla-kazala. Imaju oni veze na samom vrhu. Procurilo je, ili iz Ko-opa ili iz UN, možda iz oba; sad Leo svim svojim resursima navaljuje da izvuče dobitak iz toga.
<BR>&nbsp;&nbsp;&nbsp;&nbsp;&nbsp;"To su... najkrupnije vesti, dosad, u pogledu razvoja Marsa", reče Džek. I sad je teško uspevao da poveruje.
<BR>&nbsp;&nbsp;&nbsp;&nbsp;&nbsp;"Odavno je trebalo", reče Leo. "Od samog početka je trebalo tako krenuti. Ali su oni čekali da se privatni kapital ispruži prvi; čekali su da neko odradi posao umesto njih."
<BR>&nbsp;&nbsp;&nbsp;&nbsp;&nbsp;"Ovo će promeniti život svih koji su na Marsu", reče Džek. Promeniće se ravnoteža snaga, nastaće sasvim nova vladajuća klasa; Arni Kot, Bozli Tuvim, sindikalni gradići i etnički gradići, sve će to biti sitna riba, kad grune Ko-op u savezu sa UN.
<BR>&nbsp;&nbsp;&nbsp;&nbsp;&nbsp;Jadni Arni, pomisli on. Neće preživeti ovo. Pored njega će protutnjati nova vremena, napredak i civilizacija. Ostaće Arni i njegovo parno kupatilo koje rasipa vodu: njegov majušni simbol pompe.
<BR>&nbsp;&nbsp;&nbsp;&nbsp;&nbsp;"E, slušaj sad, Džek", reče mu otac, "nemoj širiti ove informacije, one su poverljive. Treba da se čuvamo prevare koju bi mogla izvršiti Uprava katastra - koja, znaš, treba da ubeleži da si ti postao vlasnik. Recimo, da mi položimo naš depozit, a onda drugi špekulanti, naročito lokalni, marsovski, provale stvar. Pošto oni imaju uticaja u Upravi katastra, odjednom se ispostavi da u katastarskim knjigama..."
<BR>&nbsp;&nbsp;&nbsp;&nbsp;&nbsp;"Shvatam", reče Džek. Bude lažno unet, sa nekim ranijim datumom, depozit nekog lokalnog špekulanta, koji na taj način stekne prvenstvo u odnosu na Lea. Sigurno postoj mnogi trikovi u ovakvoj igri, reče Džek sebi. Nije ni čudo da Leo nastupa oprezno.
<BR>&nbsp;&nbsp;&nbsp;&nbsp;&nbsp;"Mi smo ispitivali ovdašnju Upravu katastra, i čini se da je poštena. Ali nika se ne zna kad je u pitanju nešto tako krupno."
<BR>&nbsp;&nbsp;&nbsp;&nbsp;&nbsp;Najednom Manfred Štajner potmulo zastenja.
<BR>&nbsp;&nbsp;&nbsp;&nbsp;&nbsp;Trgnuvši se, Leo i Džek digoše pogled. Bili su obojica zaboravili da on postoji; a sad je, u zadnjem delu kabine helikoptera, stajao lica pritisnutog uz staklo i zurio dole. Manfred poče uzbuđeno upirati prstom.
<BR>&nbsp;&nbsp;&nbsp;&nbsp;&nbsp;Duboko dole, Džek vide kratku kolonu Blikmena, njih nekoliko, na krivudavoj planinskoj stazici. "Tako je", reče on dečaku. "Ljudi su dole. Verovatno love." Pade mu na um da je sasvim moguće da Manfred nikad nije video Blikmena. Pitam se kakva bi bila njegova reakcija, razmišljao je, kad bi se našao oči u oči sa njima, najednom. Bilo bi sasvim lako srediti to; dovoljno je da on sad sleti helikopterom pred ovu grupicu dole.
<BR>&nbsp;&nbsp;&nbsp;&nbsp;&nbsp;"Šta su oni?" upita Leo, gledajući dole. "Marsovci?"
<BR>&nbsp;&nbsp;&nbsp;&nbsp;&nbsp;"Tačno to", reče Džek.
<BR>&nbsp;&nbsp;&nbsp;&nbsp;&nbsp;"Đavo da me nosi." Džek se nasmeja. "Znači, to su Marsovci... Više liče na neke crnce, urođenike negde, kao što su Bušmeni u Africi."
<BR>&nbsp;&nbsp;&nbsp;&nbsp;&nbsp;"U bliskom su srodstvu sa njima", reče Džek.
<BR>&nbsp;&nbsp;&nbsp;&nbsp;&nbsp;Manfred se veoma uzbudio; oči su mu blistale, počeo je jurcati od prozora do prozora, buljiti dole, mrmljati nešto.
<BR>&nbsp;&nbsp;&nbsp;&nbsp;&nbsp;Šta bi se desilo kad bi Manfred živeo sa jednom blikmenskom porodicom neko vreme? - zapita se Džek. Oni se kreću sporije nego mi; njihovi životi su manje složeni, manje grozničavi. Možda je njihovo osećanje vremena bliže njegovom... Sa stanovišta Blikmena, mi Zemljani smo, lako može biti, hipomanični tipovi, koji jurcaju vratolomno brzo, svud unaokolo, troše ogromnu energiju iz razloga sasvim ništavnih.
<BR>&nbsp;&nbsp;&nbsp;&nbsp;&nbsp;Ali to ne bi vratilo Manfreda u njegovu sopstvenu društvenu zajednicu. Zapravo, uvide on, druženje sa Blikmenima moglo bi ga odneti tako daleko od nas, da više ne bi bilo nikakve prilike da uspostavimo komunikaciju sa njim.
<BR>&nbsp;&nbsp;&nbsp;&nbsp;&nbsp;O tome razmišljajući, on odluči da ne sleti.
<BR>&nbsp;&nbsp;&nbsp;&nbsp;&nbsp;"Da li ti drugari išta rade?" upita Leo. "Ti Marsovci?"
<BR>&nbsp;&nbsp;&nbsp;&nbsp;&nbsp;"Ima nekoliko njih koji su 'pripitomljeni' - naime, to je reč koja se upotrebljava", uzvrati Džek. "Ali većina njih nastavlja da postoji kao što su oduvek živeli. Kao lovci i skupljači voća. Nisu još stigli do nivoa zemljoradnje."
<BR>
<BR>&nbsp;&nbsp;&nbsp;&nbsp;&nbsp;Kad stigoše do Henri Valasa, Džek slete helikopterom, pa on, njegov otac i Manfred stupiše na sasušeno, kamenito tlo. Manfredu dadoše hartiju i krejon-bojice da se zanima, a njih dvojica pođoše u potragu za mestom pogodnim za pobadanje čelične šipke.
<BR>&nbsp;&nbsp;&nbsp;&nbsp;&nbsp;Nađoše jedno takvo mesto, jednu nisku zaravan, i uskoro je čelični kolac bio zakucan u zemlju, trudom pretežno Džekovim; a njegov otac poče da švrlja uokolo, da razgleda biljke i formacije stena, mršteći se, vidno neraspoložen i nervozan. Nije se činilo da uživa ovde, u nenastanjenom području Marsa; ipak, ne reče ništa. Učtivo pogleda jedan fosilni ostatak, na koji mu je Džek skrenuo pažnju.
<BR>&nbsp;&nbsp;&nbsp;&nbsp;&nbsp;Fotografisali su kolac i okolni prostor, a onda, pošto je posao bio okončan, pošli su opet do helikoptera. Tamo je Manfred sedeo na zemlji i žurno crtao mekanim bojicama. Pustoš ovoga kraja njemu kao da ne smeta, zaključi Džek. Dečak je, sav umotan u svoj unutrašnji svet, nastavljao crtati, a njih prenebregavati; povremeno je dizao pogled, ali ne ka njima. Pogled mu je bio prazan.
<BR>&nbsp;&nbsp;&nbsp;&nbsp;&nbsp;Šta on to crta? - zapita se Džek i zađe dečaku iza leđa, da vidi.
<BR>&nbsp;&nbsp;&nbsp;&nbsp;&nbsp;Manfred je, dižući povremeno bezvidni pogled ka predelu oko njih, nacrtao velike, ravne zgrade sa mnogo stanova.
<BR>&nbsp;&nbsp;&nbsp;&nbsp;&nbsp;"Pogledaj ovo, tata", reče Džek, uspevajući da mu glas ostane ravan i smiren.
<BR>&nbsp;&nbsp;&nbsp;&nbsp;&nbsp;Zajedno stadoše dečaku iza leđa. Gledali su ga kako nastavlja da crta. Građevine su, na hartiji, postajale sve određenije.
<BR>&nbsp;&nbsp;&nbsp;&nbsp;&nbsp;Greške nema, razmišljao je Džek. Dečko crta zgrade koje će biti ovde. Crta kakav će ovaj predeo biti, ne kakav je našim očima vidljiv sada.
<BR>&nbsp;&nbsp;&nbsp;&nbsp;&nbsp;"Pitam se da li je video fotografiju koju sam ti pokazao", reče Leo. "To je jedan od modela."
<BR>&nbsp;&nbsp;&nbsp;&nbsp;&nbsp;"Može biti", reče Džek. To bi bilo jedno moguće objašnjenje: dečak je razumeo njihov razgovor, video fotos, i iz toga dobio nadahnuće. Ali na fotografiji su zgrade bile prikazane odozgo; iz ptičije, a ne iz ove perspektive. Dečko ih je crtao kako bi izgledale posmatraču koji stoji na tlu. Nekome, uvide on, ko sedi tačno ovde gde smo mi sad.
<BR>&nbsp;&nbsp;&nbsp;&nbsp;&nbsp;"Ne bi me iznenadilo ako u toj vašoj teoriji o vremenu ima nečeg", reče Leo. "Nego, kad pomenuh vreme, ja..."
<BR>&nbsp;&nbsp;&nbsp;&nbsp;&nbsp;"Da da, saglasi se Džek, zamišljen. "Krenućemo nazad."
<BR>&nbsp;&nbsp;&nbsp;&nbsp;&nbsp;Još nešto primeti u dečakovom crtežu. Zapita se da li njegov otac to vidi. Te ogromne zgrade za masovno stanovanje, koje je Manfred skicirao, počele su, pred njihovim očima, da se razvijaju u zloslutnom pravcu. Videše nove, završne pojedinosti, zbog kojih Leo, sada sa besnim izrazom na licu, frknu i pogleda sina.
<BR>&nbsp;&nbsp;&nbsp;&nbsp;&nbsp;Zgrade su bile stare, klonule od starosti. U njihovim temeljima videle su se naprsline koje su se zrakasto širile nagore. Prozori polupani. A nešto nalik na krut, visok korov raslo je po okolnom zemljištu. Beše to prizor očajanja i rušenja; bezvremene težine i tromosti.
<BR>&nbsp;&nbsp;&nbsp;&nbsp;&nbsp;"Džek, on crta propalo naselje!" uzviknu Leo.
<BR>&nbsp;&nbsp;&nbsp;&nbsp;&nbsp;A i propalo je, na hartiji. Zgrade koje su, posle svojih dobrih vremena, ostale još godinama i decenijama da tonu u senilnost i delimičnu napuštenost.
<BR>&nbsp;&nbsp;&nbsp;&nbsp;&nbsp;Manfred pokaza na zjapeću pukotinu koju je upravo nacrtao i reče: "Bubiš." Njegova ruka iscrta nove stabljike korova, nove polupane prozore. On opet progovori. "Gubiš." Baci pogled ka njima i osmehnu se uplašeno.
<BR>&nbsp;&nbsp;&nbsp;&nbsp;&nbsp;"Šta to znači, Manfrede?" upita Džek.
<BR>&nbsp;&nbsp;&nbsp;&nbsp;&nbsp;Odgovora nije bilo. Dečak nastavi skiciranje: pred njihovim očima zgrade su postajale sve starije, sve više nalik na ruševine.
<BR>&nbsp;&nbsp;&nbsp;&nbsp;&nbsp;"Idemo", reče Leo promuklo.
<BR>&nbsp;&nbsp;&nbsp;&nbsp;&nbsp;Džek oduze Manfredu krejone i papir, i podiže ga na noge. Zajedno uđoše, sva trojica, u helikopter.
<BR>&nbsp;&nbsp;&nbsp;&nbsp;&nbsp;"Vidi, Džek", reče Leo. Pomno je razgledao dečakov crtež. "Šta je napisao iznad ulaza u zgradu."
<BR>&nbsp;&nbsp;&nbsp;&nbsp;&nbsp;Krivim i nesigurnim slovima bilo je napisano:
<BR>
<BR>&nbsp;&nbsp;&nbsp;&nbsp;&nbsp;AM-WEB
<BR>
<BR>&nbsp;&nbsp;&nbsp;&nbsp;&nbsp;"Mora biti naziv zgrade", reče Leo.
<BR>&nbsp;&nbsp;&nbsp;&nbsp;&nbsp;"Jeste", reče Džek, prepoznajući tu oznaku. Beše to skraćenica od parole Ko-opa 'Alle Menschen werden Br_der'. "Svi će ljudi braća biti", reče on poluglasno. "To ima na zaglavlju ko-opskih papira." Dobro je to zapamtio.
<BR>&nbsp;&nbsp;&nbsp;&nbsp;&nbsp;Manfred opet uze krejone i nastavi raditi. Pred pogledima dva čoveka, dečko poče dodavati nešto na gornjem delu slike. Ptice, tamne boje, vide Džek. Ogromne, sumračne, po izgledu bi se reklo grabljivice.
<BR>&nbsp;&nbsp;&nbsp;&nbsp;&nbsp;U jednom razbijenom prozoru zgrade Manfred nacrta i okruglo lice sa očima, nosem i ustima okrenutim nadole, očajnim. Neko viri iz zgrade, ćutljivo i beznadno, kao da je u njoj uhvaćen u klopku.
<BR>&nbsp;&nbsp;&nbsp;&nbsp;&nbsp;"Za-nimljivo", reče Leo. Ali lice mu je bilo sumorno i besno. "Zašto bi on poželeo da nacrta ovo? Ne vidim da je to neki zdrav ili pozitivan stav; zašto ne crta onako kako će biti, sve novo i besprekorno, sa decom koja se igraju, kućnim ljubimcima i zadovoljnim ljudima?"
<BR>&nbsp;&nbsp;&nbsp;&nbsp;&nbsp;Džek reče: "Možda on crta ono što vidi."
<BR>&nbsp;&nbsp;&nbsp;&nbsp;&nbsp;"Pa, ako to vidi, onda je bolestan", odvrati Leo. "Ima toliko blistavih i divnih stvari koje bi mogao videti, umesto ovoga; zašto bi želeo da gleda ovako nešto?"
<BR>&nbsp;&nbsp;&nbsp;&nbsp;&nbsp;"Možda nema druge mogućnosti", reče Džek. Gubiš, pomisli on. Baš se pitam. Šta ako reč gubiš označava vreme? Silu koja je, za ovog dečaka, truljenje, pogoršanje, uništenje i, na kraju, smrt? Silu koja radi svuda, deluje na sve u Vaseljeni.
<BR>&nbsp;&nbsp;&nbsp;&nbsp;&nbsp;I da li je to sve što on vidi?
<BR>&nbsp;&nbsp;&nbsp;&nbsp;&nbsp;Ako je tako, pomisli Džek, nije ni čudo da je autističan; nije čudo da ne može opštiti sa nama. Tako ograničen pogled na Vaseljenu - čak ni celovitost vremena ne obuhvata. Jer, vreme takođe donosi nove stvari, koje se rađaju; ono je i proces sazrevanja i rasta. A Manfred očigledno ne opaža taj vid vremena.
<BR>&nbsp;&nbsp;&nbsp;&nbsp;&nbsp;Da li je on bolestan zato što vidi ove stvari? Pitanje koje, možda, ne znači ništa ili se na njega ne može dobiti odgovor. Ovo je Manfredova slika stvarnosti, a po nama, on je očajno bolestan; ne sagledava one druge delove stvarnosti, kao što sagledavamo mi. On vidi jedan užasavajući sektor: najodbojniji vid stvarnosti.
<BR>&nbsp;&nbsp;&nbsp;&nbsp;&nbsp;Džek pomisli: A ljudi kažu da je mentalna bolest bežanje! Sav se strese. Ludilo nije bežanje od stvarnosti; ono je jedno sužavanje, kontrakcija života, svođenje, najzad, u buđavi, memljivi grob, mesto gde ništa ne dolazi niti odlazi; mesto potpune smrti.
<BR>&nbsp;&nbsp;&nbsp;&nbsp;&nbsp;Ubogi, mali prokletnik, pomisli on. Kako može ostajati živ, iz dana u dan, prisiljen da vidi stvarnost ovako?
<BR>&nbsp;&nbsp;&nbsp;&nbsp;&nbsp;Džek se tmurno vrati pilotiranju. Leo se zagleda kroz prozor i poče razmišljati o pustinji dole. Manfred, lica napetog i uplašenog, nastavi da crta.
<BR>
<BR>&nbsp;&nbsp;&nbsp;&nbsp;&nbsp;Gublaju, gublaju. On pritiska šake na uši, ali proizvod sad puzi kroz njegov nos, ulazi. Onda vidi to mesto. Na kome se istrošio. Bacili ga tu, a hrpe gubiša leže, njemu do pojasa; gubiš ispunjava i vazduh.
<BR>&nbsp;&nbsp;&nbsp;&nbsp;&nbsp;"Ime?"
<BR>&nbsp;&nbsp;&nbsp;&nbsp;&nbsp;"Štajner, Manfred."
<BR>&nbsp;&nbsp;&nbsp;&nbsp;&nbsp;"Godine."
<BR>&nbsp;&nbsp;&nbsp;&nbsp;&nbsp;"Osamdeset tri."
<BR>&nbsp;&nbsp;&nbsp;&nbsp;&nbsp;"Vakcinisan protiv velikih boginja?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Venerične bolesti?"
<BR>&nbsp;&nbsp;&nbsp;&nbsp;&nbsp;"Samo malo sifketa."
<BR>&nbsp;&nbsp;&nbsp;&nbsp;&nbsp;"Ovoga čoveka na veneričnu kliniku."
<BR>&nbsp;&nbsp;&nbsp;&nbsp;&nbsp;"Gospodine, moji zubi. Oni su u kesi, zajedno sa mojim očima."
<BR>&nbsp;&nbsp;&nbsp;&nbsp;&nbsp;"A-ha, da, oči. Dajte ovom čoveku oči i zube pre nego što ga odvedete na veneričnu. Dobro, Štajneru, a uši?"
<BR>&nbsp;&nbsp;&nbsp;&nbsp;&nbsp;"Na meni su, gospodine. Hvala ti, gospodine."
<BR>&nbsp;&nbsp;&nbsp;&nbsp;&nbsp;Vezali su mu ruke gazom, za strane kreveta, zato što je pokušavao da izvuče kateter. Ostade da leži, licem ka prozoru, da gleda kroz prašnjavo, napuklo staklo.
<BR>&nbsp;&nbsp;&nbsp;&nbsp;&nbsp;Napolju, jedna buba na visokim nogama prebira po hrpama. Jede, a onda nešto gnječi bubu i odlazi, dok ona ostaje zgažena; mrtvi zubi njeni zariveni u ono što je htela pojesti. Najzad, mrtvi zubi ustaju i izvlače se polako iz usta i, razlaz: svaki na svoju stranu.
<BR>&nbsp;&nbsp;&nbsp;&nbsp;&nbsp;On leži sto dvadeset tri godine tako, a onda njegova veštačka jetra otkazuje, i on pada u nesvest i umire. U međuvremenu su mu uklonili obe ruke, i obe noge do kukova, zato što su ti delovi satrunuli.
<BR>&nbsp;&nbsp;&nbsp;&nbsp;&nbsp;Ionako se nije služio njima. Bez ruku, nije ni pokušavao da izvuče kateter, a to je njima bilo baš po volji.
<BR>&nbsp;&nbsp;&nbsp;&nbsp;&nbsp;Već sam dugo u Am-Webu, reče on. Možda mi možete dati tranzistor, da hvatam Doručak-klub drugara Freda; volim pesmice koje on pušta, mnoge stare hitove.
<BR>&nbsp;&nbsp;&nbsp;&nbsp;&nbsp;Napolju postoji nešto od čega me hvata polenska alergija. Sigurno onaj korov sa žutim cvetovima. Zašto se dozvoljava da izraste toliko u visinu?
<BR>&nbsp;&nbsp;&nbsp;&nbsp;&nbsp;Jednom sam video utakmicu sa loptom.
<BR>&nbsp;&nbsp;&nbsp;&nbsp;&nbsp;Dva je dana na podu ležao u barici, onda ga je gazdarica našla i zvala kamionče da ga donesu ovamo. Hrkao celim putem, ovo ga probudilo. Kad su pokušali da mu daju sok od grejpfruta, uspeo samo jednu ruku da pokrene, druga nije proradila više nikad. Poželeo da može i sad praviti one kožne kaiševe, zabavni su i uz njih prođe mnogo vremena. Ponekad ih prodavao ljudima koji dolaze vikendom.
<BR>&nbsp;&nbsp;&nbsp;&nbsp;&nbsp;"Znaš ko sam ja, Manfrede?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ja sam Arni Kot. Zašto se ti ne smeješ ili osmehneš bar nekad, Manfrede? Zar ne voliš da potrčiš malo, igraš se?"
<BR>&nbsp;&nbsp;&nbsp;&nbsp;&nbsp;Dok je govorio, gospodin Kot je gublao iz oba oka.
<BR>&nbsp;&nbsp;&nbsp;&nbsp;&nbsp;"Očigledno ne voli, Arni, ali nema veze, to nas ovde ne zanima."
<BR>&nbsp;&nbsp;&nbsp;&nbsp;&nbsp;"Šta vidiš, Manfrede? Daj da malo i mi vidimo to što vidiš ti. Svi ovi ljudi, oni će živeti tamo, zar ne? Je li tako, Manfrede? Vidiš li mnogo ljudi koji stanuju tamo?"
<BR>&nbsp;&nbsp;&nbsp;&nbsp;&nbsp;On pritisnu šake na lice i gublanje prestade.
<BR>&nbsp;&nbsp;&nbsp;&nbsp;&nbsp;"Nije mi jasno zašto se ovaj klinac nikad ne smeje."
<BR>&nbsp;&nbsp;&nbsp;&nbsp;&nbsp;Gubl, gubl.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
