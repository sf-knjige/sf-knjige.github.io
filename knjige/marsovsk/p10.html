<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;U koži gospodina Kota su mrtve kosti, sjajne i vlažne. Gospodin Kot je vreća kostiju, prljavih, pa ipak blistavo mokrih. Glava njegova je lobanja koja uzima zelene i zagriza ih; u njemu zelene postaju trule i nešto ih jede da ih načini mrtvim.
<BR>&nbsp;&nbsp;&nbsp;&nbsp;&nbsp;On vidi sve što se dešava u gospodinu Kotu, sav taj vrveći gubiški život. U međuvremenu, spoljašnjost reče: "Volim Mocarta. Pustiću ovu traku." Na kutiji piše: 'Četrdeseta simfonija u G molu, K. 550.' Gospodin Kot vrti loptastu dugmad pojačala. "Diriguje Bruno Valter", reče on svojim gostima. "Velika retkost, iz zlatnog doba snimanja gramofonskih ploča."
<BR>&nbsp;&nbsp;&nbsp;&nbsp;&nbsp;Jeziva zgrrr-škrip-cika kulja iz zvučnika, kao leševi zahvaćeni grčevima. Gospodin Kot zaustavlja traku.
<BR>&nbsp;&nbsp;&nbsp;&nbsp;&nbsp;"Izvinjavam se", kaže on. To je bila šifrovana poruka od Rokingema, ili od Skota Templa, ili od En, u svakom slučaju od nekoga; to Kot zna. Uletela nekako u njegovu muzičku biblioteku.
<BR>&nbsp;&nbsp;&nbsp;&nbsp;&nbsp;Dorin Anderton pijucka nešto i kaže: "Koji šok, ej. Treb'o bi, Arni, da nas poštediš. Tvoj smisao za humor..."
<BR>&nbsp;&nbsp;&nbsp;&nbsp;&nbsp;"Nezgoda", reče Arni ljutito. Preturao je po kasetama, tražeći neku drugu. Ma, do vraga i sa tim, pomisli on. "Čuj, Džek", reče on, okrenuvši se. "Žao mi je da te teram da dolaziš ovamo kad znam da je tvoj tata došao da poseti Mars, ali ponestaje mi vremena; pokaži mi tvoj napredak sa malim Štajnerom, u redu?" Od iščekivanja i brige poče zamuckivati. Pogleda Džeka upitno.
<BR>&nbsp;&nbsp;&nbsp;&nbsp;&nbsp;Ali Džek Bolen ga nije ni čuo; sedeo je sa Dorin na kauču i nešto joj govorio.
<BR>&nbsp;&nbsp;&nbsp;&nbsp;&nbsp;"Ponestalo nam pića", reče Džek, spustivši praznu čašu.
<BR>&nbsp;&nbsp;&nbsp;&nbsp;&nbsp;"Ma, zaboga", odvrati Arni, "moram čuti šta si postigao, Džek. Zar mi baš ništa ne možeš dati? Mislite li vas dvoje samo tako da sedite, šapućete i grlite se? Nije mi dobro." Ode nesigurnim koracima u kuhinju, gde je Heliogabalus sedeo na visokoj, okrugloj stolici i, kao pravi glupan, čitao neki časopis. "Napravi mi čašu mlake vode sa soda-bikarbonom", reče Arni.
<BR>&nbsp;&nbsp;&nbsp;&nbsp;&nbsp;"Da gospodine." Heliogabalus zaklopi časopis i siđe sa stolice. "Čuo sam maločas. Zašto ih ne pošalješ napolje? Od njih ništa nema, ništa nema, gospodine." Iz ormanića iznad sudopere izvuče kesicu natrijum-bikarbonata, iz koje zahvati jednu punu kafenu kašičicu.
<BR>&nbsp;&nbsp;&nbsp;&nbsp;&nbsp;"Ko te, bre, pita šta ti, bre, misliš?" upita Arni.
<BR>&nbsp;&nbsp;&nbsp;&nbsp;&nbsp;Lica izduženog i umornog, Dorin uđe u kuhinju. "Arni, mislim da ću kući. Ne mogu dugo da podnosim Manfreda. Stalno se nešto muva, vrti. Nikad da miruje. Nepodnošljiv mi je." Priđe Arniju i poljubi ga u uho. "Laku noć, dragi."
<BR>&nbsp;&nbsp;&nbsp;&nbsp;&nbsp;"Čit'o sam o klincu koji je uobrazio da je mašina", reče Arni. "Govorio da mora bude uključen u struju da bi radio. Hoću da kažem, čovek mora biti sposoban da podnese te lujke. Ne idi. Ostani, mene radi. Manfred je mnogo mirniji kad je neka žena u blizini, ne znam zašto. Imam osećanje da Bolen nije postig'o ništa; evo, idem da mu to kažem u lice." Čašu mlake vode sa sodom-bikarbonom stavi mu u šaku njegov pripitomljeni Blikmen. "Hvala." On je popi zahvalno.
<BR>&nbsp;&nbsp;&nbsp;&nbsp;&nbsp;"Džek Bolen je", reče Dorin, "uradio fini posao, pod teškim okolnostima. Ne želim čuti ništa protiv njega." Malo se zanjihala, zatim osmehnula. "Ja sam popila malo više."
<BR>&nbsp;&nbsp;&nbsp;&nbsp;&nbsp;"A ko nije?" upita Arni. Obuhvati je rukom oko pojasa i poče je grliti. "Ja sam toliko pijan da mi je muka u stomaku. Dobro, živcira taj klinac i mene. Vidi šta sam uradio, stavio staru kodiranu traku; mora biti da ludim." On ostavi čašu i poče raskopčavati dugmad njene bluze, počinjući odozgo. "Gledaj ti na drugu stranu, Helio. Čitaj knjigu, bre." Blikmen skloni pogled. Držeći Dorin uz sebe, Arni joj otkopča bluzu sasvim, pa poče i suknju. "Znam da su me prestigli, ti kopilani sa Zemlje koji sad stižu kud god pogledaš. Moj čovek na terminalu ne uspeva više ni da ih prebroji; dolaze ceo dan. 'Ajmo mi u krevet." Poljubi je u ključnu kost, a onda je poče ljubiti niže, i niže, sve dok mu ona silom, rukama, ne podiže glavu.
<BR>&nbsp;&nbsp;&nbsp;&nbsp;&nbsp;U dnevnoj sobi, njegov super-sposobni serviser preotet od gospodina Jia čeprkao je po kasetofonu, nespretno pokušavao da namakne novu traku. Na stolu je ležala čaša koju je oborio.
<BR>&nbsp;&nbsp;&nbsp;&nbsp;&nbsp;Šta će biti ako uspeju pre mene? - upita se Arni Kot, ne puštajući Dorin iz zagrljaja, vrteći se sa njom u laganim krugovima po kuhinji dok je Heliogabalus čitao knjigu. Šta ako ne uspem kupiti nimalo? Onda kao da sam mrtav. On poče povijati Dorin unazad, sve vreme razmišljajući: mora biti mesta za mene. Ja ovu planetu volim.
<BR>&nbsp;&nbsp;&nbsp;&nbsp;&nbsp;Muzika dreknu; Džek Bolen je pokrenuo traku.
<BR>&nbsp;&nbsp;&nbsp;&nbsp;&nbsp;Dorin uštinu Arnija divljački, i on je pusti; pa iziđe iz kuhinje, vrati se u dnevnu sobu, stiša ton i reče: "Džek, da pređemo na posao."
<BR>&nbsp;&nbsp;&nbsp;&nbsp;&nbsp;"Važi", saglasi se Džek Bolen.
<BR>&nbsp;&nbsp;&nbsp;&nbsp;&nbsp;Dorin je izišla iz kuhinje za njim, zakopčavajući bluzu; u širokom polukrugu obišla je Manfreda, koji je bio na podu, na rukama i kolenima. Dečak je imao raširen veliki komad hartije 'za mesarnicu' na koju je, bibliotečkim lepkom, lepio isečke iz časopisa. Bele mrlje videle su se na tepihu na mestima gde je prosuo lepak.
<BR>&nbsp;&nbsp;&nbsp;&nbsp;&nbsp;Prišavši dečaku, Arni se sagnu, da mu bude bliže, i reče: "Znaš ko sam ja, Manfrede?"
<BR>&nbsp;&nbsp;&nbsp;&nbsp;&nbsp;Nije bilo odgovora, niti ičeg što bi pokazalo da ga je dečak čuo.
<BR>&nbsp;&nbsp;&nbsp;&nbsp;&nbsp;"Ja sam Arni Kot", reče Arni. "Zašto se ti ne smeješ ili osmehneš bar nekad, Manfrede? Zar ne voliš da potrčiš malo, igraš se?" Žao mu je bilo tog dečaka, čija ga je nesreća uznemiravala.
<BR>&nbsp;&nbsp;&nbsp;&nbsp;&nbsp;Džek Bolen reče glasom nesigurnim, zaplićući jezikom: "Očigledno ne voli, Arni, ali nema veze, to nas ovde ne zanima." Ispred očiju mu je sve bilo nejasno; ruka kojom je opet držao čašu, tresla se.
<BR>&nbsp;&nbsp;&nbsp;&nbsp;&nbsp;Ali je Arni nastavio. "Šta vidiš, Manfrede? Daj da malo i mi vidimo to što vidiš ti." Čekao je, ali je dobio samo ćutanje. Dečak se sav posvetio sečenju i lepljenju. Već je dobio kolaž: zupčastu traku zelenog, a na njoj neko uspravno, zbijeno, sivo uzdignuće, pretećeg izgleda.
<BR>&nbsp;&nbsp;&nbsp;&nbsp;&nbsp;"Šta to predstavlja?" upita Arni.
<BR>&nbsp;&nbsp;&nbsp;&nbsp;&nbsp;"To je mesto", reče Džek. "Zgrada. Doneo sam ja to." Ode i vrati se sa kovertom tamne oker boje, iz koga izvuče zgužvan dečji crtež krejonom i ponudi ga Arniju da pogleda. "Evo", reče Džek. "Tražio si da uspostavim kom...munikaciju sa njim. Pa, uspos...tavavio sam." Morao se pomučiti oko dužih reči, jezik se o njih saplitao.
<BR>&nbsp;&nbsp;&nbsp;&nbsp;&nbsp;Arni, međutim, nije mario koliko je pijan njegov majstor za opravke. Odavno je navikao da mu se gosti 'nalivaju'; žestoka pića bila su na Marsu retkost, i kad bi ih se ljudi dočepali, na primer kod Arnija, obično se završavalo ovako kako se sa Bolenom završilo. Bitan je bio zadatak koji je Bolenu poveren. Arni uze sliku i poče je proučavati.
<BR>&nbsp;&nbsp;&nbsp;&nbsp;&nbsp;"To je to?" upita. "Ima još?"
<BR>&nbsp;&nbsp;&nbsp;&nbsp;&nbsp;"Nema ništa drugo."
<BR>&nbsp;&nbsp;&nbsp;&nbsp;&nbsp;"A komora u kojoj se usporavaju stvari?"
<BR>&nbsp;&nbsp;&nbsp;&nbsp;&nbsp;"Ništa", reče Džek.
<BR>&nbsp;&nbsp;&nbsp;&nbsp;&nbsp;"Može li dečko čitati budućnost?"
<BR>&nbsp;&nbsp;&nbsp;&nbsp;&nbsp;"Sigurno" reče Džek Bolen. "Sumnje nema. Ta slika je dokaz, eto: dokaz. Osim ako nas je čuo šta razgovaramo." Okrete se ka Dorin i reče sporim, spetljanim načinom: "Š-šta misliš, da l' nas je čuo? Ne, ti nisi bila tu. Valjda sad smem. Sad je prekasno. To je slika koju niko ne bi smeo videti; tako ima da bude kroz jedan vek, kad bude sve u ruševinama."
<BR>&nbsp;&nbsp;&nbsp;&nbsp;&nbsp;"Šta je, kog vraga, ovo?" upita Arni. "Ne mogu ja čitati maloumne škrabancije nekog klinca. Daj objasni mi."
<BR>&nbsp;&nbsp;&nbsp;&nbsp;&nbsp;"To ti je Am-Web. Što ne znači American Web, 'američka paukova mreža'", odvrati Džek. "Posredi je jedno veliko, veliko stambeno naselje. Hiljade stanovnika unutra. Najveće na Marsu. Ali sve se ruši, prema ovoj slici."
<BR>&nbsp;&nbsp;&nbsp;&nbsp;&nbsp;Zavlada tišina. Arni beše zbunjen.
<BR>&nbsp;&nbsp;&nbsp;&nbsp;&nbsp;"Možda nisi zainteresovan", reče Džek.
<BR>&nbsp;&nbsp;&nbsp;&nbsp;&nbsp;"Sigurno da jesam", odbrusi Džek ljutito. Obrati se za pomoć Dorin koja je, pokunjena, stajala po strani. "Razumeš li ti ovo?"
<BR>&nbsp;&nbsp;&nbsp;&nbsp;&nbsp;"Ne, dragi", reče ona.
<BR>&nbsp;&nbsp;&nbsp;&nbsp;&nbsp;"Džek", nastavi Arni, "pozvao sam te ovamo da podneseš izveštaj. A šta sam dobio, samo ovaj moronski crtež. Gde je to veliko naselje?"
<BR>&nbsp;&nbsp;&nbsp;&nbsp;&nbsp;"U planinskom lancu FDR", reče Džek.
<BR>&nbsp;&nbsp;&nbsp;&nbsp;&nbsp;Arni oseti da mu se puls usporava, a zatim, sa velikim naprezanjem, nastavlja. "Oh, da", reče on. "Vidim. Razumem."
<BR>&nbsp;&nbsp;&nbsp;&nbsp;&nbsp;Široko se cereći, Džek reče: "I mislio sam da ćeš razumeti. Ti si zain-tre-resovan za ovo. Znaš, Arni, ti misliš da sam ja šizofrenik, i Dorin tako misli, i moj tata misli tako... ali meni je zaista stalo do toga kakve su čije pobude. Mogu ti nabaviti obilje in...formacija o tom projektu UN u FDR. Šta još želiš znati o tome? Nije električna centrala i nije park. Nego u saradnji sa Ko-opom. Mnogo stanova u svakoj zgradi, a celo naselje je beskonačno veliko, ima supermrak-ete, pekare, usred sredine He-henri Valasa."
<BR>&nbsp;&nbsp;&nbsp;&nbsp;&nbsp;"To si sve čuo od ovog dečka?"
<BR>&nbsp;&nbsp;&nbsp;&nbsp;&nbsp;"Ne", reče Džek. "Od mog tate."
<BR>&nbsp;&nbsp;&nbsp;&nbsp;&nbsp;Gledali su se dugo, dugo.
<BR>&nbsp;&nbsp;&nbsp;&nbsp;&nbsp;"Tvoj tata je špekulant?" upita Arni.
<BR>&nbsp;&nbsp;&nbsp;&nbsp;&nbsp;"Jest", reče Džek.
<BR>&nbsp;&nbsp;&nbsp;&nbsp;&nbsp;"Stig'o sa Zemlje juče?"
<BR>&nbsp;&nbsp;&nbsp;&nbsp;&nbsp;"Jest."
<BR>&nbsp;&nbsp;&nbsp;&nbsp;&nbsp;"Isuse", obrati se Arni Dorin. "Isuse, to je bio otac ovog momka. I već je kupio."
<BR>&nbsp;&nbsp;&nbsp;&nbsp;&nbsp;"Jest", reče Džek.
<BR>&nbsp;&nbsp;&nbsp;&nbsp;&nbsp;"Da l' je preostalo išta?" upita Arni.
<BR>&nbsp;&nbsp;&nbsp;&nbsp;&nbsp;Džek odmahnu glavom.
<BR>&nbsp;&nbsp;&nbsp;&nbsp;&nbsp;"Oh, Isuse Hriste", reče Arni. "A na mom platnom spisku je. Još nikad nisam bio tako baksuzan."
<BR>&nbsp;&nbsp;&nbsp;&nbsp;&nbsp;Džek reče: "Ja do maločas nisam znao šta želiš saznati, Arni."
<BR>&nbsp;&nbsp;&nbsp;&nbsp;&nbsp;"Da, to je istina", primeti Arni, a onda se obrati Dorin: "Ja mu nisam rekao - dakle, nije on kriv." Besciljno uze dečji crtež. "I, znači, ovako će izgledati."
<BR>&nbsp;&nbsp;&nbsp;&nbsp;&nbsp;"Jednog dana", reče Džek. "Ne u početku."
<BR>&nbsp;&nbsp;&nbsp;&nbsp;&nbsp;Arni reče Manfredu: "Imao si te informacije, samo smo ih izvukli iz tebe prekasno."
<BR>&nbsp;&nbsp;&nbsp;&nbsp;&nbsp;"Prekasno", ponovi Džek kao odjek. Činilo se da razume ovo; izgledao je ojađeno. "Žao mi je, Arni. Zaista mi je žao. Trebalo je da mi kažeš."
<BR>&nbsp;&nbsp;&nbsp;&nbsp;&nbsp;"Ne krivim te", reče Arni. "I dalje smo prijatelji, Bolene, bila je to samo loša sreća. Bio si sto odsto iskren sa mnom, ja to vidim. Boga mu, šteta, ogromna šteta. On je već izvadio tapiju na to zemljište? Tvoj tata? Da, tako to ide."
<BR>&nbsp;&nbsp;&nbsp;&nbsp;&nbsp;"On zastupa grupu ulagača", reče Džek promuklo.
<BR>&nbsp;&nbsp;&nbsp;&nbsp;&nbsp;"Prirodna stvar", reče Arni. "Sa neograničenim kapitalom. Šta bih ja i mogao, u svakom slučaju? Ne mogu se takmičiti s njima. Ja sam samo jedan momak." Manfredu reče: "Svi ovi ljudi..." pokaza prstom na crtež. "Oni će živeti tamo, zar ne? Je li tako, Manfrede? Vidiš li mnogo ljudi koji stanuju tamo?" Glas mu se uzdigao do vike; gubio je kontrolu.
<BR>&nbsp;&nbsp;&nbsp;&nbsp;&nbsp;"Molim te, Arni", reče Dorin. "Stišaj se; vidim koliko si se uznemirio. Ne treba to."
<BR>&nbsp;&nbsp;&nbsp;&nbsp;&nbsp;Arni podiže glavu i reče joj: "Nije mi jasno zašto se ovaj klinac nikad ne smeje."
<BR>&nbsp;&nbsp;&nbsp;&nbsp;&nbsp;Dečko iznenada reče: "Gubl, gubl."
<BR>&nbsp;&nbsp;&nbsp;&nbsp;&nbsp;"Dabome", uzvrati Arni ogorčeno. "Dobro si rek'o. Super ti je opštenje, mali. Gubl gubl." Džeku reče: "Odlično si ti uspostavio komunikaciju s njim, vidim ja."
<BR>&nbsp;&nbsp;&nbsp;&nbsp;&nbsp;Džek ne odvrati ništa. Izgledao je, sada, sumoran i nelagodan.
<BR>&nbsp;&nbsp;&nbsp;&nbsp;&nbsp;"Vidim da bi još dugo trebalo", reče Arni, "da izvučemo ovog malog toliko da se s njim može razgovarati. Zar ne? Baš mi je žao što ne možemo nastaviti. Ja ni koraka dalje neću ići sa time."
<BR>&nbsp;&nbsp;&nbsp;&nbsp;&nbsp;"Nemaš ni razloga", reče Džek olovnim glasom.
<BR>&nbsp;&nbsp;&nbsp;&nbsp;&nbsp;"Tako je", složi se Arni. "Dakle, to je to. Kraj tvog zaposlenja."
<BR>&nbsp;&nbsp;&nbsp;&nbsp;&nbsp;Dorin reče: "Ali još ga možeš koristiti za..."
<BR>&nbsp;&nbsp;&nbsp;&nbsp;&nbsp;"M-daaa, da", reče Arni. "Treba mi vešt serviser svakako, za stvari poput šifrarnika; kod mene se po hiljadu stvari razdrnda svakog prokletog dana. Mislio sam, zaposlenja na ovom jednom projektu. Ovog malog šalji nazad u BG. Am-Web, je li. Dabome, ko-opske zgrade dobijaju takva smešna imena. I šta, Ko-op dolazi na Mars! To je firmetina. Ima da krnu lovu do krova za to zemljište. Imaju oni ogromne pare. Poruči tati, od mene, da je promućuran poslovni čovek."
<BR>&nbsp;&nbsp;&nbsp;&nbsp;&nbsp;"Možemo li se rukovati, Arni?" upita Džek.
<BR>&nbsp;&nbsp;&nbsp;&nbsp;&nbsp;"Svakako, Džek." Arni ispruži ruku i njih dvojica se rukovaše, čvrsto i dugo, gledajući se u oči. "Očekujem da ću te često viđati, Džek. Nije ovo kraj između mene i tebe; ovo je tek početak." On pusti Bolenovu ruku, ode u kuhinju i tamo stade, zadubljen u misli.
<BR>&nbsp;&nbsp;&nbsp;&nbsp;&nbsp;Uskoro mu se Dorin pridruži. "To su bile grozne vesti za tebe, a?" upita ona i obuhvati ga jednom rukom.
<BR>&nbsp;&nbsp;&nbsp;&nbsp;&nbsp;"Veoma loše", reče Arni. "Najgore koje su me stigle u dugom, dugom vremenu. Ali snaći ću se ja; ne bojim se ja pokreta Ko-op. Luistaun i Vodo-radnici su ovde bili pre Ko-opa, i zadržaće se dugo posle Ko-opa. Samo da sam ranije započeo ovaj projekat sa malim Štajnerom, ispalo bi drugačije. Krivicu svakako ne bacam na Džeka." Ali u sebi, u srcu, razmišljao je: radio si protiv mene, Džek. Sve vreme. Sarađivao si sa svojim ocem. I to od samog početka; od dana kad sam te zaposlio.
<BR>&nbsp;&nbsp;&nbsp;&nbsp;&nbsp;Vrati se u dnevnu sobu. Džek je stajao kod mehanizma za pokretanje trake, potišten i ućutan, i bez veze vrteo dugmad.
<BR>&nbsp;&nbsp;&nbsp;&nbsp;&nbsp;"Nemoj da ti teško padne", reče mu Arni.
<BR>&nbsp;&nbsp;&nbsp;&nbsp;&nbsp;"Hvala, Arni", reče Džek. Oči su mu bile tupe. "Imam osećanje da sam te izneverio."
<BR>&nbsp;&nbsp;&nbsp;&nbsp;&nbsp;"Nisi mene", reče mu Arni. "Nisi izneverio mene, Džek. Jer mene niko ne izneverava."
<BR>&nbsp;&nbsp;&nbsp;&nbsp;&nbsp;Na podu je Manfred Štajner nastavljao da lepi kolaž, prenebregavajući sve njih.
<BR>
<BR>&nbsp;&nbsp;&nbsp;&nbsp;&nbsp;Dok je vozio oca helikopterom natrag, iz FDR planina, kući, Džek pomisli: treba li da pokažem dečakov crtež Arniju? Treba li da ja to ponesem u Luistaun i predam Arniju? Jedan crtež, to je tako malo... Naprosto, ne liči na učinak koji je trebalo da postignem, do sada.
<BR>&nbsp;&nbsp;&nbsp;&nbsp;&nbsp;Znao je da će večeras svakako morati da se susretne sa Arnijem.
<BR>&nbsp;&nbsp;&nbsp;&nbsp;&nbsp;"Prava pustoš, dole", reče mu otac, pokazavši glavom ka pustinji ispod njih. "Zapanjuje da ste vi, narode, uspeli toliko zemljišta da privedete korisnoj svrsi; trebalo bi svi da se ponosite." Ali pažnja mu je bila, u stvari, prikovana za mape; govorio je samo uzgred, bila je to puka formalnost.
<BR>&nbsp;&nbsp;&nbsp;&nbsp;&nbsp;Džek uključi radio-otpremnik i pozva Arnija, u Luistaunu. "Izvini ćale, moram popričati sa mojim gazdom."
<BR>&nbsp;&nbsp;&nbsp;&nbsp;&nbsp;Iz radija se začu niz zvukova koji na trenutak privukoše Manfredovu pažnju; on prestade zuriti u svoj crtež i podiže glavu.
<BR>&nbsp;&nbsp;&nbsp;&nbsp;&nbsp;"Povešću i tebe", reče Džek dečaku.
<BR>&nbsp;&nbsp;&nbsp;&nbsp;&nbsp;Uskoro je na vezi imao Arnija. "Zdravo, Džek", dopre Arnijev glas, potmulo i bučno. "Pokušav'o sam te dobijem. Mož..."
<BR>&nbsp;&nbsp;&nbsp;&nbsp;&nbsp;"Doći ću kod tebe večeras", reče Džek.
<BR>&nbsp;&nbsp;&nbsp;&nbsp;&nbsp;"Ne ranije? Može posle podne?"
<BR>&nbsp;&nbsp;&nbsp;&nbsp;&nbsp;"Bojim se da je večeras najranije što mogu", reče Džek. "Ima..." On zastade. "Nema ništa da se vidi do tada." Ako mu se primaknem, pomisli on, reći ću mu o UN - Ko-op projektu; izvući će sve iz mene. Zato ću sačekati da tata dobije tapiju na to zemljište, a posle toga, neće biti važno.
<BR>&nbsp;&nbsp;&nbsp;&nbsp;&nbsp;"Onda, večeras", saglasi se Arni. "Biću na iglama, Džek. Sedeću na iglama. Znam da ćeš doći sa nečim; imam ja veliko poverenje u tebe."
<BR>&nbsp;&nbsp;&nbsp;&nbsp;&nbsp;Džek mu zahvali, pozdravi ga i isključi radio.
<BR>&nbsp;&nbsp;&nbsp;&nbsp;&nbsp;"Tvoj gazda zvuči kao džentlmen", reče mu otac pošto je veza bila prekinuta. "I svakako te veoma ceni. Pretpostavljam da si neprocenjivo vredan njegovoj organizaciji. Čovek tvojih sposobnosti."
<BR>&nbsp;&nbsp;&nbsp;&nbsp;&nbsp;Džek ne uzvrati ništa. Već se osećao kao krivac.
<BR>&nbsp;&nbsp;&nbsp;&nbsp;&nbsp;"Nacrtaj mi sliku", reče Džek Manfredu, "kako će biti večeras između mene i gospodina Kota." Oduze dečaku crtež i dade mu prazan list hartije. "Hoćeš li, Manfrede? Ti možeš pogledati unapred, u veče koje dolazi. Ti, ja i gospodin Kot, kod njega."
<BR>&nbsp;&nbsp;&nbsp;&nbsp;&nbsp;Dečko uze plavi krejon i poče da crta. Džek je, pilotirajući helikopterom, pazio na crtež.
<BR>&nbsp;&nbsp;&nbsp;&nbsp;&nbsp;Manfred je crtao sa mnogo truda. U prvo vreme Džek nije razaznavao ništa. Onda uvide šta taj prizor predstavlja. Dva čoveka. Od kojih jedan udara drugoga u oko.
<BR>&nbsp;&nbsp;&nbsp;&nbsp;&nbsp;Manfred se nasmeja, vrlo visokim, tankim, nervoznim smehom, i najednom prigrli crtež sasvim uz sebe.
<BR>&nbsp;&nbsp;&nbsp;&nbsp;&nbsp;Prožet osećajem hladnoće, Džek vrati pažnju na upravljačke uređaje ispred sebe. Znojio se: najednom sav vlažan od zabrinutosti. Da li će tako proći? - upita on, ćutke, sebe. Tuča između mene i Arnija? A ti ćeš, možda, biti očevidac... ili, bar, saznati za nju, jednog dana.
<BR>&nbsp;&nbsp;&nbsp;&nbsp;&nbsp;"Džek", reče Leo, "odbaci me do Uprave katastra, može? Da ja platim i dobijem papire. Možemo li pravo tamo, pa tek posle kući? Moram priznati da se osećam nekako zazorno. Sigurno mnogi lokalni mućkaroši prate ove događaje - dakle, moram biti krajnje obazriv."
<BR>&nbsp;&nbsp;&nbsp;&nbsp;&nbsp;Džek reče: "Ja samo mogu ponoviti: nemoralno je to što radiš."
<BR>&nbsp;&nbsp;&nbsp;&nbsp;&nbsp;"Samo ti to prepusti meni", reče mu otac. "Ja tako vodim posao, Džek. Ne nameravam da se menjam."
<BR>&nbsp;&nbsp;&nbsp;&nbsp;&nbsp;"Profiterstvo", reče Džek.
<BR>&nbsp;&nbsp;&nbsp;&nbsp;&nbsp;"Neću se raspravljati s tobom", odvrati mu otac. "Tebe se to ništa ne tiče. Ako nisi raspoložen da mi pomogneš, ja koji sam prevalio milione milja sa Zemlje valjda ću moći da se poslužim i lokalnim prevozom." Govorio je blagim tonom, ali mu se lice zajapurilo.
<BR>&nbsp;&nbsp;&nbsp;&nbsp;&nbsp;"Povešću te tamo", pristade Džek.
<BR>&nbsp;&nbsp;&nbsp;&nbsp;&nbsp;"Ne mogu podneti da mi neko drži moralne pridike", reče mu otac.
<BR>&nbsp;&nbsp;&nbsp;&nbsp;&nbsp;Džek ne odvrati ništa. Zaokrete helikopterom ka jugu, ka zgradama UN u Paks Grouvu.
<BR>&nbsp;&nbsp;&nbsp;&nbsp;&nbsp;Manfred se povukao unazad od crteža i prepravio jednog od dvojice ljudi na slici, onog što je dobio po oku, tako da sad i padne, i bude, posle toga, mrtav. Džek je to video, gledao je kako prilika pada na leđa i ostaje nepokretna. Da li sam to ja? - upita se. Ili Arni?
<BR>&nbsp;&nbsp;&nbsp;&nbsp;&nbsp;Jednog dana - možda uskoro - znaće.
<BR>
<BR>&nbsp;&nbsp;&nbsp;&nbsp;&nbsp;U koži gospodina Kota su mrtve kosti, sjaktave i mokre. Gospodin Kot je džak pun kostiju, koje su prljave, a ipak vlažno svetlucaju. Njegova glava je lobanja koja uzima i ujeda zeleno, a zeleno unutra postane trulo-prožderano da bi bilo mrtvo.
<BR>&nbsp;&nbsp;&nbsp;&nbsp;&nbsp;I Džek Bolen je mrtva vreća, prepuna gubiša. Spoljašnjost prevari gotovo svakog, lepo je obojena i dobro miriše, nagnuta nad gospođicu Anderton, a on to vidi: vidi kako to želi nju, na način grozan. To izliva svoju mokru lepljivost blizu nje, a mrtve bubo-reči mu iskaču iz usta.
<BR>&nbsp;&nbsp;&nbsp;&nbsp;&nbsp;"Volim Mocarta", reče gospodin Kot. "Pustiću ovu traku." Poče vrteti loptastu dugmad pojačala. "Diriguje Bruno Valter. Velika retkost, iz zlatnog doba snimanja gramofonskih ploča."
<BR>&nbsp;&nbsp;&nbsp;&nbsp;&nbsp;Jeziva škripa-krrrrčanje-cika kulja iz zvučnika, kao grčevi mrtvih tela. On zaustavi traku.
<BR>&nbsp;&nbsp;&nbsp;&nbsp;&nbsp;"Izvinjavam se", progunđa Arni Kot.
<BR>&nbsp;&nbsp;&nbsp;&nbsp;&nbsp;Trgnuvši se zbog tog zvuka, Džek Bolen onjuši žensko telo pored sebe, vide sjaktavu proznojenost njene gornje usne, na mestu gde je zbog malog razmazivanja ruža izgledalo kao da joj je usna posečena. Poželeo je da joj grize te usne, da poteče krv, odmah. Njegovi palčevi poželeli su da joj se zabodu ispod miške, a onda da naprave krug nagore i da on zgrabi njene dojke i tad da ima osećaj da su njegove i da može s njima raditi šta god hoće. Već ih je naveo, pre nekog vremena, da se pomaknu; bilo je zabavno.
<BR>&nbsp;&nbsp;&nbsp;&nbsp;&nbsp;"Koji šok, ej", reče ona. "Treb'o bi, Arni, da nas poštediš. Tvoj smisao za humor..."
<BR>&nbsp;&nbsp;&nbsp;&nbsp;&nbsp;"Nezgoda", reče Arni. Poče preturati po drugim kasetama.
<BR>&nbsp;&nbsp;&nbsp;&nbsp;&nbsp;Džek Bolen pruži ruku ženi 'u krilo'. Nema gaće ispod suknje. On joj protrlja noge, a ona privuče kolena ka sebi i okrete se ka njemu, tako da se kolenima utisnu u njega; ostade da sedi tako, kao životinja, zgurena u iščekivanju. Jedva čekam da izvučem tebe i sebe odavde, na neko mesto gde možemo biti sami, pomisli Džek. Bože, kako želim da te osetim, i to ne kroz odeću. Steže prste oko njenog golog zglavka stopala, i ona jauknu, osmehujući mu se.
<BR>&nbsp;&nbsp;&nbsp;&nbsp;&nbsp;"Čuj, Džek", reče Arni Kot, okrenuvši se ka njemu. "Žao mi je..." Reči mu prestadoše. Džek nije čuo njihov nastavak. Žena pored njega govorila mu je nešto. Požuri, govorila je. I ja jedva čekam. Dah joj je stizao sa usta u kratkim, žustrim šištanjima; zurila je ukočeno u njega, lice joj je bilo blizu njegovog, oči ogromne, kao da je nabodena na kolac. Ni ona, ni on nisu čuli Arnija. U sobi je, sada, vladala tišina.
<BR>&nbsp;&nbsp;&nbsp;&nbsp;&nbsp;Da li je propustio neke Arnijeve reči? Džek pruži ruku i dohvati čašu, ali u njoj ništa. "Ponestalo nam piće", reče on i ostavi čašu nazad na kafe-stočić.
<BR>&nbsp;&nbsp;&nbsp;&nbsp;&nbsp;"Ma, zaboga", reče Arni, "moram čuti šta si postigao, Džek. Zar mi baš ništa ne možeš dati?" Nastavljajući da priča, on se udalji, iz sobe se premesti u kuhinju, a glas postade mutniji. Pored Džeka je žena isto onako zurila, a usta su joj bila slaba; kao da ju je zagrlio toliko čvrsto da jedva može disati. Moramo se izvući odavde i biti sami, uvide Džek. Onda pogleda oko sebe i vide da jesu sami; Arni je otišao iz sobe i više ih nije mogao videti. U kuhinji je počeo neki razgovor sa svojim ukroćenim Blikmenom. Prema tome, on je već nasamo sa njom.
<BR>&nbsp;&nbsp;&nbsp;&nbsp;&nbsp;"Ne ovde", reče Dorin. Ali telo joj je bilo ustreptalo, nije mu se opiralo kad ju je stegao oko struka; nije zameralo na tom silnom stisku, jer ga je i samo želelo. Nije se ni ona mogla više uzdržavati. "Da", reče ona. "Ali požuri." Poče mu zabadati nokte u leđa; zažmuri čvrsto, stade da ječi i da se stresa. "Sa strane", reče mu. "Moja suknja, otkopčava se sa strane."
<BR>&nbsp;&nbsp;&nbsp;&nbsp;&nbsp;On se nagnu nad nju i vide njenu ležernu, maltene gnjileću lepotu kako otpada. Žute naprsline proširile su se kroz njene zube, koji su se potom rascepili i utonuli u desni, a ove postadoše zelene i suve kao štavljena koža; najzad se Dorin zakašlja i ispljunu mu u lice znatne količine prašine. Gubler ju je dohvatio pre nego ja, uvide Džek. I zato ispusti Dorin. Ona se poče slegati unazad, pri čemu su joj kosti, lomeći se, stvarale male, oštre zvuke rasprskavanja.
<BR>&nbsp;&nbsp;&nbsp;&nbsp;&nbsp;Onda se površina njenih očiju zatopila, postala neprovidna, a iz jednog oka trepavice se pokrenuše napred, postajući noge insekta, dlakave. Insekt, gotovo krznat, sad je mahao nogama, ispitujući prostor ispred sebe; zaglavljen, trudio se da iziđe. Crveno oko insekta, majušno, kao glava čiode, izviri ispod labavog kapka ženinog nevidećeg oka, pa se povuče nazad; posle toga se insekt poče migoljiti tako da se ženino oko izbuljilo. Zatim stade gledati kroz njeno očno sočivo, ali ne uspe da sagleda ko je on, i šta je on; ne uspe da u potpunosti iskoristi propali mehanizam iza koga se nastanio.
<BR>&nbsp;&nbsp;&nbsp;&nbsp;&nbsp;Kao prezreli šeširići gljiva puhara, njene dojkice se poravnaše sa telom, spljoštene, rasprsnute mnogim rascepima, a iz njihovih suvih unutrašnjosti uzdiže se oblak spora i zaplovi nagore, njemu u lice, donoseći mirise plesni, starosti i Gublera, koji je u nju davno ušao, u njoj se nastanio i sad krenuo da prokrči sebi put do površine.
<BR>&nbsp;&nbsp;&nbsp;&nbsp;&nbsp;Mrtva usta su se trznula, a onda iz dubine, sa dna cevi koja beše grlo, jedan glas prozbori: "Nisi bio dovoljno brz." Onda otpade cela glava, ostavljajući da nagore strši samo prelomljeni vrat, kao neki beli štap.
<BR>&nbsp;&nbsp;&nbsp;&nbsp;&nbsp;Džek je ispusti, a ona se poče presavijati i slagati u hrpu suvih, maltene providnih pločica, kao odbačena zmijska koža, praktično bez težine; on ih jednom rukom otrese odatle, od sebe. U isti mah, na svoje iznenađenje, začu njen glas iz kuhinje. "Arni, mislim da ću kući. Ne mogu dugo da podnosim Manfreda. Stalno se nešto muva, vrti. Nikad da miruje." On okrete glavu i vide da je ona tamo, sa Arnijem, da stoji sasvim blizu Arnija. Ona poljubi Arnija u uho. "Laku noć, dragi", reče ona.
<BR>&nbsp;&nbsp;&nbsp;&nbsp;&nbsp;"Čit'o sam o klincu koji je uobrazio da je mašina", reče Arni, a kuhinjska vrata se zatvoriše; Džek više nije mogao ni videti ni čuti to dvoje.
<BR>&nbsp;&nbsp;&nbsp;&nbsp;&nbsp;Protrljavši se po čelu, on pomisli: stvarno sam se napio. Šta nije u redu sa mnom? Moj um, rascepio se... on žmirnu, pokuša da se pribere. Na tepihu, nedaleko od kauča, Manfred Štajner tupim makazama izreza sliku iz nekog časopisa, smeškajući se za sebe; papir je šuškao dok ga je Manfred sekao, a taj zvuk je smetao Džeku i još više mu otežavao da usmeri nestalnu pažnju na bilo šta određeno.
<BR>&nbsp;&nbsp;&nbsp;&nbsp;&nbsp;Iza kuhinjskih vrata začu teško disanje, a onda otegnuto stenjanje od napora, ponovljeno više puta. Šta to oni rade? - upita se. Troje: ona, Arni i pitomi Blikmen, zajedno... Ritam stenjanja se usporavao, zatim je sasvim prestalo, i više nikakvog zvuka nije bilo.
<BR>&nbsp;&nbsp;&nbsp;&nbsp;&nbsp;Eh, da sam kući, reče Džek sebi, u potpunoj, očajnoj zbunjenosti. Želim se izvući odavde, ali kako? Imao je osećaj da je slab i strašno bolestan. Ostade na kauču, nemoćan da se otrgne odatle, da se pokrene ili da misli.
<BR>&nbsp;&nbsp;&nbsp;&nbsp;&nbsp;Jedan glas u njegovom umu reče: Gubl gubl gubl, ja sam Gubl gubl gubl gubl.
<BR>&nbsp;&nbsp;&nbsp;&nbsp;&nbsp;Prestani, reče on.
<BR>&nbsp;&nbsp;&nbsp;&nbsp;&nbsp;Gubl, gubl, gubl, gubl, odgovori glas.
<BR>&nbsp;&nbsp;&nbsp;&nbsp;&nbsp;Prašina se poče osipati na njega sa zidova. Soba je škriputala od starosti i prašnjavosti, trunula oko njega. Gubl, gubl, gubl, reče soba. Došao je Gubler da gubluje. Da pogubli tebe pa da budeš guble.
<BR>&nbsp;&nbsp;&nbsp;&nbsp;&nbsp;Pridigao se nesigurno na noge i uspeo da se dovuče, korak po korak, do Arnijevog pojačala i kasetofona. Dohvati jednu traku i otvori kućište. Posle nekoliko pogrešnih, nejakih pokušaja, uspe da je navuče na osovinice.
<BR>&nbsp;&nbsp;&nbsp;&nbsp;&nbsp;Vrata kuhinje se otvoriše samo malčice, i jedno oko ga poče gledati; nije znao čije.
<BR>&nbsp;&nbsp;&nbsp;&nbsp;&nbsp;Moram se izvući odavde, reče Džek Bolen sebi. Ili preći u protivnapad, da ovo oteram od sebe. Moram to da slomim, ili budem pojeden.
<BR>&nbsp;&nbsp;&nbsp;&nbsp;&nbsp;Ovo me ždere.
<BR>&nbsp;&nbsp;&nbsp;&nbsp;&nbsp;Grčevito okrete dugme za jačinu zvuka, muzika dreknu i zagluši ga; urlik muzike, kroz sobu, prelio se preko zidova, zapljusnuo nameštaj, ošinuo po odškrinutim vratima kuhinje, zvuk koji napada sve i svakoga na vidiku.
<BR>&nbsp;&nbsp;&nbsp;&nbsp;&nbsp;Kuhinjska vrata otpadoše sa šarki i padoše napred, u sobu, sa treskom; jedna stvar dokraka žurno, hodom postrance, iz kuhinje, izbačena iz svog ležišta i prisiljena, urlikom muzike, na zakasnelu reakciju. Grebucajući kracima, stvar pohita do njega, i pored njega, ispruži ticala da nađe dugme za kontrolu jačine zvuka. Nastade oseka muzike.
<BR>&nbsp;&nbsp;&nbsp;&nbsp;&nbsp;Ali se on sad osećao bolje. Još jednom zdrava uma, Bogu hvala.
<BR>
<BR>&nbsp;&nbsp;&nbsp;&nbsp;&nbsp;Džek Bolen je istovario oca ispred ureda u kome se vode zemljišne knjige, a onda, sa Manfredom, odleteo do Luistauna, do apartmana Dorin Anderton.
<BR>&nbsp;&nbsp;&nbsp;&nbsp;&nbsp;Kad je otvorila vrata i videla ga, ona reče: "Šta je, Džek?" Brzo je otvorila vrata još mnogo šire, pa on i Manfred uđoše.
<BR>&nbsp;&nbsp;&nbsp;&nbsp;&nbsp;"Biće večeras veoma loše", reče joj on.
<BR>&nbsp;&nbsp;&nbsp;&nbsp;&nbsp;"Siguran si?" Sela je nasuprot njega. "Moraš li, uopšte, da ideš? Da, verovatno moraš. Ali možda ne predviđaš dobro."
<BR>&nbsp;&nbsp;&nbsp;&nbsp;&nbsp;Džek reče: "Manfred mi je već rekao. On je to već video."
<BR>&nbsp;&nbsp;&nbsp;&nbsp;&nbsp;"Ne plaši se", reče Dorin nežno.
<BR>&nbsp;&nbsp;&nbsp;&nbsp;&nbsp;"Ali plašim se."
<BR>&nbsp;&nbsp;&nbsp;&nbsp;&nbsp;"Zbog čega će biti loše?"
<BR>&nbsp;&nbsp;&nbsp;&nbsp;&nbsp;"Ne znam. To mi Manfred nije mogao reći."
<BR>&nbsp;&nbsp;&nbsp;&nbsp;&nbsp;"Ali..." Ona mahnu rukom. "Uspostavio si vezu s njim; to je divno. To Arni hoće."
<BR>&nbsp;&nbsp;&nbsp;&nbsp;&nbsp;"Nadam se da ćeš biti tamo", reče Džek.
<BR>&nbsp;&nbsp;&nbsp;&nbsp;&nbsp;"Da, biću tamo. Ali... neću moći mnogo da učinim. Zar moje mišljenje išta vredi? Međutim, sigurna sam da će Arni biti zadovoljan; mislim da imaš napad anksioznosti, bez razloga."
<BR>&nbsp;&nbsp;&nbsp;&nbsp;&nbsp;"Ovo je kraj, između Arnija i mene", reče Džek. "Biće kraj, večeras. Znam da je tako, mada ne znam zašto je tako." Muka mu je bila u stomaku. "Meni se čini, maltene, da Manfred ne samo zna budućnost, nego na neki način i kontroliše budućnost, postiže da se ona okrene na najveće moguće zlo, zato što njemu to izgleda prirodno, on tako vidi stvarnost. Kao da svi mi, zato što smo blizu njega, tonemo u njegovu stvarnost. A ona počinje da nas natapa, da zamenjuje naš način gledanja, i zbog toga neki ishodi koje smo navikli da vidimo sada ne nastupaju, nego se događaju neki drugi ishodi. Nije prirodno da ja imam takva osećanja; nikada ranije nisam tako osećao budućnost."
<BR>&nbsp;&nbsp;&nbsp;&nbsp;&nbsp;Onda je ućutao.
<BR>&nbsp;&nbsp;&nbsp;&nbsp;&nbsp;"Predugo si bio u njegovoj blizini", reče Dorin. "Sklonosti koje su u tebi već..." Oklevala je. "Ka nestabilnosti, Džek. Srodne su njegovima. Trebalo je da ti njega privučeš u naš svet, u zajedničku stvarnost našeg društva... Umesto toga, uvukao je on tebe, zar ne? U njegovu stvarnost. Mislim da nikakva prekognicija uopšte ne postoji; to je, od samog početka, greška. Najbolje bi bilo da se ti povučeš iz toga, da ostaviš dečaka..." Ona baci pogled ka Manfredu, koji je otišao do prozora njenog stana i zagledao se napolje, na ulicu. "Da više nemaš nikakve veze sa njim."
<BR>&nbsp;&nbsp;&nbsp;&nbsp;&nbsp;"Prekasno je za to", reče Džek.
<BR>&nbsp;&nbsp;&nbsp;&nbsp;&nbsp;"Nisi ti psihoterapeut, a nisi ni doktor", reče Dorin. "Jedna je stvar kad Milton Glaub dolazi svaki dan u dodir sa autističnim i šizofrenim osobama, a sasvim druga kad ti... ti si serviser zalutao u ovo zbog jednog Arnijevog luckastog poriva; naprosto se desilo da si se našao u istoj sobi s njim, popravljao šifrarnik i bio gurnut u ovo. Ne bi trebalo da budeš toliko pasivan, Džek. Dozvoljavaš da tvojim životom upravljaju slučajnosti i, za ime Boga... zar ne uviđaš da ta pasivnost jeste ono što jeste?"
<BR>&nbsp;&nbsp;&nbsp;&nbsp;&nbsp;Posle nekog vremena on reče: "Valjda uviđam."
<BR>&nbsp;&nbsp;&nbsp;&nbsp;&nbsp;"Kaži."
<BR>&nbsp;&nbsp;&nbsp;&nbsp;&nbsp;On reče: "Šizofrena jedinka sklona je pasivnom ponašanju; znam to."
<BR>&nbsp;&nbsp;&nbsp;&nbsp;&nbsp;"Budi odlučan; ne idi dalje u ovo. Pozovi Arnija i reci mu da ti, naprosto, nisi stručan za postupanje sa Manfredom. Dečko treba da bude vraćen u logor BG, da tamo Milton Glaub radi s njim. Neka oni tamo naprave usporene komore; a to su bili i započeli, zar ne?"
<BR>&nbsp;&nbsp;&nbsp;&nbsp;&nbsp;"Nikad oni to neće ostvariti. Pričaju da treba da uvezu opremu sa Doma, a ti znaš šta to znači."
<BR>&nbsp;&nbsp;&nbsp;&nbsp;&nbsp;"A nećeš nikad ostvariti ni ti", reče Dorin, "jer mnogo pre završetka tog rada, imaćeš mentalni slom. Mogu i ja da pogledam u budućnost; i znaš šta vidim? Vidim da ti se događa mnogo teži kolaps nego ikad ranije; vidim - potpuni psihički slom tvoj, Džek, ako nastaviš rad na ovome. Već te razara akutna šizofrena anksioznost; štaviše, panika, zar ne? Zar nije tako?"
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;"Videla sam ja to kod mog brata", reče Dorin. "Šizofrena panika. Ko jednom vidi napad toga kod neke osobe, nikada ne zaboravi. Kako se ruši njihova stvarnost, oko njih... Kako se ruše njihova opažanja vremena i prostora, uzroka i posledice... A zar nije to baš ono što se dešava tebi? Govoriš kao da taj sastanak sa Arnijem ne može biti izmenjen nikakvim tvojim postupkom - dakle, uzmičeš, i to daleko uzmičeš od zrelosti i odgovornosti odraslog čoveka; ne liči to na tebe nimalo." Zaduvala se; prsa su joj se uzdizala i spuštala bolno. Dorin nastavi: "Pozvaću Arnija i reći ću mu da se povlačiš, i da on mora naći nekog drugog da završi rad sa Manfredom. Takođe, da nisi postigao nikakav napredak, i da nema svrhe da ti i on nastavite rad na ovome. Gledala sam ja već mnogo puta kakav je Arni kad ga uhvati neka 'bubica': ostane, tako, zagrejan za nešto, nekoliko dana ili nedelja, a onda zaboravi. Može da zaboravi i ovo."
<BR>&nbsp;&nbsp;&nbsp;&nbsp;&nbsp;Džek reče: "Ovo neće zaboraviti."
<BR>&nbsp;&nbsp;&nbsp;&nbsp;&nbsp;"Probaj."
<BR>&nbsp;&nbsp;&nbsp;&nbsp;&nbsp;"Neću", reče on. "Moram večeras da odem tamo i da mu podnesem izveštaj o postignutom napretku. Rekao sam da hoću; dugujem mu to."
<BR>&nbsp;&nbsp;&nbsp;&nbsp;&nbsp;"Budalo prokleta."
<BR>&nbsp;&nbsp;&nbsp;&nbsp;&nbsp;"Znam da sam budala prokleta", reče Džek. "Ali ne iz onih razloga koje ti imaš na umu. Budala sam zato što sam uzeo jedan posao, ne vodeći računa o tome kakve će posledice to imati. Ja..." On zastade. "Možda je ono što kažeš, da ja nisam stručan za rad sa Manfredom. Jeste. To je. I - tačka."
<BR>&nbsp;&nbsp;&nbsp;&nbsp;&nbsp;"Pa ipak nastavljaš. Šta to imaš da pokažeš Arniju noćas? Pokaži meni, odmah sad."
<BR>&nbsp;&nbsp;&nbsp;&nbsp;&nbsp;Izvukavši koverat tamne oker boje, Džek zavuče prste u njega i izvadi Manfredov crtež građevina. Dorin ga uze. Provede dugo proučavajući ga. Onda mu vrati crtež.
<BR>&nbsp;&nbsp;&nbsp;&nbsp;&nbsp;"To je jedan zao i bolestan crtež", reče ona glasom gotovo nečujnim. "Znam šta predstavlja. Grobni svet, zar ne? Eto šta je on nacrtao. Svet posle smrti. A to on i vidi, pa, kroz njega, i ti počinješ to gledati. Taj papir misliš odneti Arniju? Izgubio si vezu sa stvarnošću; zar zamišljaš da Arni želi da vidi jednu takvu odvratnost? Spali to."
<BR>&nbsp;&nbsp;&nbsp;&nbsp;&nbsp;"Nije baš toliko loše", reče on, duboko uznemiren njenom reakcijom.
<BR>&nbsp;&nbsp;&nbsp;&nbsp;&nbsp;"Jeste toliko loše. Štaviše, užasan je znak to, što ti sada ne opažaš da je toliko loše. A zar nisi, u prvi mah?"
<BR>&nbsp;&nbsp;&nbsp;&nbsp;&nbsp;Bio je primoran da klimne glavom.
<BR>&nbsp;&nbsp;&nbsp;&nbsp;&nbsp;"Prema tome, znaš da sam u pravu", reče ona.
<BR>&nbsp;&nbsp;&nbsp;&nbsp;&nbsp;"Moram sad da idem dalje", reče on. "Vidimo se kod njega, večeras." Priđe prozoru i kucnu Manfreda po ramenu. "Moramo ići sada. Videćemo ovu damu večeras, a i gospodina Kota."
<BR>&nbsp;&nbsp;&nbsp;&nbsp;&nbsp;"Zbogom Džek", reče Dorin, polazeći da ga isprati do vrata. "Ni na koji način te ne mogu zaustaviti; to mi je jasno. Izmenio si se. Sada si toliko manje... živ nego što si bio pre samo dan-dva... Znaš li to?"
<BR>&nbsp;&nbsp;&nbsp;&nbsp;&nbsp;"Ne", reče on. "Nisam to znao." Ali ga nije iznenadilo što je čuo takve reči; osećao je i sam nešto teško poleglo po rukama i nogama, nešto što mu je počelo gušiti srce. Nagnu se ka njoj i poljubi je u usne, pune, ukusne. "Vidimo se večeras."
<BR>&nbsp;&nbsp;&nbsp;&nbsp;&nbsp;Ostala je na vratima i ćutke gledala kako čovek i dečak odlaze.
<BR>&nbsp;&nbsp;&nbsp;&nbsp;&nbsp;U vremenu koje je preostalo do večeri, Džek Bolen pođe do Javne škole po sina. Tamo će, na tom mestu koga se plaši više nego ijednog drugog, saznati da li je Dorin u pravu; da li je pretrpeo oštećenja u pogledu morala i sposobnosti da razlikuje stvarnost od projekcija svoje podsvesti. Za njega, Javna škola je presudno važno mesto. Usmerivši helikopter firme 'Ji' u tom pravcu, on oseti, duboko u sebi, da će izdržati drugu posetu školi.
<BR>&nbsp;&nbsp;&nbsp;&nbsp;&nbsp;Bio je, osim toga, silno radoznao da vidi kako će Manfred reagovati na to mesto, kao i na simulakrume, nastavne mašine. Već neko vreme slutio je da će Manfred, u suočenju sa nastavnicima Javne škole, ispoljiti značajne reakcije, možda slične njegovima, a možda sasvim suprotne. U svakom slušaju, reagovaće; u to je Džek bio čvrsto ubeđen.
<BR>&nbsp;&nbsp;&nbsp;&nbsp;&nbsp;Ali onda pomisli otupelo: zar nije već prekasno? Zar nije zaposlenje već okončano? Arni mi je otkazao taj posao, jer više nije važno, je li tako?
<BR>&nbsp;&nbsp;&nbsp;&nbsp;&nbsp;Pa, zar nisam ja već bio večeras u poseti kod Arnija? Koliko je sati?
<BR>&nbsp;&nbsp;&nbsp;&nbsp;&nbsp;Prestravljeno, on pomisli: izgubih orijentaciju u vremenu, sasvim.
<BR>&nbsp;&nbsp;&nbsp;&nbsp;&nbsp;"Idemo u Javnu školu", promrmlja on Manfredu. "Da li ti se dopada ta pomisao? Da vidiš školu u koju Dejvid ide."
<BR>&nbsp;&nbsp;&nbsp;&nbsp;&nbsp;Dečakove oči su blistale od iščekivanja. Činilo se da govore: Da. To bi mi se dopalo. Idemo.
<BR>&nbsp;&nbsp;&nbsp;&nbsp;&nbsp;"Važi", reče Džek. Uspevao je, ali ne lako, da pokreće upravljačke instrumente helikoptera. Osećao se kao na dnu velikog mora ustajale vode; borio se da bar diše, a da se pokrene, to je bilo gotovo nemoguće. Ali zašto?
<BR>&nbsp;&nbsp;&nbsp;&nbsp;&nbsp;Ne znajući odgovor, on nastavi svojim putem, koliko je najbolje mogao.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
