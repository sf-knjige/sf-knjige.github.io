<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Helikopter Sindikata vodoradnika sa dobročlanom Arnijem Kotom unutra tek što je poleteo, kad se zvučnik oglasi. "Hitno saopštenje. Jedna mala grupa Blikmena nalazi se u otvorenoj pustinji, na žirokompasnoj tački 4,65003. Oni umiru od žeđi i izloženosti nepovoljnim uslovima. Brodovi severno od Luistauna odmah da polete do te tačke, najvećom brzinom, i ukažu pomoć. Zakon Ujedinjenih Nacija zahteva da se ovom pozivu odazovu svi komercijalni i privatni brodovi."
<BR>&nbsp;&nbsp;&nbsp;&nbsp;&nbsp;Arni oseti da helikopter menja kurs i reče: "Ma, svašta, mladiću moj." Ovo je stvarno bila poslednja slamka. Nikada neće uspeti da se domogne ni FDR planina, a kamoli Paksa i kancelarije sa zemljišnim knjigama.
<BR>&nbsp;&nbsp;&nbsp;&nbsp;&nbsp;"Moram se odazvati, gospodine", reče pilot. "Takav je zakon."
<BR>&nbsp;&nbsp;&nbsp;&nbsp;&nbsp;Našli su se iznad pustinje, i zaleteli se dobrom brzinom ka preseku koordinata koji su od spikera UN dobili. Crnčuge, pomisli Arni. Treba njih da spasavamo, umesto da gledamo svoja posla; proklete budale - a najgore od svega je da ću sad upoznati Džeka Bolena. Neizbežno. Bio sam to zaboravio, a sad je prekasno.
<BR>&nbsp;&nbsp;&nbsp;&nbsp;&nbsp;Potapša se po sakou i uveri se da je pištolj tu. Ovo ga malčice razveseli; on zadrža šaku na tom mestu dok se helikopter prizemljavao. Ali na svoje nezadovoljstvo, vide da je helikopter kompanije 'Ji' sleteo znatno pre njegovog, i da Džek Bolen već daje vodu toj grupi od pet Blikmena. Jebo te, pomisli on.
<BR>&nbsp;&nbsp;&nbsp;&nbsp;&nbsp;Arnijev pilot doviknu odozgo, sa svog sedišta: "Da li vam trebam? Ako ne, da idem ja."
<BR>&nbsp;&nbsp;&nbsp;&nbsp;&nbsp;U odgovor, Džek Bolen viknu: "Nemam baš mnogo vode za njih." Pa poče tapkati lice maramicom, jer se na vrelom suncu preznojavao.
<BR>&nbsp;&nbsp;&nbsp;&nbsp;&nbsp;"U redu", odvrati pilot i zaustavi okretanje elise iznad sebe.
<BR>&nbsp;&nbsp;&nbsp;&nbsp;&nbsp;Svome pilotu Arni reče: "Reci mu da dođe ovamo, bliže."
<BR>&nbsp;&nbsp;&nbsp;&nbsp;&nbsp;Pilot iskoči, povuče sa sobom kanister sa dvadeset pet litara vode, i krenu dugačkim, snažnim koracima do Džeka; sledećeg trenutka Džek ostavi Blikmene i pođe ka Arniju Kotu.
<BR>&nbsp;&nbsp;&nbsp;&nbsp;&nbsp;"Hteo si me videti?" upita Džek, stojeći tu i gledajući gore, ka Arniju.
<BR>&nbsp;&nbsp;&nbsp;&nbsp;&nbsp;"Da", reče Arni. "Ubiću te." Izvuče pištolj i uperi ga u Džeka Bolena.
<BR>&nbsp;&nbsp;&nbsp;&nbsp;&nbsp;Blikmeni su punili svoje ljuske od jaja pake vodom; sada stadoše. Jedan mladi mužjak, mrk i mršav, maltene nag pod crvenkastim suncem Marsa, posegnu preko ramena, iza leđa, ka tobolcu otrovnih strela; izvuče jednu, namesti je u luk i istim pokretom, neprekinutim, odape. Arni Kot ne vide ništa; ali oseti oštar bol i, spustivši pogled, primeti da mu iz prsa viri strela, malo ispod grudne kosti.
<BR>&nbsp;&nbsp;&nbsp;&nbsp;&nbsp;Ovi čitaju misli, pomisli Arni. Čitaju namere. Pokuša da izvuče strelu, ali ona ni da makne. Onda shvati da već umire. Otrovna je. Oseti kako otrov ulazi u njegove udove, zaustavlja krovotok, diže se da prožme i njegov mozak i um.
<BR>&nbsp;&nbsp;&nbsp;&nbsp;&nbsp;Stojeći ispod njega, Džek Bolen reče: "Zašto bi ti hteo da me ubiješ? Ne znaš ni ko sam."
<BR>&nbsp;&nbsp;&nbsp;&nbsp;&nbsp;"Dabome da znam", uspe Arni da progunđa. "Ti ćeš mi popraviš šifrarnik i otmeš Dorin. A tvoj tata zdipi sve što imam. Sve što je meni važno. FDR i ono posle." Sklopi oči i prepusti se odmoru.
<BR>&nbsp;&nbsp;&nbsp;&nbsp;&nbsp;"Mora biti da si lud", reče Džek Bolen.
<BR>&nbsp;&nbsp;&nbsp;&nbsp;&nbsp;"Ne", reče Arni Kot. "Nego znam budućnost."
<BR>&nbsp;&nbsp;&nbsp;&nbsp;&nbsp;"'Ajde da ja tebe prebacim do lekara", reče Džek Bolen i uskoči u helikopter; odgurnu ošamućenog mladog pilota i osmotri zarivenu strelu. "Oni ti mogu dati protivotrov ako te dobiju na vreme." On uključi motor; kraci elise počeše rotirati, sporo, zatim sve brže.
<BR>&nbsp;&nbsp;&nbsp;&nbsp;&nbsp;"U 'Henri Valasa' me nosi", promrmlja Arni. "Da zabodem kolac za vlasništvo."
<BR>&nbsp;&nbsp;&nbsp;&nbsp;&nbsp;Džek Bolen ga osmotri. "Ti si Arni Kot, zar ne?" Pogura pilota u stranu, sede na pilotsko mesto, a helikopter se sledećeg trenutka vinu u vazduh. "Nosim te u Luistaun; najbliži je, a i znaju te tamo."
<BR>&nbsp;&nbsp;&nbsp;&nbsp;&nbsp;Ne govoreći ništa, samo ležeći na leđima, Arni se opusti. Oči su mu bile i sad sklopljene. Sve je ispalo kako ne valja i ne treba. Nije zakucao marker, nije uradio ništa Džeku Bolenu. A sad, kraj.
<BR>&nbsp;&nbsp;&nbsp;&nbsp;&nbsp;Blikmenčine, pomisli Arni, osećajući kako ga Bolen podiže iz helikoptera. Ovo je Luistaun; vide, kroz oči potamnele od bola, zgrade i narod. Blikmenčine, eto ko je kriv, od samog početka; da nije bilo njih, ne bih nikad ni sreo Džeka Bolena. Smatram da krivica za sve leži na njima.
<BR>&nbsp;&nbsp;&nbsp;&nbsp;&nbsp;Zašto još nisam mrtav? - zapita se dok ga je Bolen nosio preko krovnog sletnog polja bolnice ka silaznoj rampi za unos hitnih slučajeva. Prošlo je mnogo vremena; otrov ga je sigurno prožeo sasvim. A ipak, on i sad oseća, misli, razume... Možda ne mogu umreti ovde, u prošlosti, reče on sebi; možda sam primoran da se zadržim tu, nemoćan da umrem, ali takođe nemoćan da se vratim u svoje vreme.
<BR>&nbsp;&nbsp;&nbsp;&nbsp;&nbsp;Kako je onaj mladi Blikmen shvatio tako brzo? Oni normalno ne odapinju te strelice na Zemljane; to je zločin za koji njima sleduje smrtna kazna. To bi im bio kraj.
<BR>&nbsp;&nbsp;&nbsp;&nbsp;&nbsp;Možda su me očekivali, pomisli on. Sklopili su zaveru da spasu Bolena zato što će im on dati hranu i vodu. Kladim se da je baš od njih dobio vodenu vešticu. Naravno. A kad su mu je davali, znali su. Sve ovo su znali, još onda, još na samom početku.
<BR>&nbsp;&nbsp;&nbsp;&nbsp;&nbsp;Ja sam bespomoćan u ovoj groznoj šizofrenoj prošlosti Manfreda Štajnera. Pustite me nazad u moj svet, u moje doba; samo želim da se izvučem odavde, neću da zakucavam ono, niti da ubijem ikog. Samo želim da se nađem opet na Prljavoj Čvornovatoj, u grotou, sa onim prokletim dečakom. Kao što sam bio. Molim te, pomisli Arni. Manfrede!
<BR>&nbsp;&nbsp;&nbsp;&nbsp;&nbsp;Gurali su ga - neki ljudi - na ravnim kolicima nekakvim, kroz hodnik u kome je mrak. Glasovi. Otvaranje vrata, sjaktanje metala; hirurški instrumenti. Vide maskirana lica, oseti da ga polažu na sto... u pomoć Manfrede! povika on, duboko dole u sebi. Ovi će me ubiti! Moraš me vratiti. Uradi to odmah sad, ili zaboravi, jer...
<BR>&nbsp;&nbsp;&nbsp;&nbsp;&nbsp;Maska praznine i potpunog mraka pojavi se iznad njega i poče se spuštati. Ne! - kriknu Arni. Nije gotovo; ne može ovo biti moj kraj. Manfrede, za ime Boga, pre nego što ovo ode predaleko, pre nego što bude prekasno, prekasno.
<BR>&nbsp;&nbsp;&nbsp;&nbsp;&nbsp;Moram videti blistavu, normalnu stvarnost još jednom, onaj prostor gde nema ovog šizofrenog ubijanja, otuđenja, bestijalne pohote i smrti.
<BR>&nbsp;&nbsp;&nbsp;&nbsp;&nbsp;Pomozi mi od smrti da se odmaknem, da se vratim još jednom tamo gde pripadam.
<BR>&nbsp;&nbsp;&nbsp;&nbsp;&nbsp;U pomoć, Manfrede.
<BR>&nbsp;&nbsp;&nbsp;&nbsp;&nbsp;Pomozi.
<BR>
<BR>&nbsp;&nbsp;&nbsp;&nbsp;&nbsp;Jedan glas reče: "Ustaj, gospodine, isteklo ti vreme."
<BR>&nbsp;&nbsp;&nbsp;&nbsp;&nbsp;On otvori oči.
<BR>&nbsp;&nbsp;&nbsp;&nbsp;&nbsp;"Još cigare, gospodine." Blikmenski sveštenik, prljav, silno star, u sivoj mantiji nalik na povesma paučine, naginjao se nad njega, grabio ga šapama i skičao sve iznova i iznova, pravo u njegovo uho, svoju litaniju. "Ako želiš ostati gospodine, moraš mi platiti." Poče da grebe po Arnijevom sakou, da traži nešto.
<BR>&nbsp;&nbsp;&nbsp;&nbsp;&nbsp;Arni se diže u sedeći položaj i pogledom potraži Manfreda. Dečko nije bio tu.
<BR>&nbsp;&nbsp;&nbsp;&nbsp;&nbsp;"Odmakni se od mene", reče Arni, ustajući. Opipa se po prsima i ne nađe ništa tamo, nikakvu strelu.
<BR>&nbsp;&nbsp;&nbsp;&nbsp;&nbsp;Stiže nesigurnim hodom do izlaza iz pećine i provuče se kroz pukotinu u hladno prepodnevno sunce Marsa.
<BR>&nbsp;&nbsp;&nbsp;&nbsp;&nbsp;"Manfrede!" povika on. Od dečka - ni traga. Ma, nije bitno, pomisli on. Vratio sam se u stvarni svet. To je ono važno.
<BR>&nbsp;&nbsp;&nbsp;&nbsp;&nbsp;Takođe je izgubio želju da udesi Džeka Bolena. A i želju da kupi građevinske terene u ovim planinama. Nek nosi i Dorinu Anderton, šta me briga, reče Arni sebi, polazeći prema stazi kojom su se popeli dovde. Međutim, održaću reč koju sam dao Manfredu. Prvim brodom ga šaljem na Zemlju. Možda će ga ta promena izlečiti, ili možda na Domu sad imaju bolje psihijatre. Ali sigurno neće završiti u tom Am-Webu.
<BR>&nbsp;&nbsp;&nbsp;&nbsp;&nbsp;Silazeći stazom i neprestano se trudeći da pronađe Manfreda, on primeti da neki helikopter kruži nisko iznad tog terena. Možda su ovi videli kuda se dečak zaputio, reče on sebi. Mora biti da su oboje motrili na događaje, sve ovo vreme: i Džek, i Dorin. On stade i poče mlatarati rukama prema helikopteru, dajući znake da bi želeo da se helikopter spusti.
<BR>&nbsp;&nbsp;&nbsp;&nbsp;&nbsp;Ovaj se spuštao oprezno i najzad sleteo na samu stazu, ali iznad Arnija; između njega i ulaza u Prljavu Čvornovatu. Vrata kliznuše u stranu, i jedan čovek iskorači.
<BR>&nbsp;&nbsp;&nbsp;&nbsp;&nbsp;"Tražim onog klinca", poče Arni. Onda vide da to nije Džek Bolen. Nego neko koga nije nikad ranije video. Tamne kose, zgodan, sa izbezumljenim očima punim burnih osećanja, čovek koji pojuri punim trkom nadole ka njemu, mašući nečim što je svetlucalo u sunčevom sjaju.
<BR>&nbsp;&nbsp;&nbsp;&nbsp;&nbsp;"Ti si Arni Kot", ciknu taj čovek.
<BR>&nbsp;&nbsp;&nbsp;&nbsp;&nbsp;"Aha, pa šta?" upita Arni.
<BR>&nbsp;&nbsp;&nbsp;&nbsp;&nbsp;"Uništio si moje polje", kriknu čovek na njega, diže pištolj i opali.
<BR>&nbsp;&nbsp;&nbsp;&nbsp;&nbsp;Prvi metak promaši Arnija. Ko si, bre, ti i zašto pucaš na mene? - čudio se Arni Kot, pipkajući po sakou da uhvati svoj pištolj. Nađe ga, izvuče i opali na ovoga koji se zatrčao odozgo. Onda mu svanu ko je taj: to je onaj bedni crnoberzijančić koji je mislio da se ugura u posao. Onaj kome smo očitali lekciju, reče Arni sebi.
<BR>&nbsp;&nbsp;&nbsp;&nbsp;&nbsp;Trkač se baci u stranu, pade, zakotrlja se i iz ležećeg položaja opali još jednom. Ovog puta kuršum prosvira tako blizu, da Arni na tren pomisli da je pogođen; nagonski prisloni šaku na grudi. Ne, uvide on, nisi me skenjao, kopile jedno. Podiže pištolj i pripremi se da još jednom puca na tog tipa.
<BR>&nbsp;&nbsp;&nbsp;&nbsp;&nbsp;Svet se rasprsnu oko njega. Sunce pade s neba; pade u mrak; a sa suncem pade i Arni.
<BR>&nbsp;&nbsp;&nbsp;&nbsp;&nbsp;Posle dugog vremena onaj gore, opružen po tlu, poče se pomicati. Izbezumljenog pogleda, čovek obazrivo, kao da se šunja, ustade i osmotri Arnija i poče mu se primicati, držeći obema rukama ispred sebe pištolj, naperen.
<BR>&nbsp;&nbsp;&nbsp;&nbsp;&nbsp;Zujanje iz visine navede ga da digne pogled. Jedna senka prelete preko njega, zatim drugi helikopter slete, tačno između njega i Arnija. Ispreči se između njih dvojice, tako da Arni Kot više nije mogao videti bednog crnoberzijančića. Iz helikoptera iskoči Džek Bolen. Pritrča Arniju i nagnu se nad njega.
<BR>&nbsp;&nbsp;&nbsp;&nbsp;&nbsp;"Ukloni onoga", prošapta Arni.
<BR>&nbsp;&nbsp;&nbsp;&nbsp;&nbsp;"Neću moći", reče Džek i pokaza prstom. Švercer je već uzleteo; njegov helikopter polete iznad Prljave Čvornovate, poče se zanositi i padati, onda snažno pojuri napred, preskoči vrh stene, i ode u daljine. "Zaboravi ga. Ti si teško ranjen - razmišljaj o sebi."
<BR>&nbsp;&nbsp;&nbsp;&nbsp;&nbsp;Arni nastavi šapatom. "Nemoj to da te brine, Džek. Slušaj ovamo." Dohvati Džeka za košulju i povuče ga dole, tako da se Džekovo uho našlo blizu. "Odaću ću ti jednu tajnu", reče Arni. "Ja sam je otkrio. Ovo je još jedan od tih svetova šizofrenije. Sva ova bogomprokleta šizofrena mržnja, razbludnost i smrt, sve se to meni već jednom desilo, pa ipak me nije moglo ubiti. Prvi put sam pogođen jednom od onih otrovnih strela, u prsa, a sad ovo. Ne brinem se ja." Sklopi oči, boreći se da zadrži svest. "Nego ti iskopaj onog klinca, on se zavuko tu negde. Pitaj ga, on će ti reći."
<BR>&nbsp;&nbsp;&nbsp;&nbsp;&nbsp;"Grešiš, Arni", reče Džek, sagnuvši se da podvuče ruke ispod Arnija.
<BR>&nbsp;&nbsp;&nbsp;&nbsp;&nbsp;"Kako grešim?" Sad je jedva video Bolena; prizor je utonuo u polumrak, a Džek postao oblik mutan i prozračan kao duh.
<BR>&nbsp;&nbsp;&nbsp;&nbsp;&nbsp;Nećete vi mene zavarati, pomisli Arni. Znam da sam i sad u Manfredovom umu; uskoro ću se probuditi i videće se da nisam ni pogođen iz pištolja, da je sve opet u redu, i naći ću putanju nazad u moj svet gde se ovakve stvari ne dešavaju. Zar nije tako? Pokuša da kaže nešto. Ali ne uspe.
<BR>&nbsp;&nbsp;&nbsp;&nbsp;&nbsp;Pored Džeka se pojavi Dorin Anderton i reče: "Umreće, a?"
<BR>&nbsp;&nbsp;&nbsp;&nbsp;&nbsp;Džek ne reče ništa. Pokušavao je da nabaci Arnija Kota sebi preko jednog ramena i na taj način da ga odnese u helikopter.
<BR>&nbsp;&nbsp;&nbsp;&nbsp;&nbsp;Samo još jedan od tih gubl-gubl svetova, reče Arni, koji je osećao da ga Džek podiže. Al' da sam od njega naučio lekciju - jesam. Ovako blesavu stvar nikad više neću uraditi. Pokuša da to objasni, dok ga je Džek nosio prema helikopteru. Ti si malopre uradio isto ovo, htede on da kaže. Odneo si me u bolnicu u Luistaunu da mi izvade strelu. Zar se ne sećaš?
<BR>&nbsp;&nbsp;&nbsp;&nbsp;&nbsp;"Nema izgleda", reče Džek Dorini, polažući Arnija na pod u helikopteru, "da ga spasemo." Zadihan, sede na pilotsko sedište.
<BR>&nbsp;&nbsp;&nbsp;&nbsp;&nbsp;Dabome da ima izgleda, pomisli Arni sa prezrenjem. Šta vam je, bre, ljudi, nećete da se potrudite? Bilo bi vam pametnije da zapnete, Bog vas ubio. On pokuša da progovori, da Džeku kaže to, ali uzalud; nije više bio u stanju ništa da kaže.
<BR>&nbsp;&nbsp;&nbsp;&nbsp;&nbsp;Helikopter se poče dizati sa tla, mučeći se da podigne težinu troje ljudi.
<BR>
<BR>&nbsp;&nbsp;&nbsp;&nbsp;&nbsp;Tokom ovog letenja do Luistauna, Arni Kot je preminuo.
<BR>&nbsp;&nbsp;&nbsp;&nbsp;&nbsp;Džek Bolen prepusti pilotiranje Dorini, sede pored mrtvaca i poče razmišljati kako je Arni umro: u uverenju da je još izgubljen u mračnim strujama uma onog dečaka Štajnera. Možda je najbolje tako, pomisli Džek. Možda mu je tako bilo lakše, na samom kraju.
<BR>&nbsp;&nbsp;&nbsp;&nbsp;&nbsp;Saznanje da je Arni Kot mrtav ispuni ga, na njegovo sopstveno neverovanje, jadom. Ne izgleda pravedno, reče on sebi, sedeći pored mrtvog čoveka. Previše je strogo kažnjen; nije Arni ovo zaslužio, za svoja dela - jeste činio rđave stvari, ali ne ovoliko rđave.
<BR>&nbsp;&nbsp;&nbsp;&nbsp;&nbsp;"To ti je on govorio?" upita Dorin. Izgledala je sasvim staloženo; kao da je Arnijevu smrt prihvatila 'u hodu'; helikopterom je pilotirala vešto, kao da radi nešto najnormalnije.
<BR>&nbsp;&nbsp;&nbsp;&nbsp;&nbsp;Džek reče: "Zamišljao je da ovo nije stvarno, nego da on, kao, luta po nekoj šizofrenoj uobrazilji."
<BR>&nbsp;&nbsp;&nbsp;&nbsp;&nbsp;"Jadni Arni", reče ona.
<BR>&nbsp;&nbsp;&nbsp;&nbsp;&nbsp;"Znaš li ko je onaj što ga je ubio?"
<BR>&nbsp;&nbsp;&nbsp;&nbsp;&nbsp;"Sigurno neki neprijatelj koga je Arni sebi stvorio negde usput."
<BR>&nbsp;&nbsp;&nbsp;&nbsp;&nbsp;Oboje su neko vreme ćutali.
<BR>&nbsp;&nbsp;&nbsp;&nbsp;&nbsp;"Trebalo bi da tragamo za Manfredom", reče Dorin.
<BR>&nbsp;&nbsp;&nbsp;&nbsp;&nbsp;"Da", reče Džek. Ali ja znam gde je taj dečak u ovom trenutku, reče on sebi. Našao je neke divlje Blikmene u planinama, i sad je sa njima; očigledno je, i sigurno, da je tako. A i moralo se, ranije ili kasnije, tako završiti. On oseti da nije zabrinut - i da se ne zanima - za Manfreda. Možda je, prvi put u svom životu, taj dečak u situaciji kojoj se može prilagoditi; možda će, kod divljih Blikmena, uočiti jedan način života koji je autentično njegov, a nije pobledelo, mučeničko oponašanje života drugih ljudi oko njega, stvorova koji su urođeno drugačiji i na koje on ne može početi da liči, pa ma koliko se trudio.
<BR>&nbsp;&nbsp;&nbsp;&nbsp;&nbsp;Dorin reče: "Postoji li mogućnost da je to, što je Arni rekao, tačno?"
<BR>&nbsp;&nbsp;&nbsp;&nbsp;&nbsp;Nekoliko trenutaka nije razumeo šta ga je Dorin pitala. A onda, kad shvati, odmahnu glavom. "Ne."
<BR>&nbsp;&nbsp;&nbsp;&nbsp;&nbsp;"Onda, zašto je bio tako čvrsto uveren?"
<BR>&nbsp;&nbsp;&nbsp;&nbsp;&nbsp;Džek reče: "Ne znam." Ali sigurno zbog Manfreda, tako je Arni rekao neposredno pre smrti.
<BR>&nbsp;&nbsp;&nbsp;&nbsp;&nbsp;"U mnogo čemu", reče Dorin, "Arni je bio pronicljiv. Ako je mislio tako, sigurno je bilo i nekog razloga."
<BR>&nbsp;&nbsp;&nbsp;&nbsp;&nbsp;"Pronicljiv je bio", reče Džek, "ali je uvek verovao ono što je hteo." Štaviše, uvide on, Arni je uvek i radio ono što je hteo. I tako je, na kraju, izazvao sopstvenu pogibiju; desila mu se zato što ju je sam, negde na stazi svog života, namestio.
<BR>&nbsp;&nbsp;&nbsp;&nbsp;&nbsp;"Šta će sad biti sa nama?" upita Dorin. "Bez njega? Meni je teško da zamislim kako može biti bez Arnija... znaš šta hoću da kažem? Mislim da znaš. Eh, da smo samo znali, kad smo videli da onaj helikopter sleće, šta će se desiti; da smo sleteli samo koji minut ranije..." Ona zastade. "Al' sad je uzaludno to govoriti."
<BR>&nbsp;&nbsp;&nbsp;&nbsp;&nbsp;"Sasvim uzaludno", odvrati Džek kratko.
<BR>&nbsp;&nbsp;&nbsp;&nbsp;&nbsp;"Znaš šta ja mislim da će biti sa nama sad?" upita Dorin. "Polako ćemo da otplovimo sve dalje jedno od drugog, ti i ja. Možda ne odjednom, možda ne još mesecima ili čak godinama. Ali bez njega, udaljićemo se... ranije ili kasnije."
<BR>&nbsp;&nbsp;&nbsp;&nbsp;&nbsp;On ne reče ništa; ne pokuša da se raspravlja. Možda jeste tako. Umorio se od pokušaja da gleda u budućnost, da vidi šta čeka sve njih.
<BR>&nbsp;&nbsp;&nbsp;&nbsp;&nbsp;"Da li me još voliš?" upita Dorin. "Posle onoga što nam se desilo?" Okrenula se ka njemu da vidi kakvo mu je lice dok odgovara na njeno pitanje.
<BR>&nbsp;&nbsp;&nbsp;&nbsp;&nbsp;"Da, normalno da te volim", odvrati on.
<BR>&nbsp;&nbsp;&nbsp;&nbsp;&nbsp;"I ja tebe", reče ona tiho, posustalo. "Ali ne verujem da je to dovoljno. Imaš ženu i sina - a to je tako mnogo, kad se pogleda na dugi rok. Svejedno, vredelo je; bar meni je vredelo. Nikada neću zažaliti. Nismo nas dvoje odgovorni za Arnijevu pogibiju; ne smemo se osećati krivi. On je to sam sebi navukao, pomoću toga što je pokušavao da izmuva, na kraju. A mi nikada nećemo doznati šta je to tačno bilo. Ali znam da je bilo nešto sa namerom da nama učini zlo."
<BR>&nbsp;&nbsp;&nbsp;&nbsp;&nbsp;On klimnu glavom.
<BR>&nbsp;&nbsp;&nbsp;&nbsp;&nbsp;U ćutnji su produžili do Luistauna, noseći sa sobom mrtvo telo Arnija Kota; noseći Arnija kući, u naselje koje je njegovo, i gde je on bio - a verovatno će zauvek i ostati - Vrhovni dobročlan sindikata vodoradnika, ogranka na četvrtoj planeti.
<BR>
<BR>&nbsp;&nbsp;&nbsp;&nbsp;&nbsp;Silazeći nekom jedva naznačenom stazicom po sušnim stenama planina FDR, Manfred Štajner stade, jer ispred sebe vide grupu od šest tamnih, senovitih ljudi. Sa sobom su nosili jaja ptice 'pake', puna vode; tobolce sa otrovnim strelama; svaka žena po jedan blok za tucanje hrane. Svi su pušili cigarete dok su napredovali u povorci po jedan, mukotrpno, tom stazicom.
<BR>&nbsp;&nbsp;&nbsp;&nbsp;&nbsp;Videvši njega, oni stadoše.
<BR>&nbsp;&nbsp;&nbsp;&nbsp;&nbsp;Jedan od njih, mršav, mlad muškarac, reče učtivo: "Kiše koje padaju sa tvog divnog prisustva ojačavaju nas i vraćaju nas dobrom stanju, gospodine."
<BR>&nbsp;&nbsp;&nbsp;&nbsp;&nbsp;Manfred nije razumeo te reči, ali je uhvatio njihove misli: oprezne, ali prijateljske, bez prisenaka mržnje. Oseti da u njima nema želje da mu nanesu zlo, a to je prijalo; zaboravi svoj strah od njih i usmeri pažnju na životinjske kože u koju je svako od tih šestoro bio obučen. Koja li je to vrsta životinje? - zapita se on.
<BR>&nbsp;&nbsp;&nbsp;&nbsp;&nbsp;I Blikmeni su njega gledali radoznalo. Priđoše i stadoše u krug oko njega.
<BR>&nbsp;&nbsp;&nbsp;&nbsp;&nbsp;"Postoje čudovišni veliki brodovi", jedan od njih pomisli u njegovom pravcu, "koji sleću u ovim planinama, a ni u jednom od tih brodova nema nikog. Brodovi su izazvali čuđenje i nagađanja, jer se smatra da su vesnik sudbine. Već su počeli da se razmeštaju po zemlji da bi stvarali promene. Jesi li ti, kojim slučajem, sa njih?"
<BR>&nbsp;&nbsp;&nbsp;&nbsp;&nbsp;"Ne", odgovori Manfred u svom umu, na takav način da oni čuju i razumeju.
<BR>&nbsp;&nbsp;&nbsp;&nbsp;&nbsp;Jedan Blikmen pokaza rukom, a on vide, prema središtu gorskog venca, flotu rob-raketa UN kako lebdi u vazduhu. Stigli su sa Zemlje, uvide on. Došli su da riju zemlju; zidanje onih mnogobrojnih kuća je počelo. Ono 'Am-Web' i mnogo drugog sličnog uskoro će se pojaviti na licu četvrte planete.
<BR>&nbsp;&nbsp;&nbsp;&nbsp;&nbsp;"Napuštamo planine zbog toga", jedan od starijih blikmenskih muškaraca domisli ka Manfredu. "Nikako više ne možemo ovde živeti, sad kad je ovo počelo. Kroz našu stenu videli smo ovo još davno, ali sad je počelo stvarno, sad je tu."
<BR>&nbsp;&nbsp;&nbsp;&nbsp;&nbsp;U sebi Manfred reče: "Mogu li ja s vama?"
<BR>&nbsp;&nbsp;&nbsp;&nbsp;&nbsp;Iznenađeni, Blikmeni se povukoše da se posavetuju o njegovom zahtevu. Nisu znali šta da misle o Manfredu, niti im je bilo jasno šta on hoće; ovako nešto još ni kod jednog doseljenika nisu našli, do sada.
<BR>&nbsp;&nbsp;&nbsp;&nbsp;&nbsp;"Idemo napolje, u pustinju", reče mu mladi muškarac posle dužeg vremena. "Neizvesno je da li možemo tamo ostati živi; možemo to samo pokušati, pa kako bude. Jesi li siguran da to hoćeš za sebe?"
<BR>&nbsp;&nbsp;&nbsp;&nbsp;&nbsp;"Da", reče Manfred.
<BR>&nbsp;&nbsp;&nbsp;&nbsp;&nbsp;"Pođi s nama, onda", odluči taj Blikmen.
<BR>&nbsp;&nbsp;&nbsp;&nbsp;&nbsp;Nastaviše pešačenje. Iako umorni, tako reći istog časa uhvatiše žestok tempo hoda. Manfred u prvi mah pomisli da će mu oni izmaći i ostaviti ga, ali Blikmeni usporiše, tako da on uspe održati korak.
<BR>&nbsp;&nbsp;&nbsp;&nbsp;&nbsp;Pustinja je ležala pred njima i pred njim. Ali niko od tih sedmoro nije ni za čim žalio; nikako se ne bi ni mogli vratiti, jer pod ovim novim uslovima ne mogu da žive.
<BR>&nbsp;&nbsp;&nbsp;&nbsp;&nbsp;Neću morati da živim u Am-Webu, govorio je Manfred sebi dok je pešačio sa Blikmenima. Kroz ove tamne senke ja ću pobeći.
<BR>&nbsp;&nbsp;&nbsp;&nbsp;&nbsp;Osećao se dobro, bolje nego što se, koliko se mogao prisetiti, osećao ikada ranije u životu.
<BR>&nbsp;&nbsp;&nbsp;&nbsp;&nbsp;Jedna od blikmenskih žena stidljivo mu ponudi cigaretu, jednu od svojih. On joj zahvali i prihvati. Nastaviše.
<BR>&nbsp;&nbsp;&nbsp;&nbsp;&nbsp;I dok su tako odmicali, Manfred Štajner oseti da se nešto dešava u njemu. Da se on menja.
<BR>
<BR>&nbsp;&nbsp;&nbsp;&nbsp;&nbsp;U suton, dok je spremala večeru za sebe, Dejvida i svog svekra, Silvija Bolen vide da neko dolazi pešice; jedno obličje, duž ruba kanala. Muško, reče ona sebi; uplašena, ode do prednjih ulaznih vrata kuće, otvori ih i izviri da vidi ko je to. Bože, pa nije valjda onaj prodavac takozvane 'zdrave' hrane, onaj Oto, kako li mu beše prezime...
<BR>&nbsp;&nbsp;&nbsp;&nbsp;&nbsp;"Ja sam, Silvija", reče Džek Bolen.
<BR>&nbsp;&nbsp;&nbsp;&nbsp;&nbsp;Dejvid izlete iz kuće, uzbuđeno dojuri do oca i povika: "Ej, kako to bez helikoptera? Jesi došao traktor-busom? Kladim se da jesi. Šta je bilo sa tvojim helikopterom, tata? Da li se pokvario i nasukao te u pustinji?"
<BR>&nbsp;&nbsp;&nbsp;&nbsp;&nbsp;"Nema više helikoptera", reče Džek. Izgledao je umoran.
<BR>&nbsp;&nbsp;&nbsp;&nbsp;&nbsp;"Čula sam na radiju", reče Silvija.
<BR>&nbsp;&nbsp;&nbsp;&nbsp;&nbsp;"O Arniju Kotu?" On klimnu glavom. "Da, istina je." Uđe u kuću i skide kaput, koji mu Silvija okači u orman.
<BR>&nbsp;&nbsp;&nbsp;&nbsp;&nbsp;"To znatno utiče na tebe, zar ne?" upita ona.
<BR>&nbsp;&nbsp;&nbsp;&nbsp;&nbsp;Džek reče: "Sad sam nezaposlen. Arni je bio otkupio moj ugovor." On se osvrte. "Gde je Leo?"
<BR>&nbsp;&nbsp;&nbsp;&nbsp;&nbsp;"Legao da odrema. Skoro ceo dan je izvan kuće, poslom. Drago mi je što si stigao kući pre njegovog odlaska; on kaže da se sutra vraća na Zemlju. Jesi znao da su UN već počele da zaposedaju građevinski teren u FDR? Čula sam i to na radiju."
<BR>&nbsp;&nbsp;&nbsp;&nbsp;&nbsp;"Nisam znao", reče Džek, ode u kuhinju i sede za sto. "Može čaj sa ledom?"
<BR>&nbsp;&nbsp;&nbsp;&nbsp;&nbsp;Dok mu je spremala ledeni čaj, ona reče: "Pretpostavljam da ne bi trebalo da te pitam koliko je ozbiljno to sa gubitkom zaposlenja."
<BR>&nbsp;&nbsp;&nbsp;&nbsp;&nbsp;Džek reče: "Mogu ja da se uklopim u praktično svaku servisnu firmu. Štaviše, i gospodin Ji bi me rado primio natrag. Siguran sam da on nije ni bio voljan da se rastane od mog ugovora."
<BR>&nbsp;&nbsp;&nbsp;&nbsp;&nbsp;"Onda, što si tako pokunjen?" upita ona, a tek tada se seti Arnija.
<BR>&nbsp;&nbsp;&nbsp;&nbsp;&nbsp;"Bus me iskrcao na dva kilometra odavde", reče on. "Umoran sam, to je sve."
<BR>&nbsp;&nbsp;&nbsp;&nbsp;&nbsp;"Nisam te očekivala kući." Bila je napeta, i bilo joj je teško da se vrati spremanju večere. "Imamo samo džigericu, slaninu, narendane šargarepe sa sintetičkim maslacem i salatu. Osim toga, Leo je rekao da bi voleo neku tortu za desert, pa smo se Dejvid i ja spremali da kasnije napravimo tortu za njega, jer, ipak, čovek odlazi, i moguće je da ga nikada više nećemo videti; moramo se s time suočiti."
<BR>&nbsp;&nbsp;&nbsp;&nbsp;&nbsp;"E, torta, to je dobro", progunđa Džek.
<BR>&nbsp;&nbsp;&nbsp;&nbsp;&nbsp;Silvija naglo, kao u naletu govorljivosti, reče: "Rado bih čula šta je, u stvari - nikad te nisam videla ovakvog. Nisi ti samo umoran; sigurno je zbog smrti tog čoveka."
<BR>&nbsp;&nbsp;&nbsp;&nbsp;&nbsp;Posle nekoliko trenutaka, on odgovori: "Razmišljao sam o nečemu što je Arni rekao pre nego što je umro. Bio sam tada uz njega. Arni je rekao da se ne nalazi u stvarnom svetu, nego u uobrazilji jednog šizofrenika. Eto, to se stalno nameće mojim mislima. Nikada ranije nije mi palo na um koliko je naš svet sličan Manfredovom - mislio sam da su potpuno zasebni. Sad vidim da je to više pitanje stepena."
<BR>&nbsp;&nbsp;&nbsp;&nbsp;&nbsp;"Ne želiš da mi pričaš o pogibiji gospodina Kota, a? Na radiju su samo kazali da je poginuo u helikopterskom udesu na teško pristupačnim terenima u planinskom lancu FDR."
<BR>&nbsp;&nbsp;&nbsp;&nbsp;&nbsp;"Nije bio udes. Arnija je ubio jedan čovek koji ga je zato i jurio. Nema sumnje da je to bilo neko sasvim opravdano ogorčenje; Arni je sigurno učinio neku veliku nepravdu tom čoveku. Koga, dabome, policija sada traži. Arni je umro uveren da je na njega usmerena neka bezumna, ludačka mržnja, a zapravo je, po svemu sudeći, bila vrlo racionalna mržnja, bez ikakvih psihotičnih elemenata."
<BR>&nbsp;&nbsp;&nbsp;&nbsp;&nbsp;Potopljena talasom krivice, Silvija pomisli: tačno ona vrsta mržnje koju bi ti osetio prema meni kad bi znao u kakvu sam se strašnu stvar bacila danas. "Džek..." reče ona nespretno, ne znajući kako da izrazi svoju misao. "Smatraš li da je našem braku došao kraj?"
<BR>&nbsp;&nbsp;&nbsp;&nbsp;&nbsp;Dugo je, dugo gledao netremice u nju. "Zašto to pitaš?"
<BR>&nbsp;&nbsp;&nbsp;&nbsp;&nbsp;"Samo želim da čujem da ti kažeš da nije."
<BR>&nbsp;&nbsp;&nbsp;&nbsp;&nbsp;"Nije", reče on, i dalje zureći u nju; imala je osećaj da je ogoljena, kao da joj on može pročitati misli, kao da, odnekud, tačno zna šta je uradila. "Ima li ikakvog razloga da mislimo da jeste? Šta misliš, zašto sam došao kući? Kad ne bismo imali brak, ne bih se ja danas ni pojavio ovde, posle..." Onda zaćuta. "Ja bih rado da dobijem taj ledeni čaj", progunđa on.
<BR>&nbsp;&nbsp;&nbsp;&nbsp;&nbsp;"Posle... čega?" upita ona.
<BR>&nbsp;&nbsp;&nbsp;&nbsp;&nbsp;"Posle Arnijeve smrti."
<BR>&nbsp;&nbsp;&nbsp;&nbsp;&nbsp;"A gde bi drugde otišao?"
<BR>&nbsp;&nbsp;&nbsp;&nbsp;&nbsp;"Čovek uvek može birati između dva mesta. Između doma i celog ostalog sveta, u kome su svi drugi ljudi."
<BR>&nbsp;&nbsp;&nbsp;&nbsp;&nbsp;Silvija reče: "Kakva je?"
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Ta ženska. Pa maltene si rekao, maločas."
<BR>&nbsp;&nbsp;&nbsp;&nbsp;&nbsp;Toliko vreme proteče bez njegovog odgovora, da Silvija zaključi da joj uopšte neće odgovoriti. Ali on onda reče: "Riđokosa. Malo je nedostajalo da ostanem kod nje. Ali nisam. Nije li dovoljno da znaš toliko?"
<BR>&nbsp;&nbsp;&nbsp;&nbsp;&nbsp;"Postoji izbor i za mene", reče Silvija.
<BR>&nbsp;&nbsp;&nbsp;&nbsp;&nbsp;"Nisam to znao", reče on drveno. "Nisam primetio." Slegnu ramenima. "Pa, dobro je uvideti tako nešto; otrezni čoveka. Ti to ne govoriš kao teoriju, a? Nego pominješ neku konkretnu stvarnost."
<BR>&nbsp;&nbsp;&nbsp;&nbsp;&nbsp;"Tako je", reče Silvija.
<BR>&nbsp;&nbsp;&nbsp;&nbsp;&nbsp;Dejvid utrča u kuhinju. "Probudio se deda Leo", viknu on iz sveg glasa. "Reko sam mu da si doš'o kući, tata, a on hoće da zna kako stvari idu kod tebe."
<BR>&nbsp;&nbsp;&nbsp;&nbsp;&nbsp;"Idu super", reče Džek.
<BR>&nbsp;&nbsp;&nbsp;&nbsp;&nbsp;Silvija mu reče: "Džek, ja bih da nastavimo. Ako si za."
<BR>&nbsp;&nbsp;&nbsp;&nbsp;&nbsp;"Naravno", reče on. "Znaš da jesam, evo opet sam ovde." Nasmešio joj se, sa toliko tuge da njoj umalo ne prepuče srce. "Dug sam put prevalio, prvo na tom traktoru bednom - kako ga mrzim! - a onda pešice."
<BR>&nbsp;&nbsp;&nbsp;&nbsp;&nbsp;"Više neće biti", reče Silvija, "nikakvih... drugih izbora, je li tako, Džek? Zaista mora tako da bude."
<BR>&nbsp;&nbsp;&nbsp;&nbsp;&nbsp;"Više ne", reče on i klimnu glavom u znak žustrog potvrđivanja.
<BR>&nbsp;&nbsp;&nbsp;&nbsp;&nbsp;Ona tada priđe stolu, sagnu se i poljubi ga u čelo.
<BR>&nbsp;&nbsp;&nbsp;&nbsp;&nbsp;"Hvala", reče on i uhvati je za zglob šake. "To prija." Osetila je njegov umor, koji poče putovati iz njega u nju.
<BR>&nbsp;&nbsp;&nbsp;&nbsp;&nbsp;"Tebi je potrebna dobra večera", reče ona. "Nikad te nisam videla tako - smrvljenog." Onda joj pade na um da je Džek možda imao novu rundu borbe sa onim svojim duševnim oboljenjem iz prošlosti, sa svojom šizofrenijom; time bi mnogo što-šta bilo objašnjeno. Ali nije htela da ga pritiska tim pitanjem; nego reče: "Večeras idemo rano na spavanje, važi?"
<BR>&nbsp;&nbsp;&nbsp;&nbsp;&nbsp;On neodređeno klimnu glavom, otpijajući pomalo čaj.
<BR>&nbsp;&nbsp;&nbsp;&nbsp;&nbsp;"Je li ti sad drago?" upita ona. "Što si se vratio ovamo?" Ili si se predomislio? - zapita se ona.
<BR>&nbsp;&nbsp;&nbsp;&nbsp;&nbsp;"Drago mi je", reče on, tonom snažnim i čvrstim. Očigledno je bilo da to stvarno i misli.
<BR>&nbsp;&nbsp;&nbsp;&nbsp;&nbsp;"Moraš videti dedu Lea pre nego što o..."
<BR>&nbsp;&nbsp;&nbsp;&nbsp;&nbsp;Prolomi se krik; ona podskoči u vazduh i okrete se, da se suoči sa Džekom.
<BR>&nbsp;&nbsp;&nbsp;&nbsp;&nbsp;On je već bio na nogama. "Kod Štajnerovih", reče on i progura se pored nje. Oboje trkom izleteše iz kuće.
<BR>&nbsp;&nbsp;&nbsp;&nbsp;&nbsp;Na ulaznim vratima kuće Štajnerovih sačeka ih jedna od Štajnerovih devojčica. "Moj brat..."
<BR>&nbsp;&nbsp;&nbsp;&nbsp;&nbsp;Ona i Džek se protisnuše pored devojčice i jurnuše u kuću. Silvija vide, ali ne uspe da shvati šta vidi; činilo se, međutim, da Džek shvata. On je uhvati za ruku i zadrža, da ne bi išla dalje.
<BR>&nbsp;&nbsp;&nbsp;&nbsp;&nbsp;Dnevna soba puna Blikmena. A u sredini, okruženo Blikmenima, ona ugleda jedno stvorenje, živo, starca nekakvog, ali samo od prsa nagore; ostatak te spodobe bio je splet pumpi, cevi i brojčanika, mašinerija koja je nešto kuckala za sebe, neprestano aktivna. Da bi starac bio živ; Silvija to sledećeg trena shvati. Delovi tela koji mu nedostaju zamenjeni su mašinom. Oh, Bože, pomisli ona. Ko je ili šta je ovo? Sedi tu, sa osmehom na zbrčkanom licu. To progovori nešto, njima.
<BR>&nbsp;&nbsp;&nbsp;&nbsp;&nbsp;"Džek Bolene", reče šuštavo, glasom iz zvučnika, iz mašinerije; ne iz usta. "Ja došao da se pozdravim sa mojom majkom, pre odlaska." Stvorenje zastade, a Silvija začu ubrzani rad mehanizama, nalik na povećani napor. "Sad ti mogu zahvaliti", reče stari.
<BR>&nbsp;&nbsp;&nbsp;&nbsp;&nbsp;Stojeći uz njega i držeći ga za ruku, Džek reče: "Na čemu? Nisam ništa učinio za tebe."
<BR>&nbsp;&nbsp;&nbsp;&nbsp;&nbsp;"Jesi, ja mislim da jesi." Stvar nasađena na mašineriju sada klimnu glavom Blikmenima, koji poguraše sve to skupa bliže Džeku i ispraviše, tako da se lice našlo tačno ispred Džekovog lica. "Po mom mišljenju..." Stvorenje utonu u ćutanje. Onda nastavi, glasnije. "Pokušao si da uspostaviš vezu sa mnom, pre mnogo godina. To cenim."
<BR>&nbsp;&nbsp;&nbsp;&nbsp;&nbsp;"Nije to bilo davno", reče Džek. "Zar si zaboravio? Ti si nam se vratio. Danas. Ovo je tvoja davna prošlost, kada si dečak bio."
<BR>&nbsp;&nbsp;&nbsp;&nbsp;&nbsp;Silvija upita muža: "Ko je to?"
<BR>&nbsp;&nbsp;&nbsp;&nbsp;&nbsp;"Manfred."
<BR>&nbsp;&nbsp;&nbsp;&nbsp;&nbsp;Ona pokri lice šakama, pokri oči; nije više mogla podneti prizor.
<BR>&nbsp;&nbsp;&nbsp;&nbsp;&nbsp;"Jesi li izmakao Am-Webu?" upita ga Džek.
<BR>&nbsp;&nbsp;&nbsp;&nbsp;&nbsp;"Jesssss", zašišti stvor, drhteći od zadovoljstva. "Ja sam kod mojih prijatelja." Pokaza prema Blikmenima oko sebe.
<BR>&nbsp;&nbsp;&nbsp;&nbsp;&nbsp;"Džek", reče Silvija, "izvedi me odavde, molim te, ne mogu podneti ovo." Sva se prilepila uz njega, a on je izvede iz kuće Štajnerovih i vrati u večernji mrak.
<BR>&nbsp;&nbsp;&nbsp;&nbsp;&nbsp;Napolju su ih čekali Leo i Dejvid, uznemireni i uplašeni. "Šta je to, sine, bilo, kaži?" upita Leo. "Zašto je vrištala ta žena?"
<BR>&nbsp;&nbsp;&nbsp;&nbsp;&nbsp;Džek odvrati: "Završeno je to. Sve je u redu." A Silviji reče: "Sigurno je istrčala napolje. Nije razumela, u prvi mah."
<BR>&nbsp;&nbsp;&nbsp;&nbsp;&nbsp;Silvija, drhteći, reče: "Ne razumem ni ja, a i neću da razumem; ne pokušavaj da mi objasniš." Ona se vrati kuhinjskoj pećnici, isključi sve ringle, poče zavirivati u šerpe da vidi šta je zagorelo.
<BR>&nbsp;&nbsp;&nbsp;&nbsp;&nbsp;"Ne brini", reče Džek i potapša je.
<BR>&nbsp;&nbsp;&nbsp;&nbsp;&nbsp;Ona se pokuša osmehnuti.
<BR>&nbsp;&nbsp;&nbsp;&nbsp;&nbsp;"Verovatno se to neće ponavljati", reče Džek. "Ali i ako bi se ponovilo..."
<BR>&nbsp;&nbsp;&nbsp;&nbsp;&nbsp;"Hvala", reče ona. "Kad sam ga ugledala, pomislila sam da je to njegov otac, Norbert Štajner; zato sam se toliko prepala."
<BR>&nbsp;&nbsp;&nbsp;&nbsp;&nbsp;"Sad moramo uzeti baterijsku svetiljku i poći da tražimo Emu Štajner", reče Džek. "Moramo biti sigurni da je s njom sve u redu."
<BR>&nbsp;&nbsp;&nbsp;&nbsp;&nbsp;"Da", reče ona. "Pođite ti i Leo i učinite to, dok ja ovde dovršim posao; moram ostati kod večere, inače ima da ispadne sasvim loša."
<BR>&nbsp;&nbsp;&nbsp;&nbsp;&nbsp;Njih dvojica, sa jednom baterijskom svetiljkom, iziđoše iz kuće. Dejvid ostade da joj pomaže u postavljanju stola. Gde ćeš ti biti? - pitala se ona, gledajući sina. Kad budeš onoliko mator, sav odsečen, pa zamenjen mašinerijom... Da li ćeš i ti takav biti?
<BR>&nbsp;&nbsp;&nbsp;&nbsp;&nbsp;Bolje je za nas što ne možemo pogledati u budućnost, reče ona sebi. Bože, hvala ti što ne vidimo.
<BR>&nbsp;&nbsp;&nbsp;&nbsp;&nbsp;"Hteo sam i ja da pođem napolje", žalio se Dejvid. "Zašto mi ne možete reći zbog čega je gospođa Štajner onako dreknula?"
<BR>&nbsp;&nbsp;&nbsp;&nbsp;&nbsp;Silvija reče: "Možda, jednog dana."
<BR>&nbsp;&nbsp;&nbsp;&nbsp;&nbsp;Ali ne sad, reče ona. Prerano je, prerano za sve nas.
<BR>&nbsp;&nbsp;&nbsp;&nbsp;&nbsp;Večera je sad bila spremna, i Silvija automatski ode na trem da pozove Džeka i Lea, dobro znajući da oni neće doći; da su previše zauzeti, da imaju mnogo i premnogo da urade. Ipak ih poče dozivati, zato što je njen posao bio da radi to.
<BR>&nbsp;&nbsp;&nbsp;&nbsp;&nbsp;U mraku Marsove noći, njen muž i njen svekar traže Emu Štajner; ponegde se primeti sev njihove baterijske svetiljke, ponekad se čuju njihovi glasovi, poslovni, pouzdani i strpljivi.
</P></TD></TR></TABLE>
</CENTER>
</BODY>
</HTML>
