<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;U dva po podne, Oto Cite izviri glavom kroz bočna vrata kuće Bolenovih i oceni da niko ne gleda. Može, dakle, bezbedno da ode, zaključi Silvija Bolen, gledajući šta on radi.
<BR>&nbsp;&nbsp;&nbsp;&nbsp;&nbsp;Šta učinih? - upita se ona, stojeći u sredini spavaće sobe i nespretno zakopčavajući bluzu. Kako mogu očekivati da ovo ostane u tajnosti? Čak i ako ga ne vidi gospođa Štajner, on će sigurno ispričati onoj Džuni Henesi, a ona će izbrbljati svima duž Vilijem Batler Jejtsa; ona voli ogovaranja. Znam da će Džek saznati. A i Leo bi mogao doći kući ranije...
<BR>&nbsp;&nbsp;&nbsp;&nbsp;&nbsp;Ali prekasno je sad. Učinjeno, svršeno. Oto se hvata za kofere, da ide.
<BR>&nbsp;&nbsp;&nbsp;&nbsp;&nbsp;Kamo sreće da sam mrtva, reče ona sebi.
<BR>&nbsp;&nbsp;&nbsp;&nbsp;&nbsp;"Zbogom Silvija", reče Oto žurno, polazeći ka prednjim vratima. "Zvaću te."
<BR>&nbsp;&nbsp;&nbsp;&nbsp;&nbsp;Nije odgovorila; usredsredila se na oblačenje cipela.
<BR>&nbsp;&nbsp;&nbsp;&nbsp;&nbsp;"Zar mi nećeš reći zbogom?" upita on, zastajući.
<BR>&nbsp;&nbsp;&nbsp;&nbsp;&nbsp;Ona ga prostreli pogledom i reče: "Ne. I ispadaj napolje. Nikad se više nemoj vratiti - mrzim te, zaista te mrzim."
<BR>&nbsp;&nbsp;&nbsp;&nbsp;&nbsp;On slegnu ramenima. "Zašto?"
<BR>&nbsp;&nbsp;&nbsp;&nbsp;&nbsp;"Zato", reče ona, sa besprekornom logikom, "što si ti jedna užasna osoba. Nikad ranije nisam imala nikakve veze sa nekim takvim. Mora biti da sam poludela, sigurno je to od ove usamljenosti."
<BR>&nbsp;&nbsp;&nbsp;&nbsp;&nbsp;Činilo se da je Oto ovim istinski uvređen. Sav zajapuren, stajao je još neko vreme, gledajući u spavaću sobu. "Bila je i tvoja volja, jednako koliko i moja", promumla najzad i pogleda je besno.
<BR>&nbsp;&nbsp;&nbsp;&nbsp;&nbsp;"Odlazi", reče ona i okrete mu leđa.
<BR>&nbsp;&nbsp;&nbsp;&nbsp;&nbsp;Najzad se vrata otvoriše i zatvoriše. Otišao.
<BR>&nbsp;&nbsp;&nbsp;&nbsp;&nbsp;Nikad, nikad više, reče Silvija sebi. Ode do medicinskog ormanića u kupatilu i dohvati bočicu fenobarbitala; žurno napuni čašu vodom, uze 150 miligrama, proguta ih i onda poče dahtati i hvatati vazduh.
<BR>&nbsp;&nbsp;&nbsp;&nbsp;&nbsp;Nije trebalo tako ružno da ga ispratim, uvide ona u sevu savesti. Nije bilo pošteno; zaista nije bio on kriv, nego ja. Ako ja ne valjam, zašto bacati krivicu na njega? Da nije naišao on, neko drugi bi, ranije ili kasnije.
<BR>&nbsp;&nbsp;&nbsp;&nbsp;&nbsp;Ona pomisli: Da li će se ikad vratiti? Ili sam ga oterala zauvek? Već oseti da joj se vraćaju usamljenost, neraspoloženje i potpuna izgubljenost. Kao da je ukleta da pluta po vakuumu beznađa zauvek.
<BR>&nbsp;&nbsp;&nbsp;&nbsp;&nbsp;Zapravo je baš fini bio, zaključi ona. Nežan i pun obzira. Mogla sam proći mnogo lošije.
<BR>&nbsp;&nbsp;&nbsp;&nbsp;&nbsp;Ode u kuhinju, sede za sto, dohvati telefon i otipka broj Džun Henesi.
<BR>&nbsp;&nbsp;&nbsp;&nbsp;&nbsp;Uskoro se u njenom uhu začu Džunin glas. "Halo?"
<BR>&nbsp;&nbsp;&nbsp;&nbsp;&nbsp;Silvija reče: "Pogodi šta je bilo."
<BR>&nbsp;&nbsp;&nbsp;&nbsp;&nbsp;"Kaži."
<BR>&nbsp;&nbsp;&nbsp;&nbsp;&nbsp;"Čekaj samo da pripalim." Silvija Bolen pripali cigaretu, uze pepeljaru, pomače stolicu da bi sedela udobnije, a onda, po formuli: beskonačno obilje pojedinosti, plus malčice izmišljanja na kritičnim tačkama - jer bez toga ne bi moglo - ispriča šta je bilo.
<BR>&nbsp;&nbsp;&nbsp;&nbsp;&nbsp;Na svoje iznenađenje, ustanovi da u priči uživa isto koliko i u samoj radnji.
<BR>&nbsp;&nbsp;&nbsp;&nbsp;&nbsp;Ako ne i više.
<BR>
<BR>&nbsp;&nbsp;&nbsp;&nbsp;&nbsp;Leteći natrag preko pustinje ka bazi u planinama FDR, Oto Cite je razmišljao o misiji kod gospođe Bolen i čestitao sebi; ostao je dobro raspoložen, uprkos tome što je Silvija imala, baš kad je odlazio, onaj napad kajanja i optuživanja, koji, zapravo, i nije ništa neprirodno.
<BR>&nbsp;&nbsp;&nbsp;&nbsp;&nbsp;Moraš očekivati takve stvari, posavetova on sebe.
<BR>&nbsp;&nbsp;&nbsp;&nbsp;&nbsp;Dešavalo mu se to i ranije; priznati se mora da ga je svaki put uznemirilo, ali to je jedna od onih čudnih, malih varki tipičnih za ženski um: ranije ili kasnije one dođu na tačku sa koje moraju da iskorače sasvim izvan stvarnosti, i odatle da počnu bacati krivicu na sve strane, na svakoga i sve što im se nađe na udaru.
<BR>&nbsp;&nbsp;&nbsp;&nbsp;&nbsp;Nije se mnogo zabrinuo; ništa mu ne može, sada, oduzeti uspomenu na srećne trenutke koje su njih dvoje proveli zajedno.
<BR>&nbsp;&nbsp;&nbsp;&nbsp;&nbsp;I, šta dalje? Vrati se na polje, ručaj, odmori se, istuširaj, obuci se u čisto... Ostaće još dovoljno vremena za jedno autentično poslovno putovanje gde on neće imati na umu zaista ništa drugo osim posla.
<BR>&nbsp;&nbsp;&nbsp;&nbsp;&nbsp;Već je video zupčaste planinske vrhunce ispred sebe; uskoro će biti tamo.
<BR>&nbsp;&nbsp;&nbsp;&nbsp;&nbsp;Učini mu se da vidi perjanicu ružnog, sivog dima kako se uzdiže i plovi iz planina, pravo ispred njega.
<BR>&nbsp;&nbsp;&nbsp;&nbsp;&nbsp;Uplašen, ubrza let. Nije bilo sumnje: dim se dizao sa, ili iz blizine, njegovog sletišta. Našli su me! - reče on sebi i zajeca. Ujedinjene Nacije - srušili mi sve, a sad čekaju i mene. Ali nastavi leteti na tu stranu; morao je znati sigurno.
<BR>&nbsp;&nbsp;&nbsp;&nbsp;&nbsp;Dole su ležali ostaci njegovog polja. Zadimljeni, raskomadani. Kružio je besciljno i plakao neskriveno; suze su mu tekle niz obraze. Ali ni traga od UN, nigde vojnih vozila, niti vojnika.
<BR>&nbsp;&nbsp;&nbsp;&nbsp;&nbsp;Da li se moglo desiti da raketa eksplodira pri sletanju?
<BR>&nbsp;&nbsp;&nbsp;&nbsp;&nbsp;Oto hitro slete i potrča preko vrelog tla, prema razvalinama šupe.
<BR>&nbsp;&nbsp;&nbsp;&nbsp;&nbsp;Prilazeći signalnoj kuli, vide da je na nju naboden komad kartona, kvadratnog oblika.
<BR>
<BR>&nbsp;&nbsp;&nbsp;&nbsp;&nbsp;ARNI KOT NE VOLI ONO ŠTO TI PREDSTAVLJAŠ
<BR>
<BR>&nbsp;&nbsp;&nbsp;&nbsp;&nbsp;Čitao je to i pročitavao, mnogo puta, pokušavajući da razume. Arni Kot; pa, upravo se spremao da pozove Arnija Kota. To je Norbu Štajneru bio najbolji kupac. Šta sad ovo znači? Zar je već stigao da na Arnija ostavi utisak da je loš snabdevač? Ili je na neki drugi način - kako? - naljutio Arnija? Neshvatljivo - šta je on to učinio Arniju, čime je ovo zaslužio?
<BR>&nbsp;&nbsp;&nbsp;&nbsp;&nbsp;Zašto? - upita Oto. Šta sam ti uradio? Zašto si me satro?
<BR>&nbsp;&nbsp;&nbsp;&nbsp;&nbsp;Posle nekog vremena ode do šupe, nadajući se bez nade da bi se neki deo robe mogao spasti, da bi u ruševini moglo nešto da se nađe...
<BR>&nbsp;&nbsp;&nbsp;&nbsp;&nbsp;Nije imalo šta da se nađe. Roba beše odneta; on ne vide nijednu konzervu, teglu, paket, vreću. Razlupane ostatke šupe, da, ali samo to. Dakle oni - oni koji su bacili bombu - prvo su pokrali svu robu.
<BR>&nbsp;&nbsp;&nbsp;&nbsp;&nbsp;Ti si me bombardovao, Arni Kote, a moju robu si ukrao, reče Oto, idući u krug, stiskajući i opuštajući pesnice, i bacajući strelovite poglede gneva i mahnitosti ka nebesima.
<BR>&nbsp;&nbsp;&nbsp;&nbsp;&nbsp;Mora postojati neki razlog, reče on sebi. A ja ću ga naći; neću mirovati, Bog te ubio, Arni, dok ne doznam. A kad doznam, ima da te nađem. I da ti vratim za ovo.
<BR>&nbsp;&nbsp;&nbsp;&nbsp;&nbsp;Izduva nos i odvuče se, još malo šmrkćući, do helikoptera, hodom sporim; sede unutra, zagleda se pravo napred i ostade dugo tako.
<BR>&nbsp;&nbsp;&nbsp;&nbsp;&nbsp;Najzad otvori jedan od kofera. Iz njega izvuče pištolj kalibra 5,58 milimetara. Onda je sedeo i držao pištolj na krilu i razmišljao o Arniju Kotu.
<BR>
<BR>&nbsp;&nbsp;&nbsp;&nbsp;&nbsp;Arniju Kotu Heliogabalus reče: "Gospodine, izvini na uznemiravanju ali ako si spreman, objasniću šta moraš učiniti."
<BR>&nbsp;&nbsp;&nbsp;&nbsp;&nbsp;Oduševljen ovim, Arni, za svojim radnim stolom, zastade sa radom. "Pali."
<BR>&nbsp;&nbsp;&nbsp;&nbsp;&nbsp;Sa tužnim i oholim izrazom na licu, Helio reče: "Moraš izvesti Manfreda u pustinju i preći, pešice, do planina Frenklina Delanoa Ruzevelta. Tamo se tvoje hodočašće mora završiti kad dovedeš dečaka do Prljave Čvornovate, stene koja je Blikmenima svetinja. Tvoj odgovor leži tamo, kad predstaviš dečaka Prljavoj Čvornovatoj."
<BR>&nbsp;&nbsp;&nbsp;&nbsp;&nbsp;Arni prstom pripreti pripitomljenom Blikmenu i lukavo reče: "Aaaa, haaa, a ti meni kao: prevara je to." Od samog početka je osećao da u blikmenskoj religiji ima nečega. Ovaj Helio je pokušao da ga zavara.
<BR>&nbsp;&nbsp;&nbsp;&nbsp;&nbsp;"Na svetilištu te stene morate uspostaviti duhovnu vezu. Duh koji daje život Prljavoj Čvornovatoj primiće vašu ujedinjenu psihu i možda će, ako bude milostiv, ispuniti tvoju želju." Helio dodade: "U stvarnosti se ti moraš osloniti na sposobnosti koje su u dečaku. Sama po sebi, stena ne može ništa. Međutim, stvari ovako stoje: vreme je najslabije u toj tački, gde Prljava Čvornovata leži. Pomoću te činjenice Blikmeni preovladavaju već vekovima."
<BR>&nbsp;&nbsp;&nbsp;&nbsp;&nbsp;"A, tako", reče Arni. "Kao da je vreme tu ubodeno, probušeno. A vi, momci, se tu provlačite u budućnost. E pa, ja se sada zanimam za prošlost i, da ti kažem otvoreno, sve ovo mi zvuči mnogo sumnjivo. Ali probaću. Tol'ko si mi napričao koječega o tom kamenu..."
<BR>&nbsp;&nbsp;&nbsp;&nbsp;&nbsp;Helio reče: "Ono što sam kazao ranije, istina je. Prljava Čvornovata ne bi, sama, mogla učiniti ništa za tebe." Ne uzmičući nimalo, suoči se sa Arnijevim pogledom.
<BR>&nbsp;&nbsp;&nbsp;&nbsp;&nbsp;"Smatraš li da će Manfred sarađivati?"
<BR>&nbsp;&nbsp;&nbsp;&nbsp;&nbsp;"Ja sam mu rekao o steni, i on je vrlo uzbuđen zbog pomisli da će je videti. Rekao sam mu da na tom mestu čovek može pobeći nazad, u prošlost. To ga je oduševilo. Međutim..." Helio zastade. "Moraš dečaka i nagraditi za trud. A to i možeš. Ponudi mu jednu stvar koja je za njega neprocenjivo vredna. Gospodine, isteraj avet Am-Weba iz njegovog života zauvek. Obećaj mu da ćeš ga poslati na Zemlju. Onda, šta god da se drugo desi s njim, nikada neće ugledati unutrašnjost one stravične zgrade. Ako ti učiniš to za njega, on će sve svoje mentalne moći usmeriti tebi u korist."
<BR>&nbsp;&nbsp;&nbsp;&nbsp;&nbsp;"Meni to zvuči dobro", reče Arni.
<BR>&nbsp;&nbsp;&nbsp;&nbsp;&nbsp;"I nećeš izneveriti dečaka."
<BR>&nbsp;&nbsp;&nbsp;&nbsp;&nbsp;"Oh, do vraga, neću", obeća Arni. "Postičiću dogovor o tome sa UN, odmah - jeste zapetljano, al' ja imam advokate koji to reše k'o od šale."
<BR>&nbsp;&nbsp;&nbsp;&nbsp;&nbsp;"Dobro", odvrati Helio, klimnuvši glavom. "Grozno bi bilo izneveriti ga. Kad bi ti samo na tren osetio sa kakvim užasom on gleda taj svoj budući život tamo..."
<BR>&nbsp;&nbsp;&nbsp;&nbsp;&nbsp;"A-ha, zvuči gadno", složi se Arni.
<BR>&nbsp;&nbsp;&nbsp;&nbsp;&nbsp;"Baš bi sramota bila", nastavi Helio, odmeravajući ga pogledom, "da se, recimo, ti nađeš u tom položaju."
<BR>&nbsp;&nbsp;&nbsp;&nbsp;&nbsp;"Gde je Manfred u ovom trenutku?"
<BR>&nbsp;&nbsp;&nbsp;&nbsp;&nbsp;"Šeta ulicama Luistauna", odvrati Helio. "Razgleda znamenitosti."
<BR>&nbsp;&nbsp;&nbsp;&nbsp;&nbsp;"Jebote, pa da l' je bezbedno to?"
<BR>&nbsp;&nbsp;&nbsp;&nbsp;&nbsp;"Mislim da jeste", reče Helio. "Njega mnogo uzbuđuju ljudi, prodavnice i ta živost; sve je to za njega novo."
<BR>&nbsp;&nbsp;&nbsp;&nbsp;&nbsp;"Ti si tom klincu, izgleda, stvarno pomog'o", reče Arni.
<BR>&nbsp;&nbsp;&nbsp;&nbsp;&nbsp;Zazvučaše akordi na ulaznim vratima, i Helio pođe da otvori. Kad Arni podiže pogled, vide da tamo stoje Džek Bolen i Dorin Anderton, oboje sa ukrućenim, silno napetim izrazima lica.
<BR>&nbsp;&nbsp;&nbsp;&nbsp;&nbsp;"Ej, zdravo", reče Arni, čiji je um bio zauzet drugim razmišljanjima. "Uđ'te; baš sam mislio da te zovem, Džek. Čuj, imam posao za tebe."
<BR>&nbsp;&nbsp;&nbsp;&nbsp;&nbsp;Džek Bolen reče: "Zašto si otkupio moj radni ugovor od gospodina Jia?"
<BR>&nbsp;&nbsp;&nbsp;&nbsp;&nbsp;"Zato što si mi potreban", reče Arni. "Odma' ću ti kažem zašto. Idem na hodočašće sa Manfredom, pa bih želeo da neko leti u krug, iznad nas, da se ne bismo mi izgubili ili umrli od žeđi. Mora pešačimo preko pustinje do FDR. Je l' tako, Helio?"
<BR>&nbsp;&nbsp;&nbsp;&nbsp;&nbsp;"Da, gospodine", uzvrati Helio.
<BR>&nbsp;&nbsp;&nbsp;&nbsp;&nbsp;"Ja ću pođem odma sad", objasni Arni. "Računam da ima jedno pet dana peške. Ponećemo radio-otpremnik da bismo vam mogli javiti kad zatreba nešto, recimo hrana i voda. Noću mož' sletite i podignete nam šator da mi spavamo. Dobro pripazi da u helikopteru imate lekarije, za slučaj da Manfreda ili mene ugrize neka pustinjska životinja; čujem da tamo ima marsovske zmije i pacovi u divljem stanju." Osmotri ručni časovnik. "Evo, tri je; ja bi' da krenemo do čet'ri i odvalimo jedno pet sati hoda do noćas."
<BR>&nbsp;&nbsp;&nbsp;&nbsp;&nbsp;"A koja je svrha tog... hodočašća?" upita Dorin.
<BR>&nbsp;&nbsp;&nbsp;&nbsp;&nbsp;"Imam tamo neki posao", reče Arni. "Tamo, napolju, među pustinjskim Blikcima. Privatan. Idete li vi tim helikopterom? U tom slučaju treba se obučete drugačije, možda cokule i debele pantalone, jer se uvek mož' desi prinudno spuštanje. Dugo ima da se leti u krug, pet dana. Obaška dobro da pripazite da ponesete dosta vode."
<BR>&nbsp;&nbsp;&nbsp;&nbsp;&nbsp;Dorin i Džek se pogledaše.
<BR>&nbsp;&nbsp;&nbsp;&nbsp;&nbsp;"Ja ovo ozbiljno", reče Arni. "Znači, nemoj se sad zamajavamo. Važi?"
<BR>&nbsp;&nbsp;&nbsp;&nbsp;&nbsp;"Koliko ja shvatam", obrati se Džek Dorin, "izbora nemam. Moram raditi što mi on kaže."
<BR>&nbsp;&nbsp;&nbsp;&nbsp;&nbsp;"To ti je istina, drugar", reče Arni. "Dakle, počni da prikupljaš opremu koja će nam biti potrebna. Prenosni gorionik na kome da kuvamo, prenosnu svetiljku, prenosno kupatilo. Sve portabl. Hranu, sapun, peškire i neku pušku. Znaš ti šta će meni trebati; živiš na rubu pustinje."
<BR>&nbsp;&nbsp;&nbsp;&nbsp;&nbsp;Džek polako klimnu glavom.
<BR>&nbsp;&nbsp;&nbsp;&nbsp;&nbsp;"Koji ti je to posao?" upita Dorin. "I zašto peške? Ako treba stići tamo, zašto ne letiš kao obično?"
<BR>&nbsp;&nbsp;&nbsp;&nbsp;&nbsp;"Naprosto moram pešaka", reče Arni razdraženo. "To tako ide; nije bila moja zamisao." Heliju reče: "Mogu leteti u povratku, a?"
<BR>&nbsp;&nbsp;&nbsp;&nbsp;&nbsp;"Da gospodine", odvrati Helio. "Vratiti se možeš na koji god način hoćeš."
<BR>&nbsp;&nbsp;&nbsp;&nbsp;&nbsp;"Dobro je što sam u vrhunskoj formi, fizički", reče Arni, "inače ne bi dolazilo u obzir, ništa od ovoga. Nadam se da će i Manfred moći."
<BR>&nbsp;&nbsp;&nbsp;&nbsp;&nbsp;"On je vrlo jak gospodine", reče Helio.
<BR>&nbsp;&nbsp;&nbsp;&nbsp;&nbsp;"Vodiš malog", promrmlja Džek.
<BR>&nbsp;&nbsp;&nbsp;&nbsp;&nbsp;"Tako je", reče Arni. "Imaš nešto protiv?"
<BR>&nbsp;&nbsp;&nbsp;&nbsp;&nbsp;Džek Bolen ne odgovori, ali poprimi izgled sumorniji nego ikad. Najednom, iz njega provali: "Ne možeš terati dečaka pet dana po pustinji - on bi umro od toga."
<BR>&nbsp;&nbsp;&nbsp;&nbsp;&nbsp;"Zašto ne možete nekim kopnenim vozilom?" upita Dorin. "Postoje oni mali traktor-kombiji pomoću kojih poštari raznose poštu. I kombijem ima dugo da se ide; biće ipak hodočašće."
<BR>&nbsp;&nbsp;&nbsp;&nbsp;&nbsp;"A?" upita Arni Helija.
<BR>&nbsp;&nbsp;&nbsp;&nbsp;&nbsp;Blikmen malo razmisli, pa reče: "Pretpostavljam da bi moglo tim malim kolima o kojima govorite."
<BR>&nbsp;&nbsp;&nbsp;&nbsp;&nbsp;"Fino", reče Arni, donevši odluku istog trena, na mestu gde se zatekao. "Telefoniraću nekim momcima koje znam, da nam dovezu jedan takav poštanski kombi. Ti si mi, Dorin, dala dobru ideju; cenim to. Naravno, vas dvoje ćete svejedno morati da kružite iznad nas, za slučaj da imamo kvar."
<BR>&nbsp;&nbsp;&nbsp;&nbsp;&nbsp;Džek i Dorin oboje klimnuše glavom.
<BR>&nbsp;&nbsp;&nbsp;&nbsp;&nbsp;"Kad stignemo tamo gde ja idem", reče Arni, "možda ćete otkriti šta sam naumio da uradim." Ne, nego je prokleto sigurno da ćete otkriti, reče on sebi; sto odsto sigurno.
<BR>&nbsp;&nbsp;&nbsp;&nbsp;&nbsp;"Sve ovo je veoma čudno", reče Dorin. Stajala je sasvim uz Džeka Bolena i držala ga pod ruku.
<BR>&nbsp;&nbsp;&nbsp;&nbsp;&nbsp;"Ne okrivi mene za to", reče Arni. "Nego Helija." Široko se osmehnuo.
<BR>&nbsp;&nbsp;&nbsp;&nbsp;&nbsp;"Istina je", reče Helio. "Zamisao beše moja."
<BR>&nbsp;&nbsp;&nbsp;&nbsp;&nbsp;Ali njihovi izrazi lica ostadoše isti.
<BR>&nbsp;&nbsp;&nbsp;&nbsp;&nbsp;"Jesi stig'o danas da razgovaraš sa tvojim taticom?" upita Arni Džeka.
<BR>&nbsp;&nbsp;&nbsp;&nbsp;&nbsp;"Jesam. Vrlo kratko, telefonom."
<BR>&nbsp;&nbsp;&nbsp;&nbsp;&nbsp;"Njegovo vlasništvo je uknjiženo, u zemljišnim je knjigama? Ništa nije zapelo?"
<BR>&nbsp;&nbsp;&nbsp;&nbsp;&nbsp;Džek reče: "On kaže da je prenos vlasništva obavljen valjano. Leo se sad priprema za povratak na Zemlju."
<BR>&nbsp;&nbsp;&nbsp;&nbsp;&nbsp;"Uspešna operacija", reče Arni. "To cenim. Čovek se pojavi ovde na Marsu, začuka kolac u zemlju koju hoće, ode u upravu katastra i obavi kupovinu, onda odleti nazad na Zemlju. Nije loše."
<BR>&nbsp;&nbsp;&nbsp;&nbsp;&nbsp;"Šta to imaš ti na umu, Arni?" upita Džek pritihnutim glasom.
<BR>&nbsp;&nbsp;&nbsp;&nbsp;&nbsp;Arni slegnu ramenima. "Ja, da obavim ovo sveto hodočašće, zajedno sa Manfredom. Ništa više." Ali se ne prestade ceriti; jer to nije ni mogao prestati. Taj široki osmeh da poništi, nije bio u stanju; zato nije ni pokušavao.
<BR>
<BR>&nbsp;&nbsp;&nbsp;&nbsp;&nbsp;Zahvaljujući traktor-kombiju, predviđeno hodočašće od Luistauna do Prljave Čvornovate može se skratiti sa pet dana na samo osam časova, izračuna Arni. Sad se nema šta drugo raditi nego naprosto poći, reče on sebi, šetkajući se po dnevnoj sobi.
<BR>&nbsp;&nbsp;&nbsp;&nbsp;&nbsp;Ispred zgrade je Helio sedeo sa Manfredom u traktor-kombiju parkiranom uz ivičnjak pločnika. Arni ih je video kroz prozor, ispod sebe. Uze pištolj iz ladice radnog stola, pričvrsti futrolu za unutrašnju stranu sakoa, zaključa radni sto i pohita napolje, u hodnik.
<BR>&nbsp;&nbsp;&nbsp;&nbsp;&nbsp;Sledećeg trenutka, pojavi se na pločniku i priđe kombiju.
<BR>&nbsp;&nbsp;&nbsp;&nbsp;&nbsp;"Evo, idemo", reče Manfredu. Helio iskorači iz vozila, a Arni sede za upravljačku polugu. Uključi malenu turbinu i poče je turirati da se razradi; stvarala je buku poput bumbara u boci. "Zvuči dobro", reče on srčano. "'Aj, zdravo, Helio. Ako ovo ispadne dobro, ti dobiješ nagradu - imaj to na umu."
<BR>&nbsp;&nbsp;&nbsp;&nbsp;&nbsp;"Ja nagrade ne očekujem", reče Helio. "Ja samo obavljam svoje dužnosti prema tebi, gospodine. Tako bih za svakoga."
<BR>&nbsp;&nbsp;&nbsp;&nbsp;&nbsp;Arni oslobodi ručnu kočnicu i poveze kombi u poznopopodnevni saobraćaj Luistauna. Krenuli su. Iznad njihovih glava kruže Džek Bolen i Dorin, to je sigurno: Arni i ne pokuša da potraži ikakav znak njihovog prisustva. Podrazumevao je da su tu. Mahnu Heliju u znak oproštaja, a onda iza kombija pristiže, i sav taj prostor popuni, jedan ogroman traktor-bus, te zakloni pogled na Helija.
<BR>&nbsp;&nbsp;&nbsp;&nbsp;&nbsp;"Kako ti se ovo sviđa, Manfrede?" upita Arni, vodeći kombi ka izlazu iz gradića i ka pustinji. "Moćna stvar, a? Blizu osamdeset kilometara na sat postiže. Nije to prazna slama."
<BR>&nbsp;&nbsp;&nbsp;&nbsp;&nbsp;Dečak nije odgovorio, ali je njegovo telo podrhtavalo od uzbuđenja.
<BR>&nbsp;&nbsp;&nbsp;&nbsp;&nbsp;"Nego je zrnevlje", proglasi Arni, dovršivši odgovor na sopstveno pitanje.
<BR>&nbsp;&nbsp;&nbsp;&nbsp;&nbsp;Kad su bili nadomak izlaza iz grada, Arni primeti jedna kola koja su ih sustigla i počela voziti u istom pravcu i istom brzinom, naporedo sa kombijem. Vide unutra dve prilike, muškarca i ženu; u prvi mah pomisli da su to Džek i Dorin, ali onda otkri da je žena En Esterhazi, njegova bivša supruga, a muškarac dr Milton Glaub.
<BR>&nbsp;&nbsp;&nbsp;&nbsp;&nbsp;Šta, kog pakla, 'oće ovi? - pomisli Arni. Zar ne vide da sam zauzet, da se ne mogu zamajavati oko njihovog posla, kakav god da je?
<BR>&nbsp;&nbsp;&nbsp;&nbsp;&nbsp;"Kote!" dreknu dr Glaub. "Parkiraj, pa da razgovaramo! Ovo je pitanje života i smrti!"
<BR>&nbsp;&nbsp;&nbsp;&nbsp;&nbsp;"Jes', vraga je", reče Arni i nagazi papučicu za gas. Levom rukom opipa odeću da proveri da mu je pištolj još tu. "Ja nemam ništa da izjavim, a vas dvoje zašto se tu domunđavate nešto?" Nije mu se ni najmanje dopadao njihov savez. Zaista liči na njih da se ujedine u bandu, reče on sebi. Trebalo je to da očekujem. Naglim pokretom ruke on uključi radio-vezu i pozva stjuarda svog sindikata, Edija Goginsa, u Domu sindikata. "Arni ovde. Moja žirokompasna tačka je 8.45702, na samoj ivici grada. Hitno dolazi ovamo - pojavila mi se ovde jedna grupica koju moramo da sredimo. Pojuri, sustižu me." Nijednog trenutka, zapravo, nije ni uspeo da se odlepi od njih; sa lakoćom su postizali, i nadmašivali, brzinu malog traktor-kombija.
<BR>&nbsp;&nbsp;&nbsp;&nbsp;&nbsp;"Važi, Arni", reče Edi Gogins. "Poslaću nekoliko momaka trkom, ne brini."
<BR>&nbsp;&nbsp;&nbsp;&nbsp;&nbsp;Kola pođoše ukoso ispred njega, presecajući mu put i prisiljavajući ga da uspori i stane, što on, nimalo rado, učini. Glaub postavi kola tako da sasvim zapreči kombiju svaki mogući put napred, a onda iskoči i pođe kao kraba, koracima postrance, prema kombiju, mlatarajući rukama.
<BR>&nbsp;&nbsp;&nbsp;&nbsp;&nbsp;"Ovim je okončana tvoja siledžijsko-dominatorska karijera!" dreknu on na Arnija.
<BR>&nbsp;&nbsp;&nbsp;&nbsp;&nbsp;Hriii-iste, pomisli Arni. Pa gde baš sad. "Šta 'oćeš?" upita on. "Samo brzo; imam posla."
<BR>&nbsp;&nbsp;&nbsp;&nbsp;&nbsp;"Ostavi Džeka Bolena na miru", dahtao je Glaub. "Ja ga zastupam, a njemu je potreban mir i odmor. Moraćeš pregovarati sa mnom."
<BR>&nbsp;&nbsp;&nbsp;&nbsp;&nbsp;Iz kola se pojavi i En Esterhazi; priđe kombiju i suoči se sa Arnijem. "Koliko ja razumem ovu situaciju..." poče ona.
<BR>&nbsp;&nbsp;&nbsp;&nbsp;&nbsp;"Ništa ti ne razumeš", odbrusi Arni otrovnim glasom. "Puštajte me da prođem, inače ima da vas sredim, oboje."
<BR>&nbsp;&nbsp;&nbsp;&nbsp;&nbsp;Iznad njih se pojavi helikopter sa oznakama sindikata vodoinstalatera i poče se spuštati; Džek i Dorin, pretpostavi Arni. Iza toga naiđe još jedan helikopter, vratolomno brzo; Edi sa dobročlanovima, svakako. Oba su helikoptera nastojala da se spuste sasvim blizu.
<BR>&nbsp;&nbsp;&nbsp;&nbsp;&nbsp;En Esterhazi reče: "Arni, znam da će ti se dogoditi neko zlo ako ne prekineš to što sad radiš."
<BR>&nbsp;&nbsp;&nbsp;&nbsp;&nbsp;"Meni?" upita on sa nevericom, razonođen.
<BR>&nbsp;&nbsp;&nbsp;&nbsp;&nbsp;"Osećam to. Molim te, Arni. Šta god da si naumio, preispitaj to malo. Na svetu ima toliko dobra; zar se baš moraš osvećivati?"
<BR>&nbsp;&nbsp;&nbsp;&nbsp;&nbsp;"Idi, beži, bre, u Novi Izrael i pazi na tvoju prokletu radnju." Uprazno je, ali jako, turirao motor kombija.
<BR>&nbsp;&nbsp;&nbsp;&nbsp;&nbsp;"Taj dečko", reče En. "To je Manfred Štajner, zar ne? Daj ga Miltonu da ga vrati u BG; to je bolje za sve nas, bolje i za njega i za tebe."
<BR>&nbsp;&nbsp;&nbsp;&nbsp;&nbsp;Jedan od dva helikoptera je sleteo. Iz njega iskočiše trojica ili četvorica sindikalaca; pojuriše ka njima, po kolovozu ulice, trkom, a dr Glaub, videći ih, poče tužno potezati En za rukav.
<BR>&nbsp;&nbsp;&nbsp;&nbsp;&nbsp;"Vidim ja njih." Nije se uznemirila. "Molim te, Arni. Ti i ja smo toliko puta radili zajedno, na toliko vrednih stvari... za moje dobro, i Semovo, kažem ti - ako u ovome ostaneš uporan, znam da ti i ja nikada više nećemo biti zajedno, nikako, ni na koji način. Pa, zar ti to ne osećaš? Zar ti je ovo sad toliko važno, da si spreman da izgubiš tako mnogo?"
<BR>&nbsp;&nbsp;&nbsp;&nbsp;&nbsp;Arni ne uzvrati ništa.
<BR>&nbsp;&nbsp;&nbsp;&nbsp;&nbsp;Zaduvan, Edi Gogins se pojavi pokraj kombija. Ostali sindikalci opkoliše En Esterhazi i dr Glauba. I drugi helikopter slete, a iz njega iziđe Džek Bolen.
<BR>&nbsp;&nbsp;&nbsp;&nbsp;&nbsp;"Pitaj njega", reče Arni. "On, čovek, ide po svojoj volji; odrastao je i zna šta radi. Pitaj njega da li polazi na ovo hodočašće dobrovoljno."
<BR>&nbsp;&nbsp;&nbsp;&nbsp;&nbsp;Glaub i En Esterhazi okrenuše se ka Džeku Bolenu, a Arni tog trenutka potera kombi unazad, pa prebaci u vožnju napred i u trenu obiđe preprečena kola. Tamo nastade rvanje, jer je Glaub pokušao da se vrati u automobil; dvojica dobročlanova ga zgrabiše da to ne učini. Arni poveze traktor-kombi pravo napred, a kola, i ljudi pored kola, ostadoše daleko iza.
<BR>&nbsp;&nbsp;&nbsp;&nbsp;&nbsp;"Idemo, idemo", reče on Manfredu.
<BR>&nbsp;&nbsp;&nbsp;&nbsp;&nbsp;Ulica je ispred njega postala neodređena utabana traka koja se produžila u pustinju, ka dalekim brdima. Kombi je nastavio brzinom gotovo najvećom, sada uz veliko truckanje. Arni se smeškao. Pokraj njega, dečakovo lice blistalo je od uzbuđenja.
<BR>&nbsp;&nbsp;&nbsp;&nbsp;&nbsp;Neće mene zaustaviti niko, reče Arni sebi.
<BR>&nbsp;&nbsp;&nbsp;&nbsp;&nbsp;Zvuci svađe koja je iza njih ostala izbledeše mu iz sluha; sad je čuo samo zujanje majušne turbine kombija. Zavali se na naslon vozačkog sedišta.
<BR>&nbsp;&nbsp;&nbsp;&nbsp;&nbsp;Spremaj se, prljavušo čvornovata, reče on sebi. Onda pomisli na magičnu amajliju Džeka Bolena, vodenu vešticu koju Bolen, po Heliovom tvrđenju, ima uz sebe; namršti se. Ali samo na trenutak. Ne uspori vožnju.
<BR>&nbsp;&nbsp;&nbsp;&nbsp;&nbsp;Pored njega, Manfred uzbuđeno graknu: "Gubl gubl!"
<BR>&nbsp;&nbsp;&nbsp;&nbsp;&nbsp;"Šta ti znači to 'gubl gubl'?" upita Arni.
<BR>&nbsp;&nbsp;&nbsp;&nbsp;&nbsp;Odgovora nije bilo, i njih dvojica produžiše vozilom UN poštanske službe, koje je snažno poskakivalo, prema FDR planinama, pravo napred.
<BR>&nbsp;&nbsp;&nbsp;&nbsp;&nbsp;Možda ću doznati šta 'gubl gubl' znači kad stignemo tamo, reče Arni sebi. Rado bih znao. Iz nekog razloga, ti zvuci koje je dečak stvarao, te nerazumljive reči, išle su mu na živce više nego išta drugo. Najednom požele da je i Helio pošao sa njima.
<BR>&nbsp;&nbsp;&nbsp;&nbsp;&nbsp;"Gubl gubl!" kričao je Manfred u zamahnutom vozilu.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
