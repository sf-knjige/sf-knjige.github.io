<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. NEŠTO STRAŠNO
<P>&nbsp;&nbsp;&nbsp;&nbsp;&nbsp;Po smrti seljaka Kremenka iz Srednje doline, njegova udovica ostala je na imanju. Sin joj je otišao na more, a kćer se udala za trgovca iz Valmauta, tako da je živela sama na Hrastovom imanju. Ljudi su govorili da je bila važna ličnost u stranoj zemlji iz koje je došla, pa čak je i mag Ogion imao običaj da svrati na Hrastovo imanje da je poseti, mada to samo po sebi ništa nije značilo, budući da je Ogion posećivao svakojake nikogoviće.
<BR>&nbsp;&nbsp;&nbsp;&nbsp;&nbsp;Imala je i tuđinsko ime, ali ju je Kremenko zvao Goha, imenom kojim na Gontu nazivaju malog belog pauka-prelca. Ime joj je sasvim odgovaralo, jer je imala beo ten, bila sitna i odlično umela da upreda kozju vunu i ovčje runo. Tako je ona sada bila Kremenkova udovica, Goha, gospodarica stada ovaca i zemlje na kojoj ih je napasala, četiri polja, voćnjaka krušaka, dve kolibe za zakupce, stare kamene seljačke kuće pod hrastovima i porodičnog groblja s druge strane brda na kome je i Kremenko bio pokopan, zemlja u njegovoj zemlji.
<BR>&nbsp;&nbsp;&nbsp;&nbsp;&nbsp;"Uglavnom sam živela u blizini nadgrobnih ploča", rekla je svojoj kćeri.
<BR>&nbsp;&nbsp;&nbsp;&nbsp;&nbsp;"Oh, majko, dođi da živiš sa nama u gradu!" rekla je Jabuka, ali udovica nije želela da se odrekne svoje samotnosti.
<BR>&nbsp;&nbsp;&nbsp;&nbsp;&nbsp;"Možda kasnije, kada dođu bebe i kada ti bude potrebna pomoć", odvratila je, zadovoljno posmatrajući svoju sivooku kćerku. "Ali ne sada. Nisam ti potrebna. Uostalom, ovde mi se dopada.
<BR>&nbsp;&nbsp;&nbsp;&nbsp;&nbsp;Kada se Jabuka vratila svom mladom mužu, udovica je zatvorila vrata i ostala da stoji na popločanom kuhinjskom podu u seljačkoj kući. Bio je sumrak, ali nije upalila svetiljku; sećala se muža koji je to obično radio: njegovih šaka, iskre, napetog, tamnog lica obuhvaćenog svetlošću koja se širila. U kući je bilo tiho.
<BR>&nbsp;&nbsp;&nbsp;&nbsp;&nbsp;"Navikla sam da živim u tihoj kući, sama", pomisli ona. "I ponovo ću živeti." Upalila je svetiljku.
<BR>&nbsp;&nbsp;&nbsp;&nbsp;&nbsp;Jednog kasnog popodneva, za vreme prvog talasa toplog vremena, udovičina stara prijateljica Ševa došla je iz sela, hitajući duž prašnjavog uskog puta. "Goha", pozva je ona kada ju je ugleda kako čupa korov iz leje sa pasuljem: "Goha, dogodilo se nešto strašno. Jako strašno. Možeš li doći?"
<BR>&nbsp;&nbsp;&nbsp;&nbsp;&nbsp;"Svakako", odvratila je udovica. "Šta se to tako strašno moglo dogoditi?"
<BR>&nbsp;&nbsp;&nbsp;&nbsp;&nbsp;Ševa nekako uspe da dođe do daha. Bila je to krupna, skromna, sredovečna žena, čije ime više nije odgovaralo njenom telu. Ali nekada je bila vitka i slatka devojka, koja se sprijateljila sa Gohom, ne obazirući se na ogovaranja seljana koji su je nazivali bledolikom vešticom što ju je Kremenko doveo kući iz Karga; njihovo prijateljstvo ništa nije moglo da pomuti.
<BR>&nbsp;&nbsp;&nbsp;&nbsp;&nbsp;"Dete sa opekotinama", odvrati ona.
<BR>&nbsp;&nbsp;&nbsp;&nbsp;&nbsp;"Čije?"
<BR>&nbsp;&nbsp;&nbsp;&nbsp;&nbsp;"Od skitnica."
<BR>&nbsp;&nbsp;&nbsp;&nbsp;&nbsp;Goha ode da zatvori vrata na kući, pa se njih dve uputiše puteljkom; Ševa joj je uz put ispričala ono što je znala. Svaki čas bi ostala bez daha i veoma se znojila. Sićušno semenje raznih vrsta trava krupnih vlati koje su rasle duž puteljka lepilo joj se za obraze i čelo, a ona ga je uklanjala šakom, ne prestajući da govori. "Celog meseca su kampovali po livadama pored reke. Jedan muškarac koji se izdavao za kotlokrpu, a u stvari je lopov, a sa njim je bila i žena. I još jedan muškarac, mlađi, koji je uglavnom sve vreme visio oko njih. Niko od njih nije radio. Krali su i prosili i živeli od onoga što bi žena zaradila. Momci što žive niz reku donosili su im razne namirnice sa imanja da ih ovi puste kod nje. Znaš i sama kakvo je vreme došlo, šta se sve događa. Sve te bande po putevima koje svraćaju i na imanja. Da sam na tvom mestu, zaključavala bih vrata, ovih dana. Tako ti taj, taj mlađi momak, dođe u selo, bila sam ispred kuće, i kaže: 'Detetu nije dobro.' Jedva jednom da sam videla to dete s njima, neko sićušno, smrdljivo stvorenje, šmugnulo je u zaklon tako brzo da uopšte nisam bila sigurna ni da li sam ga videla. A ja upitah: 'Nije dobro? Groznica?' A momak odgovara: 'Povredila se, paleći vatru' - i pre no što sam se spremila da pođem s njim, on se izgubio. Otišao. A kada sam stigla na reku, nisam zatekla ni ono dvoje drugih. Sve su počistili. Nikog nije bilo. Poneli su sa sobom sve svoje zamke i đubre. Za sobom su ostavili samo logorsku vatru, koja se još pušila, i tik uz nju... delimično u njoj... na tlu...."
<BR>&nbsp;&nbsp;&nbsp;&nbsp;&nbsp;Ševa je napravila nekoliko koraka pre no što je ponovo progovorila. Gledala je pravo pred sebe, ne u Gohu.
<BR>&nbsp;&nbsp;&nbsp;&nbsp;&nbsp;"Nisu je čak ni pokrili ćebetom", primeti.
<BR>&nbsp;&nbsp;&nbsp;&nbsp;&nbsp;Nastavila je da korača.
<BR>&nbsp;&nbsp;&nbsp;&nbsp;&nbsp;"Gurnuta je u vatru koja je gorela", nastavila je da priča. Progutala je knedlu i otrla zalepljeno semenje sa vrelog lica. "Možda je i pala, ali da je bila budna pokušala bi da se spase. Pretpostavljam da su je prebili i pomislili da su je ubili, pa su pokušali da prikriju šta su joj učinili, i tako su je..."
<BR>&nbsp;&nbsp;&nbsp;&nbsp;&nbsp;Ponovo je zastala, pa nastavila.
<BR>&nbsp;&nbsp;&nbsp;&nbsp;&nbsp;"Možda nije on. Možda ju je on izvukao. Konačno, došao je po pomoć. Nije ni važno. Ko će ga znati? Koga je briga? Ko će brinuti o detetu? Zašto činimo ono što činimo?"
<BR>&nbsp;&nbsp;&nbsp;&nbsp;&nbsp;Goha upita tihim glasom: "Hoće li preživeti?"
<BR>&nbsp;&nbsp;&nbsp;&nbsp;&nbsp;"Mogla bi", odvrati Ševa. "Mogla bi preživeti."
<BR>&nbsp;&nbsp;&nbsp;&nbsp;&nbsp;Posle izvesnog vremena, kada su se približile selu, ona primeti: "Ne znam šta me je to nagalo da dođem po tebe. Bršljanka je tamo. Ne možemo ništa učiniti."
<BR>&nbsp;&nbsp;&nbsp;&nbsp;&nbsp;"Mogla bih poći u Valmaut po Bukvu."
<BR>&nbsp;&nbsp;&nbsp;&nbsp;&nbsp;"Ništa on tu ne bi mogao pomoći. To je van... van naše moći. Utoplila sam je. Bršljanka joj je dala napitak i uspavala je pomoću čarolije. Odnela sam je kući. Mora da joj je šest ili sedam godina, ali lakša je od kakvog dvogodišnjaka. U stvari, uopšte se nije budila. Ali povremeno uzdiše... Znam da joj ti ne možeš pomoći. Ali želela sam da dođeš."
<BR>&nbsp;&nbsp;&nbsp;&nbsp;&nbsp;"Želim da je vidim", primeti Goha. Ali pre no što su ušli u Ševinu kuću, zatvorila je oči i na trenutak zadržala dah, strepeći od onoga što će ugledati.
<BR>&nbsp;&nbsp;&nbsp;&nbsp;&nbsp;Ševa je svoju decu poslala napolje, tako da je u kući bilo tiho. Dete je ležalo bez svesti na Ševinom krevetu. Seoska vračara, Bršljanka, namazala je manje opekotine mašću od jedne vrste leske i onog što leči sve, ali nije ni dodirnula desnu stranu lica, glavu i desnu šaku koja je izgorela do kosti. Iznad kreveta je iscrtala runu Pir, i to je bilo sve.
<BR>&nbsp;&nbsp;&nbsp;&nbsp;&nbsp;"Možeš li išta učiniti?" upitala ju je Ševa šapatom.
<BR>&nbsp;&nbsp;&nbsp;&nbsp;&nbsp;Goha je stajala i posmatrala opečeno dete. Šake joj se nisu tresle. Odmahnula je glavom.
<BR>&nbsp;&nbsp;&nbsp;&nbsp;&nbsp;"Učila si kako se isceljuje, tamo gore na planini, je li tako?" Iz Ševinih reči izbijali su bol, sram i bes; preklinjala je da joj to neko nekako olakša.
<BR>&nbsp;&nbsp;&nbsp;&nbsp;&nbsp;"Čak ni Ogion ne bi mogao ovo da izleči", odvrati udovica.
<BR>&nbsp;&nbsp;&nbsp;&nbsp;&nbsp;Ševa se okrenula od nje, grizući usnu i plačući. Goha je zagrli i poče da je miluje po sedoj kosi. Dugo su ostale tako zagrljene.
<BR>&nbsp;&nbsp;&nbsp;&nbsp;&nbsp;Vračara Bršljanka uđe u sobu iz kuhinje, namrštivši se kada je ugledala Gohu. Iako udovica nije bacala čini i nije se bavila čaranjem, pričalo se da je, kada je tek stigla na Gont, živela u Re Albiju kao magova štićenica i da poznaje Arhimaga od Roka, te da bez sumnje poseduje tuđinske i tajnovite moći. Ljubomorna na njena preimućstva, vračara je otišla do kreveta i počela da posluje oko njega, mešajući u činijici nešto što je naraslo i što je ona potom stavila na vatru kako bi počelo da dimi i da se puši, dok je ona bez prestanka ponavljala čini ozdravljenja. Odvratan dim koji su ispuštale zapaljene trave naterao je opečeno dete da se zakašlje i napola pridigne, trzajući se i tresući pri tom. Počela je da se bori za vazduh; užurbano i isprekidano ga je uvlačila, ispuštajući škripave zvuke iz grla. Njeno jedino oko kao da je gledalo u Gohu.
<BR>&nbsp;&nbsp;&nbsp;&nbsp;&nbsp;Goha priđe krevetu i uze detetovu levu šaku u svoje. Obratila joj se na svom materinjem jeziku. "Služila sam im i napustila sam ih", reče ona. "Neću im dozvoliti da te se dočepaju."
<BR>&nbsp;&nbsp;&nbsp;&nbsp;&nbsp;Dete je zurilo u nju ili je možda zurilo u prazno, pokušavajući da dođe do vazduha, stalno iznova pokušavajući da dođe do vazduha.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
