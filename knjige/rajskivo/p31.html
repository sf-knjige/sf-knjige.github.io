<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. STANICA AŠOKA
<P>&nbsp;&nbsp;&nbsp;&nbsp;&nbsp;Kako je ostrvo izgledalo sićušno sa ove visine! Trideset šest hiljada kilometara ispod, pružajući se preko polutara, Taprobani se činio ne mnogo veći od Meseca. Celo ostrvo predstavljalo je premalenu metu za gađanje - a on je nišanio područje u njegovom središtu čije su razmere odgovarale teniskom igralištu.
<BR>&nbsp;&nbsp;&nbsp;&nbsp;&nbsp;Morgan još nije bio potpuno siguran u svoje pobude. Za potrebe ovog ogleda mogao je isto tako da izabere stanicu Kinte i da gađa Kilimandžaro ili planinu Keniju. Činjenica da se Kinte nalazio na jednoj od najnestabilnijih tačaka duž cele stacionarne orbite i da je neprekidno morao da manevriše kako bi ostao iznad Srednje Afrike nije igrala nikakvu ulogu u okviru opita koji je trebalo da traje svega nekoliko dana. Zakratko se premišljao da li da za metu izabere Čimbarozo; Amerikanci su čak ponudili, iako bi ih to prilično stajalo, da pomere stanicu Kolumbo na tačnu geografsku dužinu te planine. Ali, na kraju, uprkos ovoj povoljnoj okolnosti, on se vratio prvobitnoj meti - Sri Kandi.
<BR>&nbsp;&nbsp;&nbsp;&nbsp;&nbsp;Morgan je imao sreću što je živeo u veku kada su se odluke donosile uz pomoć računara, tako da se čak i presuda Svetskog Suda mogla dobiti za svega nekoliko nedelja. Vihara je, razume se, uložila žalbu. Morgan se branio tvrdnjom da kratkotrajan naučni ogled, koji se izvodi izvan zemljišta hrama i nema za posledicu buku, zagađenje, niti bilo koju drugu vrstu ometanja, nipošto ne može da predstavlja krivični prekršaj. Ukoliko bi bio sprečen u ovom pogledu, ceo njegov prethodni trud bio bi ugrožen, ne bi imao načina da praktično proveri proračune, a projekat od životne važnosti za Republiku Mars ozbiljno bi bio unazađen.
<BR>&nbsp;&nbsp;&nbsp;&nbsp;&nbsp;Bio je to veoma ubedljiv razlog i Morgan se uzdao u njega. Istog mišljenja bile su i sudije, koje su donele odluku većinom od pet prema dva glasa. Iako na njih nije trebalo da utiču takve stvari, pominjanje parnički nastrojenih Marsijanaca ipak je bio mudar potez. Republika Mars upravo je vodila tri zamršena spora i Sud je već bio pomalo umoran od pravljenja presedana u međuplanetnom zakonu.
<BR>&nbsp;&nbsp;&nbsp;&nbsp;&nbsp;Ali Morgan je znao, u hladno analitičkom delu svog uma, da ga na taj korak nije nagnala samo logika. On naprosto nije bio čovek koji se mirio sa porazom; čin prkošenja pružao mu je zadovoljenje. Pa ipak - na jednom još dubljem nivou - on je odbacivao ovu uskogrudu pobudu; nije mu priličila takva pubertetska reakcija. Ono što je, u stvari, ležalo iza svega bilo je sticanje samopouzdanja, potvrđivanje uverenosti u krajnji uspeh. Objavio je celom svetu, kao i onim tvrdoglavim monasima skrivenim iza drevnih zidina, da će se vratiti - premda ni sam nije znao kako ni kada.
<BR>&nbsp;&nbsp;&nbsp;&nbsp;&nbsp;Stanica Ašoka kontrolisala je doslovce sve komunikacije, meteorologiju, nadzor nad životnom sredinom i svemirski saobraćaj na području Indije i Kine. Ukoliko bi se ikada dogodilo da prestane sa radom, milijardi ljudi zapretile bi ozbiljne nedaće, a ako dejstvovanje ne bi brzo bilo ponovo uspostavljeno, posledice bi bile katastrofalne. Nije stoga nikako čudo što je Ašoka imala dva potpuno nezavisna podsatelita, Bhabu i Sarabhaija, udaljene stotinu kilometara. Čak i ako bi neka nezamisliva nesreća uništila sve tri stanice, Kinte i Imhotep na zapadu ili Konfučije na istoku bili su predviđeni kao zamena u slučaju krajnje nužde. Rđava iskustva naučila su ljudsku rasu da ne stavlja sva jaja u jednu kotaricu.
<BR>&nbsp;&nbsp;&nbsp;&nbsp;&nbsp;Na stanici, daleko od Zemlje, nije bilo turista, tranzitnih putnika, niti ljudi koji su tu izabrali da provedu godišnji odmor; za potrebe poslova i razgledanja bile su dovoljne i visine od nekoliko hiljada kilometara, tako da je visoka geosinhrona orbita ostajala samo za naučnike i inženjere - od kojih nijedan, međutim, još nije došao na stanicu sa tako neobičnim zadatkom i sa tako jedinstvenom opremom.
<BR>&nbsp;&nbsp;&nbsp;&nbsp;&nbsp;Ključ operacije 'Leteća paučina' lebdeo je u jednoj od pristanišnih komora srednje veličine, čekajući na poslednju proveru pre lansiranja. Nije se odlikovao ničim spektakularnim, niti se po izgledu moglo zaključiti da je na njegovo stvaranje uloženo mnogo godina truda i mnogo miliona.
<BR>&nbsp;&nbsp;&nbsp;&nbsp;&nbsp;Tanmnosiva kupa, četiri metra dugačka i promera osnove dva metra, izgledala je kao da je sazdana od nekog čvrstog metala; bilo je potrebno osmotriti je izbliza da bi se ustanovilo kako je cela površina prekrivena gusto namotanim vlaknom. I odista, sa izuzetkom unutrašnjeg jezgra i pojaseva plastičnih umetaka koji su razdvajali stotine slojeva, kupa se sastojala isključivo od koničnog namotaja hipervlakna - dugačkog četrdeset hiljada kilometara.
<BR>&nbsp;&nbsp;&nbsp;&nbsp;&nbsp;Dve zaboravljene i potpuno različite tehnologije oživljene su da bi se napravila ova neugledna, siva kupa. Pre tri stotine godina, podmorski telegraf počeo je da radi preko okeanskog dna; ljudi su izgubili bogatstva pre no što su ovladali veštinom namotavanja hiljada kilometara kabla i njegovog postavljanja od kontinenta do kontinenta postojanim ritmom uprkos burama i ostalim nevoljama vezanim za more. A onda, samo stoleće kasnije, prvi primitivni teledirigovani projektili bili su vođeni preko fine žice koja se odmotavala dok su oni leteli prema meti brzinom od nekoliko stotina kilometara na čas. Morgan je sada pukušavao da hiljadostruko nadmaši domet i pedeset puta brzinu tih muzejskih starudija. No, on je mogao da računa sa određenim preimućstvima. Njegov projektil kretaće se u savršenom vakuumu celim putem, sa izuzetkom poslednjih stotinu kilometara, a ni meta mu neće izmicati i vrdati.
<BR>&nbsp;&nbsp;&nbsp;&nbsp;&nbsp;Upravnica izvođenja projekta 'Leteća paučina' privuče Morganovu pažnju, nakašljavši se pomalo nelagodno.
<BR>&nbsp;&nbsp;&nbsp;&nbsp;&nbsp;"Još imamo jedan manji problem, doktore", reče ona. "Ne zadaje nam glavobolju spuštanje - svi testovi i računarske simulacije daju zadovoljavajuće rezultate. No, ljude iz obezbeđenja stanice zabrinjava ponovno namotavanje vlakna."
<BR>&nbsp;&nbsp;&nbsp;&nbsp;&nbsp;Morgan zažmirka; gotovo da je to sasvim ispustio iz vida. Izgledalo je očigledno da je namotavanje vlakna beznačajan problem u poređenju da odmotavanjem. Jedino je bio potreban mali čekrk na električni pogon, naročito podešen za rad sa tako finim materijalom promenljive debljine. Ali znao je da u svemiru stvari nikada ne treba uzimati zdravo za gotovo, kao i da intuicija - posebno ona koju je mogao da ima jedan zemaljski inženjer - može da bude veoma varljiv vodič.
<BR>&nbsp;&nbsp;&nbsp;&nbsp;&nbsp;Da vidimo - kada se testovi završe, presecamo zemaljski kraj i Ašoka počinje da namotava vlakno. Razume se, bez obzira na to koliko snažno budete povukli jedan kraj užeta dugačkog četrdeset hiljada kilometara, proći će sati pre no što se nešto ne dogodi. Potrebno je pola dana da impuls stigne na suprotan kraj, odnosno da ceo sistem počne da dejstvuje. Važno je, dakle, održavati zategnutost i ... Oh!
<BR>&nbsp;&nbsp;&nbsp;&nbsp;&nbsp;"Neko je izvršio proračune", nastavi inženjer, "i shvatio da ćemo kada dostignemo najveću brzinu, doći u situaciju da nekoliko tona hita prema stanici brzinom od hiljadu kilometara na čas. Ljudima se to uopšte nije dopalo."
<BR>&nbsp;&nbsp;&nbsp;&nbsp;&nbsp;"Sasvim razumljivo. Šta žele da preduzmemo?"
<BR>&nbsp;&nbsp;&nbsp;&nbsp;&nbsp;"Programirajte sporije namotavanje uz kontrolisani momenat. Ukoliko dođe do najgoreg, biće u stanju da namotavanje prebaci izvan stanice."
<BR>&nbsp;&nbsp;&nbsp;&nbsp;&nbsp;"Da li bi to usporilo operaciju?"
<BR>&nbsp;&nbsp;&nbsp;&nbsp;&nbsp;"Ne bi; razradili smo poseban plan za slučaj nužde. Kadri smo da celu stvar iznesemo kroz vazdušnu komoru za pet minuta - ukoliko se ukaže potreba."
<BR>&nbsp;&nbsp;&nbsp;&nbsp;&nbsp;"I moći ćete da je se ponovo domognete?"
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;"Nadam se da ste u pravu. Taj mali ribarski najlon košta veoma mnogo - a ja želim da ga ponovo upotrebim."
<BR>&nbsp;&nbsp;&nbsp;&nbsp;&nbsp;Ali gde? - upita se Morgan, posmatrajući Zemljin srp koji je polako rastao. Možda bi najbolje bilo najpre završiti projekat na Marsu, bez obzira na to što to znači nekoliko godina izgnanstva. Kada jednom Pavonis stupi u dejstvo, Zemlja će morati da krene istim putem, a onda će - uopšte nije sumnjao u to - i poslednja prepreka već nekako biti prebrođena.
<BR>&nbsp;&nbsp;&nbsp;&nbsp;&nbsp;Tada će provalija, preko koje je sada gledao, biti premošćena, a slava Gistava Ajfela, koju je ovaj stekao pre tri stoleća, konačno će doživeti pomračenje.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
