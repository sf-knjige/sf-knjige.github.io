<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EPILOG: KALIDASIN TRIJUMF
<P>&nbsp;&nbsp;&nbsp;&nbsp;&nbsp;Poslednjih dana tog poslednjeg, kratkog leta, pre no što se ledena čeljust sklopila oko polutara, jedan od izaslanika Zvezdade stigao je do Jakagale.
<BR>&nbsp;&nbsp;&nbsp;&nbsp;&nbsp;Majstor Roja nedavno se spregao u ljudsko obličje - i sličnost je bila potpuna, izuzev jedne sitne pojedinosti; no, i ona je bila dovoljna da desetak mališana, koji su pratili Ađana u autokopteru, neprekidno bude u stanju blage histerije, pri čemu su se oni mladi često besomučno kikotali. "Šta je toliko smešno?" upita on na svom besprekornom solarnom. "Ili je možda posredi neka privatna šala?"
<BR>&nbsp;&nbsp;&nbsp;&nbsp;&nbsp;Niko, međutim, nije hteo da objasni Zvezdađanu, čije je normalno viđenje boja ležalo potpuno u infracrvenom delu spektra, da ljudska koža ne predstavlja nasumični mozaik zelenog, crvenog i plavog. Čak i kada im je pripretio da će se preobraziti u tyranosaurusa rexa i sve ih proždrati, oni i dalje nisu pristali da zadovolje njegovu radoznalost. Štaviše, odmah su mu skrenuli pažnju - njemu, stvorenju koje je prevalilo mnogo svetlosnih godina i sakupljalo znanje već trideset stoleća - da bi masa od samo stotinak kilograma predstavljala prilično neubedljivog dinusaurusa.
<BR>&nbsp;&nbsp;&nbsp;&nbsp;&nbsp;Ađanin se nije naljutio; bio je strpljiv, a deca Zemlje beskrajno očaravajuća, kako u pogledu biologije, tako i psihologije. Isti je slučaj bio sa mladima svih vrsta - svih, naime, koje su imale mlade. Proučivši devet takvih vrsta, Ađanin je sada gotovo mogao da predoči sebi kako to izgleda rasti, sazreti i umreti... gotovo, ali ne sasvim.
<BR>&nbsp;&nbsp;&nbsp;&nbsp;&nbsp;Pred desetak ljudskih i jednim ne-ljudskim bićem pružala se pusta zemlja, čije su nekada raskošne ledine i šume bile zbrisane dahom studeni sa severa i juga. Dražesne kokosove palme odavno su nestale, pa su čak i sumorni četinari koji su ih nasledili sada bili samo ogoljeni kosturi, čije je korenje satrla plima večnog leda. Na površini Zemlje više nije postojao nikakav život; bilo ga je još samo u okeanskim ponorima, gde je unutrašnja toplota planete sprečavala nadiranje leda, omogućujući tek sićušnom broju slepih, izgladnelih stvorenja da gamižu, plivaju i međusobno se proždiru.
<BR>&nbsp;&nbsp;&nbsp;&nbsp;&nbsp;No, biću čiji je matičan svet kružio oko jedne slabašne crvene zvezde, Sunce koje je sijalo sa bezoblačnog neba Zemlje i dalje je izgledalo nesnosno jarko. Iako je sve njegove toplote nestalo, pošto je bila iscrpena bolešću koja mu je napala jezgro pre hiljadu godina, blistava, sjajna svetlost koju je bacalo otkrivala je svaku pojedinost opustele zemlje, odbleskujući se velelepno sa sve bližih glečera.
<BR>&nbsp;&nbsp;&nbsp;&nbsp;&nbsp;Temperatura ispod nule predstavljala je uzbudljiv izazov za decu koja su umela da uživaju u moćima svojih tek probuđenih umova. Dok su se naga poigravala na snežnim nanosima, stvarajući bosim nogama oblačke blistavih, poput baruta suvih kristala, njihovi simbioti često su morali da ih opominju: "Nemojte prenebregavati signale za promrzline!" Ona, naime, nisu bila dovoljno stara da izvrše replikaciju udova bez pomoći odraslih.
<BR>&nbsp;&nbsp;&nbsp;&nbsp;&nbsp;Najstariji dečak stao je najednom da se pravi važan; krenuo je u hotimičan napad na hladnoću, objavivši ponosno da je elementarni oganj. (Zvezdađanin je upamtio izraz da bi ga kasnije ispitao, premda će mu to zadati silne poteškoće). Sve što se moglo videti na maloj predstavi bio je stub plamena i pare, koji je lelujao po drvenom zdanju od cigala; ostala deca sračunato su se oglušila o tu prilično neumesnu razmetljivost.
<BR>&nbsp;&nbsp;&nbsp;&nbsp;&nbsp;Za Zvezdađanina, međutim, posredi je bio zanimljiv paradoks. Zašto su se ova bića povukla na unutrašnje planete, kada su mogla da nadvladaju hladnoću moćima koje su sada posedovala - baš kao što to čine njihovi rođaci na Marsu? Bilo je to pitanje na koje još nije dobio zadovoljavajući odgovor. Na um mu pade zagonetna misao koju mu je saopštio ARISTOTEL, entitet sa kojima je najlakše uspevao da opšti.
<BR>&nbsp;&nbsp;&nbsp;&nbsp;&nbsp;"Ima pravo doba za sve", uzvratio je globalni mozak. "Postoji vreme za borbu protiv Prirode i vreme da se ona posluša. Prava mudrost jeste načiniti dobar izbor. Kada duga zima prođe, Čovek će se vratiti na obnovljenu i osveženu Zemlju."
<BR>&nbsp;&nbsp;&nbsp;&nbsp;&nbsp;I tako, tokom poslednjih nekoliko stoleća, svekolika zemaljska populacija pokuljala je uz polutarne Tornjeve i zaputila se prema Suncu, u pravcu mladih okeana Venere i plodnih ravnica umerene zone Merkura. Pet stotina godina kasnije, kada se Sunce bude oporavilo, izgnanici će se vratiti. Merkur će biti napušten, sa izuzetkom polarnih područja; ali Venera će ostati stalni drugi dom. Gašenje velike zvezde dalo je podsticaj i mogućnost da se ukroti taj pakleni svet.
<BR>&nbsp;&nbsp;&nbsp;&nbsp;&nbsp;Iako su bile važne, te stvari zanimale su Zvezdađane samo posredno; njega su privlačili neki tananiji vidovi ljudske kulture i društva. Svaka vrsta bila je jedinstvena, sa vlastitim iznenađenjima i osobenostima. Ova je upoznala Zvezdađanina sa zbunjujućim pojmom negativne informacije - ili, kako se to zvalo u lokalnoj terminologiji, sa Humorom, Maštom, Mitom.
<BR>&nbsp;&nbsp;&nbsp;&nbsp;&nbsp;Noseći se sa tim neobičnim pojmovima, Zvezdađanin je ponekad u očajanju govorio samome sebi: 'Nikada nećemo razumeti ljudska bića.' Bilo je trenutaka kada ga je obuzimala takva osujećenost da se plašio da ne doživi nehotično sprezanje, što je bilo skopčano sa mnogim rizicima. Ali sada je već uspevao da se malo razabere; još se sećao zadovoljstva koje je iskusio kada je prvi put ispričao jedan vic, a sva deca prsnula u smeh.
<BR>&nbsp;&nbsp;&nbsp;&nbsp;&nbsp;Stvari se krenule nabolje od kada je počeo da radi sa decom, na šta ga je takođe nagovorio ARISTOTEL. "Postoji jedna stara izreka koja kaže da je dete otac čovekov. Iako nam je biološki pojam 'oca' obojici podjednako stran, u ovom kontekstu ta reč ima dvostruko značenje..."
<BR>&nbsp;&nbsp;&nbsp;&nbsp;&nbsp;Bilo je, međutim, slučajeva kod kojih ni deca, ni odrasli, pa čak ni ARISTOTEL nisu znali istinu. Izgledalo je da postoji čitav spektar između potpune mašte i čvrstih istorijskih činjenica, spektar koji obuhvata sve zamislive međustupnjeve. Na jednom njegovom kraju nalazile su se takve figure kao što su Kolombo, Leonardo, Ajnštajn, Njutn, Lenjin i Vašington, čiji su glasovi i slike često bili sačuvani. Na drugom polu nalazili su se Zevs, Alisa, King-Kong, Guliver, Zigfrid, Merlin, koji nikako nisu mogli da postoje u stvarnom svetu. Ali gde smestiti Robina Huda, Tarzana, Hrista, Šerloka Holmsa, Odiseja ili Frankenštajna? Ukoliko uzmemo u obzir izvesno preterivanje, ništa se ne protivi zaključku da su oni predstavljali prve istorijske ličnosti.
<BR>&nbsp;&nbsp;&nbsp;&nbsp;&nbsp;Slonov Presto malo se promenio tokom tri hiljade godina, ali na njemu još nije sedeo tako strani posetilac. Bacivši pogled prema jugu, Zvezdađanin uporedi pola kilometra širok stub koji je nicao iz planinskog vrha sa neimarskim dostignućima koja je imao prilike da vidi na drugim svetovima. S obzirom na mladost ove rase, to je bio pravi podvig. Iako je izgledalo da će se svakog časa srušiti sa neba, ipak je postojano stajao već petnaest stoleća.
<BR>&nbsp;&nbsp;&nbsp;&nbsp;&nbsp;Razume se, ne u sadašnjem obliku. Prvih stotinu kilometara sada je predstavljalo okomiti grad - čiji su pojedini, široko razmaknuti nivoi još bili nastanjeni - kroz koji je šesnaest pari tračnica često prevozilo i po milion putnika dnevno. U ovom trenutku, radila su samo dva koloseka; kroz nekoliko časova, Zvezdađanin i njegovi pratioci hitaće tim ogromnim, ižlebljenim stubom natrag u Prsten-Grad, koji je opasavao ceo globus.
<BR>&nbsp;&nbsp;&nbsp;&nbsp;&nbsp;Ađanin posuvrnu oči da bi mogao teleskopski da gleda i polako stade da klizi zenitom. Da, tu je. Danju se teško može razabrati, ali zato je lako vidljiv noću, kada ga svetlost Sunca, koja prolazi pokraj Zemljine senke, još obasjava. Tanka, blistava traka, koja je presecala nebeski svod na dve polulopte, predstavljala je čitav svet za sebe, u kome je pola milijardi ljudi živelo u uslovima stalnog odsustva sile teže.
<BR>&nbsp;&nbsp;&nbsp;&nbsp;&nbsp;A gore, pokraj Prsten-Grada, nalazio se zvezdani brod koji je prevozio izaslanike i ostale Članove Košnice preko međuzvezdanih bezdana. Na njemu su se već obavljale pripreme za polazak - bez ikakve žurbe, premda nekoliko godina pre plana; naredna etapa putovanja trebalo je da potraje šest stotina godina, ali Zvezdađanin, naravno, uopšte neće osetiti taj protok vremena, budući da se neće spregnuti sve do kraja leta, gde će ga, možda, čekati najveći izazov sa kojim se suočio u svom dugom veku. Prvi put se, naime, dogodilo da je jedna zvezdana sonda uništena - odnosno, da je zamukla - neposredno pošto je ušla u jedan sunčev sistem. Nije isključeno da je konačno ostvarila kontakt sa tajanstvenim Lovcima Zore, koji su ostavili svoj beleg na mnogo svetova, tako neobjašnjivo bliskim samom Početku. Da je Zvezdađanin bio kadar da iskusi strahopoštovanje ili zebnju, nesumnjivo bi ih osetio prilikom razmišljanja o budućnosti koja ga je čekala kroz šest stotina godina.
<BR>&nbsp;&nbsp;&nbsp;&nbsp;&nbsp;Ali sada se nalazio na snegom optočenom vrhu Jakagale, suočen sa stazom koju je čovečanstvo podiglo da stigne do zvezda. On okupi decu oko sebe (uvek su razumela kada je ozbiljno želeo da ga poslušaju) i pokaza prema planini na jugu.
<BR>&nbsp;&nbsp;&nbsp;&nbsp;&nbsp;"Vrlo dobro znate", reče Zvezdađanin uz ozlojeđenost koja je samo delimično bila pritvorna, "da je Zemaljska Luka Jedan podignuta dve hiljade godina posle ovog dvorca koji je sada u ruševinama". Sva deca klimnuše, svečano, u znak saglasnosti. "Pa zašto, onda", nastavi on, prateći pogledom liniju od zenita do vrha planine, "zašto zovete taj stub - Kalidasin Toranj?"
</P></TD></TR></TABLE>
<P class="next">
<A HREF=p65.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
