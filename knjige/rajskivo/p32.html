<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28. PRVO SPUŠTANJE
<P>&nbsp;&nbsp;&nbsp;&nbsp;&nbsp;Ništa se neće videti najmanje još dvadeset minuta. Pa ipak, svi koji nisu bili neophodni u kontrolnoj baraci već su se nalazili napolju i zurili u nebo. Čak je i Morgan teško odolevao tom porivu i neprekidno je prilazio vratima.
<BR>&nbsp;&nbsp;&nbsp;&nbsp;&nbsp;Najnoviji Spoljnji Maksine Dival, suvonjav momak na pragu tridesetih godina, retko se kad udaljavao više od nekoliko metara od njega. Na ramenima je imao postavljene uobičajene alatke svog zanata - sistem od dve kamere u tradicionalnom 'desna napred, leva nazad' položaju, iznad kojih se nalazila kugla ne mnogo veća od grejpfruta. Antena u njoj obavljala je veoma mudre stvari, nekoliko hiljada puta u sekundi, tako da je ostajala u stalnoj vezi sa najbližim komunikacionim satelitom, bez obzira na kretnje onoga koji ju je nosio. A na drugom kraju te linije, sedeći udobno u svom studiju-kancelariji, Maksina Dival gledala je očima svog udaljenog alter ega i slušala njegovim ušima - ne naprežući pri tom svoja pluća u ledenom vazduhu. Ovoga puta ona je izvukla tanji kraj, ali to nije uvek bio slučaj.
<BR>&nbsp;&nbsp;&nbsp;&nbsp;&nbsp;Morgan je pomalo nerado pristao na ovu kombinaciju. Znao je da je posredi istorijska prilika i prihvatio je Maksinino uveravanje da 'moj čovek neće nikome smetati.' Ali isto je tako bio potpuno svestan svih stvari koje mogu poći naopako u ovako novom ogledu - naročito tokom poslednjih stotinu kilometara prolaska kroz atmosferu. Sa druge strane, takođe je znao da je mogao imati poverenja u Maksinu da će bilo krah ili trijumf opisati bez senzacionalizma.
<BR>&nbsp;&nbsp;&nbsp;&nbsp;&nbsp;Poput svih velikih izveštača, Maksina Dival nije bila ravnodušna prema zbivanjima kojima je prisustvovala. Mogla je da izloži sve uglove gledanja, a da pri tom ne izobliči niti izostavi bilo koju činjenicu koju je smatrala bitnom. Nije se, međutim, trudila da prikrije svoja osećanja, ali im nije ni dopuštala da uzmu maha. Veoma se divila Morganu, uz ono zavidljivo strahopoštovanje nekoga ko oskudeva u istinskim stvaralačkim sposobnostima. Od podizanja Gibraltarskog Mosta čekala je da vidi šta će biti neredni inženjerov poduhvat - i nije se razočarala. Ali iako je želela da Morgan uspe, on joj se, zapravo, nije dopadao. Prema njenom mišljenju, puki poriv i nemilosrdnost njegovog preduzetništva učinili su ga u isti mah većim od života i manjim od čoveka. Nije mogla odoleti da ga ne poredi sa njegovim zamenikom, Vorenom Kingslijem. Bila je to krajnje fina i otmena osoba (A i bolji inženjer nego što sam ja, kazao joj je jednom prilikom Morgan, više nego poluozbiljno). Ali niko nikada neće čuti za Vorena; on će zauvek ostati tamni i verni satelit svoje blistave matice. Uostalom, on je time sasvim bio zadovoljan.
<BR>&nbsp;&nbsp;&nbsp;&nbsp;&nbsp;Upravo je Voren bio taj koji joj je strpljivo objasnio iznenađujuće složen mehanizam spuštanja. Na prvi pogled, izgledalo je krajnje jednostavno spustiti nešto pravo na polutar sa satelita koji nepomično lebdi nad njim. Ali astrodinamika je bila puna paradoksa; ukoliko biste pokušali da usporite, brže biste se kretali. Ako pođete najkraćim putem, utrošićete najviše goriva. Uputite li se u jednom pravcu, putovaćete drugim... I sve to uzevši u obzir samo gravitaciona polja. Ovoga puta, međutim, situacija je bila znatno složenija. Još niko nije pokušao da upravlja svemirskom sondom koja vuče za sobom četrdeset hiljada kilometara žice. Ali 'Program Ašoka' dejstvovao je besprekorno sve do ruba atmosfere. Za nekoliko minuta, kontrolor na Sri Kandi preuzeće završni čin spuštanja. Nije stoga čudo što je Morgan izgledao napet.
<BR>&nbsp;&nbsp;&nbsp;&nbsp;&nbsp;"Vane", reče Maksina blagim ali odlučnim glasom preko privatne veze, "prekini da sisaš palac. Izgledaš kao beba."
<BR>&nbsp;&nbsp;&nbsp;&nbsp;&nbsp;Na Morganovom licu najpre se pojavi izraz negodovanja, pa iznenađenosti - da bi mu se konačno crte opustile uz pomalo nelagodan smeh.
<BR>&nbsp;&nbsp;&nbsp;&nbsp;&nbsp;"Hvala na upozorenju", reče on. "Nipošto ne želim da unizim predstavu koju javnost ima o meni."
<BR>&nbsp;&nbsp;&nbsp;&nbsp;&nbsp;On pogleda zamišljeno i setno u srubljeni prst, zapitavši se kada će nadobudne šaljivdžije prestati da likuju: "Ha! Inženjer raznesen vlastitom petardom!" Posle nebrojenog upozoravanja drugih, on je sam postao nepažljiv i uspeo je da se poseče dok je pokazivao svoja hipervlakna. Praktično nije bilo bola, a i iznenađujuće malo nelagodnosti. Jednoga dana moraće da preduzme nešto oko toga; ali sada naprosto nije mogao sebi da dopusti da provede čitavu sedmicu povezan sa regeneratorom organa samo zbog dva centimetra palca.
<BR>&nbsp;&nbsp;&nbsp;&nbsp;&nbsp;"Visina dva pet nula", reče spokojni, bezlični glas iz kontrolne barake. "Brzina sonde jedan jedan šest nula metara u sekundi. Napregnuće žice devedeset odsto nominalne vrednosti. Padobran se otvara kroz dva minuta."
<BR>&nbsp;&nbsp;&nbsp;&nbsp;&nbsp;Posle trenutnog opuštanja, Morgan je ponovo postao napet i na oprezu - poput boksera, neodoljivo pade na um Maksini Dival, koji promatra nepoznatog, ali opasnog protivnika.
<BR>&nbsp;&nbsp;&nbsp;&nbsp;&nbsp;"Kako stoje stvari sa vetrom?" upita on žustro.
<BR>&nbsp;&nbsp;&nbsp;&nbsp;&nbsp;Ovoga puta začuo se jedan glas koji uopšte nije bio bezličan.
<BR>&nbsp;&nbsp;&nbsp;&nbsp;&nbsp;"Naprosto ne mogu da verujem", reče čovek zabrinuto. "Kontrola monsuna upravo je objavila upozorenje o oluji."
<BR>&nbsp;&nbsp;&nbsp;&nbsp;&nbsp;"Ovo nije pravi čas za zbijanje šala."
<BR>&nbsp;&nbsp;&nbsp;&nbsp;&nbsp;"Uopšte se ne šale; upravo sam proverio."
<BR>&nbsp;&nbsp;&nbsp;&nbsp;&nbsp;"Ali jemčili su da neće biti vetrova bržih od trideset kilometara na sat!"
<BR>&nbsp;&nbsp;&nbsp;&nbsp;&nbsp;"Sad su baš podigli granicu na šezdeset - ispravka, osamdeset. Nešto vraški nije u redu..."
<BR>&nbsp;&nbsp;&nbsp;&nbsp;&nbsp;"Ma nije moguće", promrmlja Maksina Dival sebi u bradu. Zatim se obrati svom daljinskom oku i uhu: "Povuci se u daščaru - ne žele da se motaš unaokolo - ali pazi da ti ništa ne promakne." Ostavivši Spoljnjeg da se ravna prema ovim donekle protivurečnim uputstvima, ona prebaci vezu na svoju izvrsnu informacionu službu. Bilo joj je potrebno manje od trideset sekundi da ustanovi kojoj je meteorološkoj stanici spadalo u nadležnost vreme na području Taprobanija. Ozlojedilo ju je, ali ne i iznenadilo, kada je otkrila da dotična stanica ne odgovara na pozive privatnih lica.
<BR>&nbsp;&nbsp;&nbsp;&nbsp;&nbsp;Prepustivši svom stručnom osoblju da premosti tu prepreku, ona se ponovo prebaci na planinu. Gotovo se zapanjila kada je videla u kojoj su se meri, za tako kratko vreme, uslovi pogoršali.
<BR>&nbsp;&nbsp;&nbsp;&nbsp;&nbsp;Nebo je postalo tamnije; mikrofoni su registrovali slabašno, udaljeno hujanje oluje koja se približavala. Maksina Dival znala je za takve iznenadne promene vremena na moru i neretko se koristila njima prilikom trka po okeanu. Ali ovo je bila vraški zla sreća; osećala je naklonost prema Morganu, čije je snove i nade mogao da zbriše ovaj neplanirani - ovaj nemogući - vazdušni vihor.
<BR>&nbsp;&nbsp;&nbsp;&nbsp;&nbsp;"Visina dva nula nula. Brzina sonde jedan jedan pet metara u sekundi. Napregnuće devedeset pet odsto nominalne vrednosti."
<BR>&nbsp;&nbsp;&nbsp;&nbsp;&nbsp;Napetost se, dakle, povećavala - i to ne samo kada je žica bila u pitanju. Opit se nije mogao opozvati u ovoj kasnoj fazi; Morgan će naprosto morati da nastavi i da se nada najboljem. Maksina Dival je želela da porazgovara sa njim, ali znala je da ne bi bilo dobro ometati ga u ovom kriznom času.
<BR>&nbsp;&nbsp;&nbsp;&nbsp;&nbsp;"Visina jedan devet nula. Brzina jedan jedan nula nula. Napregnuće sto pet odsto. Otvaranje prvog padobrana - SADA!"
<BR>&nbsp;&nbsp;&nbsp;&nbsp;&nbsp;Sonda je, dakle, bila osuđena; postala je zarobljenik Zemljine atmosfere. Ono malo preostalog goriva moralo se iskoristiti da se navede u prihvatnu mrežu razapetu na obronku planine. Kablovi koji su držali mrežu već su brujali pod naletima vetra.
<BR>&nbsp;&nbsp;&nbsp;&nbsp;&nbsp;Najednom, Morgan banu iz kontrolne barake i podiže pogled prema nebu. Zatim se okrenu i upilji se pravo u kameru.
<BR>&nbsp;&nbsp;&nbsp;&nbsp;&nbsp;"Ma šta da se dogodi, Maksina", reče on polako i odmereno, "opit je već devedeset pet odsto uspešan. Ne - devedeset devet odsto. Prevalili smo trideset šest hiljada kilometara, a preostalo nam je manje od dve stotine."
<BR>&nbsp;&nbsp;&nbsp;&nbsp;&nbsp;Maksina Dival ništa nije odgovorila. Znala je da te reči uopšte nisu bile upućene njoj, već osobi u složenim invalidskim kolicima tik ispred kolibe. Vozilo je odavalo čoveka koji ga je koristio; samo bi jednom posetiocu Zemlje bila potrebna takva naprava. Lekari su sada bili u stanju da izleče doslovce sve mišićne nedostatke - ali protiv gravitacije nije bilo leka.
<BR>&nbsp;&nbsp;&nbsp;&nbsp;&nbsp;Koliko je samo moći i interesa bilo sada usredsređeno na vrh planine! Sile prirode - banka Narodnog Marsa - Autonomna Severnoafrička Republika - Vanevar Morgan (i sam snažna prirodna sila) - i oni učtivo neumoljivi monasi u svom vetrometnom orlovskom gnezdu.
<BR>&nbsp;&nbsp;&nbsp;&nbsp;&nbsp;Maksina Dival došapnu uputstva svom strpljivom Spoljnjom i kamera glatko skliznu nagore. Vrh je bio okrunjen zaslepljujuće belim zidinama hrama. Tu i tamo, duž grudobrana, Maksina je zapazila odseve narandžastih odeždi koje su lepršale na vetru. Kao što je i očekivala, monasi su posmatrali.
<BR>&nbsp;&nbsp;&nbsp;&nbsp;&nbsp;Ona uključi snažan zum, tako da je mogla da razabere pojedinačna lica. Iako se nikada nije srela sa Maha Therom (molba za intervju učtivo je odbijena), bila je uverena da ga može prepoznati. Ali nije bilo ni traga od prelata; možda se nalazio u sanctum sanctorumu, usredsređujući ogromnu volju na neku duhovnu vežbu.
<BR>&nbsp;&nbsp;&nbsp;&nbsp;&nbsp;Maksina Dival nije bila sigurna da li Morganov glavni takmac upražnjava nešto tako naivno kao što je molitva. Ali ako se odista molio za ovu čudesnu oluju, onda želja tek što mu nije bila uslišena. Bogovi Planine budili su se iz sna.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
