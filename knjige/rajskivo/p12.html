<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. KONAČNI MOST
<P>&nbsp;&nbsp;&nbsp;&nbsp;&nbsp;Pol i Maksina bili su njegova dva najbolja i najstarija prijatelja, ali se sve do ovog trenutka nisu sreli, bar koliko je Radžasingeu bilo poznato, niti su imali bilo kakve veze jedno sa drugim. Za tako nešto nije ni bilo povoda; niko izvan Taprobanija nije nikada čuo za profesora Sarata, ali ceo Sunčev sistem smesta bi prepoznao Maksinu Dival, bilo po liku ili po glasu.
<BR>&nbsp;&nbsp;&nbsp;&nbsp;&nbsp;Dva Radžasingeova gosta bila su zavaljena u udobnim naslonjačama biblioteke, dok im je domaćin sedeo za glavnom konzolom vile. Sve troje netremice je posmatralo četvrtu priliku, koja je nepomično stajala.
<BR>&nbsp;&nbsp;&nbsp;&nbsp;&nbsp;Zapravo - odveć nepomično. Neki posetilac iz prošlosti, koji ne bi znao ništa o svakodnevnim elektronskim čudesima ovog doba, verovatno bi posle nekoliko sekundi došao do zaključka da se pred njim nalazi izuzetno verno napravljena voštana figura. No, nešto podrobnije promatranje ukazalo bi na dve uznemirujuće činjenice. 'Voštana figura' bila je providna, budući da su se kroz nju jasno mogle videti projektorske svetiljke; osim toga, noge kao da su joj izlazile iz žiže na nekoliko centimetara iznad tepiha.
<BR>&nbsp;&nbsp;&nbsp;&nbsp;&nbsp;"Prepoznajete li ovog čoveka?" upita ih Radžasinge.
<BR>&nbsp;&nbsp;&nbsp;&nbsp;&nbsp;"Nikada ga nisam video u životu", uzvrati Sarat smesta. "Nadam se da je u pitanju neka krupna zverka, kada si me pozvao ovamo iz Maharambe. Upravo smo se spremali da otvorimo prostoriju sa moštima."
<BR>&nbsp;&nbsp;&nbsp;&nbsp;&nbsp;"A ja sam morala da iziđem iz trimarana na samom početku trka na Saladinovom jezeru", reče Maksina Dival; u njenom čuvenom kontraaltu postojao je prizvuk ljutnje koji bi svakom manje tvrdokožnom od profesora Sarata odmah pokazao gde mu je mesto. "I razume se da ga poznajem. Da nije možda naumio da podigne most između Taprobanija i Hindustana?
<BR>&nbsp;&nbsp;&nbsp;&nbsp;&nbsp;Radžasinge se nasmeja. "Nije - već dva stoleća raspolažemo sasvim zadovoljavajućim putem preko nasipa. Žao mi je što sam vas oboje dovukao ovamo - premda mi ti, Maksina, dobrih dvadeset godina obećavaš da ćeš svratiti."
<BR>&nbsp;&nbsp;&nbsp;&nbsp;&nbsp;"Tačno", uzdahnu ona "Ali moram toliko vremena da provodim u studiju da ponekad sasvim zaboravim da napolju postoji stvarni svet, u kome mi živi oko pet hiljada drugih prijatelja i pedesetak miliona prisnih poznanika."
<BR>&nbsp;&nbsp;&nbsp;&nbsp;&nbsp;"U koju bi od ove dve grupe spadao doktor Morgan?"
<BR>&nbsp;&nbsp;&nbsp;&nbsp;&nbsp;"Do sada smo se sreli... pa, tri ili četiri puta. Dao mi je ekskluzivni intervju kada je Most bio završen. Posredi je osoba veoma upečatljivog karaktera."
<BR>&nbsp;&nbsp;&nbsp;&nbsp;&nbsp;Budući da je ovo poteklo iz usta Maksine Dival, pomisli Radžasinge, kompliment se mogao dvostruko računati. Više od trideset godina ona je bila verovatno najuvaženiji predstavnik svoje nimalo lake profesije, stekavši pri tom sve moguće počasti. Pulicerova nagrada, trofej Global Tajmsa, nagrada Dejvida Frosta - bio je to samo vrh ledenog brega. Osim toga, tek nedavno se vratila aktivnom poslu posle dve godine provedene na univerzitetu Kolumbija u svojstvu profesora elektronskog novinarstva na katedri 'Volter Kronkajt'.
<BR>&nbsp;&nbsp;&nbsp;&nbsp;&nbsp;Sva ta iskustva učinila su od nje zreliju osobu, premda je nisu obuzdala. Ona više nije bila nekadašnji gnevni šovinista, koji je jednom izustio ovakvu opasku: "S obzirom na to da žene imaju prednost u rađanju beba, Priroda je verovatno podarila nešto u nadoknadu muškarcima. No, ja još ne mogu da otkrijem šta je to." Pa ipak, tu nedavno, ponovo je dovela u silnu nepriliku voditelja jedne tribine, skresavši mu u brk: "Ja sam novinarka, do đavola - a ne novinar. <EM>Neprevodiva igra reči; Maksina Dival, naime, ne pristaje da joj se voditelj obraća izrazom 'newsperson' (novinar-osoba), koji su skovale umerene feministkinje, hotevši da naprave svojevrstan neutralan, kompromisni oblik od klasičnog, muško-šovinističkog 'newsman' (novinar-muškarac), već insistira na ortodoksnoj varijanti 'newswoman' (novinar-žena) - prim. prev.</EM>
<BR>&nbsp;&nbsp;&nbsp;&nbsp;&nbsp;Nikada nije bilo nedoumica u pogledu njene ženstvenosti; udavala se četiri puta, a njen izbor SPOLJNJIH bio je čuven. Bez obzira na pol, Spoljni snimatelji bili su uvek mladi i atletski građeni, tako da su se mogli brzo kretati i pored toga što su teglili čak do dvadeset kilograma komunikacione opreme. Maksinini su bez izuzetka bili veoma muževni i veoma lepi; na taj račun je neko odavno skovao vic da su njeni SPOLJNJI birani po tome koliko su SPOLNI. Ali u toj šali nije bilo nimalo zlobe, budući da su čak i najzagriženiji profesionalni takmaci voleli Maksinu gotovo isto onoliko koliko su joj i zavideli.
<BR>&nbsp;&nbsp;&nbsp;&nbsp;&nbsp;"Žao mi je zbog trke", reče Radžasinge, "ali video sam da je Merlin III pobedio sasvim lako i bez tebe. Nadam se da ćeš priznati da je ovo daleko značajnije... No, dopustimo Morganu da nas on sam uputi u stvar."
<BR>&nbsp;&nbsp;&nbsp;&nbsp;&nbsp;On oslobodi dugme za 'pauzu' na projektoru i ukočeni kip istog časa ožive.
<BR>&nbsp;&nbsp;&nbsp;&nbsp;&nbsp;"Zovem se Vanevar Morgan. Ja sam glavni inženjer Odeljenja za kopno Zemaljske Konstrukcione Korporacije. Moj poslednji projekat bio je Gibraltarski Most. Sada ću govoriti o nečemu što predstavlja nesravnjivo preduzimljiviji poduhvat."
<BR>&nbsp;&nbsp;&nbsp;&nbsp;&nbsp;Radžasinge se osvrnu po sobi. Morgan je već delovao na njih, baš kao što je i očekivao.
<BR>&nbsp;&nbsp;&nbsp;&nbsp;&nbsp;On se zavali u stolicu, kako bi što udobnije posmatrao sada već poznatu, ali ipak još gotovo neverovatnu predstavu. Baš čudno, reče on u sebi, kako se brzo prihvataju konvencije projekcije, a olako prelazi preko prilično krupnih grešaka kontrole nagiba i nivelisanja. Čak ni činjenica da se Morgan 'kretao', dok je stajao na istom mestu, kao i potpuno lažna perspektiva spoljnjih prizora, nisu mogle da okrnje utisak verodostojnosti.
<BR>&nbsp;&nbsp;&nbsp;&nbsp;&nbsp;"Svemirska era stara je već skoro dve stotine godina. Tokom više od polovine ovog razdoblja, naša civilizacija u potpunosti je zavisila od velikog broja satelita koji kruže oko Zemlje. Globalne komunikacije, prognoza i kontrola meteorološke situacije, kopnene i okeanske banke resursa, poštanske i informacione službe - ako bi se nešto dogodilo njihovim svemirskim sistemima, mi bismo se brzo vratili u mračno doba. Tokom haosa koji bi usledio, boleštine i glad satrli bi veliki deo ljudske rase.
<BR>&nbsp;&nbsp;&nbsp;&nbsp;&nbsp;A bacimo li pogled izvan Zemlje, sada kada raspolažemo samodovoljnim kolonijama na Marsu, Merkuru i Mesecu i kada eksploatišemo neprocenjivo blago zapretano u asteroidima, videćemo da se nalazimo na pragu istinske međuplanetne trgovine. Premda je trajalo nešto duže nego što su optimisti predviđali, sada je sasvim izvesno da je osvajanje vazduha predstavljalo samo skroman uvod u osvajanje svemira. Ali tu smo se suočili sa jednim temeljnim problemom - preprekom koja stoji na putu svekolikom budućem napretku. Iako su istraživanja vršena pokoljenima učinila od rakete najpouzdaniji oblik prevoza koji je ikada izumljen..."
<BR>&nbsp;&nbsp;&nbsp;&nbsp;&nbsp;(Da nije zaboravio na bicikl? promrmlja Sarat.)
<BR>&nbsp;&nbsp;&nbsp;&nbsp;&nbsp;"...svemirska vozila još su veoma nedelotvorna. Osim toga, njihovo dejstvo na životnu sredinu je zastrašujuće. Uprkos svim nastojanjima da se drže pod kontrolom pristupni koridori, buka koja nastaje prilikom uzletanja i povratka ugrožava milione ljudi. Ispusni proizvodi, oslobođeni u gornjim slojevima atmosfere, izazvali su klimatske promene koje mogu imati veoma ozbiljne posledice. Svi se sećamo epidemije raka kože iz dvadesetih godina, nastale usled prodora ultraljubičastog zračenja, kao i astronomskih troškova hemikalija neophodnih za popravljanje ozonosfere.
<BR>&nbsp;&nbsp;&nbsp;&nbsp;&nbsp;Ukoliko se, međutim, razvoj saobraćaja nastavi trenutnom stopom do kraja stoleća, tonaža na relaciji Zemlja-orbita povećaće se gotovo za pedeset odsto. No, to neće biti izvodljivo bez nedopustivih posledica po naš način života - pa čak i po sam naš opstanak. A ne postoji više ništa što bi inženjeri raketarstva mogli preduzeti; oni su već gotovo dosegli krajnje granice izvodivosti, određene zakonima fizike.
<BR>&nbsp;&nbsp;&nbsp;&nbsp;&nbsp;Šta bi bila alternativa? Vekovima su ljudi sanjali o antigravitaciji ili o 'svemirskom pogonu'. Nikome još, međutim, nije pošlo za rukom da dokaže, ili bar da nagovesti kako je tako nešto moguće; danas smo uvereni da je sve to samo plod mašte. Pa ipak, iste one decenije kada je bio lansiran prvi satelit, jedan odvažan ruski inženjer došao je do sistema koji bi rakete bacio u zaborav. No, proteklo je mnogo godina pre no što je Juri Arcutanov prvi put bio ozbiljno shvaćen. Našoj tehnologiji bila su potrebna čitava dva stoleća da stane rame uz rame sa njegovom vizijom."
<BR>&nbsp;&nbsp;&nbsp;&nbsp;&nbsp;Svaki put kada je Radžasinge puštao snimak, činilo mu se da je Morgan istinski oživljavao tek na ovom mestu. Nije bilo teško razabrati zašto je tako; sada se nalazio na svom terenu i više nije morao da se oslanja na informacije iz drugih stručnih oblasti. A uprkos svim bojaznima i uzdržanosti, Radžasinge nije mogao da i sam ne iskusi bar delić tog oduševljenja. Bilo je to osećanje od koga se već odrodio.
<BR>&nbsp;&nbsp;&nbsp;&nbsp;&nbsp;"Iziđite napolje neke vedre noći", nastavio je Morgan, "i videćete jedno već odomaćeno čudo našeg doba - zvezde koje se nikada ne dižu niti spuštaju, već ostaju nepomične na nebu. Mi, naši roditelji i njihovi roditelji odavno smo se privikli na sinhrone satelite i svemirske stanice, koji se kreću iznad polutara brzinom okretanja naše planete, tako da zauvek ostaju povrh istog mesta.
<BR>&nbsp;&nbsp;&nbsp;&nbsp;&nbsp;Pitanje od koga je pošao Arcutanov odlikovalo se detinjom blistavošću istinskog genija. Čovek koji bi bio samo mudar nikada ne bi došao na takvu pomisao - ili bi je, u najboljem slučaju, smesta odbacio kao besmislenu.
<BR>&nbsp;&nbsp;&nbsp;&nbsp;&nbsp;Ako zakoni nebeske mehanike dopuštaju da jedan objekat stoji fiksiran na nebu, zar onda ne bi bilo moguće spustiti sa njega kabl do površine - i tako uspostaviti sistem lifta koji bi povezivao Zemlju i svemir?
<BR>&nbsp;&nbsp;&nbsp;&nbsp;&nbsp;Teorijski govoreći, zamisao je bila sasvim na mestu, ali su se zato isprečili ogromni praktični problemi. Proračuni su pokazali da nijedan od postojećih materijala ne bi bio dovoljno čvrst; najfiniji čelik pukao bi pod vlastitom težinom znatno pre nego što bi premostio raspon od trideset šest hiljada kilometara, koliko deli Zemlju od sinhrone orbite.
<BR>&nbsp;&nbsp;&nbsp;&nbsp;&nbsp;No, čak je i najbolji čelik daleko od teorijskih granica čvrstine. U laboratorijama su proizvedeni mikroskopski uzorci materijala sa daleko većom otpornošću na lomljenje. Ukoliko bi njih bilo moguće proizvoditi u velikim količinama, Arcutanovljev san bi se ostvario, a cenovnik svemirskog prevoza pretrpeo bi korenite izmene.
<BR>&nbsp;&nbsp;&nbsp;&nbsp;&nbsp;Pred kraj dvadesetog stoleća, superčvrsti materijali - hipervlakna - počeli su da izlaze iz laboratorije. Ali tada su još bili izuzetno skupi, višestruko premašujući u pogledu cene svoju težinu u zlatu. Kako su milioni tona bili potrebni za sazdavanje sistema preko koga bi se obavljao sav Zemljin saobraćaj sa svemirom - san je morao da ostane samo san.
<BR>&nbsp;&nbsp;&nbsp;&nbsp;&nbsp;I tako je bilo sve do pre nekoliko meseci. Sada su, međutim, svemirske fabrike u stanju da proizvedu doslovce neograničene količine hipervlakna. Konačno smo u prilici da sagradimo Svemirski Lift - ili Orbitalni Toranj, kako ga ja radije zovem. Jer, u izvesnom smislu, to i jeste toranj koji se uzdiže kroz celu atmosferu, a potom i daleko, daleko više..."
<BR>&nbsp;&nbsp;&nbsp;&nbsp;&nbsp;Morganova prikaza se rastoči, poput kakve utvare koja je iznenada bila isterana. Na njenom mestu pojavila se Zemlja, velika kao fudbalska lopta, lagano se okrećući. Kružeči na dužini ruke iznad nje i ostajući stalno povrh iste tačke polutara, jedna treperava zvezda označavala je položaj sinhronog satelita.
<BR>&nbsp;&nbsp;&nbsp;&nbsp;&nbsp;A onda iz zvezde počeše da niču dve tanke linije svetlosti - jedna pravo prema Zemlji, a druga tačno u suprotnom smeru, u svemir.
<BR>&nbsp;&nbsp;&nbsp;&nbsp;&nbsp;"Kada zidate most", nastavio je Morganov bestelesni glas, "počinjete sa dva kraja, a spajanje vršite na sredini. U slučaju orbitalnog tornja događa se suprotna stvar. Potrebno je istovremeno graditi nagore i nadole od sinhronog satelita, prema brižljivo određenom programu. Glavna veština sastoji se u tome da se gravitaciono središte strukture stalno drži u ravnoteži u stacionarnoj tački; ukoliko to ne učinite, zdanje će preći na pogrešnu orbitu i počeće lagano da kruži oko Zemlje."
<BR>&nbsp;&nbsp;&nbsp;&nbsp;&nbsp;Linija svetlosti koja se spuštala stigla je do polutara; istog trena kada se to dogodilo, njen parnjak iz suprotnog smera prestao je da napreduje.
<BR>&nbsp;&nbsp;&nbsp;&nbsp;&nbsp;"Ukupna visina mora da iznosi najmanje četrdeset hiljada kilometara; najnižih stotinu, koji idu kroz atmosferu, predstavljaju najkritičniju deonicu, budući da je tu toranj izložen orkanskim vetrovima. On neće biti stabilan, sve dok čvrsto ne bude utemeljen u tle.
<BR>&nbsp;&nbsp;&nbsp;&nbsp;&nbsp;I tek tada, prvi put u istoriji, dobićemo stepenice do neba - most do zvezda. Jednostavan sistem liftova, na jevtin, električni pogon, zameniće bučne i skupe rakete, koje će se posle toga koristiti jedino za svemirski prevoz, što i predstavlja njihovu pravu namenu. A sada, evo jednog mogućnog projekta orbitalnog tornja..."
<BR>&nbsp;&nbsp;&nbsp;&nbsp;&nbsp;Prizora Zemlje koja se okreće nestade, pošto je kamera skliznula prema tornju; nije se zaustavila kada je stigla do zidova, već je prošla kroz njih, prikazavši poprečni presek zdanja.
<BR>&nbsp;&nbsp;&nbsp;&nbsp;&nbsp;"Primetiće da se sastoji od četiri istovetne cevi - dve za kretanje Gore, a dve Dole. Sistem se može zamisliti kao okomita podzemna železnica, čija četiri koloseka vode od Zemlje do sinhrone orbite.
<BR>&nbsp;&nbsp;&nbsp;&nbsp;&nbsp;Kapsule za putnike, teret i gorivo juriće uz i niz cevi brzinom od više hiljada kilometara na sat. Fuzione postaje na određenim razmacima obezbeđivaće svu neophodnu energiju; s obzirom na to da će čak devedeset odsto ove energije biti vraćeno, čista cena po putniku iznosiće svega nekoliko dolara. Stvar je, naime, u tome što će motori kapsula koje se kreću prema Zemlji dejstvovati kao magnetske kočnice, stvarajući elektricitet. Za razliku od povratnih svemirskih letelica, one neće straćiti svu energiju na zagrevanje atmosfere i izazivanje soničnih eksplozija; energija će ovde biti vraćena u sistem. Moglo bi se reći da će kapsule koje budu išle nadole pokretati one koje se kreću nagore; čak i prema najkonzervativnijim procenama, ovakav lift biće stotinu puta delotvorniji od bilo kakve rakete.
<BR>&nbsp;&nbsp;&nbsp;&nbsp;&nbsp;Osim toga, doslovce ne postoje ograničenja u pogledu obima saobraćaja koji se može sprovesti na ovaj način, budući da se nove cevi mogu dodavati prema potrebi. Ako ikada bude došlo vreme kada će dnevno milion ljudi želeti da poseti Zemlju - ili da ode sa nje - orbitalan toranj moći će i sa time da iziđe na kraj. Uostalom podzemne železnice naših velegradova svojevremeno su to bez po muke uspevale..."
<BR>&nbsp;&nbsp;&nbsp;&nbsp;&nbsp;Radžasinge pritisnu dugme, zamukavši Morgana usred rečenice.
<BR>&nbsp;&nbsp;&nbsp;&nbsp;&nbsp;"Ostatak je uglavnom posvećen tehničkim pojedinostima: objašnjava se kako toranj može da posluži kao kosmički katapult, koji bi izbacivao koristan teret prema Mesecu i planetama, bez ikakve upotrebe raketnog pogona. Ali mislim da ste dovoljno videli da steknete opštu predstavu."
<BR>&nbsp;&nbsp;&nbsp;&nbsp;&nbsp;"Stekao sam samo vrtoglavicu, reče profesor Sarat. "Kakve sve to ima veze sa mnom? Odnosno, sa tobom?"
<BR>&nbsp;&nbsp;&nbsp;&nbsp;&nbsp;"Sve u svoje vreme, Pole. Šta kažeš ti, Maksina?"
<BR>&nbsp;&nbsp;&nbsp;&nbsp;&nbsp;"Možda bih još mogla da ti oprostim; ovo bi mogla da bude priča decenije - ili čak stoleća. Ali čemu žurba - da ne pominjem tajnost?"
<BR>&nbsp;&nbsp;&nbsp;&nbsp;&nbsp;"Ima mnogo stvari koje izmiču mom razumevanju i ti bi tu mogla da mi budeš od pomoći. Imam utisak da Morgan bije bitku na nekoliko frontova; planira da u najskorije vreme zvanično objavi celu stvar, ali ne želi ništa da preduzme dok ne bude sasvim siguran da ima valjanu potporu. Dao mi je ovaj snimak pod uslovom da ne bude emitovan preko javnih linija. Zbog toga sam vas i pozvao da dođete ovamo."
<BR>&nbsp;&nbsp;&nbsp;&nbsp;&nbsp;"Zna li on za naš sastanak?"
<BR>&nbsp;&nbsp;&nbsp;&nbsp;&nbsp;"Razume se; štaviše, izgledao je veoma zadovoljan kada je čuo da hoću da razgovaram sa tobom, Maksina. Očigledno ima poverenja u tebe i voleo bi da mu budeš saveznik. Što se tebe tiče, Pole, pružio sam mu jemstva da si kadar čitavih šest dana da sačuvaš tajnu, a da se pri tom ne šlogiraš."
<BR>&nbsp;&nbsp;&nbsp;&nbsp;&nbsp;"Samo ako postoji dovoljno jak razlog za to."
<BR>&nbsp;&nbsp;&nbsp;&nbsp;&nbsp;"Počinje da mi sviće", reče Maksina Dival. "Nekoliko stvari me je zbunjivalo, ali sada se situacija osmišljava. Pre svega, ovo je svemirski projekat; Morgan je, međutim, Glavni inženjer Odeljenja za kopno."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"I ti me to pitaš, Johane. Pomisli samo na birokratska razračunavanja, kada projektanti raketa i aerosvemirska industrija čuju o ovome! Koliko za početak, carstvo vredno milijardu dolara biće stavljeno na kocku. Ukoliko ne bude veoma oprezan, Morgan će samo dobiti ljubaznu zahvalnicu u stilu: 'Velika vam hvala - sada ćemo mi preuzeti stvar. Baš lepo što smo vas upoznali'."
<BR>&nbsp;&nbsp;&nbsp;&nbsp;&nbsp;"Jasno mi je to, ali ni njegovi argumenti nisu slabi. Na kraju krajeva, orbitalni toranj je zdanje - a ne vozilo."
<BR>&nbsp;&nbsp;&nbsp;&nbsp;&nbsp;"Teško da će to ostati, kada ga se dočepaju advokati. Nema baš mnogo zdanja čiji se najviši spratovi kreću deset kilometara u sekundi - ili već koliko je to - brže nego prizemlje."
<BR>&nbsp;&nbsp;&nbsp;&nbsp;&nbsp;"Možda si u pravu. Uzgred budi rečeno, kada sam ispoljio znake vrtoglavice na pomisao o tornju koji seže dobar deo puta do Meseca, doktor Morgan mi je uzvratio: 'Onda nemojte o njemu misliti kao o tornju koji vodi gore, već kao o mostu koji vodi napolje.' Još to pokušavam, ali bez mnogo uspeha."
<BR>&nbsp;&nbsp;&nbsp;&nbsp;&nbsp;"Oh!" ote se iznenada Maksini Dival. "To je još jedna kockica u tvojoj slagalici. Most."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Da li si znao da je predsednik Zemaljske Konstrukcione Korporacije, onaj razmetljivi magarac, senator Kolins, želeo da Gibraltarski Most dobije ime po njemu?"
<BR>&nbsp;&nbsp;&nbsp;&nbsp;&nbsp;"Nisam; to objašnjava neke stvari. Ali meni se dopada Kolins; sreli smo se nekoliko puta i uvek je bio veoma prijatan, a i ostavljao je utisak pametnog čoveka. Nije li on svojevremeno obavio neke prvorazredne geotermalne poslove?"
<BR>&nbsp;&nbsp;&nbsp;&nbsp;&nbsp;"To je bilo pre hiljadu godina. Osim toga, ti nisi predstavljao nikakvu pretnju po njegov ugled, tako da je mogao da bude fin s tobom."
<BR>&nbsp;&nbsp;&nbsp;&nbsp;&nbsp;"Kako je Most izbegao tu sudbinu?"
<BR>&nbsp;&nbsp;&nbsp;&nbsp;&nbsp;"Dogodio se mali dvorski puč među višim inženjerskim osobljem Zemaljske Konstrukcione Korporacije. Doktor Morgan, razume se, ni na koji način nije u to bio umešan."
<BR>&nbsp;&nbsp;&nbsp;&nbsp;&nbsp;"Zato, dakle, tako pomno čuva svoje karte! Sve više i više počinjem da mu se divim. Ali sada se našao pred preprekom koju ne zna kako da savlada. Otkrio ju je tek pre nekoliko dana i ona ga je ukopala u mestu."
<BR>&nbsp;&nbsp;&nbsp;&nbsp;&nbsp;"Dopusti mi da pogodim šta je posredi", reče Maksina. "To je dobra vežba - pomoći će mi da očuvam formu. Jasno mi je zašto je ovde. Zemaljski kraj mora da bude na polutaru, inače sistem ne bi mogao biti okomit. Ličio bi na onu kulu koja je bila ponos Pize - pre no što se srušila."
<BR>&nbsp;&nbsp;&nbsp;&nbsp;&nbsp;"Ne shvatam...", reče profesor Sarat, neodređeno odmahnuvši rukom. "Oh, naravno..." Glas mu zamuknu u zamišljenu tišinu.
<BR>&nbsp;&nbsp;&nbsp;&nbsp;&nbsp;"Na polutaru", nastavi Maksina "postoji sasvim ograničen broj pogodnih lokacija - on je uglavnom prekriven vodom, zar ne? - a Taprobani je očigledno jedna od njih. Ja, doduše, ne vidim kakve posebne prednosti ovo mesto ima u odnosu na Afriku i Južnu Ameriku. Ili se, možda, Morgan kladi na sve favorite?"
<BR>&nbsp;&nbsp;&nbsp;&nbsp;&nbsp;"Kao i obično, draga moja Maksina, tvoje sposobnosti izvođenja zaključaka naprosto su fenomenalne. Iako si, međutim, i ovoga puta na pravom tragu, teško da ćeš nastaviti sa napredovanjem. Premda je Morgan dao sve od sebe da mi rastumači problem, ja ipak nisam razumeo sve naučne pojedinosti. U svakom slučaju, ispostavilo se da Afrika i Južna Amerika nisu pogodne za podizanje svemirskog lifta. Posredi je nešto oko nestabilnih tačaka u Zemljinom gravitacionom polju. Jedino Taprobani u svemu odgovara - odnosno, da stvar bude još gora, samo jedno mesto na Taprobaniju. I evo gde ti, Pole, bivaš upleten u celu stvar."
<BR>&nbsp;&nbsp;&nbsp;&nbsp;&nbsp;"Mamada?" ote se profesoru Saratu; od iznenađenja i zbunjenosti nesvesno je prešao na taprobanijski.
<BR>&nbsp;&nbsp;&nbsp;&nbsp;&nbsp;"Da, ti. Doktor Morgan nije bio nimalo zadovoljan kada je ustanovio da je mesto koje mu je preko potrebno već zauzeto - najblaže rečeno. Želi da ga ja posavetujem o tome kako da preseli tvog dobrog prijatelja Budija."
<BR>&nbsp;&nbsp;&nbsp;&nbsp;&nbsp;Sada je na Maksinu došao red da zbunjeno upita: "Koga?"
<BR>&nbsp;&nbsp;&nbsp;&nbsp;&nbsp;Sarat uzvrati hitro: "Prečasnog Anandatisu Bodhidharmu Mahanajakea Theroa, duhovnika hrama Sri Kanda." Izdeklamovao je to kao da napeva litaniju. "To je, dakle, posredi."
<BR>&nbsp;&nbsp;&nbsp;&nbsp;&nbsp;Za trenutak je vladala tišina; a onda se na licu Pola Sarata, penzionisanog profesora arheologije sa Taprobanijskog univerziteta, pojavi izraz zluradog zadovoljstva.
<BR>&nbsp;&nbsp;&nbsp;&nbsp;&nbsp;"Oduvek me je kopkalo da saznam", reče on sanjalačkim glasom, "šta bi se dogodilo kada bi apsolutno neodoljiva sila stala da dejstvuje na apsolutno nepomerljiv predmet."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
