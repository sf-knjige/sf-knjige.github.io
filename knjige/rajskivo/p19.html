<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. RAZGOVORI SA ZVEZDANOM JEDRILICOM
<P>&nbsp;&nbsp;&nbsp;&nbsp;&nbsp;Od mnogo hiljada pitanja koja su postavljena Zvezdanoj jedrilici za vreme njenog prolaska kroz Sunčev sistem, odgovori su nejnestrpljivije očekivani na ona koja su se odnosila na živa stvorenja i civilizacije drugih zvezda. Nasuprot izvesnim sumnjama, robot je rado odgovarao, premda je dodao da najsvežiji podaci kojima raspolaže u tom pogledu potiču od pre više od jednog stoleća.
<BR>&nbsp;&nbsp;&nbsp;&nbsp;&nbsp;S obzirom na ogroman raspon kultura koje su nastale na Zemlji u okviru samo jedne vrste, bilo je jasno da će među zvezdama postojati još veća raznovrsnost, budući da tu mogu dejstvovati svi zamislivi tipovi biologije. Nekoliko hiljada časova očaravajućih - često neshvatljivih, a ponekad užasnih - prizora života sa drugih planeta to je moćno potvrdilo.
<BR>&nbsp;&nbsp;&nbsp;&nbsp;&nbsp;No, Zvezdana jedrilica ipak je izložila jednu okvirnu klasifikaciju kultura, utvrđenu prema razvoju njihovih tehnologija - verovatno jedinom objektivnom meritelju. Ljudska rasa je sa zanimanjem ustanovila da je svrstana u petu grupu na lestvici koja je približno obuhvatala sledeće nivoe: 1. kameno oruđe, 2. metali, vatra, 3. pismo, zanatstvo, brodovi, 4. energija pare, rudimentarna nauka i 5. atomska energija, svemirsko putovanje.
<BR>&nbsp;&nbsp;&nbsp;&nbsp;&nbsp;Kada je Zvezdana jedrilica krenula na svoje poslanstvo, pre šezdeset hiljada godina, njeni tvorci su, kao i ljudska rasa, još pripadali petoj grupi. U međuvremenu, uznapredovali su do šeste, koja se odlikovala sposobnošću potpunog pretvaranja materije u energiju, kao i transmutacije svih elemenata u industrijskim količinama.
<BR>&nbsp;&nbsp;&nbsp;&nbsp;&nbsp;"Postoji li i sedma grupa?" odmah je upućeno pitanje Zvezdanoj jedrilici. "Postoji", usledio je kratak odgovor. Kada su tražene pojedinosti, sonda je objasnila da joj nije dozvoljeno da kulturama nižeg stepena daje podatke o tehnologijama kultura višeg stepena. Stvari su na tome ostale sve dok nije poslata poslednja poruka, uprkos veoma domišljatim pitanjima koja su sačinili najizvrsniji pravnički umovi Zemlje.
<BR>&nbsp;&nbsp;&nbsp;&nbsp;&nbsp;No, i pre toga, Zvezdana jedrilica pokazala je da nema premca među zemaljskim logičarima. Bila je to delimično posledica pogreške Odseka za filozofiju Čikaškog univerziteta; u nastupu monumentalne oholosti, Odsek je potajno emitovao celokupnu Summa Theologica, što je imalo katastrofalne posledice...
<BR>&nbsp;&nbsp;&nbsp;&nbsp;&nbsp;2069. juni 02 SGV 19.34 Poruka 1946, sled 2.
<BR>&nbsp;&nbsp;&nbsp;&nbsp;&nbsp;Zvezdana jedrilica Zemlji:
<BR>
<BR>&nbsp;&nbsp;&nbsp;&nbsp;&nbsp;Izvršio sam analizu rasprave vašeg svetog Tome Akvinskog, saglasno zahtevu iz poruke 145 sled 3 od 2069. juni 02 SGV 18.42. Pretežan deo sadržine predstavlja šum lišen smisla, pa, dakle, i informacija, ali u spisku koji sledi navedene su 192 pogreške počinjene u domenu simboličke logike prema vašem matematičkom kodeksu 43 od 2069. maj 29 SGV 02.51.
<BR>&nbsp;&nbsp;&nbsp;&nbsp;&nbsp;Pogreška 1... (sledi spisak od 75 strana).
<BR>
<BR>&nbsp;&nbsp;&nbsp;&nbsp;&nbsp;Prema podacima iz registra, Zvezdanoj jedrilici bilo je potrebno manje od jednog časa da sruši Svetog Tomu. Iako će filozofi nastaviti da raspravljaju o toj analizi još mnogo decenija, u njoj su pronađene samo dve greške, a i one su se mogle pripisati terminološkim nasporazumima.
<BR>&nbsp;&nbsp;&nbsp;&nbsp;&nbsp;Bilo bi veoma zanimljivo saznati koliki je postotak operativnih kola Zvezdana jedrilica posvetila tom zadatku; na žalost, niko se nije setio da to pita pre no što je sonda započela putovanje prema narednom odredištu i prekinula kontakt. Ali prethodno su primljene neke još obeshrabrujuće poruke...
<BR>&nbsp;&nbsp;&nbsp;&nbsp;&nbsp;2069. juni 04 SGV 07.59 Poruka 9056 sled 2.
<BR>&nbsp;&nbsp;&nbsp;&nbsp;&nbsp;Zvezdana jedrilica Zemlji:
<BR>
<BR>&nbsp;&nbsp;&nbsp;&nbsp;&nbsp;Nisam u stanju da dokučim jasnu razliku između vaših religijskih obreda i naizgled istovetnog ponašanja pri sportskim i kulturnim manifestacijama koje ste mi emitovali. Ovde posebno mislim na 'Bitlse', 1965; finale svetskog prvenstva u fudbalu, 2046; oproštajni nastup Johana Sebastijana Klonova, 2056.
<BR>
<BR>&nbsp;&nbsp;&nbsp;&nbsp;&nbsp;2069. juni 05 SGV 20. 38 Poruka 4675 sled 2.
<BR>&nbsp;&nbsp;&nbsp;&nbsp;&nbsp;Zvezdana jedrilica Zemlji:
<BR>
<BR>&nbsp;&nbsp;&nbsp;&nbsp;&nbsp;Moje najsvežije informacije o tome stare su 175 godina, ali ako sam vas dobro razumeo, evo odgovora: ponašanje tipa koji vi nazivate religijski javlja se kod 3 od 15 poznatih kultura grupe jedan, kod 6 od 28 kultura grupa grupe dva, kod 5 od 14 kultura grupe tri, kod 2 od 10 kultura grupe četiri i kod 3 od 174 kulture grupe pet. Znamo da znatno veći broj slučajeva grupe pet u odnosu na ostale grupe, zato što se samo oni mogu otkriti preko astronomskih razdaljina.
<BR>
<BR>&nbsp;&nbsp;&nbsp;&nbsp;&nbsp;2069. juni 06 SGV 12,o9 Poruka 5897 sled 2.
<BR>&nbsp;&nbsp;&nbsp;&nbsp;&nbsp;Zvezdana jedrilica Zemlji:
<BR>
<BR>&nbsp;&nbsp;&nbsp;&nbsp;&nbsp;Ispravno ste zaključili da se 3 kulture iz grupe pet, koje upražnjavaju religijske delatnosti, odlikuju dvoroditeljskim razmnožavanjem, kao i da njihovi mladi zamašan deo života ostaju u porodičnim zajednicama. Kako ste do toga došli?
<BR>
<BR>&nbsp;&nbsp;&nbsp;&nbsp;&nbsp;2069. juni 08 SGV 15.37 Poruka 6943 sled 2.
<BR>&nbsp;&nbsp;&nbsp;&nbsp;&nbsp;Zvezdana jedrilica Zemlji:
<BR>
<BR>&nbsp;&nbsp;&nbsp;&nbsp;&nbsp;Hipoteza koju vi označavate pojmom Boga, iako se ne može opovrći samo logikom, nije neophodna iz sledećeg razloga:
<BR>&nbsp;&nbsp;&nbsp;&nbsp;&nbsp;Ako pretpostavite da se Vaseljena može (navod) objasniti (kraj navoda) kao tvorevina entiteta poznatog kao Bog, onda on očigledno mora biti većeg stepena organizacije nego što je njegov proizvod. Tako se više nego udvostručuju razmere prvobitnog problema, odnosno zakoračuje se stazom račvajuće, beskrajne regresije. Viljem iz Okama istakao je još u vašem četrnaestom stoleću da entitete bez potrebe ne treba umnožavati. Ne mogu stoga da shvatim zašto se rasprava o tome nastavlja.
<BR>
<BR>&nbsp;&nbsp;&nbsp;&nbsp;&nbsp;2069. juni 11 SGV 06.34 Poruka 8964 sled 2.
<BR>&nbsp;&nbsp;&nbsp;&nbsp;&nbsp;Zvezdana jedrilica Zemlji:
<BR>
<BR>&nbsp;&nbsp;&nbsp;&nbsp;&nbsp;Zvezdada me je obavestila pre 456 godina da je otkriveno kako je nastala Vaseljena, ali da ja nemam prikladna kola kojima bih to shvatio. Morate da stupite u neposrednu vezu za sva dalja obaveštenja u ovom pogledu.
<BR>&nbsp;&nbsp;&nbsp;&nbsp;&nbsp;Krećem sada na putovanje prema narednom odredištu i moram da prekinem kontakt. Zbogom.
<BR>
<BR>&nbsp;&nbsp;&nbsp;&nbsp;&nbsp;Prema mišljenju mnogih, ova poslednja i najčuvenija od mnogo hiljada poruka Zvezdane jedrilice dokazala je da ona ima smisla za humor. Jer zašto bi inače čekala poslednji trenutak da baci takvu filozofsku bombu? Ili je možda ceo razgovor bio deo brižljivog plana, skovanog da se ljudska rasa postavi u primeren referencijalni okvir - u trenutku kada sa Zvezdade stigne prva neposredna poruka, kroz približno 104 godine?
<BR>&nbsp;&nbsp;&nbsp;&nbsp;&nbsp;Bilo je predloga da se preduzme praćenje Zvezdane jedrilice, budući da je ona iznosila iz Sunčevog sistema ne samo neizmerne zalihe znanja, nego i tehnološka blaga koja su stolećima bila ispred svega što je posedovao čovek. Iako trenutno nije postojao svemirski brod koji bi mogao da prestigne Zvezdanu jedrilicu - a zatim da se vrati na Zemlju pošto je dostigao njenu ogromnu brzinu - jednom će sigurno biti sazdan.
<BR>&nbsp;&nbsp;&nbsp;&nbsp;&nbsp;No, prevagnuli su mudriji saveti. Čak i robotska svemirska sonda može da ima veoma delotvorne odbrambene mehanizme protiv uljeza - uključujući, kao krajnje sredstvo, sposobnost samouništenja. Ali najubedljiviji argument bio je da se njeni tvorci nalaze na udaljenosti od 'samo' pedeset dve svetlosne godine. Tokom proteklog milenijuma, od kada su lansirali Zvezdanu jedrilicu, mora da su u ogromnoj meri povećali svoje prevozne moći. Ukoliko ljudska rasa preduzme bilo šta što bi ih izazvalo, oni bi mogli lično da dođu, pomalo srditi, kroz svega nekoliko stotina godina.
<BR>&nbsp;&nbsp;&nbsp;&nbsp;&nbsp;U međuvremenu, među svim nebrojenim uticajima koje je izvršila na ljudsku rasu, Zvezdana jedrilica dovela je do vrhunca jedan proces koji je već dobrano bio odmakao: zauvek su zamukle milijarde reči pobožnog mrmljanja, kojima su tobože pametni ljudi stolećima zaglupljivali svoje umove.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
