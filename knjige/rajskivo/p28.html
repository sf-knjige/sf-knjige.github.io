<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. BOŽJI PRST
<P>&nbsp;&nbsp;&nbsp;&nbsp;&nbsp;Dendrobium macarthiae obično su cvetale sa dolaskom jugozapadnog monsuna, ali ove godine to se dogodilo ranije. Stojeći u staklenoj bašti punoj orhideja i uživajući u prepletenim ljubičasto-crvenim cvetovima, Johan Radžasinge priseti se da je prošle sezone ostao zarobljen olujnim pljuskom dobrih pola sata u ovoj kućici, dok je ispitivao prve latice.
<BR>&nbsp;&nbsp;&nbsp;&nbsp;&nbsp;On podiže brižan pogled prema nebu; ne, nije pretila nikakva opasnost od kiše. Dan je bio divan; samo su tanki, visoki pramenovi oblaka ublažavali nemilosrdnu jaru sunca. Hej! Šta je sad ovo?
<BR>&nbsp;&nbsp;&nbsp;&nbsp;&nbsp;Radžasinge nikada ranije nije video ništa slično. Gotovo okomito nad njim, uporedne pruge oblaka narušila je jedna vrtložna formacija. Ličila je na kakvu malu, ciklonsku oluju, promera svega nekoliko kilometara, ali je Radžasingea podsetila na nešto sasvim drugo - na rupu od čvora koja zjapi u godovima fino istesane daske. On reši da napusti omiljene orhideje i iziđe napolje da bolje osmotri pojavu. Odmah je zapazio da mali kovitlac polako plovi nebom; tragovi njegovog prolaska jasno su ostajali urezani u vidu rastakanja oblačnih pruga.
<BR>&nbsp;&nbsp;&nbsp;&nbsp;&nbsp;Lako se moglo zamisliti da se to Božji prst pružio sa neba, praveći brazdu kroz oblake. Iako je Radžasinge bio upućen u osnove kontrole vremenskih prilika, uopšte mu nije padalo na pamet kako je moguća ovakva preciznost; no, činjenica da je pre četrdeset godina odigrao određenu ulogu u utemeljenju ove grane meteorologije začas ga je ispunila skromnim ponosom.
<BR>&nbsp;&nbsp;&nbsp;&nbsp;&nbsp;Nije bilo lako ubediti preostale supersile da se odreknu svojih orbitalnih trvđava i prepuste ih Globalnoj meteorološkoj upravi za nešto što je predstavljalo - ukoliko se metafora mogla toliko protegnuti - poslednji i najdramatičniji primer raskivanja mačeva u plugove. Laseri, koji su nekada bili pretnja po čovečanstvo, sada su upravljali svoje snopove prema brižljivo odabranim delovima atmosfere ili prema terenima za apsorbovanje toplote na nenastanjenim područjima Zemlje. Energija koju su oni sadržali bila je ništavna u poređenju sa snagom najmanje oluje; ali isti je slučaj sa energijom prvog kamena koji pokreće lavinu, ili prvog neutrona koji započinje lančanu reakciju.
<BR>&nbsp;&nbsp;&nbsp;&nbsp;&nbsp;Radžasinge nije znao ništa o tehničkim pojedinostima, osim da se cela stvar temelji na mreži osmatračkih satelita i računara u čijim se elektronskim mozgovima nalazi potpuni model Zemljine atmosfere, kopana i mora. Za trenutak se osetio kao neki zapanjeni divljak koji je ostao bez daha pred čudesima razvijene tehnologije, dok je posmatrao kako se mali ciklon svrhovito kreće prema zapadu, da bi konačno zašao za oble krošnje niza palmi odmah iza bedema Perivoja.
<BR>&nbsp;&nbsp;&nbsp;&nbsp;&nbsp;Zatim podiže pogled prema nevidljivim inženjerima i naučnicima, koji su jurili oko sveta po veštačkim stvorenim nebesima.
<BR>&nbsp;&nbsp;&nbsp;&nbsp;&nbsp;"Veoma upečatljivo", reče on. "Ali nadam se da dobro znate šta radite."
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
