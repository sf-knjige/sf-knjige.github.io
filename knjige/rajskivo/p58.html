<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>52. DRUGI PUTNIK
<P>&nbsp;&nbsp;&nbsp;&nbsp;&nbsp;Morganu se učinilo da mu je veliki teret pao sa pleća. Najednom ga je obuzelo potpuno, iracionalno samopouzdanje. Ovoga puta stvar svakako mora da uspe.
<BR>&nbsp;&nbsp;&nbsp;&nbsp;&nbsp;Nije se, međutim, pokrenuo sa sedišta sve dok do najsitnijih pojedinosti nije razmotrio plan delanja. A kada ga je Kingsli, pomalo brižnim glasom, ponovo pozvao da požuri dole, odgovorio mu je nešto neodređeno. Nije želeo da stvara lažne nade - kako na Zemlji, tako i na Tornju.
<BR>&nbsp;&nbsp;&nbsp;&nbsp;&nbsp;"Pokušaću da izvedem nešto", reče on. "Ostavite me na miru nekoliko minuta.
<BR>&nbsp;&nbsp;&nbsp;&nbsp;&nbsp;Uzeo je kalem sa vlaknom, kojim se koristio kod mnogih ogleda - mali predač koji mu je, pre toliko godina, omogućio da se spusti okomitim pročeljem Jakagale. Iz razloga bezbednosti, na njemu je izvršena jedna prepravka; prvi metar vlakna bio je optočen slojem plastike, tako da više nije bio sasvim nevidljiv, a i sada se njime moglo baratati, oprezno, čak i golim prstima.
<BR>&nbsp;&nbsp;&nbsp;&nbsp;&nbsp;Spustivši pogled na malu kutiju u šaci, Morgan najednom shvati u kojoj mu meri ona znači kao talisman, kao amajlija. Naravno, on nije istinski verovao u takve stvari; uvek je imao savršeno logičan razlog da predač nosi sa sobom. U slučaju ovog uspona, pomislio je da bi mu mogao biti od koristi zbog svoje snage i jedinstvene pogodnosti za dizanje tereta. Tada je gotovo smeo s uma da se mala naprava može primeniti i u druge svrhe...
<BR>&nbsp;&nbsp;&nbsp;&nbsp;&nbsp;Ponovo se iskobelja iz sedišta i kleče na metalnu rešetku malog Paukovog trema da ispita uzrok svih nevolja. Sporni zavrtanj bio je udaljen samo desetak centimetara ispod rešetke; šipke na njoj bile su odveć primaknute da bi kroz njih mogao da provuče šaku, ali već je utvrdio da do zavrtnja može dosegnuti bez većih teškoća ako pruži ruku oko rešetke.
<BR>&nbsp;&nbsp;&nbsp;&nbsp;&nbsp;On oslobodi prvi metar optočenog vlakna i, upotrebivši prsten kao olovnu loptu viska, spusti ga kroz mrežu šipki. Zaglavivši dobro kalem u jednom uglu kapsule, kako slučajno ne bi ispao, on posegnu rukom iza rešetke i uhvati teg koji se njihao. To nije ispalo lako kao što je očekivao, budući da čak ni ovaj izuzetni svemirski kombinezon nije dopuštao da mu se ruka potpuno slobodno savije u laktu, a i prsten mu je izmicao, klateći se napred-nazad.
<BR>&nbsp;&nbsp;&nbsp;&nbsp;&nbsp;Posle pet-šest pokušaja - više zamornih, nego rasrđujućih, budući da je znao da će pre ili kasnije uspeti - on zabaci vlakno između glave i loze zavrtnja, tik iza remena koji se i dalje čvrsto držao. A sada počinje ono najteže...
<BR>&nbsp;&nbsp;&nbsp;&nbsp;&nbsp;Odmotao je taman toliko vlakna sa predača da neoptočena nit obujmi telo zavrtnja; zatim zategnu oba kraja - sve dok nije osetio da je omča legla u navoj. Morgan nikada ranije nije pokušao da izvede nešto slično sa šipkom kaljenog čelika debljom od jednog centimetra, tako da nije imao nikakvu predstavu o tome koliko bi stvar mogla da potraje. Oduprevši se o trem, on poče da povlači nevidljivu testeru.
<BR>&nbsp;&nbsp;&nbsp;&nbsp;&nbsp;Posle pet minuta kupao se u znoju, ali nije imao pojma da li uopšte napreduje. Bojao se da popusti zategnutost vlakna, kako nit ne bi iskliznula iz podjednako nevidljivog ureza koji je - bar se nadao - napravila u telu zavrtnja. Voren ga je pozvao nekoliko puta, sve uzbuđenijim glasom, a on mu je samo kratko uzvraćao da ne brine. Uskoro će morati malo da se odmori, da predahne - i da objasni šta to pokušava. Bilo je to najmanje što je mogao da učini za brižne prijatelje.
<BR>&nbsp;&nbsp;&nbsp;&nbsp;&nbsp;"Vane", reče Kingsli, "šta si naumio? Ljudi iz Tornja neprekidno zovu - šta da im kažem?"
<BR>&nbsp;&nbsp;&nbsp;&nbsp;&nbsp;"Daj mi još samo nekoliko minuta - pokušavam da prerežem zavrtanj..."
<BR>&nbsp;&nbsp;&nbsp;&nbsp;&nbsp;Staložen, ali autoritativan ženski glas najednom prekide Morgana: toliko ga je iznenadio, da je umalo ispustio dragoceno vlakno. Kombinezon je prigušio izgovorene reči, ali to nije bilo važno. Odlično ih je poznavao, iako su protekli meseci od kada ih je poslednji put čuo.
<BR>&nbsp;&nbsp;&nbsp;&nbsp;&nbsp;"Doktore Morgan, reče KORA, "molim vas, lezite i opustite se narednih deset minuta."
<BR>&nbsp;&nbsp;&nbsp;&nbsp;&nbsp;"A je l' bi moglo pet?" upita on molećivo. "Prilično sam zauzet trenutno."
<BR>&nbsp;&nbsp;&nbsp;&nbsp;&nbsp;KORA ga nije udostojila odgovora; iako su postojale jedinice kadre za jednostavan razgovor, ovaj model nije spadao među njih.
<BR>&nbsp;&nbsp;&nbsp;&nbsp;&nbsp;Morgan je održao obećanje: duboko i postojano disao je punih pet minuta. A zatim ponovo poče da testeriše. Napred-nazad, napred-nazad - vukao je vlakno, čučeći nad rešetkom i Zemljom udaljenom četiri stotine kilometara. Po priličnom otporu koji je osećao, zaključio je da je prilično prodro kroz uporni čelik. Ali koliko je to stvarno iznosilo, nikako nije mogao pouzdano da kaže.
<BR>&nbsp;&nbsp;&nbsp;&nbsp;&nbsp;"Doktore Morgan, reče KORA, "sada stvarno morate da otpočinete pola sata."
<BR>&nbsp;&nbsp;&nbsp;&nbsp;&nbsp;Morgan opsova u sebi.
<BR>&nbsp;&nbsp;&nbsp;&nbsp;&nbsp;"Grešite uvažena gospođice", uzvrati on. "Baš se dobro osećam. Ali ovo je bila laž; KORA je dobro znala za bol koji ga je stiskao u grudima...
<BR>&nbsp;&nbsp;&nbsp;&nbsp;&nbsp;"Sa kim to razgovaraš, Vane?" upita Kingsli.
<BR>&nbsp;&nbsp;&nbsp;&nbsp;&nbsp;"Sa jednim anđelom koji je upravo prošao ovuda", odgovori Morgan. "Izvini, zaboravio sam da isključim mikrofon. Ponovo ću se sada malo odmoriti."
<BR>&nbsp;&nbsp;&nbsp;&nbsp;&nbsp;"Kako napreduješ?"
<BR>&nbsp;&nbsp;&nbsp;&nbsp;&nbsp;"Ne znam. Ali siguran sam da je usek već prilično dubok. Nema druge..."
<BR>&nbsp;&nbsp;&nbsp;&nbsp;&nbsp;Dopalo bi mu se da je mogao da isključi KORU, ali to je, naravno, bilo nemoguće, čak i da mu se ona trenutno nije nalazila izvan domašaja, između grudne kosti i meterijala svemirskog kombinezona. Monitor srca koji bi se mogao ućutkati nije bio samo beskoristan, nego i opasan.
<BR>&nbsp;&nbsp;&nbsp;&nbsp;&nbsp;"Doktore Morgan", reča KORA, sada jasno srditim glasom, "stvarno moram da insistiram. Najmanje pola sata potpunog odmora."
<BR>&nbsp;&nbsp;&nbsp;&nbsp;&nbsp;Ovoga puta Morgan nije bio raspoložen za raspravljanje. Znao je da je KORA u pravu; ali od nje se nije moglo očekivati da shvati kako ovde nije u pitanju samo njegov život. Osim toga, bio je uveren da ona - kao i jedan od njegovih mostova - poseduje ugrađen bezbednosni činilac. Dijagnoze su joj uvek bile nešto pesimističnije nego što treba; stanje mu jamačno nije bilo tako ozbiljno kao što je ona tvrdila. Ili se bar iskreno u to nadao.
<BR>&nbsp;&nbsp;&nbsp;&nbsp;&nbsp;Bol u grudima svakako se nije pojačavao; odlučio je da prenebregne i njega i KORU i ponovo je prionuo na posao, testerišući polako, ali postojano, malom omčom od vlakna. Nastaviće da radi, reče on smrknuto u sebi, sve dok ne završi posao.
<BR>&nbsp;&nbsp;&nbsp;&nbsp;&nbsp;Upozorenje na koje je računao sasvim je izostalo. Pauk se žestoko trže kada se od njega odvojilo četvrt tone mrtvog tereta i Morgan se gotovo sunovrati u bezdan. U magnovenju je ispustio predača i posegnuo prema bezbednosnom pojasu.
<BR>&nbsp;&nbsp;&nbsp;&nbsp;&nbsp;Izgledalo je da se sve događa snenom sporošću. Nije ga obuzeo strah, već samo krajnja rešenost da se ne preda gravitaciji bez borbe. Ali bezbednosnog pojasa nije bilo; mora da je bio odbačen u kabinu...
<BR>&nbsp;&nbsp;&nbsp;&nbsp;&nbsp;Uopšte nije bio svestan da koristi levu ruku, a onda, najednom, shvati da se njome drži za šarku otvorenih vrata. Pa ipak, nije se odmah uspeo u kabinu; ostao je kao omađijan prizorom baterije koja je padala, lagano se okrećući poput nekog neobičnog nebeskog tela, dok je nestajala sa vidika. Proteklo je dugo pre no što je potpuno iščezla; tek tada, Morgan se vratio u bezbednost i skljokao na sedište.
<BR>&nbsp;&nbsp;&nbsp;&nbsp;&nbsp;Ostao je tako dugo da sedi, dok mu je srce kao mahnito tuklo u grudima; čekao je KORIN naredni, ljutiti protest. Ali, na njegovo iznenađenje, ona je ćutala, kao da je i sama bila podjednako zapanjena. Dobro, neće joj više pružati povoda da se žali; od sada će, naime, mirno sedeti za kontrolama, nastojeći da se opusti i primiri napete živce.
<BR>&nbsp;&nbsp;&nbsp;&nbsp;&nbsp;Kada se malo pribrao, on pozva planinu.
<BR>&nbsp;&nbsp;&nbsp;&nbsp;&nbsp;"Otarasio sam se baterije", reče i istog časa začu uzvike zadovoljstva sa Zemlje. "Čim zatvorim vratnice, nastavljam put. Kažite Sesuiju i društvu da me očekuju kroz nešto malo više od jedan čas. Zahvalite i Kinteu na rasveti - više mi nije potrebna."
<BR>&nbsp;&nbsp;&nbsp;&nbsp;&nbsp;Ponovo je uspostavio pritisak u kabini, otvorio šlem kombinezona i osvežio se obilnim, hladnim gutljajem ojačanog soka od pomorandže. Zatim uključi motore i pusti kočnice, pa se zavali u sedište; obuzelo ga je neizmerno olakšanje, dok je Pauk dobijao na brzini.
<BR>&nbsp;&nbsp;&nbsp;&nbsp;&nbsp;Uspinjao se već nekoliko minuta, kada najednom shvati šta mu nedostaje. U grozničavoj nadi on pogleda prema metalnoj rešetki trema. Ne, nije ga bilo tamo. No, dobro, lako je mogao da nabavi novi predač kao zamenu za ovaj koji je sada sledio odbačenu bateriju na putu prema Zemlji; bila je to malena žrtva za ovakav poduhvat. Čudno je, ipak, bilo što ga je gubitak toliko snuždio, sprečivši ga da uživa u trijumfu uspeha... Imao je utisak da je naprasno izgubio starog i vernog prijatelja.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
