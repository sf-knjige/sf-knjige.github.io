<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>57. POSLEDNJE SVITANJE
<P>&nbsp;&nbsp;&nbsp;&nbsp;&nbsp;Morgan se zadržao u Podrumu još samo pet minuta; ovo nije bio čas za velike ceremonije, niti je on hteo da trači dragoceni kiseonik, koji je dostavio uz toliko poteškoća. Jednostavno se rukovao i sišao u Pauka.
<BR>&nbsp;&nbsp;&nbsp;&nbsp;&nbsp;Bilo je lepo ponovo disati bez maske - a još lepše znati da je potpuno uspešno okončao misiju, kao i da će za manje od tri časa bezbedno stići natrag na Zemlju. Pa ipak, posle svih napora koje je uložio da bi prispeo do Tornja, nije bio baš oduševljen što mora opet da se otisne na put, da se ponovo preda dejstvu gravitacije - bez obzira na to što ga je ona sada vraćala kući. No, kočnice su, naravno, bile puštene i kapsula je krenula nadole, a on je nekoliko prvih sekundi spusta ostao bez težine.
<BR>&nbsp;&nbsp;&nbsp;&nbsp;&nbsp;Kada je brzinomer pokazao tri stotine kilometara na čas, proradio je automatski kočioni sistem i težina se vratila. Grubo iscrpena baterija sada se ponovo punila, ali sigurno je nepopravljivo oštećena, tako da će morati da bude povućena iz upotrebe.
<BR>&nbsp;&nbsp;&nbsp;&nbsp;&nbsp;Postojala je tu jedna zlokobna paralela; Morganu nije izlazilo iz pameti vlastito iznureno telo, ali mu tvrdoglavi ponos nije dozvoljavao da zatraži da ga dole čeka doktor. Opkladio se sam sa sobom: učiniće to, ukoliko se KORA ponovo bude oglasila.
<BR>&nbsp;&nbsp;&nbsp;&nbsp;&nbsp;Bila je nema, dok se sada brzo spuštao kroz noć. Morgan se osećao potpuno opušteno i prepustio je Pauka da vodi računa o sebi, dok se on divio prizoru nebesa. Malo je svemirskih letelica pružalo ovakav panoramski pogled, a retki su bili ljudi kojima se ukazala prilika da vide zvezde pod ovako izvrsnim okolnostima. Aurora je potpuno nestala, reflektor je ugašen i više nije bilo ničega što bi ugrožavalo sazvežđa.
<BR>&nbsp;&nbsp;&nbsp;&nbsp;&nbsp;Izuzev, naravno, zvezda koje je čovek sam stvorio. Gotovo okomito nad njim stajao je zaslepljujući svetionik Ašoke, postavljen zanavek iznad Hindustana - a na samo nekoliko stotina kilometara od kompleksa Tornja. Na pola puta prema istoku nalazio se Konfučije, a znatno niže Kamehameha, dok su visoko sa zapada sijali Kinte i Imhotep. Bili su to naprosto najsvetliji putokazi duž polutara; postojalo je još mnoštvo drugih, svi daleko blistaviji od Sirijusa. Koliko bi se neki drevni astronom zapanjio, kada bi video tu ogrlicu oko neba; i kako bi samo ostao preneražen kada bi, posle sat osmatranja, ustanovio da su posredi nepomične tačke - koje se niti dižu, niti spuštaju, dok se poznate zvezde kreću svojim prastarim putanjama.
<BR>&nbsp;&nbsp;&nbsp;&nbsp;&nbsp;Posmatrajući dijamantsku ogrlicu koja se pružala nebom, Morgan ju je u pospanom umu začas pretvorio u nešto daleko upečatljivije. Uz maleni napor mašte, te veštačke zvezde postale su svetiljke jednog džinovskog mosta... On uroni u još nesputanija maštanja. Kako se zvaše onaj most u Valhali, preko koga su junaci nordijskih predanja prelazili u drugi svet? Nije mogao da se seti, ali bio je to veličanstven san. A jesu li možda i druga bića, znatno pre Čoveka, pokušavala uzaludno da premoste nebo vlastitih svetova? Na um mu padoše blistavi prstenovi koji opasuju Saturn, kao i sablasni luci Urana i Neptuna. Iako je odlično znao da ovi svetovi nikada nisu iskusili ni dašak života, dopala mu se pomisao da su to, zapravo, ostaci palih mostova.
<BR>&nbsp;&nbsp;&nbsp;&nbsp;&nbsp;Spavalo mu se, ali mašta je bila jača od želje za snom. Ona prionu na tu ideju, poput psa koji je upravo pronašao novu kosku. Zamisao nije bila besmislena; čak ni originalna. Veličina mnogih sinhronih stanica već je dostizala više kilometara, ili su one bile povezane kablovima koji su se pružali dobar deo njihovih orbita. Spojiti ih i tako obrazovati potpuni prsten koji bi okruživao ceo svet - bio bi to znatno jednostavniji neimarski poduhvat od građenja Tornja, a i zahtevao bi daleko manje materijala.
<BR>&nbsp;&nbsp;&nbsp;&nbsp;&nbsp;Ne - ne bi to bio prsten - već točak. Ovaj Toranj predstavljao je samo prvi paok. Bili bi postavljeni i drugi (četiri? šest? više?) duž polutara. Kada svi čvrsto budu povezani na orbiti, nestaće problemi stabilnosti koji ugrožavaju pojedinačan toranj. Afrika, Južna Amerika, Gilbertova ostrva, Indonezija - sve to mogu biti mesta za zemaljske terminale, ako je potrebno. Jednoga dana, kako se materijal bude poboljšavao, a znanje napredovalo, Tornjevi će postati neosetljivi i na najjače orkane, tako da više neće biti neophodni planinski vrhovi. Da je sačekao još sto godina, možda uopšte ne bi morao da uznemirava Mahu Theroa...
<BR>&nbsp;&nbsp;&nbsp;&nbsp;&nbsp;Dok je tako sanjario, tanušni srp smanjujućeg Meseca lako se digao nad istočno obzorje, koje je već rudilo prvim nagoveštajem svitanja. Sjaj Zemlje tako je snažno osvetljavao ceo lunarni disk da je Morgan mogao da vidi mnogo pojedinosti sa noćnog dela; napregao je oči u nadi da će razabrati odsev najlepšeg prizora, neviđenog ni u jednom ranijem dobu - prizora jedne zvezde među kracima Mesečevog srca. Ali noćas se nije mogao videti nijedan grad čovekovog drugog doma.
<BR>&nbsp;&nbsp;&nbsp;&nbsp;&nbsp;Još samo dve stotine kilometara - manje od jednog časa vožnje. Nije bilo svrhe ostajati budan po svaku cenu; Pauk je bio programiran za automatsko pristajanje i mogao je tako meko da se spusti, da se on pri tom uopšte ne probudi...
<BR>&nbsp;&nbsp;&nbsp;&nbsp;&nbsp;Bol ga je prvi probudio; KORA se oglasila samo delić sekunde kasnije. "Ne mičite se", reče ona ospokojavajuće.
<BR>&nbsp;&nbsp;&nbsp;&nbsp;&nbsp;"Zatražila sam radiom pomoć. Ambulantna kola stižu."
<BR>&nbsp;&nbsp;&nbsp;&nbsp;&nbsp;Smešno. Ali ne smej se, naredi Morgan samome sebi, ona čini što može. Nije ga obuzeo strah; iako je bol ispod grudne kosti bio snažan, ipak se mogao izdržati. Pokušao je da usredsredi um na njega - i sam taj čin donese mu olakšanje. Odavno je otkrio da se čovek najbolje može nositi sa bolom ako ga trezveno razmotri.
<BR>&nbsp;&nbsp;&nbsp;&nbsp;&nbsp;Voren ga je dozivao, ali reči su bile nekako daleke i bez mnogo smisla. Dokučio je prizvuk brižnosti u prijateljevom glasu i poželeo je da preduzme nešto kako bi ga umirio; ali nije imao snage za to - niti za bilo šta drugo. A onda više nije mogao da razabere reči; slabašno, ali postojano hučanje potrlo je sve ostale zvuke. Iako je znao da ono postoji samo u njegovom umu - ili u lavirintskim kanalima njegovih ušiju - izgledalo mu je savršeno stvarno; lako je mogao da zamisli kako stoji u podnožju nekog velikog vodopada...
<BR>&nbsp;&nbsp;&nbsp;&nbsp;&nbsp;Zvuk je postajao prigušeniji, mekši - melodičniji. I najednom, on ga prepoznade. Bila je prava divota čuti ga ponovo, na bešumnoj granici svemira, taj zvuk koji je čuo još prilikom prve posete Jakagali!
<BR>&nbsp;&nbsp;&nbsp;&nbsp;&nbsp;Gravitacija ga je ponovo vraćala kući, baš kao što je stolećima njena nevidljiva ruka oblikovala putanju Rajskih Vodoskoka. Ali on je napravio nešto nad čime sila teže nikada neće moći da uspostavi vlast, sve dok ljudi budu posedovali mudrost i želju da ga sačuvaju.
<BR>&nbsp;&nbsp;&nbsp;&nbsp;&nbsp;Kako su mu samo hladne noge! Šta je to sa Paukovim sistemom za održanje života? No, uskoro će svanuti, a onda će biti znatno toplije.
<BR>&nbsp;&nbsp;&nbsp;&nbsp;&nbsp;Zvezde su bledele, znatno brže nego što su imale pravo na to. Baš čudno; iako je gotovo svanuo dan, sve je oko njega postajalo tamnije. A mlazevi vodoskoka spuštali si se sve niže, dok su im se glasovi prituljivali... prituljivali... prituljivali...
<BR>&nbsp;&nbsp;&nbsp;&nbsp;&nbsp;A onda se začuo novi glas, iako ga Vanevar Morgan nije dokučio. Između kratkih, prodornih pisaka, KORA je dovikivala nailazećem svitanju:
<BR>
<BR>&nbsp;&nbsp;&nbsp;&nbsp;&nbsp;U POMOĆ! MOLIM SVE KOJI ME ČUJU
<BR>&nbsp;&nbsp;&nbsp;&nbsp;&nbsp;DA SMESTA DOĐU OVAMO!
<BR>&nbsp;&nbsp;&nbsp;&nbsp;&nbsp;OVO JE KORA UZBUNA!
<BR>&nbsp;&nbsp;&nbsp;&nbsp;&nbsp;U POMOĆ! MOLIM SVE KOJI ME ČUJU
<BR>&nbsp;&nbsp;&nbsp;&nbsp;&nbsp;DA SMESTA DOĐU OVAMO!
<BR>
<BR>&nbsp;&nbsp;&nbsp;&nbsp;&nbsp;Još je dozivala kada se rodilo sunce, a njegovi prvi zraci pomilovali vrh planine koja je nekada bila sveta. Daleko dole, senka Sri Kande pružala se preko oblaka, bez obzira na sve što je čovek uradio.
<BR>&nbsp;&nbsp;&nbsp;&nbsp;&nbsp;Više nije bilo hodočasnika da posmatraju kako to znamenje večnosti leži preko lica zemlje koja se budi. Ali nebrojeni milioni će ga posmatrati, u potonjim stolećima, dok se budu vozili, bezbedno i brzo, prema zvezdama.
</P></TD></TR></TABLE>
<P class="next">
<A HREF=p64.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
