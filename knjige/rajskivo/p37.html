<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. SVEMIRSKI EKSPRES
<P>&nbsp;&nbsp;&nbsp;&nbsp;&nbsp;"Nemoj mi samo reći", zavapi Voren Kingsli, "da se nikada neće odvojiti od tla."
<BR>&nbsp;&nbsp;&nbsp;&nbsp;&nbsp;"Došao sam u iskušenje", zakikota se Morgan, posmatrajući maketu u prirodnoj veličini. "Baš liči na uspravljeni železnički vagon."
<BR>&nbsp;&nbsp;&nbsp;&nbsp;&nbsp;"Upravo smo želeli da stvorimo takav utisak", uzvrati Kingsli. "Lepo kupiš kartu na stanici, prijaviš prtljag, smestiš se u okretnu stolicu i prepustiš se uživanju u pogledu. Ili možeš da se prošetaš do bara i provedeš narednih pet časova u pijuckanju, sve dok ne stigneš do središnje stanice. Uzgrad budi rečeno, šta misliš o zamisli Projektantskog odeljenja da unutrašnjost opremi u stilu dekora pulmana iz devetnaestog veka?"
<BR>&nbsp;&nbsp;&nbsp;&nbsp;&nbsp;"Nisam oduševljen. Pulmani nisu imali pet kružnih spratova jedan nad drugim."
<BR>&nbsp;&nbsp;&nbsp;&nbsp;&nbsp;"Bolje to kaži projektantima - oni silno drže do gasne rasvete."
<BR>&nbsp;&nbsp;&nbsp;&nbsp;&nbsp;"Ako već žele starinski ambijent, onda bih im predložio nešto prikladnije. Svojevremeno sam video u sidnejskom Umetničkom muzeju jedan stari svemirski film. Bio je tamo nekakav transporter koji je imao kružnu osmatračku kabinu - upravo ono što nam je potrebno."
<BR>&nbsp;&nbsp;&nbsp;&nbsp;&nbsp;"Sećaš li se naziva?"
<BR>&nbsp;&nbsp;&nbsp;&nbsp;&nbsp;"Oh... čekaj da razmislim... bilo je nešto kao Svemirski ratovi 2000. Siguran sam da ćeš moći da mu uđeš u trag."
<BR>&nbsp;&nbsp;&nbsp;&nbsp;&nbsp;"Reći ću projektantima da ga potraže. Hajdemo sad unutra. Hoćeš li šlem?"
<BR>&nbsp;&nbsp;&nbsp;&nbsp;&nbsp;"Neću", uzvrati Morgan odsečno. Bilo je to jedno od retkih preimućstava okolnosti da mu je visina bila deset centimetara niža od prosečne.
<BR>&nbsp;&nbsp;&nbsp;&nbsp;&nbsp;Kada su zakoračili u maketu, najednom ga obuze dečačko uzbuđenje naslućivanja. Izvršio je proveru projekata, posmatrao kako se računari igraju grafikonima i planovima - sve mu je bilo dobro poznato. Ali ovo što ga je sada okruživalo bilo je stvarno - opipljivo. Istina, maketa se nikada neće odlepiti od tla, baš kao što kaže stari vic. Ali jednoga dana njeni parnjaci hitaće kroz oblake, da bi se samo za pet časova uspeli do središnje stanice, dvadeset pet hiljada kilometara iznad zemlje. I sve to po ceni od samo jednog dolara za utrošak električne energije po putniku.
<BR>&nbsp;&nbsp;&nbsp;&nbsp;&nbsp;Još je bilo nemoguće dokučiti pravi značaj predstojeće revolucije. Prvi put će i sam Svemir postati u podjednakoj meri dostupan kao i bilo koja tačka na površini poznate Zemlje. Kroz svega nekoliko decenija, ukoliko prosečan čovek poželi da provede vikend na Mesecu, lako će sebi to moći da priušti. Čak će i Mars doći u obzir; nije bilo ograničenja u pogledu onoga što sada postaje moguće.
<BR>&nbsp;&nbsp;&nbsp;&nbsp;&nbsp;Morgan se grubo vrati na zemlju, spotakavši se o rđavo postavljen tepih.
<BR>&nbsp;&nbsp;&nbsp;&nbsp;&nbsp;"Izvini", reče mu vodič. "I to je zamisao projektanata: zelena boja tepiha treba da podseća ljude na Zemlju. Tavanice će biti plave, pri čemu će prelivi postajati sve tamniji na višim spratovima. Osim toga, nameravaju da svuda koriste posrednu svetlost, kako bi se mogle videti zvezde."
<BR>&nbsp;&nbsp;&nbsp;&nbsp;&nbsp;Morgan odmahnu glavom. "Zgodna zamisao, ali neosnovana. Ako pri toj rasveti može normalno da se čita, sjaj će prigušiti zvezde. Potreban vam je deo kabine koji bi bio potpuno zamračen."
<BR>&nbsp;&nbsp;&nbsp;&nbsp;&nbsp;"To je već predviđeno za deo bara - moći ćeš da naručiš piće i da se povučeš iza zastora."
<BR>&nbsp;&nbsp;&nbsp;&nbsp;&nbsp;Trenutno su stajali na najnižem spratu kapsule, u kružnoj prostoriji prečnika osam metara, a visine tri metra. Svuda unaokolo nalazile su se raznovrsne kutije, cilindri i kontrolne ploče sa natpisima: REZERVE KISEONIKA, BATERIJE, CO <SUB>2</SUB>, KRAKERI, PRVA POMOĆ, KONTROLA TEMPERATURE. Bilo je očigledno da je sve postavljeno provizorno i privremeno, tako da se u svakom trenutku moglo premestiti na neko pogodnije mesto.
<BR>&nbsp;&nbsp;&nbsp;&nbsp;&nbsp;"Svako bi pomislio da pravimo svemirski brod", primeti Morgan. "Uzgred budi rečeno, šta kažu poslednje procene o tome koliko bi se ovde moglo opstati?"
<BR>&nbsp;&nbsp;&nbsp;&nbsp;&nbsp;"Sve dok ima energije, čak nedelju dana - i to pri punom opterećenju od pedeset putnika. A to je baš besmisleno, budući da spasilačka ekipa može uvek da pritekne u pomoć za tri časa, bilo sa Zemlje ili sa središnje stanice."
<BR>&nbsp;&nbsp;&nbsp;&nbsp;&nbsp;"Izuzev ako je u pitanju nesreća katastrofalnih razmera, kao što je oštećenje samog tornja ili šina."
<BR>&nbsp;&nbsp;&nbsp;&nbsp;&nbsp;"Ako se tako nešto ikada dogodi, bojim se da nećemo imati koga da spasavamo. Ali ukoliko iz bilo kog razloga dođe do zastoja kapsule, a putnici se ne izbezume i odmah ne smažu celokupno sledovanje ukusnih tableta komprimovane hrane, predviđeno za dugotrajnu upotrebu u slučaju nužde, najveći problem biće im dosada."
<BR>&nbsp;&nbsp;&nbsp;&nbsp;&nbsp;Drugi sprat bio je potpuno prazan, lišen čak i privremenog inventara. Neko je kredom obeležio veliki pravougaonik na zaobljenoj plastičnoj plohi zida i u njemu upisao: OVDE VAZDUŠNA KOMORA?
<BR>&nbsp;&nbsp;&nbsp;&nbsp;&nbsp;"Ovo će biti prostorija za otpremanje prtljaga - premda uopšte nismo sigurni da nam je za tu svrhu potrebno toliko prostora. Ako ustanovimo da nije, onda ćemo deo sprata preurediti za smeštaj putnika. A sad prelazimo na znatno zanimljiviji nivo..."
<BR>&nbsp;&nbsp;&nbsp;&nbsp;&nbsp;Na trećem spratu nalazilo se dvanaest stolica avionskog tipa, koje su se međusobno sve razlikovale; u dve su bile smeštene lutke prirodne veličine, jedna ženskog, a druga muškog lika, kojima kao da je cela ova gungula bila veoma dosadna.
<BR>&nbsp;&nbsp;&nbsp;&nbsp;&nbsp;"Naročito držimo do ovog modela", reče Kingsli, pokazavši prema jednoj luksuznoj, okretnoj stolici na obaranje, kojoj je bio pripojen mali sto, "ali najpre ćemo sprovesti uobičajena ispitivanja."
<BR>&nbsp;&nbsp;&nbsp;&nbsp;&nbsp;Morgan pritisnu pesnicom mekano sedište.
<BR>&nbsp;&nbsp;&nbsp;&nbsp;&nbsp;"Je li neko već sedeo u ovome pet časova?" upita on.
<BR>&nbsp;&nbsp;&nbsp;&nbsp;&nbsp;"Jeste - jedan dobrovoljac-stokilaš. Nije dobio rane od dugog sedenja. Ako se ljudi budu žalili, podsetićemo ih na pionirske dane avijacije, kada je bilo potrebno pet časova samo da bi se preleteo Tihi okean. Osim toga, mi gotovo celim putem nudimo pogodnosti niske gravitacije."
<BR>&nbsp;&nbsp;&nbsp;&nbsp;&nbsp;Naredni sprat bio je urađen prema istoj zamisli, ali na njemu nije bilo stolica. Brzo su prošli kroz njega i stigli do sledećeg nivoa, kome su projektanti očigledno posvetili najviše pažnje.
<BR>&nbsp;&nbsp;&nbsp;&nbsp;&nbsp;Bar je izgledao gotovo kao da je otvoren; štaviše, automat za kafu odista je bio uključen. Iznad ovog uređaja, u dekorativno pozlaćenom okviru, nalazio se jedan stari bakrorez, koji je na ovom mestu u toj meri bio prikladan da je Morgan ostao bez daha. Veliki, puni mesec zauzimao je gornji levi kvadrant, dok je odozdo prema njemu hitala - lokomotiva u obliku metka, vukući za sobom četiri vagona. Na prozorima kupea prve klase mogla su se videti viktorijanska gospoda u cilindrima kako uživaju u pogledu.
<BR>&nbsp;&nbsp;&nbsp;&nbsp;&nbsp;"Gde ste se ovoga domogli?" upita Morgan, zapanjen i zadivljen.
<BR>&nbsp;&nbsp;&nbsp;&nbsp;&nbsp;"Izgleda da je natpis opet otpao", izvini se Kingsli, sagnuvši se iza bara. "Aha, evo ga."
<BR>&nbsp;&nbsp;&nbsp;&nbsp;&nbsp;On pruži Morganu parče papira na kome je stajalo ispisano starinskim slogom:
<BR>
<BR>&nbsp;&nbsp;&nbsp;&nbsp;&nbsp;VOZ-PROJEKTIL ZA MESEC
<BR>&nbsp;&nbsp;&nbsp;&nbsp;&nbsp;Bakrorez iz izdanja iz 1881. romana
<BR>&nbsp;&nbsp;&nbsp;&nbsp;&nbsp;OD ZEMLJE DO MESECA
<BR>&nbsp;&nbsp;&nbsp;&nbsp;&nbsp;direktno
<BR>&nbsp;&nbsp;&nbsp;&nbsp;&nbsp;za 97 časova i 20 minuta
<BR>&nbsp;&nbsp;&nbsp;&nbsp;&nbsp;I PUT OKO NJEGA
<BR>&nbsp;&nbsp;&nbsp;&nbsp;&nbsp;od Žila Verna
<BR>
<BR>&nbsp;&nbsp;&nbsp;&nbsp;&nbsp;"Žao mi je što moram da priznam da nikada nisam pročitao ovaj roman", reče Morgan, pošto je u svesti obradio upravo pročitanu informaciju. "Da sam to učinio, mogao sam sebe da poštedim mnogih muka. Baš bih voleo da znam kako je zamislio celu stvar bez ikakvih tračnica..."
<BR>&nbsp;&nbsp;&nbsp;&nbsp;&nbsp;"Ne bi trebalo mnogo da se uzdamo u starog Žila niti da ga okrivljujemo. Slika nije bila zamišljena tako da je ozbiljno shvatimo - posredi je samo duhovita dosetka umetnika."
<BR>&nbsp;&nbsp;&nbsp;&nbsp;&nbsp;"Prenesi projektantima moje čestitke; ovo im je jedna od boljih zamisli."
<BR>&nbsp;&nbsp;&nbsp;&nbsp;&nbsp;Vrativši se iz snova prošlosti, Morgan i Kingsli krenuše prema stvarnosti budućnosti. Spoljnji projekcioni sistem stvarao je u širokom osmatračkom prozoru prelepu opsenu prizora Zemlje - i to ne bilo kog prizora, Morgan je zadovoljno zapazio, već onog pravog. Sam Taprobani bio je, razume se, skriven pošto se nalazio tačno ispod; ali zato se video čitav Indijski potkontinent, sve do bleštavih snegova Himalaja.
<BR>&nbsp;&nbsp;&nbsp;&nbsp;&nbsp;"Znaš", reče Morgan iznenada, "i ovde će biti isto kao i kod Mosta. Ljudi će polaziti na put samo zbog pogleda. Središnja stanica postaće najveća turistička znamenitost svih vremena." On podiže pogled prema azurnoj plaveti tavanice. "Ima li nečeg posebnog što treba videti na poslednjem spratu?"
<BR>&nbsp;&nbsp;&nbsp;&nbsp;&nbsp;"Ništa naročito - gornja vazdušna komora je završena, ali još nismo odlučili gde da postavimo rezervne uređaje sistema za održavanje života i elektroniku za kontrolu centriranosti tračnica."
<BR>&nbsp;&nbsp;&nbsp;&nbsp;&nbsp;"Ima li nekih problema?"
<BR>&nbsp;&nbsp;&nbsp;&nbsp;&nbsp;"Nema, zahvaljujući novim magnetima. Bez obzira na to da li se kapsula kreće pod ubrzanjem ili po inerciji, u stanju smo da jemčimo bezbedan razmak sve do brzine od osam hiljada kilometara na čas - što iznosi pedeset odsto iznad najveće predviđene brzine."
<BR>&nbsp;&nbsp;&nbsp;&nbsp;&nbsp;Morgan odahnu u sebi. Bilo je to područje na kome je on bio potpuni laik i gde je morao sasvim da se osloni na savete drugih. Od početka je bilo jasno da pri pretpostavljenim brzinama može dejstvovati samo neki magnetski pogon; i najmanji fizički dodir - dok kapsula prevaljuje više od kilometar u sekundi - izazvao bi katastrofu. Pa ipak, četiri para žlebova-vodnica, koja su išla uz pročelja tornja, imala su samo nekoliko centimetara razmaka oko magneta; oni su stoga morali tako da budu projektovani da džinovske ravnotežne sile mogu smesta stupiti u dejstvo i korigovati svaku kretnju kapsule izvan središnje linije.
<BR>&nbsp;&nbsp;&nbsp;&nbsp;&nbsp;Dok se Morgan spuštao za Kingslijem niz zavojite stepenice, koje su se pružale celom visinom makete, iznenada ga obuze jedna sumorna pomisao. Starim, reče on u sebi. Oh, bez po muke sam mogao da se popnem i na šesti nivo; ali milo mi je što smo odustali od toga.
<BR>&nbsp;&nbsp;&nbsp;&nbsp;&nbsp;Pa ipak, tek mi je pedeset devet godina - a proteći će najmanje pet, pod uslovom da se sve odigrava po planu, pre no što se prvi putnik otisne prema središnjoj stanici. Zatim slede tri godine testiranja, kalibrisanja, podešavanja sistema. Sve u svemu, neće biti manje od deset godina...
<BR>&nbsp;&nbsp;&nbsp;&nbsp;&nbsp;Iako je bilo toplo, on oseti kako ga za trenutak prože jeza. Tog časa, Vanevaru Morganu prvi put se javi pomisao da bi trijumf u koji je uložio celo svoje biće mogao za njega da dođe prekasno. I sasvim nesvesno, on položi ruku na tanki, metalni disk, koji mu je bio skriven ispod košulje.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
