<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. MALGARA
<P>&nbsp;&nbsp;&nbsp;&nbsp;&nbsp;Čak ni najprisniji sadruzi princa Malgare nisu mogli da dokuče izraz njegovog lica u času kada je bacio poslednji pogled na svog brata sa kojim je delio dečaštvo. Bojno polje bilo je već utihlo; zamrli su čak i leleci ranjenika - za to su se pobrinule lekovite trave ili poslednji udarci mačeva.
<BR>&nbsp;&nbsp;&nbsp;&nbsp;&nbsp;Prošlo je prilično vremena pre no što se princ okrenuo prema prilici odevenoj u žutu odoru, koja mu je stajala sa strane. "Vi ste bili taj koji ga je krunisao, Prečasni Bodhidharma. Sada ćete imati priliku da mu izvršite još jednu službu. Postarajte se da dobije počasti dostojne jednog kralja."
<BR>&nbsp;&nbsp;&nbsp;&nbsp;&nbsp;Za trenutak, prelat ništa nije odgovorio, a onda uzvrati blagim glasom: "On nam je srušio hramove i rasterao sveštenike. Ako se i klanjao nekom bogu, onda je to bio Šiva."
<BR>&nbsp;&nbsp;&nbsp;&nbsp;&nbsp;Malgarini zubi blesnuše u okrutnom osmejku, koji će Mahanajake odveć dobro upoznati u godinama što su mu još preostale. "Velečasni", reče princ otrovnim glasom, "on je bio prvenac Paravane Velikog, sedeo je na taprobanijskom prestolu, a zla koja je počinio umrla su sa njim. Kada mu telo bude spaljeno, pobrinućete se da mu mošti budu dolično sahranjene, pre no što se usudite da ponovo stupite nogom na Sri Kandu."
<BR>&nbsp;&nbsp;&nbsp;&nbsp;&nbsp;Mahanajake Thero se nakloni, sasvim blago. "Biće učinjeno - po vašoj želji."
<BR>&nbsp;&nbsp;&nbsp;&nbsp;&nbsp;"Ima još nešto", reče Malgara, obraćajući se sada svojim ađutantima. "Slava Kalidasinih vodoskoka stigla je čak do nas, u Hindustan. Voleli bismo da ih vidimo, pre no što krenemo za Ranapuru..."
<BR>
<BR>&nbsp;&nbsp;&nbsp;&nbsp;&nbsp;Iz srca Perivoja, koji su Kalidasi pružali toliko radosti, dim njegove pogrebne lomače dizao se put savršeno vedrog neba, ometajući grabljivice koje su se sjatile sa svih strana. Sa izrazom smrknutog zadovoljstva na licu, koje bi samo ponekad narušio iznenadan odsev sećanja, Malgara je posmatrao simbol svog likovanja kako zavojito hita uvis, obznanjujući celoj zemlji da je počela nova vladavina.
<BR>&nbsp;&nbsp;&nbsp;&nbsp;&nbsp;Kao da nastavljaju iskonsko suparništvo, vode vodoskoka prkosile su plamenu, šikljajući prema nebu, da bi potom u vidu nebrojenih kapljica, remetile površinu bazena, punu odraza. Ali onda, znatno pre no što je oganj okončao svoj posao, rezervoari su počeli da presahnjuju, a mlazevi su se polako pretvorili u vodenu ruševinu. Pre no što se ponovo budu vinuli u Kalidasinim vrtovima, carski Rim će minuti, vojske Islama preplaviće Afriku, Kopernik će svrgnuti Zemlju sa prestola Vaseljene, biće potpisana Deklaracija nezavisnosti, a ljudi će kročiti na Mesec...
<BR>&nbsp;&nbsp;&nbsp;&nbsp;&nbsp;Malgara je sačekao da lomača zgasne u završnoj, kratkotrajnoj vrevi iskrica. Dok su poslednji pramenovi dima gamizali uz nadnoseće pročelje Jakagale, on podiže pogled prema dvorcu na njenom vrhu i ostade tako dugo da ga promatra u mukloj tišini.
<BR>&nbsp;&nbsp;&nbsp;&nbsp;&nbsp;"Nijedan čovek ne sme da prkosi bogovima", reče on konačno. "Neka bude razoren."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
