<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>IZVORI I ZAHVALNICE
<P>&nbsp;&nbsp;&nbsp;&nbsp;&nbsp;Pisac istorijske proze nalazi se u naročitoj obavezi prema svojim čitaocima, posebno onda kada barata nepoznatim vremenima i prostorima. On ne sme da izvitoperuje činjenice ili događaje, kada su oni poznati; a kada ih izmišlja, kao što je često prinuđen, dužnost mu je da ukaže na među koja deli maštu od stvarnosti.
<BR>&nbsp;&nbsp;&nbsp;&nbsp;&nbsp;Pisac naučne fantastike ima iste obaveze, samo dignute na kvadrat. Nadam se da će ove završne opaske ne samo predstavljati izvršenje te obaveze, nego i da će zabaviti čitaoca.
<BR>
<BR>&nbsp;&nbsp;&nbsp;&nbsp;&nbsp;Taprobani i Cejlon
<BR>&nbsp;&nbsp;&nbsp;&nbsp;&nbsp;Iz dramatskih razloga izvršio sam tri beznačajne promene u geografiji Cejlona (sada Šri Lanke). Pomerio sam ostrvo osam stotina kilometara na jug, tako da ga preseca polutar - kao što je odista i bio slučaj pre dvadeset miliona godina, odnosno kao što će možda ponovo biti. U ovom trenutku ono leži između šestog i desetog stepena severne geografske širine.
<BR>&nbsp;&nbsp;&nbsp;&nbsp;&nbsp;Uz to sam udvostručio visinu Svete planine i primakao je bliže 'Jakagali'. Oba mesta, naime, postoje i umnogome odgovaraju mom opisu.
<BR>&nbsp;&nbsp;&nbsp;&nbsp;&nbsp;Sri Pada, ili Adamov Vrh, predstavlja očaravajuću planinu oblika kupe, svetu budistima, muslimanima, Hindusima i hrišćanima, na čijem se vrhu nalazi mali hram. U hramu je smeštena jedna kamena ploča sa otiskom za koju se smatra, iako je dugačak dva metra, da potiče od Budinog stopala.
<BR>&nbsp;&nbsp;&nbsp;&nbsp;&nbsp;Svake godine, tokom mnogo stoleća, hiljade hodočasnika preduzimalo je dugotrajno uspinjanje do vrha visokog 2240 metara. Uspon više nije opasan, budući da sada postoje dva stepeništa (koja su nesumnjivo najduža na svetu) do samog vrha. Ja sam se jednom popeo, na podsticaj Džeremija Bernstina iz Njujorkera (videti njegovu knjigu Iskusiti nauku), ali su mi mnogo dana posle toga noge ostale paralisane. Bilo je, međutim, vredno truda, pošto smo imali sreće da vidimo predivan i zastrašujući prizor senke vrha u svitanje - savršeno simetričnu kupu, vidljivu jedino tokom prvih minuta posle rađanja sunca, koja se pruža gotovo do obzorja na pokrovu oblaka ispod.
<BR>&nbsp;&nbsp;&nbsp;&nbsp;&nbsp;Posle toga, istraživao sam planinu na daleko bezbolniji način, u helikopteru ratnog vazduhoplovstva Šri Lanke; toliko smo se približavali hramu, da sam mogao da razaberem ravnodušne izraze lica monaha, koji su se već privikli na slične bučne uljeze.
<BR>&nbsp;&nbsp;&nbsp;&nbsp;&nbsp;Kamena tvrđava Jakagala zapravo je Sigirija (ili Sigiri, 'Lavlja Stena'), čija je stvarnost tako zapanjujuća da je malo bilo potrebe za nekim izmenama. Jedina sloboda koju sam dozvolio sebi hronološke je prirode, budući da je dvorac na vrhu sagrađen (prema Kulavamsi, letopisu Sinhalezea) za vladavine roditeljoubice, kralja Kasijapa I (478-495. godine nove ere). Izgleda, međutim, neverovatno da se jedan tako veliki poduhvat mogao izvesti za samo osamnaest godina i to pod kraljevanjem uzurpatora koji je živeo u stalnom strahu da će biti svrgnut. Sva je, stoga, prilika da prava istorija Sigirije seže još mnogo vekova dublje u prošlost.
<BR>&nbsp;&nbsp;&nbsp;&nbsp;&nbsp;Ličnost, pobude i stvarna sudbina Kasijape bile su predmet mnogih rasprava, koje je ne tako davno nadahnula posthumno objavljena knjiga Priča o Sigiriju (Lejk Haus, Kolombo, 1972.) sinhalezijskog naučnika, profesora Senerata Paranavitane. Takođe dugujem zahvalnost njegovom monumentalnom, dvotomnom delu posvećenom izučavanju natpisa na Ogledalu-Zidu, Grafiti Sigirije (Oksford Juniverziti Pres, 1956.). Neki stihovi koje sam naveo sasvim su originalni, dok sam druge tek neznatno izmenio.
<BR>&nbsp;&nbsp;&nbsp;&nbsp;&nbsp;Freske koje predstavljaju glavnu diku Sigirije veoma su lepo reprodukovane u knjizi Cejlon: slikarstvo iz hrama, svetilišta i sa Stene (Njujork Grafik Sosajeti/UNESKO, 1957). Reprodukcija broj pet prikazuje najzanimljiviju fresku - koju su, na žalost, šezdesetih godina uništili napoznati vandali. Sluškinja očigledno sluša tajanstvenu kutiju sa šarkama koju drži u desnoj ruci; iako nije ustanovljeno šta je posredi, lokalni arheolozi odbili su da ozbiljno uzmu u razmatranje moju zamisao da je ovde u pitanju rani sinhalezijski tranzistor.
<BR>&nbsp;&nbsp;&nbsp;&nbsp;&nbsp;Predanje o Sigiriji nedavno je na ekran preneo reditelj Dimitrij de Grunvald, snimivši film pod naslovom Bog-kralj, sa Lajom Lousonom u veoma upečatljivo odigranoj naslovnoj ulozi.
<BR>
<BR>&nbsp;&nbsp;&nbsp;&nbsp;&nbsp;Svemirski lift
<BR>&nbsp;&nbsp;&nbsp;&nbsp;&nbsp;Ova naizgled nečuvena zamisao prvi put je izložena na Zapadu u jednom pismu objavljenom u broju od 11. februara 1966. godine časopisa Sajens pod naslovom 'Produženje satelita u pravu "nebesku kuku"'. Autori su bili Džon D. Ajzaks, Hju Bredner i Džordž Bekas iz Skripsovog okeanografskog instituta i Elin S. Vajn iz Vuds Houl okeanografskog instituta. Iako može izgledati čudno da se okeanografi bave ovakvim idejama, stvar postaje manje iznenađujuća ako se ima u vidu da su to jedini ljudi (od velikih dana baražnih balona) koji imaju veze sa veoma dugačkim kablovima, što vise pod vlastitom težinom. (Ime doktora Elina Vajna igrom slučaja učinjeno je besmrtnim zahvaljujući nazivu čuvene istraživačke podmornice 'Elvin').
<BR>&nbsp;&nbsp;&nbsp;&nbsp;&nbsp;Kasnije je, međutim, otkriveno da se zamisao već pojavila šest godina ranije - i to u znatno ambicioznijem vidu. Autor je bio lenjingradski inženjer I. N. Arcutanov (Komsomolskaja pravda, 31. juli 1960). On je zamislio 'nebesku uspinjaču', da upotrebim njegov privlačni naziv za napravu, kojom bi se dnevno dizalo čak dvanaest hiljada tona na orbitu. Veoma je iznenađujuće to da je tako odvažna ideja stekla tako malo publiciteta; jedino mesto gde sam video da je pomenuta jeste lepa slikovnica Alekseja Leonova i Sokolova pod naslovom Zvezde nas čekaju (Moskva, 1967). Na dvadeset petoj strani u boji je prikazan rad 'svemirskog lifta'; ispod je stajalo napisano: "... satelit će, tako reći, počivati fiksiran u izvesnoj tački na nebu. Ukoliko sa satelita spustite kabl do Zemlje, imaćete gotovu žičaru. Potom se može izgraditi lift 'Zemlja-sputnjik-Zemlja' za teret i putnike i on će dejstvovati bez ikakvog raketnog pogona."
<BR>&nbsp;&nbsp;&nbsp;&nbsp;&nbsp;Iako mi je general Leonov poklonio primerak svoje knjige prilikom bečke konferencije posvećene miroljubivom korišćenju svemira, 1968. godine, ta zamisao mi je naprosto promakla - uprkos činjenici da se na slici lift uzdizao tačno sa Šri Lanke! Verovatno mi se učinilo da je kosmonaut Leonov, inače poznati šaljivčina, <EM>On je takođe prvorazredni diplomata. Pošto je u Beču video film '2001', iz njegovih usta potekao je najlepši komentar koji sam ikada čuo o ovom filmu: "Sada se osećam kao da sam dva puta bio u svemiru. Verovatno bi posle misije Apolo-Sojuz rekao 'tri puta'.</EM> hotimice napravio šalu na moj račun.
<BR>&nbsp;&nbsp;&nbsp;&nbsp;&nbsp;Svemirski lift nesumnjivo predstavlja ideju čije je vreme došlo, što najbolje potvrđuje činjenica da je tokom decenije posle 1966. godine Ajzaksova zamisao ponovo otkrivena, međusobno nezavisno, još najmanje tri puta. Njena veoma podrobna obrada, sa mnoštvom novih ideja objavljena je u dvobroju za septembar-oktobar iz 1975. godine časopisa Acta astronautica; naslov članka glasio je: 'Orbitalni toranj; lanser svemirskih letelica koji koristi Zemljinu rotacionu energiju', a njegov autor bio je Džerom Pirson iz vazduhoplovne baze Rajt-Peterson. Doktor Pirson je sa iznenađenjem čuo za ranije studije, koje su mu promakle u kompjuterskom praćenju novih informacija; otkrio ih je, čitajući moje svedočanstvo izloženo u Komitetu za svemir Predstavničkog doma, jula 1975. godine. (Videti Pogled sa Serendipa).
<BR>&nbsp;&nbsp;&nbsp;&nbsp;&nbsp;Šest godina ranije (Džurnal of d britiš interplanetari sosajeti, sveska 22, str: 442-457, 1969.) A. R. Kolar i Dž. V. Flauer došli su do - u osnovi istovetnog - zaključka u referatu pod naslovom '(Relativno) niskovisinski, dvadeset četvoročasovni satelit'. Oni su razmatrali mogućnost visećeg sinhronog komunikacionog satelita daleko ispod prirodne visine od trideset šest hiljada kilometara, ne uzevši pri tom u obzir spuštanje kabla do površine planete, ali to je očigledna posledica njihove zamisli.
<BR>&nbsp;&nbsp;&nbsp;&nbsp;&nbsp;A sada skromno nakašljavanje s moje strane. Još 1963. godine, u jednom eseju, poručenom od UNESKO-a i objavljenom u časopisu Astronautiks u februarskom broju za 1964. godinu pod naslovom 'Svet komunikacionih satelita', koji se sada može naći u mojoj knjizi Glasovi sa neba, napisao sam sledeće: "Kao znatno dugoročnija mogućnost, može se pomenuti da postoji izvestan broj teorijskih načina za ostvarenje niskovisinskog, dvadeset četvoročasovnog satelita; ali oni zavise od tehničkog razvoja za koji je malo verovatno da se može odigrati u ovom stoleću. Ostavljam zamisao studentima za vežbanje."
<BR>&nbsp;&nbsp;&nbsp;&nbsp;&nbsp;Prvi od tih 'teorijskih načina' bio je, razume se, viseći satelit, o čemu su pisali Kolar i Flauer. Moji grubi proračuni, izvedeni na poleđini jednog priručnog koverta, temeljili su se na snazi postojećih materijala, što me je učinilo veoma skeptičnim prema celoj zamisli, tako da nisam mario da je podrobno obradim. Da sam bio nešto manje konzervativan - ili da mi je pri ruci stajao veći koverat - verovatno bih pretekao sve, izuzev Arcutanova.
<BR>&nbsp;&nbsp;&nbsp;&nbsp;&nbsp;Budući da je ova knjiga (bar se nadam) više roman, a manje inženjerska rasprava, upućujem one koji su radi da saznaju nešto podrobnije o tehničkim pojedinostima na sve obimniju literaturu o ovom problemu. Među skorašnje radove spadaju referat Džeroma Pirsona 'Korišćenje orbitalnog tornja za svakodnevno lansiranje tereta drugom kosmičkom brzinom' (istupanje na 27. kongresu Međunarodne astronautičke federacije, oktobar 1976.) i izvanredno saopštenje Hansa Moraveca 'Nesinhrona orbitalna nebeska kuka' (godišnji sastanak Američkog astronautičkog društva, San Francisko, od 18. do 20. oktobra 1977.).
<BR>&nbsp;&nbsp;&nbsp;&nbsp;&nbsp;Dugujem veliku zahvalnost mojim prijateljima, pokojnom A. V. Kliveru iz Rols-Rojsa, doktoru inženjeru Heriju O. Rupeu, profesoru astronautike na Tehničkom univerzitetu minhenske 'Lehrstuhl f_r Raumfahrttechnic', i doktoru Alenu Bondu iz Kalem Laboratorija na njihovim dragocenim komentarima orbitalnog tornja. Oni, međutim, ne snose odgovornost za preinačenja koja sam ja načinio.
<BR>&nbsp;&nbsp;&nbsp;&nbsp;&nbsp;Volter L. Morgan (koliko ja znam, nije nu u kakvom srodstvu sa Vanevarom Morganom) i Gari Gordon iz KOMSAT Laboratorija, kao i L. Perek iz Odeljenja za svemirske poslove Ujedinjenih nacija pružili su mi veoma korisne informacije o stabilnim područjima sinhrone orbite; oni ističu da bi prirodne sile (a naročito dejstva sistema Sunce-Mesec) izazvale velike oscilacije, naročito u pravcu sever-jug. Prema tome 'Taprobani' možda ne bi bio toliko pogodan, kao što sam ja to napisao; ali on bi i dalje bio bez premca u odnosu na sva ostala moguća mesta.
<BR>&nbsp;&nbsp;&nbsp;&nbsp;&nbsp;Podložna je raspravi i pretpostavka o važnosti lokacije na velikoj visini i ja u tom smislu dugujem zahvalnost Semu Brendu, iz Pomorskog istraživačkog centra za ekološka predviđanja na informacijama o polutarnim vetrovima. Ukoliko se ispostavi da se Toranj može bezbedno spustiti do nivoa mora, lako se može dogoditi da Maldivsko ostrvo Gan (koga je nedavno napustilo britansko Ratno vazduhoplovstvo) postane najdragoceniji teren dvadeset prvog stoleća.
<BR>&nbsp;&nbsp;&nbsp;&nbsp;&nbsp;Konačno, izgleda veoma neobična - pa čak i zastrašujuća - okolnost da sam ja, godinama pre no što mi je pala na um tema za ovaj roman, krajnje nesvesno gravitirao (sic) ka njegovom poprištu zbivanja. Kuća, naime, koju sam kupio pre deset godina na mojoj omiljenoj plaži na Šri Lanki (videti Blago zlatnog grebena i Pogled sa Serendipa) nalazi se tačno na mestu koje predstavlja najbližu kopnenu lokaciju tački maksimalne geosinhrone stabilnosti.
<BR>&nbsp;&nbsp;&nbsp;&nbsp;&nbsp;To mi daje nadu da ću u penziji imati priliku da posmatram druge umirovljene ostatke rane svemirske ere kako kruže orbitalnim Sargaskim morem neposredno iznad moje glave.
<BR>
<BR>&nbsp;&nbsp;&nbsp;&nbsp;&nbsp;Kolombo
<BR>&nbsp;&nbsp;&nbsp;&nbsp;&nbsp;1969-1978.
<BR>
<BR>&nbsp;&nbsp;&nbsp;&nbsp;&nbsp;A sada, jedna od onih izuzetnih podudarnosti koje sam naučio da primam zdravo za gotovo...
<BR>&nbsp;&nbsp;&nbsp;&nbsp;&nbsp;Dok sam vršio korekturu ovog romana, dobio sam od doktora Džeroma Pirsona jedan primerak NASA-inog Tehničkog memoranduma pod oznakom TM-75174. Naslov je glasio 'Svemirska "ogrlica" oko Zemlje', a tekst je potekao iz pera G. Poljakova. Posredi je prevod članka izvorno objavljenog u časopisu Tehnika molodeži, broj 4 za 1977. godinu, str: 41-43.
<BR>&nbsp;&nbsp;&nbsp;&nbsp;&nbsp;U tom kratkom ali veoma podsticajnom tekstu, doktor Poljakov, iz Astrahanskog nastavnog instituta, opisuje, uz obilje inženjerskih podrobnosti, Morganovu završnu viziju celovitog prstena oko sveta. On vidi u tome prirodni nastavak svemirskog lifta, čije građenje i rad objašnjava doslovce na isti način kao i ja.
<BR>&nbsp;&nbsp;&nbsp;&nbsp;&nbsp;Pozdravljam tovariša Poljakova i istovremeno počinjem da se pitam, nisam li, možda, ponovo bio odveć konzervativan. Možda će Orbitalni Toranj predstavljati dostignuće dvadeset prvog, a ne dvadeset drugog stoleća.
<BR>&nbsp;&nbsp;&nbsp;&nbsp;&nbsp;Naši vlastiti unuci lako mogu da pokažu da je - ponekad - ono što je Džinovsko ujedno i Lepo.
<BR>
<BR>&nbsp;&nbsp;&nbsp;&nbsp;&nbsp;Kolombo
<BR>&nbsp;&nbsp;&nbsp;&nbsp;&nbsp;18. septembar 1978.
</P></TD></TR></TABLE>
</CENTER>
</BODY>
</HTML>
