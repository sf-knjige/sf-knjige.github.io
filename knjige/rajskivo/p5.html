<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. VODOSKOCI
<P>&nbsp;&nbsp;&nbsp;&nbsp;&nbsp;Slonovi i robovi danima su mukotrpno teglili pod okrutnim suncem, noseći beskrajne lance vedara uz obronak litice. "Je li gotovo?" raspitivao se kralj iz dana u dan. "Nije, veličanstvo", odgovarao je glavni predradnik, "rezervoar još nije pun. Ali sutra, možda..."
<BR>&nbsp;&nbsp;&nbsp;&nbsp;&nbsp;To 'sutra' konačno je svanulo i ceo dvor se okupio u Perivojima, ispod nastrešnice od tkanine jarkih boja. Kralja su, pored toga, rashlađivale i velike lepeze, kojima su mahali molioci; da bi se domogli ove rizične povlastice, oni su morali dobro da podmite komornika. Bila je to počast koja im je mogla doneti bogatstvo ili smrt.
<BR>&nbsp;&nbsp;&nbsp;&nbsp;&nbsp;Sve oči bile su upravljene prema pročelju Stene i sićušnim prilikama koje su se kretale na njenom vrhu. Jedna zastava mahnu; daleko ispod, kratko se oglasi rog. U podnožju litice radnici mahnito stadoše da barataju polugama i da potežu užad. Ali dugo se ništa nije dogodilo.
<BR>&nbsp;&nbsp;&nbsp;&nbsp;&nbsp;Kraljevo lice poče da se mrgodi i ceo dvor zadrhta. Čak su i lepeze nekoliko trenutaka izgubile ritam mahanja, da bi se potom njihovo kretanje ponovo ubrzalo, budući da su se oni koji su rukovali njima spomenuli opasnosti svog preduzetništva. A onda se podiže silna graja među radnicima u podnožju Jakagale - graja radosti i likovanja, koja je stala da se širi i primiče, kako je prihvatana duž cvećem oivičenih staza. A uporedo sa njom počeo je da se razleže još jedan zvuk; on, doduše, nije bio toliko bučan, ali je ipak odavao utisak neodoljive, zapretane sile koja neumoljivo hrli ka svojoj meti.
<BR>&nbsp;&nbsp;&nbsp;&nbsp;&nbsp;Jedan za drugim, pokuljavši iz zemlje kao nekom čarolijom, vitki stubovi vode šiknuše put savršeno vedrog neba. Na visini koja je četvorostruko premašala čovekovu, oni se rascvetaše u latice sazdane od kapljica. Svetlost sunca, koja se prelamala kroz njih, stvarala je izmaglicu prošaranu svim duginim bojama, što je upotpunjavalo neobičnost i lepotu prizora. Nikada, tokom cele povesti Taprobanija, ljudske oči nisu videle takvo čudo.
<BR>&nbsp;&nbsp;&nbsp;&nbsp;&nbsp;Kralj se osmehnu, a dvorjani se odvažiše da ponovo počnu da dišu. Ovoga puta zakopane cevi nisu se rasprsle pod težinom vode; za razliku od svojih zlosrećnih prethodnika, neimari koji su ih postavili stekli su ovim uspehom podjednako valjane izglede da dožive starost kao i svi ostali koji su radili za Kalidasu.
<BR>&nbsp;&nbsp;&nbsp;&nbsp;&nbsp;Gotovo isto tako neprimetno kao i sunce što klone na zapad, mlazevi su stali da gube visinu. Više nisu bili viši od čoveka; mukotrpno napunjeni rezervoari gotovo su presahli, a vodoskoci se najpre sniziše, a zatim ponovo podigoše, kao da su želeli da odaju poslednji naklon prestolu; potom bešumno zgasnuše. Još nekoliko trenutaka talasići su se razlivali površinom bazena, punom izlomljenih odraza, da bi konačno i ona postala glatko ogledalo u kome je stajala slika večne Stene.
<BR>&nbsp;&nbsp;&nbsp;&nbsp;&nbsp;"Radnici su valjano obavili posao", reče Kalidasa. "Dajte im slobodu."
<BR>&nbsp;&nbsp;&nbsp;&nbsp;&nbsp;U kojoj je meri to stvarno bilo valjano, oni, razume se, nikada neće shvatiti, budući da niko nije mogao dokučiti samotne vizije jednog umetnika-kralja. Prelazeći pogledom po brižljivo negovanim vrtovima koji su opasavali Jakagalu, Kalidasa je osećao zadovoljstvo kakvo nikada ranije nije iskusio.
<BR>&nbsp;&nbsp;&nbsp;&nbsp;&nbsp;Ovde, u podnožju Stene, on je zamislio i stvorio Raj. Sada mu je samo preostalo da na njenom vrhu sazda Nebo.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
