<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>51. NA TREMU
<P>&nbsp;&nbsp;&nbsp;&nbsp;&nbsp;Iako je na vrhu bilo hladno i neudobno, masa sveta neprekidno se povećavala. Postojalo je nešto hipnotičko u blistavoj zvezdici koja je stajala u zenitu i ka kojoj su sada bile upravljene misli celog sveta, baš kao i laserski snop sa Kintea. Pristižući, svi posetioci su se upućivali prema severnoj traci, koju bi potom kucnuli, snebljivo i poluprkosno, kao da su želeli da kažu: "Znam da je ovo glupo, ali tako imam utisak da sam u vezi sa Morganom." Posle toga, okupljali bi se oko automata za kafu i slušali izveštaje saopštavane preko sistema zvučnika. Nije bilo nikakvih vesti od izbeglica sa Tornja; tamo su svi spavali - ili bar pokušavali da spavaju - kako bi sačuvali što više kiseonika. Budući da Morgan još nije bio u zadocnjenju, oni nisu obavešteni o nepredviđenoj prepreci; ali tokom narednog sata jamačno će pozvati središnju stanicu da ustanove šta se događa.
<BR>&nbsp;&nbsp;&nbsp;&nbsp;&nbsp;Maksina Dival stigla je na Sri Kandu samo deset minuta posle Morganovog odlaska. U ranijim vremenima, ovakvo mimoilažeje za dlaku razbesnelo bi je, ali sada je samo slegla ramenima i utešila se pomišlju da će se prva dočepati inženjera kada se bude vratio. Kingsli joj nije dozvolio da razgovara sa Morganom, a ona je čak i to primila bez protivljenja. Da, godine već čine svoje...
<BR>&nbsp;&nbsp;&nbsp;&nbsp;&nbsp;Tokom poslednjih pet minuta, jedini zvuk koji je dopirao iz kapsule bio je niz potvrdnih odgovora Morgana na pitanja stručnjaka za skafandre sa središnje stanice. Provera je sada bila završena; svi su napeto iščekivali naredni ključni korak.
<BR>&nbsp;&nbsp;&nbsp;&nbsp;&nbsp;"Vazduh ispušten", reče Morgan; glas mu je sada sadržao mali odjek, budući da je spustio vizir šlema. "Pritisak u kapsuli nula. Nemam problema sa disanjem." Usledila je pauza od trideset sekundi, a onda inženjer nastavi: "Otvaram prednja vrata - ide glatko. Sada otkopčavam sedišni pojas."
<BR>&nbsp;&nbsp;&nbsp;&nbsp;&nbsp;Posmatrači se nehotice uskomešaše; u mašti, svako od njih sada je bio gore u kapsuli, najednom svestan bezdana koji se otvorio ispod.
<BR>&nbsp;&nbsp;&nbsp;&nbsp;&nbsp;"Kopča radi dobro. Ispružio sam noge. Nije baš mnogo visoko...
<BR>&nbsp;&nbsp;&nbsp;&nbsp;&nbsp;Kombinezon mi dobro pristaje - vrlo je fleksibilan - sada polazim na trem - ne brinite! - obmotao sam oko leve ruke sedišni pojas...
<BR>&nbsp;&nbsp;&nbsp;&nbsp;&nbsp;Auh! Nije nimalo lako ovoliko se sagnuti. Ali vidim leptirasti navrtak, ispod ispusne rešetke. Pokušavam da ga dohvatim...
<BR>&nbsp;&nbsp;&nbsp;&nbsp;&nbsp;Spustio sam se na kolena - nije osobito udobno - imam ga! Da vidim da li će da se okreće...2
<BR>&nbsp;&nbsp;&nbsp;&nbsp;&nbsp;Slušaoci se ukočiše i postaše bešumni - a onda, skladno, odahnuše uz doslovce istovremen uzdah olakšanja.
<BR>&nbsp;&nbsp;&nbsp;&nbsp;&nbsp;"Nema problema! Lako ide. Napravio sam već dva kruga - još samo malo - jedan trenutak - osećam kako popušta - ČUVAJ DOLE!"
<BR>&nbsp;&nbsp;&nbsp;&nbsp;&nbsp;Na Zemlji se zaori spontani pljesak, prošaran veselim uzvicima; neki posmatrači podigoše ruke iznad glava, tobož zastrašeni mogućnošću bombardovanja iz svemira. Nekolicina ljudi, međutim, koji, izgleda, nisu shvatili da navrtak neće stići do tla još najmanje pet minuta, kao i da će pasti deset kilometara na istok, ozbiljno su se uplašili.
<BR>&nbsp;&nbsp;&nbsp;&nbsp;&nbsp;Jedino Voren Kingsli još nije pokazivao znake radosti. "Ne veselite se pre vremena", reče on Maksini. "Još sve nije gotovo.
<BR>&nbsp;&nbsp;&nbsp;&nbsp;&nbsp;Sekunde počeše da protiču... jedan minut... dva minuta...
<BR>&nbsp;&nbsp;&nbsp;&nbsp;&nbsp;"Ne vredi", reče najzad Morgan, glasom koji je odavao bes i osujećenost. "Ne mogu da pokrenem remen. Težina baterije drži ga pričvršćenog na zavoj. Sigurno smo ga onim trzajima zarili u zavrtanj."
<BR>&nbsp;&nbsp;&nbsp;&nbsp;&nbsp;"Vrati se dole što brže možeš", reče Kingsli. "Stiže nova električna ćelija; moći ćemo da je postavimo za manje od jedan sat, tako da ćemo stići do Tornja za - oh, najviše šest časova. razume se, ukoliko ne iskrsnu nove poteškoće."
<BR>&nbsp;&nbsp;&nbsp;&nbsp;&nbsp;Tačno, pomisli Morgan; baš zbog toga, više ne bi krenuo na vožnju Paukom bez temeljitog pregleda silno zlostavljanog kočionog mehanizma. Osim toga, u pitanju je bio i on sam; već je osećao kako ga ophrvava napor kome je bio izložen poslednjih nekoliko časova. Umor će mu uskoro usporiti um i telo, upravo u trenutku kada će najviše morati da se osloni na njihovo besprekorno dejstvovanje.
<BR>&nbsp;&nbsp;&nbsp;&nbsp;&nbsp;Vratio se na sedište, ali kapsula je i dalje bila otvorena prema svemiru, a on još nije pričvrstio bezbednosni pojas. Učiniti to, značilo bi priznati poraz; a to Morgan nikada nije radio laka srca.
<BR>&nbsp;&nbsp;&nbsp;&nbsp;&nbsp;Netreptavi sjaj lasera sa Kintea, koji je dopirao gotovo neposredno odozgo, još ga je prožimao svojom nemilosrdnom svetlošću. Pokušao je da se usredsredi na problem sa kojim je bio suočen, podjednako pomno kao što je taj snop bio usredotočen na njega.
<BR>&nbsp;&nbsp;&nbsp;&nbsp;&nbsp;Sve što mu je bilo potrebno bio je jedan rezač metala - ručna testera ili makaze - kojim bi presekao potporni remen. Još jednom uputi kletvu na račun činjenice da u Pauku nije bilo kutije sa alatom; no, čak i da je to bio slučaj, teško da bi se u njoj nalazilo ono što mu je potrebno.
<BR>&nbsp;&nbsp;&nbsp;&nbsp;&nbsp;Mnogo megavat-časova energije bilo je uskladišteno u Paukovim unutrašnjim baterijama; da li ih je mogao nekako iskoristiti? Za trenutak je u mašti video sebe kako električnim lukom preseca pojas; ali čak i da je imao na raspolaganju odgovarajuće teške provodnike - što, razume se, nije bio slučaj - glavni agregat bio je nedostupan iz kontrolne kabine.
<BR>&nbsp;&nbsp;&nbsp;&nbsp;&nbsp;Voren i ostali prvorazredni umovi okupljeni oko njega nisu uspeli da smisle nikakvo rešenje. Bio je prepušten samome sebi, u fizičkom i intelektualnom pogledu. Uostalom, on je uvek najviše voleo baš takve situacije.
<BR>&nbsp;&nbsp;&nbsp;&nbsp;&nbsp;I tada, upravo kada je pružio ruku da zatvori vrata kapsule, Morganu sinu šta mu valja činiti. Sve vreme, odgovor mu se doslovce nalazio pri ruci.
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
