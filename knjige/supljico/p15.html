<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. OČI
<P>&nbsp;&nbsp;&nbsp;&nbsp;&nbsp;Ne mislim da kažem kako su Džeremi i Gejl savršeni par koji se uvek slaže i nikad ne svađa, niti da nikada nisu razočarali jedno drugo. Istina je da je ponekad njihov dodir uma pre poziv na neslaganje nego sila koja ih vezuje.
<BR>&nbsp;&nbsp;&nbsp;&nbsp;&nbsp;Njihova bliskost deluje kao uveličavajuće ogledalo za njihove najmanje nedostatke. Gejlina narav brzo se pali, a još brže izgara; Džeremi se od toga brzo umara. Ona ne može da trpi njegovu sporu, staloženu odmerenost pri suočavanju čak i sa najbesmislenijim provokacijama. Ponekad se svađaju zbog njegovog odbijanja da se svađa.
<BR>&nbsp;&nbsp;&nbsp;&nbsp;&nbsp;Oboje zaključuju brzo posle venčanja da parovi treba da provere bioritmove pre svadbe, a ne da idu na testove krvi. Gejl voli rano da ide u krevet i rano da ustaje, uživa u jutru iznad svega ostalog. Džeremi voli kasnu noć i najbolje radi na tabli posle jedan ujutro. Jutra su za njega anatema i u danima kada nema nastavu, retko se i promeškolji pre 9:30. Gejl ne uživa u dodiru uma sa njim pre njegove druge šoljice kafe, a čak i tada tvrdi da je to nalik na uspostavljanje telepatije sa mrzovoljnim medvedom poluprobuđenim iz zimskog sna.
<BR>&nbsp;&nbsp;&nbsp;&nbsp;&nbsp;Njihovi ukusi, saglasni u toliko mnogo oblasti, potpuno su različiti u nekim podjednako važnim stvarima. Gejl voli da čita i živi za pisanu reč; Džeremi retko čita bilo šta izvan svog polja rada i smatra romane gubljenjem vremena. Džeremi siđe iz svoje radne sobe u tri ujutro i zadovoljno se smesti ispred nekog dokumentarca na kablovskoj televiziji; Gejl nema mnogo vremena za dokumentarce. Gejl voli sportove i provela bi svaki jesenji vikend na ragbi utakmici da može; Džeremiju su sportovi dosadni i slaže se sa definicijom Džordža Vila, koji kaže da je ragbi 'skrnavljenje jeseni.'
<BR>&nbsp;&nbsp;&nbsp;&nbsp;&nbsp;Što se muzike tiče, Gejl svira klavir, francuski rog, klarinet i gitaru; Džeremi uopšte nema sluha. Kada sluša muziku, Džeremi se divi matematičkom baroku Baha; Gejl uživa u neprogramiranoj humanosti Mocarta. Oboje uživaju u umetnosti, ali njihove posete galerijama i muzejima postaju telepatska bojna polja: Džeremi se divi apstraktnoj tačnosti Omaža kvadratu Jozefa Albersa; Gejl uživa u impresionistima i ranom Pikasu. Jednom, za njen rođendan, Džeremi troši čitavu svoju ušteđevinu i najveći deo njene kako bi kupio malu sliku Frica Glarnera - Relaciona slika, br. 57 - a Gejlina reakcija, pošto ju je videla u Džeremijevom umu dok on vozi 'Trijumfa' uz prilazni puteljak sa slikom u prtljažniku, jeste: Zaboga, Džeri, potrošio si sve naše pare na te... te... kvadrate?
<BR>&nbsp;&nbsp;&nbsp;&nbsp;&nbsp;Po pitanju politike, Gejl je puna nade, a Džeremi ciničan. Po društvenim pitanjima, Gejl je liberalna u najfinijoj tradiciji te reči, a Džeremi ravnodušan.
<BR>&nbsp;&nbsp;&nbsp;&nbsp;&nbsp;Zar ne želiš da okončaš beskućništvo, Džeri? pita Gejl jednog dana.
<BR>&nbsp;&nbsp;&nbsp;&nbsp;&nbsp;Ne baš.
<BR>&nbsp;&nbsp;&nbsp;&nbsp;&nbsp;Za ime sveta, zašto ne?
<BR>&nbsp;&nbsp;&nbsp;&nbsp;&nbsp;Gledaj, nisam ja te ljude učinio beskućnicima. Ne mogu ni da ih skućim. Osim toga, većina njih su ionako odbegli ludaci... odbačeni zahvaljujući liberalnom dušebrižništvu koje ih osuđuje na život na ulicama.
<BR>&nbsp;&nbsp;&nbsp;&nbsp;&nbsp;Neki od njih nisu ludi, Džeri. Neki naprosto nisu imali sreće.
<BR>&nbsp;&nbsp;&nbsp;&nbsp;&nbsp;Ma hajde, malena. Sad razgovaraš sa stručnjakom za verovatnoću. Moguće je da znam bolje od bilo koga u celom komonveltu zbog čega sreća ne postoji.
<BR>&nbsp;&nbsp;&nbsp;&nbsp;&nbsp;Možda, Džeri... ali ne znaš mnogo o ljudima.
<BR>&nbsp;&nbsp;&nbsp;&nbsp;&nbsp;Slažem se, malena. I ne želim mnogo da znam. Da li ti želiš da se više udubljuješ u tu močvare zbrke koju većina ljudi naziva mislima?
<BR>&nbsp;&nbsp;&nbsp;&nbsp;&nbsp;To su ljudi, Džeri. Poput nas.
<BR>&nbsp;&nbsp;&nbsp;&nbsp;&nbsp;Ne, malena. Ne poput nas. A čak i da jesu, ne bih voleo da trošim vreme na razmišljanje o njima.
<BR>&nbsp;&nbsp;&nbsp;&nbsp;&nbsp;A na kakvo razmišljanje bi voleo da trošiš vreme?
<BR>
<BR>&nbsp;&nbsp;&nbsp;&nbsp;&nbsp;Gejl uviđa o čemu jednačina govori tako što strpljivo čeka nekakav ekvivalentan jezički prevod u Džeremijevom umu. Jaka stvar, odašilje ona, zaista ljutita, ti i neki tip po imenu Dirak možete da izvedete relativističku talasnu jednačinu. Kako će to pomoći bilo kome?
<BR>&nbsp;&nbsp;&nbsp;&nbsp;&nbsp;To nam pomaže da shvatimo vasionu, malena. Što je više nego što možeš da kažeš za prisluškivanje zbrkanog razmišljanja svih tih 'običnih ljudi' koje si se toliko uspalila da shvatiš.
<BR>&nbsp;&nbsp;&nbsp;&nbsp;&nbsp;Gejlin odgovor više nije filtriran. Zapljuskuje Džeremija kao crni vetar. Zaboga, ti baš umeš da budeš nadmen, Džeremi Bremenu. Zašto misliš da je vrednije proučavati elektrone nego ljudska bića?
<BR>&nbsp;&nbsp;&nbsp;&nbsp;&nbsp;Džeremi zastaje. Dobro pitanje. Zatvara oči na sekund i razmatra tu misao, isključivši Gejl koliko god može iz svojih razmatranja. Ljudi su predvidivi, odašilje on konačno. Elektroni nisu. Pre nego što Gejl može da odgovori, on nastavlja. Ne mislim da su ljudski postupci toliko predvidivi, malena... znamo koliko perverzni mogu da budu ljudski postupci... ali pobude za njihove postupke čine veoma ograničeni skup, kao i raspon postupaka koji proističu iz tih pobuda. U tom smislu, načelo nesigurnosti mnogo je manje primenljivo na ljude nego na elektrone. U pravom smislu reči, ljudi su dosadni.
<BR>&nbsp;&nbsp;&nbsp;&nbsp;&nbsp;Gejl obrazuje gnevni odgovor, ali ga onda prigušuje. Ti to ozbiljno, Džeri, zar ne?
<BR>&nbsp;&nbsp;&nbsp;&nbsp;&nbsp;On obrazuje svoju sliku koja klima glavom.
<BR>&nbsp;&nbsp;&nbsp;&nbsp;&nbsp;Gejl podiže štit uma da razmisli o tome. Ne izdvaja sebe od Džeremija, ali veza je manje prisna, manje neposredna. Džeremi razmišlja o tome da li da nastavi sa razmenom, da pokuša dublje da objasni, ako ne i opravda, ali može da oseti koliko je obuzeta sopstvenim mislima i odlučuje da razgovor odloži za kasnije.
<BR>&nbsp;&nbsp;&nbsp;&nbsp;&nbsp;"Gospodine Bremen?"
<BR>&nbsp;&nbsp;&nbsp;&nbsp;&nbsp;On otvara oči i gleda svoj razred studenata matematike. Mladić, Arni, odstupio je od table. To je jednostavna diferencijalna jednačina, ali Arni je potpuno promašio.
<BR>&nbsp;&nbsp;&nbsp;&nbsp;&nbsp;Džeremi uzdiše, okreće se na stolici i nastavlja da objašnjava funkciju.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
