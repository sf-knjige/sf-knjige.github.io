<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>27. OČIJU NEMA TU
<P>&nbsp;&nbsp;&nbsp;&nbsp;&nbsp;Hramljući, i dalje krvareći, Bremen se teturao uzbrdo prema hladnjači i gromadama iza nje. Lučne svetiljke upalile su se sada svuda na imanju i jedina mesta sa senkama bila su u procepima i pukotinama između stenja. Iza njega, rotvajleri su bili slobodni i Bremen je mogao da čuje Doplerov efekt njihovog laveža dok su mu se približavali.
<BR>&nbsp;&nbsp;&nbsp;&nbsp;&nbsp;Ne u stene... ona i želi da tamo odeš.
<BR>&nbsp;&nbsp;&nbsp;&nbsp;&nbsp;Bremen stade u senci hladnjače, zadihan, upinjući se da ponovo otera tačke koje su mu se javile pred očima. Sećanja... porodica ilegalnih meksičkih useljenika koje je pokupila kada im se kamion pokvario... psi su ih opkolili među stenama... gospoj'ca Morgan je dovršila posao lovačkom puškom odozgo, sa hrbata.
<BR>&nbsp;&nbsp;&nbsp;&nbsp;&nbsp;Bremen odmahnu glavom. Psi su sada sišli sa puta i uspinjali su se kroz rastresiti škriljac i žbunje ka njemu. Bremen natera sebe da se priseti naleta bezumnih slika u onih nekoliko sekundi koje je proveo u oku uragana... sve je moglo da mu pomogne.
<BR>&nbsp;&nbsp;&nbsp;&nbsp;&nbsp;Oči obrubljene mrazom... crvena rebra kroz zamrznuto meso... desetak grobnica tokom godina... plač i molbe odbegle devojke tog leta '81. pre nego što se sečivo spustilo ka njenom povijenom vratu... obred pripremanja hladnjače.
<BR>&nbsp;&nbsp;&nbsp;&nbsp;&nbsp;Psi su dolazili u skokovima uz padinu, a lavež im je menjao boju u nešto žurnije i neposrednije. Bremen je sada jasno mogao da im vidi oči. Ispod, na svetlosti, gospoj'ca Morgan podiže sačmaricu i krenu za psima naviše.
<BR>&nbsp;&nbsp;&nbsp;&nbsp;&nbsp;27-9-11. Večnih nekoliko sekundi Bremen je video samo brojeve kako lebde, važni, deo obreda... ali nije mogao da im odredi značenje. Psi su sada bili petnaest jardi od njega i režali su kao jedna zver sa šest glava.
<BR>&nbsp;&nbsp;&nbsp;&nbsp;&nbsp;Bremen se usredsredio, a onda obrnuo oko ose i pojurio ka hladnjači udaljenoj dvadeset stopa. Teška metalna vrata bila su obezbeđena debelom metalnom kopčom, teškim lancem i masivnom bravom sa kombinacijom. Bremen zavrte bravu dok su psi ubrzavali uzbrdo iza njega. 27-9-11.
<BR>&nbsp;&nbsp;&nbsp;&nbsp;&nbsp;Prvi od pasa skoči baš kada je Bremen strgao lanac sa kopčom i otvorio bravu. On se izmače, zamahnuvši pri tom lancem dugačkim četiri stope. Rotvajler odlete dok su ostali kidisali, presekavši mu već uzmak u savršenom polukrugu koji ga je prikovao za vrata. Bremen je bio zapanjen kada je shvatio da i sam reži i pokazuje zube dok je zadržavao životinje vitlanjem lanca. Psi su uzmicali, kao da se smenjuju u kidisanju na njegove noge i ruke. Vazduh je bio pun njihove pljuvačke i kakofonije ljudskog i psećeg režanja.
<BR>&nbsp;&nbsp;&nbsp;&nbsp;&nbsp;Uvežbani su da ne ubiju, pomisli Bremen kroz talase adrenalina. Još ne.
<BR>&nbsp;&nbsp;&nbsp;&nbsp;&nbsp;On pogleda pored glave najkrupnijeg rotvajlera i ugleda gospoj'cu Morgan koja se uspinjala kroz kadulju, sa puškom već u zgibu ramena. Vrištala je na pse. "Dole, prokleti bili, dole!" Ona svejedno opali iz sačmarice i psi odskočiše u stranu kada sačma grunu u betonski blok i odbi se od gornje trećine čeličnih vrata.
<BR>&nbsp;&nbsp;&nbsp;&nbsp;&nbsp;Na sve četiri, nedirnut pucnjem, Bremen gurnu teška vrata, otvori ih i otpuza u hladnu tamu. Iza njega, novi pucanj zabi se u vrata.
<BR>&nbsp;&nbsp;&nbsp;&nbsp;&nbsp;U ledenom crnilu hladnjače on ustade, zanese se na zasečenoj nozi i pokuša da pronađe način da zapti vrata... rezu, polugu, bilo šta da priveže lanac. Nije bilo ničega. Bremen shvati da su vrata bila namenjena za otvaranje jednostavnim guranjem kad god su otključana spolja. On zapipa u potrazi za prekidačem za svetlo, ali na ledenim zidovima sa obe strane nije bilo ničega, kao ni iznad vrata.
<BR>&nbsp;&nbsp;&nbsp;&nbsp;&nbsp;Jedva čujno kroz debela vrata i zidove, zavijanje je prestalo kada je gospoj'ca Morgan došla do vrata, dreknula na rotvajlere kako bi se umirili i vezala ih. Vrata se otvoriše s trzajem.
<BR>&nbsp;&nbsp;&nbsp;&nbsp;&nbsp;Bremen se zatetura kroz tamu, odbijajući se od goveđih polutki, dok su mu se čizme klizale po ledom obloženom podu. Hladnjača je bila prostrana - najmanje četrdeset sa pedeset stopa - i desetine lešina visile su sa kuka koje su klizile po gvozdenim šipkama ispod tavanice. Dvadeset stopa unutra, Bremen zastade, pridržavajući se za goveđu polutku, dok mu je dah maglio meso bledo od leda, i pogleda natrag ka ulazu.
<BR>&nbsp;&nbsp;&nbsp;&nbsp;&nbsp;Gospoj'ca Morgan je gotovo zatvorila vrata i samo je iver svetlosti osvetljavao njene noge i visoke čizme. Dva rotvajlera nemo su zatezala kožne povoce pred njom, a kombinovani dah njih troje dizao se kao gusti oblak u vazduhu hladnijem od tačke zaleđivanja. Sa sačmarom pod rukom kojom je držala povoce, gospoj'ca Morgan podiže nešto što je izgledalo kao daljinski upravljač za televizor.
<BR>&nbsp;&nbsp;&nbsp;&nbsp;&nbsp;Jarka fluorescentna svetla upališe se u čitavoj hladnjači.
<BR>&nbsp;&nbsp;&nbsp;&nbsp;&nbsp;Bremen trepnu, vide kako gospoj'ca Morgan podiže sačmaricu ka njemu, a onda se baci iza goveđe polutke kada je prasnuo pucanj. Sačma se zabi u zaleđeno meso i zasu uski hodnik između obešenih lešina, od kojih su se neki još ljuljali posle njegovog trapavog bega.
<BR>&nbsp;&nbsp;&nbsp;&nbsp;&nbsp;Bremen oseti kako ga nešto cima za desnu nadlakticu i pogleda krvave pruge koje su se tamo pojavile. Dahtao je, gotovo bez vazduha, i naslonio se na goveđe truplo kako bi došao do daha.
<BR>&nbsp;&nbsp;&nbsp;&nbsp;&nbsp;Nije to bilo goveđe truplo. Sa obe strane razdvojenih, ogoljenih rebara, videle su se bele dojke. Gvozdena kuka ulazila je neposredno iza ženine pogrbljene kičme, a izlazila kroz ključnjaču, odmah iznad mesta gde je telo bilo rasečeno i otvoreno. Njene oči, ispod naslage mraza, bile su smeđe.
<BR>&nbsp;&nbsp;&nbsp;&nbsp;&nbsp;Bremen se otetura, zanoseći se, preskačući otvorene redove, pokušavajući da zadrži trupla između sebe i gospoj'ce Morgan. Rotvajleri su sada lajali i režali, a ti zvuci bili su izobličeni zbog hladnog vazduha i dugačke prostorije od peščanika.
<BR>&nbsp;&nbsp;&nbsp;&nbsp;&nbsp;Bremen je znao da nema prozora i da u hladnjači postoje samo jedna vrata. Sada je bio blizu zadnjeg dela prostorije i kretao se levo od vrata, zato što je tamo bilo više lešina, ali mogao je da čuje grebanje psećih kandži po ledenom podu dok su se ovi upinjali da se otmu, a gospoj'ca Morgan se kretala ulevo sa njim i držala se prednjeg zida.
<BR>&nbsp;&nbsp;&nbsp;&nbsp;&nbsp;Bremen je još držao lanac, ali nije mogao da zamisli scenario u kome bi mogao da ga upotrebi, osim ako ona ne uđe u šumu okačenih lešina. Blizu zadnjeg zida, zamrznuta, blago zaljuljana tela bila su mahom mala - čitav red dece i beba, shvati Bremen - i tamo je za njega bilo malo zaklona.
<BR>&nbsp;&nbsp;&nbsp;&nbsp;&nbsp;Na sekund, vladala je tišina, a onda, kroz huku i riku bele buke njenog ludila, Bremen uhvati sliku njenog saginjanja i podeli sa njom pogled na sopstvene noge trideset stopa dalje ispod reda belocrvenih lešina.
<BR>&nbsp;&nbsp;&nbsp;&nbsp;&nbsp;On skoči baš kada je sačmarica grunula. Nešto ga tresnu po levoj potpetici dok je visio, okačen o desnu ruku, sa gvozdene kuke koja je prolazila kroz nešto što je ličilo na leš sredovečnog crnca. Čovekove oči bile su zatvorene. Posekotina u vratu bila je toliko široka i tako nazubljena da su njene smrznute ivice ličile na široki osmeh ajkule. Bremen se upinjao da ne ispusti lanac iz leve ruke.
<BR>&nbsp;&nbsp;&nbsp;&nbsp;&nbsp;Gospoj'ca Morgan viknu nešto nerazumljivo i pusti jednog od dva psa.
<BR>&nbsp;&nbsp;&nbsp;&nbsp;&nbsp;Bremen se pope više na zaljuljanom lešu dok je pas skakao duž klizavog prolaza i dok je gospoj'ca Morgan podizala sačmaricu.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
