<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39. NEVIDNI, OSIM AKO
<P>&nbsp;&nbsp;&nbsp;&nbsp;&nbsp;Bremen je sanjao led i tela koja se grče u ledu.
<BR>&nbsp;&nbsp;&nbsp;&nbsp;&nbsp;Sanjao je o velikoj zveri koja kida meso i o strašnim kricima koji se dižu iz sumporne noći. Bremen je sanjao o hiljadama hiljada glasova koji ga dozivaju u bolu, stravi i samotnosti ljudskog očajanja, a, kada se probudio, glasovi su još bili tu: neurograja moderne bolnice pune duša koje pate.
<BR>&nbsp;&nbsp;&nbsp;&nbsp;&nbsp;Čitavog tog dana Bremen je ležao u krevetu, jahao talase bola od povreda i razmišljao o tome šta bi sledeće mogao da učini. Ništa naročito nije mu padalo na pamet.
<BR>&nbsp;&nbsp;&nbsp;&nbsp;&nbsp;Detektiv Berčil vratio se u rano popodne sa obećanim specijalnim agentom FBI-ja, ali Bremen se pravio da spava i njih dvojica popustila su pred nepopustljivošću bolničarke i otišla posle pola sata. Bremen je tada zaista spavao i sanjao led, tela koja se grče u ledu i krike iz bolom prožete tame oko njega.
<BR>&nbsp;&nbsp;&nbsp;&nbsp;&nbsp;Kada se ponovo probudio kasnije te noći, Bremen je usredsredio svoj dodir uma kroz graju i struganje kako bi pronašao uniformisanog policajca koji je bio ostavljen da ga čuva. Patroldžija Dvejn B. Everet imao je četrdeset osam godina, nedostajalo mu je još sedam meseci do penzije i patio je od hemoroida, spuštenih svodova stopala, nesanice i onoga što je njegov lekar nazivao sindromom osetljivog stomaka. To patroldžiju Evereta nije sprečavalo da pije kafe koliko god poželi, iako je ovo podrazumevalo duge odlaske u toalet na istom spratu. Patroldžija Everet nije mario što je ovom stražarskom dužnošću zamenio dvojicu drugih policajaca koji su odrađivali smene od po osam sati, niti mu je smetalo da njegova smena bude noćna. Noću je bilo tiho, pa je mogao da čita svoj roman Roberta B. Parkera, a u čekaonici koju je smeo da koristi uvek je bilo dovoljno sveže kafe.
<BR>&nbsp;&nbsp;&nbsp;&nbsp;&nbsp;Samo što nije svanulo. Sam u sobi, sa izuzetkom komatoznog pacijenta u susednom krevetu, Bremen bolno ustade, izvuče infuziju i odhrama do prozora. Seo je tamo na trenutak, dok ga je hladna promaja iz ventilacionog otvora erkondišna ježila pod tankom pižamom, i zagledao se kroz prozor.
<BR>&nbsp;&nbsp;&nbsp;&nbsp;&nbsp;Ako misli da ode, treba da ode sada. Kada su ga izvukli iz uništenog 'Pajper Šajena', sasekli su odeću sa njega - Bremen je video očima jednog medicinara sa prijemnog za hitne slučajeve da su smatrali za čudo to što nije došlo do požara pošto je avion zaorao blatnjavu njivu pola milje od aerodroma - ali Bremen je znao gde ima viška odeće koja će mu pristajati. Treba samo da stigne do sobe sa kasetama stažista niz stepenište.
<BR>&nbsp;&nbsp;&nbsp;&nbsp;&nbsp;Takođe je znao, zahvaljujući prisluškivanju tog dana, koji stažisti drže ključeve kola u kojim kasetama... i koje su kombinacije za otključavanje tih kaseta. Bremen je odlučio da 'pozajmi' gotovo nov 'Volvo' sa punim rezervoarom, vlasništvo stažiste po imenu Bredli Monroz; Bredli je bio stažista sa prijemnog za hitne slučajeve i verovatno neće primetiti da mu nema 'Volvoa' pre nego što odradi svoju smenu sedamdeset dva sata od sada.
<BR>&nbsp;&nbsp;&nbsp;&nbsp;&nbsp;Bremen se nasloni na zid i malo zastenja. Ruka ga je pakleno bolela, glava mu je pucala neverovatnom žestinom, osećao je rebra kao da mu krhotine izlomljenih kostiju izviru u pluća, a bilo je još bezbroj drugih bolova koji su čekali na njegovu pažnju. Čak ni ujedi na kuku i butini sa ranča gospoj'ce Morgan još se nisu potpuno zalečili.
<BR>&nbsp;&nbsp;&nbsp;&nbsp;&nbsp;Mogu li da izvedem ovo? Da uzmem odeću? Vozim kola? Ostanem u bekstvu od pajkana?
<BR>&nbsp;&nbsp;&nbsp;&nbsp;&nbsp;Verovatno.
<BR>&nbsp;&nbsp;&nbsp;&nbsp;&nbsp;Jesi li spreman da ukradeš šest stotina dolara iz Bredlijevog novčanika?
<BR>&nbsp;&nbsp;&nbsp;&nbsp;&nbsp;Verovatno. Njegova majka nadoknadiće razliku pre nego što Bredli bude stigao da kaže pajkanima šta se dogodilo.
<BR>&nbsp;&nbsp;&nbsp;&nbsp;&nbsp;Jebote, znaš li uopšte kuda ideš?
<BR>&nbsp;&nbsp;&nbsp;&nbsp;&nbsp;Ne.
<BR>&nbsp;&nbsp;&nbsp;&nbsp;&nbsp;Bremen uzdahnu i otvori oči. Kroz mali razmak između zavesa mogao je da vidi glavu i ramena umirućeg deteta sa kojim se nalazio u sobi. Dečak je izgledao grozno, iako je Bremen shvatio iz misli bolničarki i lekara tokom dana da užasna pojava deteta ne potiče sasvim od njegovih povreda. Dečak - neki Robi - bio je slep, gluv i retardiran još pre napada koji ga je doveo ovamo.
<BR>&nbsp;&nbsp;&nbsp;&nbsp;&nbsp;Deo Bremenovog košmara tog popodneva bio je odjek gneva i gađenja jedne od bolničarki koje su izuzetno pažljivo negovale Robija. Dečaka su doneli kada su ga pronašli u nekom klozetu sa druge strane reke, u Istočnom Sen Luisu. Trojica dečaka koji su se igrala na napuštenom polju čula su neobične krike iz klozeta i ispričala roditeljima. U vreme kada su bolničari iz hitne pomoći izvukli Robija iz jame preplavljene fekalijama, procenjivale su vlasti, dečak je ležao tamo više od dva dana. Bio je surovo premlaćen i prognoze za njegovo preživljavanje bile su loše. Bolničarka je shvatila da plače zbog Robija... i da se moli Isusu da ovaj ubrzo umre.
<BR>&nbsp;&nbsp;&nbsp;&nbsp;&nbsp;Koliko su bolničarke ili lekari znali, policija nije pronašla dečakovu majku niti očuha. Lekar zadužen za Robija smatrao je da se vlasti ni ne trude mnogo da ih pronađu.
<BR>&nbsp;&nbsp;&nbsp;&nbsp;&nbsp;Bremen prisloni obraz uz staklo i razmisli o dečaku. Pomisli na neizlečivo bolesnu decu koju je video u Diznijevom Svetu i na kratki mir koji je nekima od njih pružio pomoću dodira uma. Tokom čitavog svog besciljnog, sebičnog bekstva od samog sebe, tih nekoliko trenutaka bili su jedini slučaj da je nekome pomogao, da je bilo šta učinio, osim da samog sebe sažaljeva. Sada se prisetio tih trenutaka i pogledao Robija.
<BR>&nbsp;&nbsp;&nbsp;&nbsp;&nbsp;Dečak je ležao polupokriven, na boku, lica i torzoa osvetljenih medicinskim monitorima iznad glave. Robijeve šake slične kandžama bile su svijene u bizarnim grčevima iznad čaršava, ručni zglobovi bili su mu tako mršavi da su izgledali čudnovato gušteroliko. Dečakova glava bila je uznemirujuće nakrivljena, a jezik mu je visio između zgnječenih usana. Lice mu je bilo išarano i modro, nos očigledno slomljen i spljeskan, ali Bremen je podozrevao da su očne duplje, koje su izgledale kao najoštećeniji deo Robijevog lica, uvek izgledale tako - upale, pocrnele, sa teškim kapcima koji su upola prekrivali beskorisne bele klikere očiju.
<BR>&nbsp;&nbsp;&nbsp;&nbsp;&nbsp;Robi je bio u nesvesti. Bremen od dečaka nije primao ništa - čak ni bolne snove - i bio je šokiran kada je iz bolničarkinih misli saznao da u sobi postoji još jedan pacijent. Bilo je to najveće odsustvo neurograje koje je Bremen ikada osetio kod nekog ljudskog bića. Robi je bio puka praznina, iako je Bremen iz lekarevih misli saznao da monitori pokazuju stalnu moždanu aktivnost. U stvari, EEG tragovi pokazivali su veoma aktivnu REM aktivnost - spavanje uposleno snovima. Bremen nije imao pojma zbog čega ne može da uhvati dečakove snove.
<BR>&nbsp;&nbsp;&nbsp;&nbsp;&nbsp;Kao da je svestan da ga neko posmatra, Robi se trzao u snu. Crna kosa štrčala mu je na lobanji u nasumičnim pramenovima koji bi Bremenu u drugim okolnostima izgledali zabavno. Dah umirućeg dečaka škripao je između povređenih usana u grubom struganju koje nije baš sasvim bilo hrkanje, i Bremen je mogao da oseti taj zadah sa daljine od osam stopa.
<BR>&nbsp;&nbsp;&nbsp;&nbsp;&nbsp;Bremen zavrte glavom i pogleda napolje u noć, dok je osećao bol kao od slomljenog stakla, koji je kod njega zamenjivao suze.
<BR>&nbsp;&nbsp;&nbsp;&nbsp;&nbsp;Ne čekaj da se Berčil i čovek iz FBI-ja vrate ujutro sa pitanjima o ubistvu gospoj'ce Morgan. Izlazi smesta.
<BR>&nbsp;&nbsp;&nbsp;&nbsp;&nbsp;I kuda da idem?
<BR>&nbsp;&nbsp;&nbsp;&nbsp;&nbsp;O tome brini kasnije. Samo odjebi odavde.
<BR>&nbsp;&nbsp;&nbsp;&nbsp;&nbsp;Bremen uzdahnu. Otići će kasnije, pre nego što dođe jutarnja smena i bolnica postane uposlenija. Uzeće 'Volvo' lekara-stažiste i nastaviće svoj pohod ka ničemu, stići će nigde, želeće da bude nigde. Nastaviće da trpi život.
<BR>&nbsp;&nbsp;&nbsp;&nbsp;&nbsp;Bremen ponovo pogleda dečaka na krevetu. Nešto u položaju i prevelikoj glavi deteta podsetilo ga je na slomljenog, bronzanog Budu, preturenog sa postolja, koga su Bremen i Gejl videli jednom u nekom manastiru blizu Osake. Ovo dete bilo je slepo, gluvo, oštećenog mozga od rođenja. Šta ako je Robi čuvao neku duboku mudrost rođenu u njegovoj dugoj izdvojenosti od sveta?
<BR>&nbsp;&nbsp;&nbsp;&nbsp;&nbsp;Robi se trže i požuteli nokti na njegovim prstima zagrebaše blago po čaršavima; onda bučno prdnu i nastavi da hrče.
<BR>&nbsp;&nbsp;&nbsp;&nbsp;&nbsp;Bremen uzdahnu, povuče zavesu u stranu i ode do stolice kraj dečakovog kreveta.
<BR>&nbsp;&nbsp;&nbsp;&nbsp;&nbsp;Patroldžija Everet otići će u klonju za oko tri minuta. Bolničarke na spratu pripremaju lekove, a bolničarka za pultom neće moći da me vidi ako krenem zadnjim stepenicama. Bredli je u ER-u, a soba sa kasetama biće prazna verovatno još jedan sat.
<BR>&nbsp;&nbsp;&nbsp;&nbsp;&nbsp;Uradi to.
<BR>&nbsp;&nbsp;&nbsp;&nbsp;&nbsp;Bremen klimnu sebi glavom, boreći se protiv bola i zamora od sedativa. Voziće severno ka Čikagu, a onda u Kanadu, pronaći će mesto da se odmori i oporavi se... negde gde ga ni policija ni ljudi Don Leonija nikada neće naći. Koristiće sposobnost dodira uma da ostane ispred njih i da zaradi novac... ali ne kockanjem... nema više kockanja.
<BR>&nbsp;&nbsp;&nbsp;&nbsp;&nbsp;Bremen ponovo pogleda dečaka.
<BR>&nbsp;&nbsp;&nbsp;&nbsp;&nbsp;Nema vremena za to.
<BR>&nbsp;&nbsp;&nbsp;&nbsp;&nbsp;Da, ima. Neće dugo potrajati. Ne mora čak ni da uspostavi potpuni kontakt. Biće dovoljan jednosmerni dodir uma. Moguće je. Trenutak kontakta, čak i nekoliko sekundi, i moći će da podeli svetlost i zvuk sa umirućim detetom. Možda da ode do prozora i pogleda saobraćaj ispod, svetla grada, da pronađe zvezdu.
<BR>&nbsp;&nbsp;&nbsp;&nbsp;&nbsp;Bremen je znao da je takav recipročni dodir uma moguć - ne samo sa Gejl, iako je taj bio lišen bilo kakvog napora - već sa svakim ko je prijemčiv. A većina ljudi je prijemčiva za odlučnu sondu dodira uma, iako Bremen nikada nije upoznao nikoga osim Gejl ko je mogao da kontroliše svoje latentne telepatske sposobnosti. Jedini problem bio je kako da ta osoba ne oseti dodir uma kao dodir uma, da ne oseti da su strane misli zaista strane. Jednom, posle više dana nemogućnosti da prenese značenje jednostavnog računskog transforma jednom slabom studentu, Bremen mu je to jednostavno predao dodirom uma i ostavio studenta da čestita sebi na oštroumnosti.
<BR>&nbsp;&nbsp;&nbsp;&nbsp;&nbsp;Sa ovim detetom nema potrebe za tananostima. Kao ni za sadržinom. Nekoliko podeljenih senzornih utisaka biće Bremenov poklon pri rastanku. Anoniman. Robi nikada neće saznati ko je sa njim podelio te slike.
<BR>&nbsp;&nbsp;&nbsp;&nbsp;&nbsp;Robijevo hrkanje zastade, prekinu se u mučno dugoj pauzi, a onda ponovo započe, kao jogunasti motor. Mnogo je balavio. Jastučnica i čaršav kraj njegovog lica bili su vlažni.
<BR>&nbsp;&nbsp;&nbsp;&nbsp;&nbsp;Bremen odluči i spusti štit uma. Brže, patroldžija Everet krenuće svakog časa u toalet. Ostaci štita njegovog uma spadoše i neurograja sveta nahrupi punom silinom unutra kao voda u brod koji tone.
<BR>&nbsp;&nbsp;&nbsp;&nbsp;&nbsp;Bremen se trže i podiže štit uma. Prošlo je mnogo vremena otkad je dozvolio sebi da bude tako ranjiv. Iako je neurograja uvek ionako prodirala, jačina i silovitost bili su gotovo nepodnošljivi bez zamućujućeg prekrivača štita. Bolnička neurograja direktno mu je zasecala meko tkivo izubijanog uma.
<BR>&nbsp;&nbsp;&nbsp;&nbsp;&nbsp;On zaškrguta zubima od bola i pokuša ponovo. Bremen se upirao da odstrani široki spektar neurograje i da se usredsredi na prostor gde je trebalo da se nalaze Robijevi snovi.
<BR>&nbsp;&nbsp;&nbsp;&nbsp;&nbsp;Ništa.
<BR>&nbsp;&nbsp;&nbsp;&nbsp;&nbsp;Jedan zbrkani sekund Bremen je mislio da je izgubio žižu svoje moći. Onda se usredsredio i bio je u stanju da uhvati užurbanost patroldžije Evereta dok je ovaj žurio u toalet i preokupirane odlomke bolničarke Tuli dok je pripremala doze lekova između spiska doktora Angstroma i ružičastih listova papira na poslužavniku. Fiksirao se na bolničarku za pultom sa monitorima i video da ona čita roman - Neophodne stvari Stivena Kinga. Osujećivalo ga je to što tako sporo skanira očima. Usta mu ispuni sirupni ukus njenih trešnjevih kapi protiv kašlja.
<BR>&nbsp;&nbsp;&nbsp;&nbsp;&nbsp;Bremen zavrte glavom i zapilji se u Robija. Dečakovo astmatično disanje ispunjavalo je vazduh između njih kiselom maglom. Robiju se video jezik, prekriven teškim sorem. Bremen suzi dodir svog uma u oblik zatupaste sonde, ojača ga, usredsredi ga kao zrak koherentne svetlosti.
<BR>&nbsp;&nbsp;&nbsp;&nbsp;&nbsp;Ništa.
<BR>&nbsp;&nbsp;&nbsp;&nbsp;&nbsp;Ne... bilo je tu - šta? - odsustvo nečega.
<BR>&nbsp;&nbsp;&nbsp;&nbsp;&nbsp;U polju graje uma, gde je trebalo da se nalaze Robijevi snovi, nalazila se prava rupa. Bremen shvati da se suočio sa najjačim i najtananijim štitom uma na koji je ikada naišao. Čak ni uragan bele buke gospoj'ce Morgan nije stvarao barijeru tako neverovatno čvrstu, i ni u jednom trenutku ona nije bila u stanju da sakrije prisustvo svojih misli. Robijevih misli jednostavno nije bilo.
<BR>&nbsp;&nbsp;&nbsp;&nbsp;&nbsp;Bremen je na sekundu bio uzdrman, ali onda je shvatio uzrok tog fenomena. Robijev um bio je oštećen. Čitavi segmenti verovatno su bili nedelatni. Sa tako malo čula na koje se mogao osloniti i sa tako ograničenom svešću o okruženju, sa tako malo pristupa vasioni talasa verovatnoće od kojih bi mogao da bira, i gotovo bez sposobnosti da ih izabere, dečakova svest - ili ono što je kod tog deteta predstavljalo svest - silovito se okrenulo ka unutra. Ono što je isprva Bremenu izgledalo kao moćni štit uma nije bilo ništa drugo do čvrsta lopta okrenutosti ka unutrašnjosti, izvan svakog autizma i katatonije. Robi je tamo zaista i u potpunosti bio sam.
<BR>&nbsp;&nbsp;&nbsp;&nbsp;&nbsp;Bremen udahnu i ponovo odasla sondu, ovaj put sa više pažnje, naslućujući uz put negativne granice faktičkog štita uma kao čovek koji pipa po neravnom zidu u mraku. Negde je morao da postoji neki otvor.
<BR>&nbsp;&nbsp;&nbsp;&nbsp;&nbsp;I postojao je. Ne toliko otvor, koliko meko mesto - jedva osetna elastičnost usred čvrstog kamena.
<BR>&nbsp;&nbsp;&nbsp;&nbsp;&nbsp;Bremen je napola opažao lepršanje misli ispod toga, otprilike kao što pešak oseća kretanje podzemne železnice ispod pločnika. On se usredsredi na pojačanje sonde sve dok ne oseti da je bolnička pižama na njemu počela da se natapa znojem. Vid i sluh počeli su da mu se mute u usmerenom naprezanju. Nije bilo važno. Kada jednom uspostavi prvi kontakt, opustiće se i lagano otvoriti kanale slike i zvuka.
<BR>&nbsp;&nbsp;&nbsp;&nbsp;&nbsp;On oseti kako zid malo popušta, još elastičan, ali malo udubljen od njegove nepopustljive snage volje. Bremen se usredsredi toliko da mu vene iskočiše na slepoočnicama. Ni sam ne znajući, krivio je lice, a mišići vrata grčili su mu se od naprezanja. Zid je popuštao. Bremenova sonda bila je čvrsti ovan koji se zabija u kompaktna, ali želatinozna vrata.
<BR>&nbsp;&nbsp;&nbsp;&nbsp;&nbsp;Zid se još više ulubi.
<BR>&nbsp;&nbsp;&nbsp;&nbsp;&nbsp;Bremen se usredsredi sa dovoljno snage da pomera predmete, da mrvi cigle, da zaustavi ptice u letu.
<BR>&nbsp;&nbsp;&nbsp;&nbsp;&nbsp;Slučajni štit uma nastavi da popušta. Bremen se pognu kao da ide protiv snažnog vetra, nesvestan bolnice ili sebe samog; bila je tu samo silina Bremenove volje.
<BR>&nbsp;&nbsp;&nbsp;&nbsp;&nbsp;Najednom, zid se procepi, zapljusnu ga toplota i on pade napred. Bremen zamlatara rukama i otvori usta da vikne.
<BR>&nbsp;&nbsp;&nbsp;&nbsp;&nbsp;Nije imao usta.
<BR>&nbsp;&nbsp;&nbsp;&nbsp;&nbsp;Bremen je padao, i u telu i izvan njega. Tumbao se naglavačke u tamu gde se pre samo nekoliko trenutaka nalazio pod. Video je u daljini, zbunjen, sopstveno telo koje se koprca u nekom strašnom zahvatu, a onda ponovo počeo da pada.
<BR>&nbsp;&nbsp;&nbsp;&nbsp;&nbsp;Padao je u tišinu.
<BR>&nbsp;&nbsp;&nbsp;&nbsp;&nbsp;Padao ni u šta.
<BR>&nbsp;&nbsp;&nbsp;&nbsp;&nbsp;Ni u šta.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
