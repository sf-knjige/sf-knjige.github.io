<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2. BARJAK TAMO, U IZMAGLICI
<P>&nbsp;&nbsp;&nbsp;&nbsp;&nbsp;Dva dana posle sahrane, Frenk Lovel, šef katedre za matematiku u Haverfordu, došao je u Bremenovu kuću da ga uveri kako će ga posao čekati bez obzira na to šta odluči da čini u nastupajućim mesecima.
<BR>&nbsp;&nbsp;&nbsp;&nbsp;&nbsp;"Ozbiljno, Džeri", govorio je Frenk, "što se toga tiče, nema šta da brineš. Uradi što moraš da bi se stvari ponovo sredile. Kad god budeš ponovo poželeo posao, tvoj je." Frenk se osmehivao svojim najboljim osmehom dečkića i podešavao naočari bez rama. Činilo se da ispod umršene brade ima bucmaste obraze trinaestogodišnjaka. Plave oči bile su mu otvorene i prostodušne.
<BR>&nbsp;&nbsp;&nbsp;&nbsp;&nbsp;Zadovoljstvo. Uklonjeni takmac. Bremen mu se nikada zaista nije dopadao... previše je pametan. Istraživanje oko Goldmana napravilo je od njega preveliku pretnju.
<BR>&nbsp;&nbsp;&nbsp;&nbsp;&nbsp;Slike mlade plavuše iz MIT-a sa kojom je Frenk razgovarao o zapošljavanju prošlog leta i spavao tokom čitave duge zume.
<BR>&nbsp;&nbsp;&nbsp;&nbsp;&nbsp;Savršeno. Više ne mora da laže Nel ili da izmišlja konferencije na koje mora da leti tokom dugih vikenda. Šeri može da ostane u gradu, blizu kampusa, a do sledećeg Božića imaće mesto ukoliko Bremen bude odsutan previše dugo. Savršeno.
<BR>&nbsp;&nbsp;&nbsp;&nbsp;&nbsp;"Ozbiljno, Džer", reče Frenk i nagnu se napred da potapše Bremena po kolenu, "zadrži se koliko god bude potrebno. Vodićemo to kao odsustvo zbog naučnog rada i držaćemo mesto otvoreno za tebe."
<BR>&nbsp;&nbsp;&nbsp;&nbsp;&nbsp;Bremen je podigao pogled i klimnuo glavom. Tri dana kasnije, poslao je koledžu poštom svoju ostavku.
<BR>&nbsp;&nbsp;&nbsp;&nbsp;&nbsp;Trećeg dana posle sahrane došla je Doroti Parks sa katedre za psihologiju, navaljivala je da da Bremenu spremi večeru i ostala i posle sumraka, objašnjavajući mu mehanizme tuge. Sedeli su na verandi sve dok ih mrak i hladnoća nisu oterali unutra. Vreme je ponovo podsećalo na zimsko.
<BR>&nbsp;&nbsp;&nbsp;&nbsp;&nbsp;"Moraš da shvatiš, Džeremi, da je iskorak iz uobičajenog okruženja česta greška koju čine ljudi koji su upravo pretrpeli ozbiljan gubitak. Predugo odsustvovanje sa posla, prebrza promena kuće... sve to izgleda kao da bi moglo da pomogne, ali posredi je samo još jedan način da se odloži neizbežno suočavanje sa tugom."
<BR>&nbsp;&nbsp;&nbsp;&nbsp;&nbsp;Bremen je klimao glavom i pažljivo slušao.
<BR>&nbsp;&nbsp;&nbsp;&nbsp;&nbsp;"Poricanje je faza u kojoj si ti sada", reče Doroti. "Baš kao što je Gejl morala da prođe kroz tu fazu sa svojim rakom, sada ti moraš da prođeš kroz nju u svojoj tuzi... da prođeš kroz nju i prevaziđeš je. Da li razumeš šta ti govorim, Džeremi?"
<BR>&nbsp;&nbsp;&nbsp;&nbsp;&nbsp;Bremen podiže zglob šake do donje usne i lagano klimnu glavom. Doroti Parks bila je u srednjim četrdesetim, ali oblačila se kao mnogo mlađa žena. Te noći nosila je mušku košulju, raskopčanu veoma nisko, uvučenu u dugačku gaučo suknju. Čizme su joj bile visoke najmanje dvadeset inča. Grivne na ručnom zglobu zveckale su joj dok je gestikulirala. Kosa joj je bila kratko ošišana, obojena u riđe sa prelazima na ljubičasto i podignuta u krestu.
<BR>&nbsp;&nbsp;&nbsp;&nbsp;&nbsp;"Gejl bi sigurno želela da se ti poneseš sa tim poricanjem što je pre moguće i da nastaviš život, Džeremi. To znaš, zar ne?"
<BR>&nbsp;&nbsp;&nbsp;&nbsp;&nbsp;Sluša. Gleda me. Možda nije trebalo da otkopčam to četvrto dugme... da večeras budem samo terapeut... da sam obukla sivi džemper. Ma, boli me uvo. Videla sam kako me gleda u salonu. Niži je nego što je bio Daren... ne izgleda tako snažno... ali to nije važno. Kakav li je u krevetu?
<BR>&nbsp;&nbsp;&nbsp;&nbsp;&nbsp;Slike muškarca sa kosom boje peska... Darena... čiji obraz klizi niže i niže po njenom stomaku.
<BR>&nbsp;&nbsp;&nbsp;&nbsp;&nbsp;U redu je, on može da nauči šta volim. Gde li je ovde spavaća soba? Negde na spratu. Ne, kod mene... ne, prvi put bolje da bude neko neutralno mesto. Sat otkucava. Biološki sat. Sranje, trebalo je odseći muda muškarcu koji je izmislio tu frazu.
<BR>&nbsp;&nbsp;&nbsp;&nbsp;&nbsp;"...važno da podeliš osećanja sa prijateljima, sa nekim bliskim", govorila je ona. "Poricanje može da traje samo izvesno vreme, dok bol ne usmeri ka unutrašnjosti. Obećavaš da ćeš razgovarati sa mnom? Razgovarati?"
<BR>&nbsp;&nbsp;&nbsp;&nbsp;&nbsp;Bremen podiže glavu i klimnu. U toj sekundi, zaključio je da farma van svake sumnje ne može da se proda.
<BR>&nbsp;&nbsp;&nbsp;&nbsp;&nbsp;Četvrtog dana posle Gejline sahrane, Bob i Barbara Saton, susedi i prijatelji, ponovo su ga posetili da mu izjave saučešće nasamo. Barbara je bila laka na suzama. Bob se nelagodno meškoljio u stolici. Bio je to krupan muškarac sa plavom, vojničkom frizurom, neprestano rumenim licem i prstima koji su izgledali kratki i meki kao u deteta. Mislio je o tome kako da se vrati kući na vreme da gleda utakmicu 'Seltika.'
<BR>&nbsp;&nbsp;&nbsp;&nbsp;&nbsp;"Znaš da nam Bog ne daje ništa što ne možemo da izdržimo, Džeri", rekla je Barbara između naleta plača.
<BR>&nbsp;&nbsp;&nbsp;&nbsp;&nbsp;Bremen je razmislio o tome. Barbara je imala prerani sedi pramen u tamnoj kosi i Bremen je pratio njegovu sinusnu liniju od čela, ispod beretke i van vidokruga oko zakrivljenja njene lobanje. Neurograja iz nje bila je kao struja superzagrejanog vazduha sa otvorenog ognjišta.
<BR>&nbsp;&nbsp;&nbsp;&nbsp;&nbsp;Posvedočiću. Zar Pastor Miler ne bi mislio kako je divno što sam privela ovog profesora sa koledža Gospodu. Ako budem citirala Sveto pismo, izgubiću ga... o, Darlin bi dobila pravi napad kada bih došla u sredu na večernju službu sa ovim agnostikom... ateistom... šta god da je, spremnim da priđe Hristu!
<BR>&nbsp;&nbsp;&nbsp;&nbsp;&nbsp;"...On nam daje snagu koja nam je potrebna onda kada nam je potrebna", govorila je Barbara. "Čak i kad ne možemo da razumemo te stvari, postoji razlog. Razlog za sve. Gejl je pozvana kući iz razloga koji će Dobri Gospod otkriti onda kad nastupi i naše vreme."
<BR>&nbsp;&nbsp;&nbsp;&nbsp;&nbsp;Bremen klimnu glavom, rastrojen, i ustade. Pomalo zatečeni, Bob i Barbara takođe ustaše. On krenu sa njima ka vratima.
<BR>&nbsp;&nbsp;&nbsp;&nbsp;&nbsp;"Ako postoji bilo šta što možemo..." započe Bob.
<BR>&nbsp;&nbsp;&nbsp;&nbsp;&nbsp;"U stvari, postoji", reče Bremen. "Pitam se da li biste mogli da se pobrinete za Gernisavijen dok sam ja neko vreme odsutan."
<BR>&nbsp;&nbsp;&nbsp;&nbsp;&nbsp;Barbara se istovremeno osmehnu i namršti. "Mačence? Mislim, naravno... Gerni se slaže sa moje dve Sijamke... vrlo rado... ali šta misliš, koliko dugo..."
<BR>&nbsp;&nbsp;&nbsp;&nbsp;&nbsp;Bremen pokuša da se osmehne. "Tek toliko da se sredim. Bolje bih se osećao kad bih znao da je Gernisavijen sa vama, a ne kod veterinara ili u onom mačjem pansionu na Konestoga Roudu. Mogao bih vam je doneti ujutro, ako vam odgovara."
<BR>&nbsp;&nbsp;&nbsp;&nbsp;&nbsp;"Da", reče Bob dok se ponovo rukovao sa Bremenom. Još pet minuta do uvodne predstave pre utakmice.
<BR>&nbsp;&nbsp;&nbsp;&nbsp;&nbsp;Bremen im je mahao dok su okretali 'Hondu' i nestajali niz pošljunčeni prilazni puteljak. Onda je ušao u kuću i polako krenuo iz sobe u sobu.
<BR>&nbsp;&nbsp;&nbsp;&nbsp;&nbsp;Gernisavijen je spavala na plavom ćebetu kraj uznožja njihovog kreveta. Glava mačke trgla se kada je Bremen ušao u sobu i njene žute oči optužujuće su začkiljile u njega zato što ju je probudio. Bremen je dodirnu po vratu i ode do plakara. Podiže jednu od Gejlinih bluza i pridrža je na sekund uz obraz, a onda prekri njome lice, udišući duboko. On iziđe iz prostorije i ode hodnikom do svoje radne sobe. Studentske vežbanke ostale su nagomilane tamo gde ih je ostavio mesec dana ranije. Njegove Furijeove jednačine stajale su naškrabane tamo gde ih je ispisao kredom u naletu nadahnuća u dva ujutro, nedelju dana pre nego što je Gejl dobila dijagnozu. Hrpe rukopisa i nepročitanih časopisa prekrivale su svaku površinu.
<BR>&nbsp;&nbsp;&nbsp;&nbsp;&nbsp;Bremen je stajao na tren u središtu sobe i masirao slepoočnice. Čak i tu, pola milje od najbližeg suseda i devet milja od grada ili auto-puta, glava mu je zujala i odzvanjala od neurograje. Bilo je to kao da je čitavog života slušao tihi radio iz susedne sobe, da bi mu sada neko strpao zvučnik u lobanju i okrenuo jačinu do kraja. I to od jutra kada je Gejl umrla.
<BR>&nbsp;&nbsp;&nbsp;&nbsp;&nbsp;A graja ne samo da je bila glasnija, bila je mračnija. Bremen je znao da ona sada dopire iz dubljeg i zlokobnijeg izvora od nasumičnog hvatanja misli i osećanja koja su mu bila pristupačna od njegove trinaeste godine. Kao da je njegova gotovo simbiotska veza sa Gejl bila štit, tampon između njegovog uma i miliona neorganizovanih misli koje su sekle kao oštrice brijača. Pre prošlog petka, morao je da se usredsredi kako bi uhvatio melanž slika, osećanja i poluformiranih jezičkih fraza od kojih su se sastojale misli Frenka, Doroti, Boba ili Barbare. Ali sada nije mogao da se zaštiti od te navale. Ono što su Gejl i on smatrali svojim štitovima uma - jednostavne barijere za prigušivanje šištanja i pucketanja neurograje u pozadini - naprosto više nije bilo tu.
<BR>&nbsp;&nbsp;&nbsp;&nbsp;&nbsp;Bremen dodirnu tablu kao da namerava da obriše jednačinu sa nje, a onda spusti sunđer i siđe u prizemlje. Nešto kasnije, Gernisavijen mu se pridruži u kuhinji i očeša mu se o noge. Bremen shvati da se smrklo dok je sedeo za stolom, ali ne upali svetlo da bi otvorio novu konzervu mačje hrane i nahranio mačku. Gernisavijen ga je gledala odozdo kao da ga prekoreva zbog toga što i sam ne jede ili što ne pali svetlo.
<BR>&nbsp;&nbsp;&nbsp;&nbsp;&nbsp;Kasnije, kada je otišao da legne na kauč u dnevnoj sobi kako bi dočekao jutro, mačka mu je ležala na prsima i prela.
<BR>&nbsp;&nbsp;&nbsp;&nbsp;&nbsp;Bremen je ustanovio da mu zatvaranje očiju donosi vrtoglavicu i predstojeći osećaj strave... sigurno uviđanje da je Gejl tu negde, u susednoj sobi, napolju na travnjaku, i da ga doziva. Gotovo da je mogao da joj čuje glas. Bremen je znao da će, ukoliko zaspi, propustiti trenutak kada će njen glas dosegnuti prag njegovog sluha. I tako je ležao budan i čekao dok je noć prolazila, a kuća krckala i stenjala u sopstvenom nemiru; na kraju, njegova šesta besana noć prešla je u sivu jezu sedmog jutra bez nje.
<BR>&nbsp;&nbsp;&nbsp;&nbsp;&nbsp;U sedam ujutro, Bremen je ustao, ponovo nahranio mačku, uključio kuhinjski radio punom snagom, obrijao se, istuširao i popio tri šoljice kafe. Pozvao je radio-taksi i poručio kola koja treba da ga sačekaju kod Uvoznog auto-servisa na Konestoga Roudu za četrdeset pet minuta. Onda je stavio Gernisavijen u njen putni kavez - šibala je repom, jer je taj kavez u dve godine korišćen samo za odlaske do veterinara, posle njenog propalog leta do Kalifornije, u poseti Gejlinoj sestri - a potom stavio kavez na sedište suvozača u 'Trijumfu.'
<BR>&nbsp;&nbsp;&nbsp;&nbsp;&nbsp;U ponedeljak, pre nego što se obukao za sahranu, kupio je osam kanistera kerozina. Sada je odvukao četiri na zadnju verandu i odvrnuo im zapušače. Oštar miris zasekao je hladan jutarnji vazduh. Nebo je ukazivalo na to da će pasti sneg pre nego što se smrkne.
<BR>&nbsp;&nbsp;&nbsp;&nbsp;&nbsp;Bremen krenu od sprata, natapajući krevet, jorgane, plakare i ono što je bilo u njima, komodu od kedrovine, pa ponovo krevet. Gledao je kako se beli papir nabire i tamni u radnoj sobi dok je izlivao tečnost iz drugog kanistera, a onda je ostavio trag niz stepenice, natapajući tamne ograde stepeništa koje su on i Gejl sa toliko truda ošmirglali i stavili im novi finiš pet godina ranije.
<BR>&nbsp;&nbsp;&nbsp;&nbsp;&nbsp;Upotrebio je druge dve kante u prizemlju, ne poštedevši ništa - čak ni Gejlinu kabanicu koja je još visila o kuki kraj vrata - a onda je obišao kuću spolja sa petom kantom, natapajući prednju i zadnju verandu, 'Adirondak' stolice pozadi i gornje grede i spoljna vrata na ulazima. Preostale tri kante otišle su na spoljne zgrade. Gejlin 'Volvo' još je bio u ambaru koji su koristili kao garažu.
<BR>&nbsp;&nbsp;&nbsp;&nbsp;&nbsp;Parkirao je 'Trijumf' pedeset jardi niz prilazni puteljak ka drumu i vratio se pešice do kuće. Zaboravio je šibice, pa je morao da se vrati u kuhinju i da prekopa ladicu sa sitnicama kako bi ih pronašao. Od kerozinskih isparanja suze su mu tekle niz obraze, a i sam vazduh kao da se mreškao, tako da su sto za sečenje mesa, uglačana radna površina i visoki, stari hladnjak izgledali nematerijalno poput prikaze od vreline.
<BR>&nbsp;&nbsp;&nbsp;&nbsp;&nbsp;A onda, dok je izvlačio dve kutije šibica iz gomile stvari u ladici, Bremen je najednom postao blaženo siguran šta treba da uradi.
<BR>&nbsp;&nbsp;&nbsp;&nbsp;&nbsp;Stoj tu. Upali ih. Idi i lezi na kauč.
<BR>&nbsp;&nbsp;&nbsp;&nbsp;&nbsp;Čak je izvukao dve šibice i umalo ih nije kresnuo, kada je osetio napad vrtoglavice. Nije ga to Gejlin glas odvraćao od takvog čina, već sama Gejl. Poput prstiju koji mahnito grebu po oknu od pleksiglasa. Poput prstiju na poklopcu mrtvačkog sanduka od mahagonija.
<BR>&nbsp;&nbsp;&nbsp;&nbsp;&nbsp;Nisi u sanduku, malena. Kremirali su te... kao što si tražila pre tri Nove Godine kada smo previše popili i raspekmezili se zbog smrtnosti.
<BR>&nbsp;&nbsp;&nbsp;&nbsp;&nbsp;Bremen se otetura do stola i zatvori kutiju preko dve šibice, spreman da ih zapali. Vrtoglavica je bila sve gora.
<BR>&nbsp;&nbsp;&nbsp;&nbsp;&nbsp;Kremiran. Prijatna misao. Pepeo za oboje. Ja sam tvoj rasuo u voćnjaku iza ambara... možda će vetar tamo odneti malo mog.
<BR>&nbsp;&nbsp;&nbsp;&nbsp;&nbsp;Bremen poče da pali šibice, ali grebanje se pojača, uveća sve dok mu nije urlalo lobanjom kao razularena migrena, razbivši mu vid na hiljadu tačkica svetla i tame, ispunivši mu sluh grebanjem pacovskih šapa po linoleumu.
<BR>&nbsp;&nbsp;&nbsp;&nbsp;&nbsp;Kada je Bremen otvorio oči, nalazio se napolju, a plamenovi su već zahvatali kuhinju, dok se drugi odsjaj mogao videti na prednjim prozorima. Za trenutak je stajao tamo, sa glavoboljom koja mu je pulsirala sa svakim otkucajem bila, razmišljajući da li da se vrati u kuću, ali kada su plamenovi postali vidljivi na prozorima drugog sprata, a dim pokuljao kroz zastore zadnje verande, okrenuo se i umesto toga brzo krenuo ka spoljnim zgradama. Garaža je planula uz prigušenu eksploziju koja je Bremenu oprljila obrve i odbacila ga pored lomače kuće.
<BR>&nbsp;&nbsp;&nbsp;&nbsp;&nbsp;Red vrana podigao se iz voćnjaka ka nebu, uz kreštanje puno prekora. Bremen je odskakutao u 'Trijumf' izbačen iz brzine, dodirnuo kavez kao da želi da umiri uzbuđenu mačku i brzo se odvezao odatle.
<BR>&nbsp;&nbsp;&nbsp;&nbsp;&nbsp;Barbara Saton imala je crvene oči kada je svratio da ostavi mačku. Linija drveća zaklanjala je pogled na dim iz doline koju je ostavio za sobom. Gernisavijen je čučala u svom nosećem kavezu, suženih očiju i sumnjičava, drhteći i zureći u Bremena. Prekinuo je Barbarin pokušaj da ćaska sa njim, rekao da ima sastanak, odvezao se brzo do Uvoznog auto-servisa na Konestoga Roudu, prodao 'Trijumf' svom tamošnjem bivšem mehaničaru po ceni o kojoj su se već dogovorili, a onda uzeo taksi do aerodroma. Vatrogasna kola prolazila su kraj njih dok su se vozili ka auto-putu za Filadelfiju. Kasnio je samo nekoliko minuta.
<BR>&nbsp;&nbsp;&nbsp;&nbsp;&nbsp;Čim se našao na aerodromu, Bremen je otišao do šaltera 'Junajteda' i kupio kartu u jednom smeru za sledeći let. Boing-727 vinuo se u vazduh i Bremen je počeo da se opušta; utonuo u spušteni naslon sedišta, počeo je da naslućuje da će mu sada možda biti dopušteno da zaspi, kada ga je pogodila sva silina svega.
<BR>&nbsp;&nbsp;&nbsp;&nbsp;&nbsp;A onda košmar zaista započe.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
