<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. NA TUROBNOJ PLAŽI
<P>&nbsp;&nbsp;&nbsp;&nbsp;&nbsp;Bremen se nije sećao ostatka leta, nije se sećao aerodroma u Majamiju, nije se sećao da je unajmio kola niti da se odvezao iz grada do Everglejda.
<BR>&nbsp;&nbsp;&nbsp;&nbsp;&nbsp;Ali mora da je to učinio. Nalazio se tu... gde god to bilo.
<BR>&nbsp;&nbsp;&nbsp;&nbsp;&nbsp;Unajmljena 'Bereta' bila je parkirana ispod niskog drveća pored pošljunčenog druma. Visoke palme i bujno tropsko rastinje obrazovali su zeleni zid ispred i sa obe bočne strane kola. Na drumu iza njega nije bilo saobraćaja. Bremen je sedeo čela oslonjenog o upravljač, ruku položenih na volan sa obe strane glave. Znoj mu je kapao po kolenima i plastici volana. Tresao se.
<BR>&nbsp;&nbsp;&nbsp;&nbsp;&nbsp;On izvuče ključeve, gurnu vrata i otvori ih, pa se otetura od kola. Posrnu u rastinju i pade na kolena u kratkoj sekundi pre nego što su ga smlavili grčevi i mučnina. Bremen se ispovraća u nisko rastinje, otpuza natrag, oseti napad novih talasa mučnine, spusti se na laktove i nastavi da povraća sve dok iz njega nisu nastavili da dopiru samo zvuci. Trenutak kasnije, prevali se na bok, otkotrlja se od svega toga, obrisa bradu drhtavom rukom i ostade da leži zagledan naviše kroz lišće palme u nebo.
<BR>&nbsp;&nbsp;&nbsp;&nbsp;&nbsp;Nebo je bilo sivo kao čelik. Bremen je još mogao da čuje odjeke struganja dalekih misli i slika u lobanji. Setio se jednog navoda koji mu je Gejl pokazala - nečega što je iskopala od sportskog komentatora Džimija Kenona posle prepirke sa Bremenom o tome da li je tuča za nagradu sport ili ne. 'Boks je prljavo preduzetništvo', napisao je Kenon, 'i ako dovoljno dugo ostaneš u njemu, um će ti postati koncertna dvorana u kojoj neprestano svira kineska muzika.'
<BR>&nbsp;&nbsp;&nbsp;&nbsp;&nbsp;Pa, pomisli Bremen smrknuto, jedva u stanju da razdvoji sopstvene misli od daleke neurograje, moj um je đavolski sigurno prava koncertna dvorana. Jedino što bih želeo da se tu čuje samo kineska muzika.
<BR>&nbsp;&nbsp;&nbsp;&nbsp;&nbsp;On se pridiže na kolena, vide odsjaj zelene vode niz padinu kroz grmlje, ustade i otetura se tamo. Reka ili močvara protezala se kroz mutnu svetlost. Španska mahovina visila je sa živih stabala hrasta i čempresa duž obale, a još čempresa raslo je iz ustajale vode. Bremen kleknu, ukloni sa površine vode skorenu zelenu žabokrečinu i opra obraze i bradu. Ispra usta i ispljunu u vodu punu algi.
<BR>&nbsp;&nbsp;&nbsp;&nbsp;&nbsp;Ispod visokog drveća, pedeset jardi desno od Bremena, nalazila se kuća - tačnije, jedva nešto bolje od barake. Njegova unajmljena 'Bereta' bila je parkirana blizu početka staze koja je krivudala kroz rastinje do oronule građevine. Izbledele borove daske barake tamo su se stapale sa senkama, ali Bremen je mogao da razabere table na zidu okrenutom prema drumu: 'Živi mamci', 'Vodič', 'Izdavanje koliba' i 'Pogledajte naš izbor zmija'. Bremen krenu tamo, hodajući sporo duž ivice reke, potoka, močvare... šta god ta zeleno-smeđa vodena površina bila.
<BR>&nbsp;&nbsp;&nbsp;&nbsp;&nbsp;Baraka je stajala na cementnim blokovima; odozdo je dopirao zadah vlažne zemlje bogate ilovačom. Jedan stari 'Ševi' bio je parkiran sa druge strane niske zgrade i Bremen je sada mogao da vidi širu stazu koja se spuštala sa druma. On zastade pred spoljnim vratima. Unutra je bilo mračno i, uprkos tablama, mesto je više ličilo na neku brdsku kolibu nego na radnju. Bremen slegnu ramenima i otvori vrata uz škripu.
<BR>&nbsp;&nbsp;&nbsp;&nbsp;&nbsp;"Zdravo", reče jedan od dvojice muškaraca koji su ga gledali iz tame. Onaj koji je progovorio stajao je iza tezge; drugi je sedeo među senkama na vratima ka drugoj prostoriji.
<BR>&nbsp;&nbsp;&nbsp;&nbsp;&nbsp;"Zdravo." Bremen zastade, oseti nalet neurograje dvojice muškaraca kao vreli dah nekog džinovskog stvorenja i umalo se ne otetura ponovo napolje pre nego što je primetio veliki, električni hladnjak. Bio je žedan kao da danima ništa nije pio. Bio je to jedan od onih starih hladnjaka sa kliznim poklopcem i bocama hladnog pića na poluistopljenom ledu. Bremen izvuče prvu bocu na koju je naišao, 'RC Kolu' i ode do tezge da plati.
<BR>&nbsp;&nbsp;&nbsp;&nbsp;&nbsp;"Pedeset centi", reče muškarac koji je stajao. Bremen je sada mogao bolje da ga vidi: nabrane mrke pantalone, majica koja je nekada bila plava, ali je sada bila isprana gotovo u sivu, grubo, pocrvenelo lice i plave oči koje nisu izbledele, zagledane ispod najlonske kape sa štitnikom okrenutim pozadi.
<BR>&nbsp;&nbsp;&nbsp;&nbsp;&nbsp;Bremen prekopa džep i ne pronađe sitninu. Novčanik mu je bio prazan. Za trenutak je bio siguran da uopšte nema novca, ali onda potraži po džepu sivog sakoa odela i izvuče svežanj novčanica, sudeći po izgledu, sve same dvadesetice i pedesetice. Sada se setio da je prethodnog dana otišao u banku i podigao 3.865,71 $ preostalih na njihovom zajedničkom računu posle isplate bolničkih troškova i hipoteke na kuću.
<BR>&nbsp;&nbsp;&nbsp;&nbsp;&nbsp;Sranje. Još jedan prokleti diler droge. Biće da j' iz Majamija.
<BR>&nbsp;&nbsp;&nbsp;&nbsp;&nbsp;Bremen je mogao da čuje misli muškarca koji je stajao jasno kao da su izgovorene, pa je odgovorio rečima još dok je ljuštio novčanicu od dvadeset dolara i spuštao je na tezgu. "A-a", zastrugao je. "Ja ne prodajem drogu."
<BR>&nbsp;&nbsp;&nbsp;&nbsp;&nbsp;Muškarac koji je stajao trepnu, spusti crvenu šaku na novčanicu od dvadeset dolara, pa ponovo trepnu. Zatim pročisti grlo. "Nisam ni rekao da to radite, gospodine."
<BR>&nbsp;&nbsp;&nbsp;&nbsp;&nbsp;Sada je na Bremena došao red da zatrepće. Gnev tog čoveka pulsirao je ka njemu kao vrelo, crveno svetlo. Kroz statiku neurograje, mogao je da izdvoji nekoliko slika.
<BR>&nbsp;&nbsp;&nbsp;&nbsp;&nbsp;Jebeni drogoši ubili su Norma Mlađeg gotovo jednako kao da su mu prislonili pištolj uz glavu. Taj dečko nikad nije bio disciplinovan, nije imao zdrave pameti. Da mu je mama bila živa, možda bi bilo drugačije... Slike deteta na ljuljašci od automobilske gume, sedmogodišnjeg dečaka koji se smeje, bez prednjeg zuba. Slike tog dečaka kao muškarca u poznim dvadesetim, očiju potamnelih, blede kože vlažne od znoja. Molim te, Tata... Kunem se da ću ti vratiti. Samo pozajmicu, da mogu ponovo da stanem na noge.
<BR>&nbsp;&nbsp;&nbsp;&nbsp;&nbsp;Misliš da staneš na noge koliko da dođeš do još jedne doze koke, ili kreka, ili kako već to sada zovete. Glas Norma Starijeg. Kada je Norm Stariji otišao u srez Dejd da poseti momka. Norm Mlađi koji drhti, bolestan, do guše u dugovima, spreman da ide beskrajno dublje u dugove samo da bi nastavio sa svojom navikom. Samo preko mene mrtvog ima da dobiješ još para za ta govna. Ako 'oćeš da dođeš kući, da radiš u radnji... u redu. Smestićemo te u okružnu bolnicu... Slike dečaka, sada čoveka, koji ruši posude i šoljice za kafu sa stola i izlazi iz kafea. Sećanje na Norma Starijeg koji plače prvi put za gotovo pedeset godina.
<BR>&nbsp;&nbsp;&nbsp;&nbsp;&nbsp;Bremen trepnu kada mu Norm Stariji pruži kusur. "Ja..." zausti Bremen, a onda shvati da ne može da kaže da mu je žao. "Ja ne prodajem drogu", ponovi on. "Znam kako vam ovo sigurno izgleda. Blagajnik mi je isplatio razliku u pedeseticama i dvadeseticama... našu ušteđevinu." Bremen otvori 'RC Kolu' i otpi dugi gutljaj. "Samo što sam doleteo iz Filadelfije", reče on dok je nadlanicom brisao bradu. "Moja... moja žena je umrla prošle subote."
<BR>&nbsp;&nbsp;&nbsp;&nbsp;&nbsp;Bilo je to prvi put da je Bremen rekao te reči i zvučale su mu ravne i očigledno lažne. On otpi još jednom, pa spusti pogled, zbunjen.
<BR>&nbsp;&nbsp;&nbsp;&nbsp;&nbsp;Normove misli bile su zapenušane, ali vrelina usijanja je nestala. Možda. Do đavola, šta ima veze... čovek može da izgleda izbezumljeno i kad mu gospoja umre isto kao i od droge. Ovih dana svi su mi nešto sumnjivi. On izgleda kao što sam izgledao ja kada je preminula Alma Džin... izgleda kao da je u paklu.
<BR>&nbsp;&nbsp;&nbsp;&nbsp;&nbsp;"Mislite da malo pecate?" upita Norm Stariji.
<BR>&nbsp;&nbsp;&nbsp;&nbsp;&nbsp;"Da pecam..." Bremen dovrši piće i podiže pogled ka policama punim varalica, malih kartonskih kutija sa plovcima i kalemova najlona. Ugleda štapove od trske i fiberglasa naslagane uz suprotni zid. "Daaa", reče on polako, iznenadivši i sebe odgovorom. "Voleo bih malo da pecam."
<BR>&nbsp;&nbsp;&nbsp;&nbsp;&nbsp;Norm Stariji klimnu glavom. "Treba vam pribor? Mamac? Dozvola? Ili to već imate?"
<BR>&nbsp;&nbsp;&nbsp;&nbsp;&nbsp;Bremen obliznu usne i oseti kako mu se nešto vraća u lobanju. U njegovu izribanu, izudaranu lobanju. "Treba mi sve", reče on, gotovo šapatom.
<BR>&nbsp;&nbsp;&nbsp;&nbsp;&nbsp;Norm Stariji se isceri. "Pa, gospodine, imate para za to." On poče da se muva okolo i nudi Bremenu da izabere pribor, mamac i štapove na najam. Bremenu nije bilo do biranja; uzeo je prvo od svega što mu je Norm Stariji ponudio. Gomila na tezgi je rasla.
<BR>&nbsp;&nbsp;&nbsp;&nbsp;&nbsp;Bremen se vrati do hladnjaka i potraži još jednu bocu, osetivši se nekako oslobođeno zbog pomisli da i to ide na njegov sve veći račun.
<BR>&nbsp;&nbsp;&nbsp;&nbsp;&nbsp;"Treba vam gde da odsednete? Lakše je ako ostanete na nekom od ostrva ako mislite da pecate na jezeru."
<BR>&nbsp;&nbsp;&nbsp;&nbsp;&nbsp;Zar je ta močvara za koju je greškom smatrao da je Everglejds u stvari jezero? "Gde da odsednem?" ponovi Bremen, videvši u reflektujućem staklu sporih misli Norma Starijeg da je taj čovek siguran kako je on ostao retardiran od tuge. "Da. Voleo bih da ostanem ovde nekoliko dana."
<BR>&nbsp;&nbsp;&nbsp;&nbsp;&nbsp;Norm Stariji se okrenu tihom čoveku koji je sedeo. Bremen otvori svoje misli prema toj tamnoj prilici, ali ka njemu gotovo da ne prođe ništa od jezika. Misli tog čoveka bućkale su se kao beskrajno spora mašina za pranje veša koja okreće nekoliko prnja i smotuljaka slika, ali gotovo bez ijedne reči. Bremen gotovo da uzdahnu od takve novine.
<BR>&nbsp;&nbsp;&nbsp;&nbsp;&nbsp;"Verdže, nije li onaj tip iz Čikaga napustio Ostrvo Kopli Dva?"
<BR>&nbsp;&nbsp;&nbsp;&nbsp;&nbsp;Verdž klimnu glavom, a u iznenadnom pomeranju svetlosti sa jedinog prozora Bremen je sada mogao da vidi da je to starac, bezub, sa staračkim pegama koje gotovo da su sijale pod nestalnim dodirom dnevnog svetla.
<BR>&nbsp;&nbsp;&nbsp;&nbsp;&nbsp;Norm Stariji se ponovo okrenu. "Verdž više ne može dobro da govori posle svoje poslednje kapi... Doktor Majers to zove afazija... ali u glavi je dobro. Imamo slobodnu jednu od ostrvskih koliba. Četrdeset dva dolara dnevno, plus zakupnina jednog od čamaca i splava sa vanbrodskim motorom. Ili Verdž može da vas odveze tamo... besplatno. Ima dobrih mesta na samom ostrvu."
<BR>&nbsp;&nbsp;&nbsp;&nbsp;&nbsp;Bremen klimnu glavom. Da. Da na sve.
<BR>&nbsp;&nbsp;&nbsp;&nbsp;&nbsp;Norm Stariji uzvrati mu klimanjem glave. "U redu, najkraći boravak je tri noći, što znači da treba da ostavite depozit od sto deset dolara. Ostaćete tri noći?"
<BR>&nbsp;&nbsp;&nbsp;&nbsp;&nbsp;Bremen klimnu glavom. Da.
<BR>&nbsp;&nbsp;&nbsp;&nbsp;&nbsp;Norm Stariji se okrenu iznenađujuće modernoj registar kasi i poče da izvodi račun. Bremen izvuče nekoliko pedesetica iz smotuljka novčanica, a ostalo strpa u džep.
<BR>&nbsp;&nbsp;&nbsp;&nbsp;&nbsp;"O..." reče Norm Stariji, trljajući obraz. Bremen je mogao da oseti njegovo skanjivanje da postavi lično pitanje. "Pretpostavljam da imate odeću za pecanje, ali ako vam... ah... treba još nešto od odeće. Ili namirnica..."
<BR>&nbsp;&nbsp;&nbsp;&nbsp;&nbsp;"Samo malo", reče Bremen i iziđe iz radnje. Ode uskom stazom pored mesta gde je povraćao, natrag do iznajmljene 'Berete.' Na sedištu suvozača nalazio se jedan jedini komad prtljaga: njegova stara gimnazijska torba. Bremen se uopšte nije sećao da ju je predao u avionski prtljag, ali na njoj se nalazila nalepnica koja je to dokazivala. On je podiže, oseti nelagodnu prazninu, sa izuzetkom jednog jedinog grumena težine, i raskopča je.
<BR>&nbsp;&nbsp;&nbsp;&nbsp;&nbsp;Unutra, umotan u crvenu maramu koju mu je Gejl dala prethodnog leta, nalazio se revolver 'Smit i Veson' kalibra 38. Bio je to poklon od Gejlinog brata policajca u godini kada su živeli u Džermantaunu i kada je u njihovom bloku bilo provala. Ni Bremen ni Gejl nikada nisu opalili iz njega. Oduvek je nameravao da ga baci - zajedno sa kutijom metaka koju im je Karl dao uz pištolj - ali umesto toga ostavio ga je zaključanog u donjoj desnoj ladici svog radnog stola.
<BR>&nbsp;&nbsp;&nbsp;&nbsp;&nbsp;Bremen se nije sećao da je spakovao tu stvar. On podiže pištolj i razmota maramu, znajući da ga, ako ništa drugo, nije napunio.
<BR>&nbsp;&nbsp;&nbsp;&nbsp;&nbsp;Bio je pun. Vršci pet metaka bili su delimično vidljivi u okruglim kolevkama svojih ležišta, sivi i zaobljeni, bremeniti smrću. Bremen zamota pištolj, stavi ga u torbu i zatvori je. Onda je ponese natrag do radnje.
<BR>&nbsp;&nbsp;&nbsp;&nbsp;&nbsp;Norm Stariji podiže obrve.
<BR>&nbsp;&nbsp;&nbsp;&nbsp;&nbsp;"Izgleda da sam poneo neodgovarajuću odeću za pecanje", reče Bremen, pokušavajući da se isceri. "Pogledaću tamo, na policama."
<BR>&nbsp;&nbsp;&nbsp;&nbsp;&nbsp;Čovek iza tezge klimnu glavom.
<BR>&nbsp;&nbsp;&nbsp;&nbsp;&nbsp;"I nešto namirnica", reče Bremen. "Trebaće mi za tri dana, rekao bih."
<BR>&nbsp;&nbsp;&nbsp;&nbsp;&nbsp;Norm Stariji priđe policama blizu prednjeg dela radnje i poče da skida konzerve. "Brvnara ima staru peć", reče on. "Ali momci uglavnom koriste samo rešo. Supa, pasulj i tako to, u redu?" Izgleda da je osetio da Bremen nije u stanju da sam donosi odluke.
<BR>&nbsp;&nbsp;&nbsp;&nbsp;&nbsp;"Jah", reče Bremen, pronašavši par radnih pantalona i kaki košulju za samo jedan broj neodgovarajuću. On ih odnese do tezge i pogleda svoje noge, namrštivši se na uglačane salonske mokasine. Jedan pogled saopšti mu da se u ovoj čudesnoj radnji ne nalaze čizme ili patike.
<BR>&nbsp;&nbsp;&nbsp;&nbsp;&nbsp;Norm Stariji ponovo sabra račun i Bremen sljušti dvadesetice, uz pomisao da je prošlo mnogo godina otkad je toliko bio zadovoljan zbog neke kupovine. Norm Stariji strpa robu u kartonsku kutiju, sa pakovanjima živih mamaca uz hleb i suhomesnate prerađevine umotane u beli papir, pa pruži Bremenu štap od fiberglasa koji je on za njega odabrao.
<BR>&nbsp;&nbsp;&nbsp;&nbsp;&nbsp;"Verdž je zagrejao splav sa vanbrodskim motorom. To jest, ako ste spremni da krenete..."
<BR>&nbsp;&nbsp;&nbsp;&nbsp;&nbsp;"Spreman sam", reče Bremen.
<BR>&nbsp;&nbsp;&nbsp;&nbsp;&nbsp;"Možda bi bilo bolje da pomerite kola sa druma. Parkirajte ih iza radnje."
<BR>&nbsp;&nbsp;&nbsp;&nbsp;&nbsp;Bremen učini nešto što iznenadi i njega samog. Pruži Normu Starijem ključeve, znajući da će kod tog čoveka kola van svake sumnje biti bezbedna. "Da li bi vam bilo teško...?" Bremen nije mogao da sakrije želju da pođe.
<BR>&nbsp;&nbsp;&nbsp;&nbsp;&nbsp;Norm Stariji podiže obrve na sekund, a onda se osmehnu. "Nema problema. Učiniću to odmah. Ključevi će da budu ovde kad budete spremni da krenete."
<BR>&nbsp;&nbsp;&nbsp;&nbsp;&nbsp;Bremen ga je pratio napolje kroz zadnja vrata, do kratkog doka koji se sa prednje strane radnje nije mogao videti. Starac je sedeo u zadnjem delu malog čamca i bezubo se cerio.
<BR>&nbsp;&nbsp;&nbsp;&nbsp;&nbsp;Bremen oseti kako mu se neka vrsta jada razvija u grudima, kao neka tropska ptica koja širi krila posle spavanja i otkriva jarko perje. U jednoj strašnoj sekundi, Bremen se uplaši da će zaplakati.
<BR>&nbsp;&nbsp;&nbsp;&nbsp;&nbsp;Norm Stariji pruži kutiju sa robom Verdžu i sačeka da Bremen nespretno zakorači u središte čamca, pa pažljivo spusti štap od fiberglasa uz veslačke klupe.
<BR>&nbsp;&nbsp;&nbsp;&nbsp;&nbsp;Norm Stariji cimnu svoju najlonsku kapu. "Provedite se dobro tamo, važi?"
<BR>&nbsp;&nbsp;&nbsp;&nbsp;&nbsp;"Da", šapnu Bremen dok je sedao na grubo sedište, osećao miris jezera i ujed motornog ulja, čak i dašak kerozina sa sopstvene odeće. "Da. Da."
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
