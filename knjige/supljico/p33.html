<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. MALEBOLGE
<P>&nbsp;&nbsp;&nbsp;&nbsp;&nbsp;Bremen je voleo ovo mesto gde nije postojala noć, nije postojala tama, i gde neurograja nije znala za granice između predkrajnjih, bezumnih naleta požude i pohlepe i krajnje, žestoke usredsređenosti uma na brojeve, oblike i izglede. Bremenu se dopadalo tu gde čovek nikada nije morao da se kreće pod surovim bleskom sunčeve svetlosti, ali je mogao da postoji isključivo u toplom sjaju hroma i drveta pod svetlima koja se nikada nisu gasila, tu gde smeh, kretanje i silina nikada nisu jenjavali.
<BR>&nbsp;&nbsp;&nbsp;&nbsp;&nbsp;Ponekad je priželjkivao da je Džejkob Goldman živ, tako da starac bude u stanju da podeli ovo isuviše fizičko ostvarenje njihovog istraživanja - mesto gde su se talasi verovatnoće sudarali i rušili svake sekunde svakog dana i gde je stvarnost bila onoliko nematerijalna koliko je ljudski um mogao takvom da je načini.
<BR>&nbsp;&nbsp;&nbsp;&nbsp;&nbsp;Bremen je proveo nedelju dana u pustinjskom gradu i obožavao je svaki pohlepni, pokvareni sekund vladavine stomaka nad umom u njemu. Ovde je mogao ponovo da bude rođen.
<BR>
<BR>&nbsp;&nbsp;&nbsp;&nbsp;&nbsp;Prodao je džip nekom Irancu na Aveniji Istočne Sagare. Iranac je bio u delirijumu od sreće što će dobiti prevozno sredstvo za svojih poslednjih dve stotine osamdeset šest dolara i nije zahtevao takve sitnice kao što su ružičasti list ili registracija.
<BR>&nbsp;&nbsp;&nbsp;&nbsp;&nbsp;Bremen je upotrebio četrdeset šest dolara da uzme sobu u 'Travel Inu' blizu centra. Spavao je četrnaest sati, a onda se istuširao, obrijao poslednje ostatke brade, obukao najčistiju košulju i farmerke, da bi potom počeo obilazak kockarnica u centru: 'Gospu Sreće', 'Sunčev ples', 'Potkovicu', 'Četiri kraljice', završivši u 'Zlatnom grumenu.' Počeo je veče sa sto četrdeset jednim dolarom i šezdeset centi. Završio je noć sa nešto više od šest hiljada dolara.
<BR>&nbsp;&nbsp;&nbsp;&nbsp;&nbsp;Bremen se nije kartao još od koledža - a i tada je igrao mahom bridž - ali sećao se pravila pokera. Ono čega se nije sećao bila je duboka Zen-usredsređenost koju je ta igra zahtevala. Sevanje oštrih brijača spoljne neurograje bilo je prigušeno tu, za stolom za poker, laserskom silovitošću usredsređenosti koja ga je okruživala, gotovo potpunom apsorbovanošću matematičkim permutacijama koje je donosio svaki novi ulog i svaka nova karta, i usredsređenošću koja je bila neophodna samom Bremenu da sve razluči. Igranje pokera sa pet karata nije bilo kao pokušaj da se prati šest televizora sa različitim programima; bilo je to pre kao pokušaj da se čita nekoliko visoko tehničkih knjiga istovremeno, dok se strane okreću.
<BR>&nbsp;&nbsp;&nbsp;&nbsp;&nbsp;Ostali igrači igrali su skalu: profesionalni pokeraši čiji je život zavisio od njihove veštine i čiji su umovi bili disciplinovani kao umovi svih matematičkih istraživača koje je Bremen ikada sreo, nadareni amateri koji su mešali stvarno uživanje u igri sa visokim ulozima sa svojom potragom za srećom, pa čak i poneka ovca koja je sedela tamo debela, srećna i glupa... a da čak nije ni svesna da se profesionalci za stolom poigravaju sa njom kao sa jevtinom violinom. Bremen ih je sve očerupao.
<BR>&nbsp;&nbsp;&nbsp;&nbsp;&nbsp;Za vreme svoje druge nedelje u Las Vegasu, Bremen je prošao kroz kockarnice 'Stripa', ulažući u svakoj dovoljno novca u sef kako bi obezbedio sobu i uopšte tretman velike zverke. Onda bi odlunjao do sobe za kartanje i stao u red, povremeno zagledan u video ekrane unutrašnjeg kola na kojima se objašnjavalo kako se igra. Da bi izgledao kako treba, Bremen je kupio Armanijeve sakoe koji su mogli da se nose sa svilenim košuljama raskopčanih kragni, platnene pantalone od trista dolara koje su se gužvale ako ih čovek samo malo podrobnije pogleda, ne jedan, već dva zlatna 'Roleksa', Gučijeve mokasine i čelični kofer za nošenje novca. Nije čak morao ni da izlazi iz hotela da bi se opremio.
<BR>&nbsp;&nbsp;&nbsp;&nbsp;&nbsp;Bremen je okušao sreću i pronašao je u 'Cirkus-Cirkusu', 'Dinamu', 'Cezarevoj palati', 'Las Vegas Hiltonu', 'Aladinu', 'Rivijeri', 'Bali Grandu', 'Semovom gradu' i 'Peščari.' Ponekad je viđao poznata lica profesionalaca koji su išli iz kockarnice u kockarnicu, ali češće igrače za stolovima od sto dolara koji su više voleli da igraju u svom omiljenom kazinu. Raspoloženje u sobi za kartanje bilo je napeto kao u operacionoj sali, sa bučnim glasovima koji su pripadali samo ponekom hvalisavom amateru koji je razbijao tiho mrmljanje usredsređenosti. Bili amateri ili profesionalci, Bremen je dobijao, a pri tom pazio da dobija i gubi tako da lagano gomila dobitak koji se mogao pripisati sreći. Profesionalci su ubrzo počeli da izbegavaju njegov sto. Bremen je nastavio da dobija, znajući da je sreća naklonjena telepatskom umu. 'Granica', 'El Rančo', 'Pustinjska gostionica', 'Otpadnici', 'Brod-pozornica', 'Kazino Holidej Ina.' Bremen je prošao kroz grad kao usisivač, pazeći da ne usisa previše ni sa jednog stola.
<BR>&nbsp;&nbsp;&nbsp;&nbsp;&nbsp;Za razliku od drugih igara, pa čak i blek-džeka, gde je igrač bio bespomoćan protiv kuće i obezbeđenja protiv varanja, prebrojavanje karata ili nekakav 'sistem' bilo je teško izvesti; nasuprot tome, samo je kućni delilac obično nadgledao pokeraše. Bremen je povremeno gledao u tavanicu obloženu ogledalima gde je 'oko na nebu' svakako snimalo ono što se dešava, ali pošto je kuća uzimala postotak od zarade pobednika, znao je da će tu biti malo mesta sumnji.
<BR>&nbsp;&nbsp;&nbsp;&nbsp;&nbsp;Osim toga, on nije varao. Bar ne po merljivim standardima.
<BR>&nbsp;&nbsp;&nbsp;&nbsp;&nbsp;Bremen je povremeno osećao krivicu zbog toga što uzima novac od drugih igrača, ali njegov dodir uma obično je pokazivao da su profesionalci za stolom slični samim deliocima iz kazina - samozadovoljno uvereni da će vremenom prosečni dobitak biti na njihovoj strani. Neki od amatera osećali su gotovo seksualno zadovoljstvo zbog toga što igraju sa velikim momcima i Bremen je smatrao da nekim od tih ovčica čini uslugu time što ih šiša u samom početku.
<BR>&nbsp;&nbsp;&nbsp;&nbsp;&nbsp;Bremen nije zaista mislio o tome šta će učiniti sa novcem; naum mu je bio da ga stekne, to je bilo njegovo pustinjsko Bogojavljenje, a pojedinosti o tome kako će ga potrošiti mogli su se za neko vreme odložiti. Još nedelju dana tu, mislio je, pa će moći da unajmi lirdžet da ga odvese na bilo koje mesto u svetu kuda poželi da ode.
<BR>&nbsp;&nbsp;&nbsp;&nbsp;&nbsp;U stvari, nije želeo nikuda da ide. Ovde, u ovom najdubljem tunelu od svih kojima je putovao, pronašao je nekakvo utočište u silovitosti pohlepe, požude i plitkosti koja ga je okruživala.
<BR>&nbsp;&nbsp;&nbsp;&nbsp;&nbsp;Hodanje hodnicima nekog od hotela sa kockarnicama podsećalo je Bremena na video-traku gradonačelnice Marion Bari: na dosadnu vežbu iz banalnosti, ega i osujećene seksualnosti. Čak su se i velike zverke u svojim apartmanima sa tepihom do članaka, koje su se valjale po jakuzijima sa jednom ili više šougerli, na kraju osećale šuplje i osujećeno, želeći više iskustva nego što je to iskustvo samo po sebi nudilo. Bremen je ustanovio da je čitav grad savršeno simbolizovan hromiranim olucima svojih uvek otvorenih bifea koji su nudili jevtinu, osrednju hranu; taj utisak podupirali su pogledi pomoću dodira uma na stotine usamljenih muškaraca i žena koji čame u svojim hotelskim sobama, emocionalno rasporeni dnevnim ili noćnim kockanjem, i masturbiraju u samoći uz video trake za 'odrasle' koje mogu da gledaju u sobama.
<BR>&nbsp;&nbsp;&nbsp;&nbsp;&nbsp;Ali stolovi za poker sa pet karata bili su mesta zaborava, privremene nirvane dosegnute kroz usredsređenost umesto kroz meditaciju, i Bremen je sve svoje budne sate provodio tamo, gomilajući novac u malim, ali neposustajućim iznosima. Kada je prošao kroz veće kockarnice na 'Stripu', u njegovom čeličnom koferu nalazilo se gotovo tri stotine hiljada dolara u gotovini. Bremen je otišao u hotel 'Miraž', zastao da se divi njegovom aktivnom vulkanu napolju i akvarijumu sa živim ajkulama unutra, a onda gotovo udvostručio svoj novac za četiri noći turnira sa čipom od deset hiljada dolara.
<BR>&nbsp;&nbsp;&nbsp;&nbsp;&nbsp;Zaključio je da će još jedan kazino biti šlag na torti i odlučio je da završi u ogromnoj građevini nalik na dvorac, blizu aerodroma. Soba za kartanje bila je puna. Bremen je sačekao kao ostale ovce, kupio svoje čipove od stotinu dolara, klimnuo glavom u znak pozdrava ostaloj šestorici igrača - četiri muškarca i dve žene, samo jedan od njih profesionalac - i smestio se da započne noć ispunjenu izmaglicom matematike.
<BR>&nbsp;&nbsp;&nbsp;&nbsp;&nbsp;Igrao je četiri sata i zaradio nekoliko hiljada dolara, kada je delilac objavio prekid, a neki niski, snažno građeni muškarac u uniformi kazina sa plavim blejzerom šapnuo je Bremenu u uho: "Izvinite, gospodine, ali molim vas da pođete sa mnom."
<BR>&nbsp;&nbsp;&nbsp;&nbsp;&nbsp;Bremen je u lakejevom umu video samo naredbu da se ovaj srećni igrač dovede u upravnikovu kancelariju, ali je takođe video da će naredba biti izvršena pod bilo kakvim okolnostima. Lakej je nosio u futroli na levom kuku automatik kalibra 45. Bremen krenu sa njim u kancelariju.
<BR>&nbsp;&nbsp;&nbsp;&nbsp;&nbsp;Neurograja mu je skretala pažnju, sva ta navala požude, pohlepe, razočaranja i obnovljene požude doprinosila je buci uma u pozadini, tako da Bremen nije bio upozoren sve dok mu pokretom ruke nije bilo naloženo da uđe u unutrašnju kancelariju.
<BR>&nbsp;&nbsp;&nbsp;&nbsp;&nbsp;Četiri muškarca posmatrala su video monitore kada je Bremen ušao i podigla su poglede sa gotovo zagonetnim humorom, kao da su iznenađeni što vide sliku sa televizora kako stoji živa i trodimenziona među njima. Sal Empori je sedeo na dugom kožnom kauču sa gangsterima koji su se zvali Bert i Erni oko sebe. Vani Fuči je sedeo za upravnikovim stolom, sa rukama iza glave i ogromnom kubanskom cigarom stisnutom među zubima.
<BR>&nbsp;&nbsp;&nbsp;&nbsp;&nbsp;"Uđi, civilu", reče Vani Fuči oko cigare. On klimnu glavom lakeju da zatvori vrata i sačeka napolju. Vani Fuči mahnu prema praznoj stolici. "Sedaj."
<BR>&nbsp;&nbsp;&nbsp;&nbsp;&nbsp;Bremen ostade da stoji. Sve im je video u mislima. Čelični kofer kraj noge Berta Kapija bio je Bremenov; pretražili su mu sobu i pronašli gotovinu. Bio je to njihov hotel, njihov kazino. Ili, radije, bio je to kazino odsutnog Don Leonija. A upravo je lopov Vani Fuči, koji je ovde bio zbog potpuno drugog posla, video Bremenov lik na video monitoru u upravnikovoj kancelariji. Vani Fuči je naložio upravniku da uzme odmor od dva dana, a onda je lopov pozvao Don Leonija i sačekao da stignu Sal i momci.
<BR>&nbsp;&nbsp;&nbsp;&nbsp;&nbsp;Bremen je sve to jasno video. A video je, još jasnije, šta će tačno ostareli Don Leoni da uradi ovom drčnom civilu koji se našao u pogrešno vreme na pogrešnom mestu. Najpre, gospodin Leoni će da razgovara sa Bremenom u Nju Džersiju, gde će ustanoviti da li je ovaj civil zaista civil, ili radi za neku od Porodica iz Majamija. To nije bilo mnogo važno, zato što će potom Bremena utovariti u kamion za đubre i odvesti na njihovo omiljeno mesto u Golom Boriku, gde će Bremenu prosuti mozak, staviti mu telo u presu kamiona i paketić izbaciti na uobičajenom mestu.
<BR>&nbsp;&nbsp;&nbsp;&nbsp;&nbsp;Vani Fuči se široko osmehnu i izvadi cigaru. "Dobro, ostani da stojiš. Bio si stvarno srećan, mališa. Stvarno srećan. Bar do sada."
<BR>&nbsp;&nbsp;&nbsp;&nbsp;&nbsp;Bremen trepnu.
<BR>&nbsp;&nbsp;&nbsp;&nbsp;&nbsp;Vani Fuči klimnu glavom, a Bert i Erni pokrenuše se brže nego što je Bremen mogao da reaguje; on oseti da su mu priklještili ruke, a Sal Empori podiže špric ka svetlu i ubrizga mu nešto u ruku kroz Armanijev sako vredan sedam stotina dolara.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
