<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31. MI SMO ŠUPLJI LJUDI
<P>&nbsp;&nbsp;&nbsp;&nbsp;&nbsp;Bremen se probudio kasno sutradan, na jarkom suncu, sa kožom u plikovima. Šljunak mu je pekao gole dlanove i podlaktice. Usne su mu bile sasušene u ispucali pergament. Krv mu se usirila na kuku i unutrašnjem delu butine i tekla je na vreli kamen ispod njih, slepivši se sa iscepanim teksas-platnom njegovih 'Leviski' u smeđu, lepljivu pastu od koje je morao da se otrgne kako bi se oslobodio krova. Bar više nije krvario.
<BR>&nbsp;&nbsp;&nbsp;&nbsp;&nbsp;On odhrama dvadeset stopa do rupe u krovu, primoran da dvaput sedne kako bi mu vrtoglavica i mučnina prošli. Sunce je bilo veoma vrelo.
<BR>&nbsp;&nbsp;&nbsp;&nbsp;&nbsp;Crevo je još landaralo u tamnoj rupi gde se hladan vazduh i dalje komešao, ali više nije kapala voda. Svetla u hladnjači bila su isključena. Bremen podiže crevo i baci pogled na rezervoar od hiljadu pet stotina galona na krovu, zapitavši se da li je moguće da je prazan. Onda slegnu ramenima i odnese dugačko crevo do južne ivice krova, nameravajući da ga upotrebi kao uže i spusti se.
<BR>&nbsp;&nbsp;&nbsp;&nbsp;&nbsp;Bol pri silasku bio je dovoljan da ga natera da sedne na ploču tuša od peščanika na nekoliko minuta, sa glavom među nogama. Onda se osovi na noge i započe dugo putovanje prema hacijendi.
<BR>&nbsp;&nbsp;&nbsp;&nbsp;&nbsp;Mrtvi rotvajler kod ugla hladnjače već je bio naduven i zaudarao je na podnevnoj vrelini. Muve su mu poslovale oko očiju. Tri preživela psa nisu ustala niti zarežala dok je Bremen šepao kraj njih, već su ga samo gledala zabrinutim očima dok je išao putem i peo se ka velikoj kući.
<BR>&nbsp;&nbsp;&nbsp;&nbsp;&nbsp;Trebao mu je dobar deo sata da stigne do kuće, da iseče farmerke sa sebe i očisti rane na kuku i butini, a onda da ostane pod tušem u blaženstvu i sivilu, da stavi antiseptik - na trenutak se onesvestio kada ga je naneo na kuk - a potom da iskopa malo kodeinskog 'Tilenola' iz ormarića sa lekovima gospoj'ce Morgan, zastane, stavi bočicu u džep košulje, pronađe i napuni pušku i pištolj iz otvorenog kabineta sa oružjem u plakaru njene spavaće sobe, a onda da odšepa do pomoćne zgrade kako bi uzeo čistu odeću.
<BR>&nbsp;&nbsp;&nbsp;&nbsp;&nbsp;Bilo je rano veče kada se ponovo približio vratima hladnjače. Psi su posmatrali cev puške, cvileli i uzmicali koliko god su im povoci dopuštali. Bremen spusti veliku činiju sa vodom koju je doneo iz pomoćne zgrade; lagano, najstarija kuja, Letija, poče da puzi napred na stomaku sve dok zahvalno nije navalila da lapće. Preostala dva psa su je sledila.
<BR>&nbsp;&nbsp;&nbsp;&nbsp;&nbsp;Bremen okrenu leđa psima i otvori bravu sa kombinacijom. Lanac spade.
<BR>&nbsp;&nbsp;&nbsp;&nbsp;&nbsp;Vrata se nisu otvorila; bila su zaglavljena. On ih odglavi pajserom koji je doneo iz kuće, a onda otvori preostalih nekoliko inča pomoću cevi kalibra 30-06 i odstupi sa ulaza. Hladan vazduh nagrnu napolje i pretvori se u maglu u vazduhu čija je temperatura bila stotinu stepeni <EM>Farenhajtove lestvice; prim. prev.</EM> Bremen čučnu, sa otkočenom puškom i prstom na obaraču. Greben leda blistao je na gotovo tri stope iznad nivoa starog poda.
<BR>&nbsp;&nbsp;&nbsp;&nbsp;&nbsp;Ništa se ne pojavi. Nije se čuo nikakav zvuk osim rotvajlera koji su laptali poslednje ostatke vode, mukanja stoke koja se vraćala sa nižeg pašnjaka i pućkanja pomoćnog generatora napolju, iza hladnjače.
<BR>&nbsp;&nbsp;&nbsp;&nbsp;&nbsp;Bremen pusti da prođe još tri minuta, a onda uđe pognut, otklizavši brzo levo od vrata po uzdignutoj humci leda; pustio je da mu se oči priviknu na mrak i zamahao puškom pred sobom. Trenutak kasnije, spusti oružje i uspravi se, dok mu se dah kovitlao oko njega. Zatim krenu lagano napred.
<BR>&nbsp;&nbsp;&nbsp;&nbsp;&nbsp;Većina trupina u središnjim redovima bila je zbačena sa kuka, bilo od pritiska vode odozgo, bilo zbog ludila dole. Sada su stajali - goveđe polutke i ljudska tela - u stalagmitima neravnog leda. Činilo se kao da je tu bio ispražnjen čitav rezervoar od hiljadu pet stotina galona. Bremen je pažljivo spuštao čizme na grube i uzdignute uvoje plavozelenog leda, kako bi zadržao ravnotežu i izbegao da stane na neki od raščerečenih leševa zaleđenih u košmarnom mare ispod njega.
<BR>&nbsp;&nbsp;&nbsp;&nbsp;&nbsp;Gospoj'ca Morgan bila je gotovo pravo ispod rupe gde se sunčeva svetlost spuštala kroz isparenje i kapanje stalaktita. Ledena humka bila je tamo visoka najmanje tri i po stope, a njeno telo i tela pasa bila su usađena u nju kao nekakva bleda, troglava biljka. Ženino lice bilo je najbliže površini, toliko blizu da je jedno razrogačeno, plavo oko u stvari i bilo iznad linije mraza. Njene šake, sa prstima povijenim u kandže, takođe su se uzdizale iznad opšteg nivoa leda kao dve grube skulpture napuštene pre nego što su završni udarci mogli da ih doklešu.
<BR>&nbsp;&nbsp;&nbsp;&nbsp;&nbsp;Usta su joj bila širom otvorena i zamrznuta bujica njenih poslednjih izdisaja bila je nalik na čvrsti vodopad koji se spajao sa čvrstim morem hladnoće oko nje; na jedan mahniti sekund, ta opscena slika bila je tako savršena da je Bremen mogao da zamisli kako je ona ispovraćala sav taj užegli led koji je ispunio prostoriju.
<BR>&nbsp;&nbsp;&nbsp;&nbsp;&nbsp;Psi kao da su bili deo nje, spojeni ispod njenih kukova u bujici zamrznutog mesa, a puška se uzdizala kroz led sa jednog psećeg stomaka u karikaturi erekcije.
<BR>&nbsp;&nbsp;&nbsp;&nbsp;&nbsp;Bremen spusti pušku i pruži drhtavu ruku da dodirne sloj leda iznad njene glave, kao da bi toplina njegovog dodira mogla da je natera da počne da se migolji i otima u hladnom pokrovu, razdirući led zgrčenim kandžama kako bi ga dohvatila.
<BR>&nbsp;&nbsp;&nbsp;&nbsp;&nbsp;Nije bilo nikakvog pokreta, niti bele buke. Njegov dah maglio je led iznad njenog napetog, razjapljenog lica.
<BR>&nbsp;&nbsp;&nbsp;&nbsp;&nbsp;Bremen se okrenu i iziđe odatle, pazeći da ne spusti đonove čizama iznad drugih upalih lica sa izbuljenim očima.
<BR>&nbsp;&nbsp;&nbsp;&nbsp;&nbsp;Bremen je krenuo po mraku, kada je pustio pse i ostavio napolju dovoljno hrane i vode da im bude dobro sledećih nedelju dana ili više. Ostavio je 'Tojotu' tamo gde je bila parkirana i uzeo džip. Razvodna kapa stajala je na komodi gospoj'ce Morgan kao neki nezgrapni trofej. Nije joj uzeo ništa od novca - čak ni platu koju mu je dugovala - ali je utovario pozadi u džip tri kese pune hrane i nekoliko plastičnih kanistera sa po dva galona vode. Bremen je razmišljao da li da uzme pušku ili pištolj, ali na kraju ih je očistio i vratio natrag u ormar za oružje u plakaru. Neko vreme je išao okolo sa krpom za prašinu i brisao površine u pomoćnoj zgradi kao da bi mogao da ukloni sve svoje otiske, ali onda je odmahnuo glavom, popeo se u džip i odvezao se.
<BR>&nbsp;&nbsp;&nbsp;&nbsp;&nbsp;Bremen je vozio na zapad kroz noć, pustivši da ga hladan pustinjski vazduh prene iz košmara u kom je toliko dugo živeo. Išao je na zapad zato što je povratak na istok za njega bio nezamisliv. Negde posle deset uveče, stigao je do međudržavnog puta broj 70 i krenuo ponovo zapadno ispod Zelene Reke, upola očekujući da se patrolna kola zamenika Hauarda Kolinsa pojave iza njega uz riku i blesak svih svetala. Nikakva svetla nisu se pojavila. Bremen je prošao samo kraj nekoliko kola dok je vozio zapadno kroz noć Jute.
<BR>&nbsp;&nbsp;&nbsp;&nbsp;&nbsp;Zaustavio se u Salini da bi za poslednje ostatke svoje gotovine kupio benzin, a onda krenuo zapadno iz grada auto-putem broj 50 i našao se iza patrolnih kola državne policije koja su se sporo kretala. Bremen je sačekao sve dok nije pronašao put koji se odvajao - auto-put broj 89, kako se ispostavilo - i krenuo njime ka jugu.
<BR>&nbsp;&nbsp;&nbsp;&nbsp;&nbsp;Vozio je stotinu dvadeset pet milja na jug, presekao ponovo na zapad kod raskrsnice u Long Veliju, prošao kroz Sedar Siti i preko međudržavnog puta broj 15 nešto pre zore, nastavio državnim putem broj 56 i pronašao zgodno mesto da parkira džip daleko od pogleda, iza nekih suvih topola kod okružne postaje istočno od Panake, dvadeset milja preko granične linije, u Nevadi. Bremen je pripremio doručak od sendviča sa mortadelom, napio se vode, raširio ćebe na nekom lišću suvom poput prašine u senci džipa i zaspao pre nego što je njegov um stigao da iskopa bilo šta od nedavnih sećanja zbog kojih bi ostao budan.
<BR>&nbsp;&nbsp;&nbsp;&nbsp;&nbsp;Sledeće noći, dok je vozio sporo na jug rubom Faranagatskog nacionalnog zabrana za divljač auto-putem broj 93, bez nekog određenog odredišta, osećao je udare i odjeke graje umova iz kola u prolazu, ali i dalje u stanju da se usredsredi bolje u ustajalom pustinjskom vazduhu, Bremen je shvatio da će posle sledećih sedamdeset pet milja ostati bez benzina i sreće. Nije imao para da se bilo kuda odveze autobusom ili vozom, ni centa da kupi hranu kada potroši namirnice, niti bilo kakvu legitimaciju u džepu.
<BR>&nbsp;&nbsp;&nbsp;&nbsp;&nbsp;Takođe nije imao nikakvih ideja. Njegova osećanja, toliko izoštrena i prenaglašena u proteklim nedeljama, kao da su bila odložena negde na čuvanje. Osećao je čudnu smirenost, udobnu prazninu, poprilično nalik na situacije kada se, kao malo dete, tako osećao posle dugog, jakog plača.
<BR>&nbsp;&nbsp;&nbsp;&nbsp;&nbsp;Bremen pokuša da misli na Gejl, na Goldmanovo istraživanje i na njegove implikacije, ali sve je to poticalo iz nekog drugog sveta, sa nekog mesta ostavljenog daleko iznad na sunčevoj svetlosti, gde je preovlađivao razum. Tamo mu nije bilo povratka.
<BR>&nbsp;&nbsp;&nbsp;&nbsp;&nbsp;I tako je Bremen vozio ka jugu bez razmišljanja, sa pokazivačem goriva koji je lebdeo blizu oznake za prazno, i najednom je ustanovio da se auto-put broj 93 završava međudržavnim broj 15. Poslušno, on krenu pristupnom rampom i nastavi ka jugozapadu preko pustinje.
<BR>&nbsp;&nbsp;&nbsp;&nbsp;&nbsp;Deset minuta kasnije, kada se uspeo preko male uzvisine, u očekivanju da džip svakog sekunda zakašlje i počne da klizi pre nego što se zaustavi, Bremen zatrepta iznenađeno kada se pustinja rasprsla u svetlosti - u rekama svetlosti, u tečnim sazvežđima svetlosti - i u tom trenutku električnog Bogojavljenja, znao je tačno šta će raditi te noći, sledeće noći i noći posle nje. Rešenja su procvetala kao transform koji je nedostajao u nekoj teškoj jednačini da bi mu najednom pao na pamet, zasjavši jasno poput oaze bleštavila ispred njega u pustinjskoj noći.
<BR>&nbsp;&nbsp;&nbsp;&nbsp;&nbsp;Džip ga je odveo dovoljno daleko.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
