<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. OČI
<P>&nbsp;&nbsp;&nbsp;&nbsp;&nbsp;Istraživanje Džejkoba Goldmana toliko uzbuđuje Džeremija - a preko Džeremija i Gejl - da njih dvoje kreću vozom u Boston da posete tog čoveka.
<BR>&nbsp;&nbsp;&nbsp;&nbsp;&nbsp;To je nešto manje od pet godina pre nego što će Gejl otkriti tumor koji će je ubiti. Čak Gilpen, njihov stari prijatelj koji je sada postao istraživač u Laboratorijama Lorensa Lajvermora na Berkliju, poslao je neobjavljeni rad o Goldmanovom istraživanju Džeremiju zbog njegove važnosti za Džeremijev doktorat o ljudskom pamćenju analiziranom kao umnožavajući talasni front. Džeremi smesta uviđa važnost Goldmanovog istraživanja, zove istraživača dva dana pošto je dobio rad i tri dana posle toga sa Gejl odlazi vozom ka severu.
<BR>&nbsp;&nbsp;&nbsp;&nbsp;&nbsp;Džejkob Goldman bio je sumnjičav preko telefona i zahtevao je da zna kako je Džeremi dobio primerak rada koji još nije predat za objavljivanje. Džeremi ga je uverio da nema nikakvih namera da zalazi u istraživačev domen, ali da su matematički vidovi Goldmanovog rada tako duboki da njih dvojica moraju da razgovaraju. Nevoljno, Goldman je pristao.
<BR>&nbsp;&nbsp;&nbsp;&nbsp;&nbsp;Gejl i Džeremi uzimaju taksi od železničke stanice do Goldmanove laboratorije u oronulom industrijskom delu grada miljama daleko od Kembridža.
<BR>&nbsp;&nbsp;&nbsp;&nbsp;&nbsp;"Mislila sam da on ima neku otmenu laboratoriju na Harvardu", kaže Gejl.
<BR>&nbsp;&nbsp;&nbsp;&nbsp;&nbsp;"On je na medicinskom fakultetu", kaže Džeremi. "Ali istražuje, koliko sam shvatio, uglavnom samostalno."
<BR>&nbsp;&nbsp;&nbsp;&nbsp;&nbsp;"To su rekli i za doktora Frankenštajna."
<BR>&nbsp;&nbsp;&nbsp;&nbsp;&nbsp;Goldmanova laboratorija smeštena je u sendvič između veletrgovca religijskim brošurama i sedišta štaba 'Kejlajn dobavljača za piknike.' Džejkob Goldman je jedini prisutan - petak je, kasno uveče - i liči na naučnika, ako ne i na ludog naučnika. U svojim ranim sedamdesetim, to je niski čovek veoma krupne glave. Njegove oči su ono što će Džeremi i Gejl pamtiti kasnije: krupne, tužne i upale ispod obrva zbog kojih njegov inteligentan pogled izgleda gotovo majmunski. Goldmanovo lice, čelo i izborani vrat prekriveni su mu borama kakve samo život ispunjen nepopustljivom ličnošću i unutrašnjom tragedijom može da utisne u ljudsku fizionomiju. Odeven je u smeđe trodelno odelo koje je zahtevalo znatno novca i krojenja deceniju ili dve ranije.
<BR>&nbsp;&nbsp;&nbsp;&nbsp;&nbsp;"Ponudio bih vam kafu, ali mašina, izgleda, ne radi", kaže doktor Goldman trljajući nos i razgledajući rastrojeno pretrpani sobičak koji je očito njegov sanctum sanctorum. Spoljna kancelarija i soba sa dosjeima kroz koje su Gejl i Džeremi upravo prošli minuciozno su čiste. Ova soba i čovek u njoj, međutim, podsećaju Džeremija na čuvenu fotografiju Alberta Ajnštajna na kojoj ovaj izgleda izgubljeno u razbacanom džumbusu svoje kancelarije.
<BR>&nbsp;&nbsp;&nbsp;&nbsp;&nbsp;On i jeste kao Ajnštajn, deli sa njim Gejl. Jesi li mu dodirnuo um?
<BR>&nbsp;&nbsp;&nbsp;&nbsp;&nbsp;Džeremi odmahuje glavom što neupadljivije može. Podigao je štit uma, pokušavajući da se usredsredi na ono što Goldman govori.
<BR>&nbsp;&nbsp;&nbsp;&nbsp;&nbsp;"...moja kćer obično priprema kafu." Istraživač čupka obrvu. "Ona obično priprema i večeru, ali otišla je na nedelju dana u London. U posetu rodbini..." Goldman viri u njih ispod čupavih obrva. "Niste gladni, zar ne? Ponekad zaboravljam na stvari poput večere."
<BR>&nbsp;&nbsp;&nbsp;&nbsp;&nbsp;"Oh, ne... nismo", kaže Gejl.
<BR>&nbsp;&nbsp;&nbsp;&nbsp;&nbsp;"Večerali smo u vozu", kaže Džeremi.
<BR>&nbsp;&nbsp;&nbsp;&nbsp;&nbsp;Ako računaš čokoladicu kao večeru, šalje mu Gejl. Džeri, ja umirem od gladi.
<BR>&nbsp;&nbsp;&nbsp;&nbsp;&nbsp;Ćuti.
<BR>&nbsp;&nbsp;&nbsp;&nbsp;&nbsp;"Rekli ste nešto o velikoj važnosti matematike, mladiću", kaže Goldman. "Shvatate da je rad koji ste videli bio poslat na Kal Teh kako bi matematičari mogli da ga pogledaju. Zanimalo me je da li se fluktuacije koje tabelarno pratimo ovde mogu porediti sa..."
<BR>&nbsp;&nbsp;&nbsp;&nbsp;&nbsp;"Hologramima", dovršava Džeremi. "Da. Jedan moj prijatelj u Kaliforniji znao je da se bavim nekim čisto matematičkim istraživanjima o fenomenu talasnog fronta i njegovoj eventualnoj primeni na ljudsku svest. On mi je poslao rad."
<BR>&nbsp;&nbsp;&nbsp;&nbsp;&nbsp;"Pa..." Goldman se nakašljava. "Bilo je to, u najmanju ruku, kršenje pravila ponašanja..."
<BR>&nbsp;&nbsp;&nbsp;&nbsp;&nbsp;Čak i kroz čvrsti štit uma, Džeremi može da oseti kako se starčev gnev meša sa snažnom željom da ne bude neprijatan. "Evo", kaže Džeremi i traži čisto mesto na stolu da bi spustio fasciklu koju je poneo. Čistog mesta nema. "Evo", kaže on ponovo i otvara fasciklu povrh nekakvog teksta na gomili hartije. "Gledajte." On gurka Džejkoba Goldmana da priđe bliže.
<BR>&nbsp;&nbsp;&nbsp;&nbsp;&nbsp;Goldman se ponovo nakašljava, ali viri u papir kroz bifokalna stakla. Prelistava disertaciju, povremeno zastaje da pažljivo osmotri stranu ili dve ispunjene jednačinama. "Jesu li ovo standardni transformi?" pita on na jednom mestu.
<BR>&nbsp;&nbsp;&nbsp;&nbsp;&nbsp;Džeremi oseća kako mu srce ubrzava. "To je primena Dirakove relativističke talasne jednačine koja modifikuje Šredingerovu."
<BR>&nbsp;&nbsp;&nbsp;&nbsp;&nbsp;Goldman se mršti. "U Hamiltonovoj?"
<BR>&nbsp;&nbsp;&nbsp;&nbsp;&nbsp;"Ne..." Džeremi okreće jednu stranicu unazad. "Dve komponente ovde, vidite? Počeo sam Polijevim kovit-matricama da bih onda shvatio da se one mogu zaobići..."
<BR>&nbsp;&nbsp;&nbsp;&nbsp;&nbsp;Džejkob Goldman odstupa jedan korak i skida naočari. "Ne, ne", kaže on, najednom sa primetnijim naglaskom. "Ne možete primeniti te relativističke transforme Kulombovog polja na holografsku talasnu funkciju..."
<BR>&nbsp;&nbsp;&nbsp;&nbsp;&nbsp;Džeremi uzima vazduh. "Da", kaže on ravno. "Možete. Kada je holografska talasna funkcija deo većeg stojećeg talasa."
<BR>&nbsp;&nbsp;&nbsp;&nbsp;&nbsp;Goldman trlja čelo. "Većeg stojećeg talasa?"
<BR>&nbsp;&nbsp;&nbsp;&nbsp;&nbsp;"Ljudske svesti", kaže Džeremi i baca pogled na Gejl. Ona posmatra starca.
<BR>&nbsp;&nbsp;&nbsp;&nbsp;&nbsp;Goldman stoji tamo punih pola trenutka, nepokretan, bez treptaja. Onda pravi dva koraka unazad i seda teško na stolicu prekrivenu časopisima i sažetim člancima. "Mein Gott", kaže on.
<BR>&nbsp;&nbsp;&nbsp;&nbsp;&nbsp;"Da", kaže Džeremi. To je gotovo šapat.
<BR>&nbsp;&nbsp;&nbsp;&nbsp;&nbsp;Goldman pruža šaku prekrivenu staračkim pegama i dodiruje Džeremijevu disertaciju. "A jeste li ovo primenili na MRS i S-CAT podatke koje sam poslao Kal Tehu?"
<BR>&nbsp;&nbsp;&nbsp;&nbsp;&nbsp;"Da", kaže Džeremi i naginje se bliže. "Uklapa se. Sve se uklapa." On počinje da hoda tamo-amo, da bi konačno stao da kucne po fascikli u kojoj mu se nalazi sada zastarela disertacija. "Moj rad prvobitno se odnosio samo na pamćenje... kao da je ostatak uma samo hardver ispunjen RAM-DOS sistemom za povraćaj podataka." Smeje se i vrti glavom. "Vaš rad naterao me je da uvidim..."
<BR>&nbsp;&nbsp;&nbsp;&nbsp;&nbsp;"Da", šapuće Džejkob Goldman. "Da, da." Okreće se da se slepo zagleda u pretrpanu policu za knjige. "Bože moj."
<BR>
<BR>&nbsp;&nbsp;&nbsp;&nbsp;&nbsp;Kasnije otkrivaju da niko od njih u stvari nije večerao i planiraju da iziđu da obeduju čim Džeremi i Gejl na brzinu obiđu laboratoriju. Odlaze pet sati kasnije, kasno posle ponoći. U vremenu između upoznavanja i njihovog kasnog obroka, čitave stvarnosti bivaju razorene.
<BR>&nbsp;&nbsp;&nbsp;&nbsp;&nbsp;Kancelarije su vrh prilično značajne istraživačke laboratorije. Iza niza kancelarija, tamo gde je mali deo sa skladištem, nalazi se soba u sobi, uzemljena, zaštićena i umotana u neprovodni ekvivalent Faradejevog kaveza. U samoj sobi nalaze se čudnovato aerodinamični sarkofazi dve jedinice za snimanje magnetskih rezonansi i mnogo manje uredan grozd od četiri CAT skenera mutiranog izgleda. Za razliku od uobičajene urednosti sobe za MR snimanja, pod ove laboratorije pun je dodatne zaštićene opreme i nezgrapnih kablova koji poput zmija vijugaju u pod, tavanicu i zidove.
<BR>&nbsp;&nbsp;&nbsp;&nbsp;&nbsp;Spoljna soba još je pretrpanija, sa više od deset monitora na kojima su prikazani podaci za glavnu konzolu gde se nalaze četiri prazne stolice na točkićima. Konglomerat kablova, nagomilani kompjuterski delovi, prazne šoljice za kafu, priručno prikrpljena kola, prašnjave table, mnogostruka EEG oprema i masa osciloskopa ukazuju na to da ovaj istraživački projekt nikada nije bio dodirnut urednim umovima NASA-e.
<BR>&nbsp;&nbsp;&nbsp;&nbsp;&nbsp;U sledećih nekoliko sati Džejkob Goldman objašnjava poreklo istraživanja zasnovanog na grubim eksperimentima obavljenim tokom neurohirurgije u pedesetim godinama, kada su mozgovi pacijenata dodirivani električnom sondom. Pacijenti su bili u stanju da se prisete događaja iz svog života sa potpunim senzornim inputom. Bilo je to kao da 'ponovo proživljavaju iskustvo.'
<BR>&nbsp;&nbsp;&nbsp;&nbsp;&nbsp;Goldman ovde ne obavlja neurohirurgiju, već merenjem, u stvarnom vremenu, električnih i elektromagnetskih polja u mozgovima podvrgnutim eksperimentu, i korišćenjem najrazličitije moderne i eksperimentalne opreme za medicinsko snimanje u ovoj laboratoriji, on - on, njegova kćer i dva asistenta - beleže mapu uma o kojoj neurohirurzi nisu ni sanjali.
<BR>&nbsp;&nbsp;&nbsp;&nbsp;&nbsp;"Poteškoća", kaže Džejkob Goldman, dok stoje u utihnuloj kontrolnoj sobi te noći, "jeste u merenju moždanih oblasti dok se subjekt bavi nekom aktivnošću. Većina MRS skenova obavlja se, kao što znate, sa pacijentom koji je imobilizovan na kliznom nosilu u samoj mašini."
<BR>&nbsp;&nbsp;&nbsp;&nbsp;&nbsp;"Zar ta nepokretnost nije neophodna za proces skeniranja?" pita Gejl. "Zar to nije kao fotografisanje jednom od onih starih kamera gde svaki pokret proizvodi zamućenje?"
<BR>&nbsp;&nbsp;&nbsp;&nbsp;&nbsp;"Baš tako", kaže Goldman, ozarivši se na nju, "ali naš izazov bio je da dođemo do čitavog niza tehnika takvog snimanja koje bi se obavljalo dok subjekt izvršava neki zadatak... čita, možda, ili vozi bicikl." On pokazuje na televizijsku sliku sobe za snimanje. U jednom uglu nalazi se sobni bicikl sa mnoštvom konzola i kablova koji se svi spajaju iznad njega u crnoj kupoli u koju bi mogla da se smesti nečija glava. Crni stezači za vrat daju aparaturi izgled neke srednjevekovne sprave za mučenje.
<BR>&nbsp;&nbsp;&nbsp;&nbsp;&nbsp;"Subjekti našeg istraživanja nazivaju to Šlemom Darta Vejdera", kaže doktor Goldman uz malo kikota. A onda, gotovo odsutno: "Nikada nisam gledao taj film. Moram ovih dana da uzmem traku iz video-kluba."
<BR>&nbsp;&nbsp;&nbsp;&nbsp;&nbsp;Džeremi se naginje bliže TV monitoru kako bi proučio Šlem Darta Vejdera. "I to vam pruža sve podatke većih imažera magnetskih reznonansi?"
<BR>&nbsp;&nbsp;&nbsp;&nbsp;&nbsp;"Mnogo više od toga", kaže doktor Goldman tiho. "Mnogo, mnogo više."
<BR>&nbsp;&nbsp;&nbsp;&nbsp;&nbsp;Gejl grize usnu. "A ko su vam subjekti, doktore?"
<BR>&nbsp;&nbsp;&nbsp;&nbsp;&nbsp;"Zovite me Džejkob, molim vas", kaže starac. "Naši subjekti su uobičajeni dobrovoljci... studenti medicinskog fakulteta koji žele da zarade skromnu stipendiju. Nekolicina njih su, priznajem, moji diplomci... bistri mladi muškarci i žene čija je želja da steknu još koji poen kod svog starog predavača."
<BR>&nbsp;&nbsp;&nbsp;&nbsp;&nbsp;Gejl razgleda mnoštvo pretećih instrumenata u MR sobi. "Ima li opasnosti?"
<BR>&nbsp;&nbsp;&nbsp;&nbsp;&nbsp;Čupave obrve doktora Goldmana mrdaju se napred-nazad dok on odmahuje glavom. "Nikakve. Ili, radije, ništa više nego kada bismo se podvrgli CAT ili MRS skeniranju. Brinemo se o tome da nijedan subjekt ne bude izložen magnetnim poljima većim ili ekstenzivnijim od onih koja su dopuštena u svakoj bolnici." On se kikoće. "I bezbolno je. Osim što im je dosadno kada se oprema neprestano popravlja ili čačka, subjekti ne osećaju ništa od uobičajenih istraživačkih neugodnosti kao kod vađenja krvi ili opasnosti izlaganja neprijatnim situacijama. Ne, imamo baš dugi spisak željnih dobrovoljaca."
<BR>&nbsp;&nbsp;&nbsp;&nbsp;&nbsp;"A zauzvrat", šapuće Džeremi, dodirujući Gejlinu ruku, "pravite mapu neistraženih oblasti uma... snimate ljudsku svest."
<BR>&nbsp;&nbsp;&nbsp;&nbsp;&nbsp;Džejkob Goldman kao da se ponovo izgubio u sanjarenju i tužne, smeđe oči posmatraju nešto čega u sobi nema. "To me podseća", kaže on tiho, "na fotografisanje duhova koje je bilo u modi u prošlom veku."
<BR>&nbsp;&nbsp;&nbsp;&nbsp;&nbsp;"Fotografisanje duhova", kaže Gejl, koja je i sama nadareni fotograf. "Mislite na ono kada su Viktorijanci pokušavali da fotografišu duhove, piksije i druga stvorenja? Na onu prevaru koja je sludela jadnog, starog Artura Konana Dojla?"
<BR>&nbsp;&nbsp;&nbsp;&nbsp;&nbsp;"Ja", kaže Goldman, oči mu se vraćaju u žižu i suptilni osmeh mu se vraća. "Samo što su naše fotografije duhova isuviše stvarne. Natrapali smo na sredstvo da uhvatimo sliku same ljudske duše."
<BR>&nbsp;&nbsp;&nbsp;&nbsp;&nbsp;Gejl se mršti na to pominjanje duše, ali Džeremi klima glavom. "Džejkobe", kaže Džeremi, glasom koji samo što ne vibrira od osećanja, "shvatate li koliko se razgranjavaju moje analize talasne funkcije?"
<BR>&nbsp;&nbsp;&nbsp;&nbsp;&nbsp;"Naravno", kaže starac. "Očekivali smo neki grubi ekvivalent holograma. Grubi, nejasni analog za obrasce koje smo snimali. Ono što ste nam vi dali jesu hiljade hiljada holograma - a svi su kristalno jasni i trodimenzioni!"
<BR>&nbsp;&nbsp;&nbsp;&nbsp;&nbsp;Džeremi se naginje bliže starcu i lica su im samo nekoliko inča razdvojena. "Ali ne samo hologrami njihovih umova, Džejkobe..."
<BR>&nbsp;&nbsp;&nbsp;&nbsp;&nbsp;Oči su mu beskrajno tužne pod majmunskim obrvama. "Ne, Džeremi, prijatelju moj, ne samo njihovih umova... već njihovih umova kao ogledala vasione."
<BR>&nbsp;&nbsp;&nbsp;&nbsp;&nbsp;Džeremi klima glavom, posmatrajući lice doktora Goldmana kako bi bio siguran da naučnik razume. "Da, ogledala, ali više nego ogledala..."
<BR>&nbsp;&nbsp;&nbsp;&nbsp;&nbsp;Džejkob Goldman ga prekida, ali sada govori samom sebi, zaboravivši na prisustvo mladog para. "Ajnštajn je otišao u grob u veri da se Bog ne igra kockica vasionom. Toliko je počeo da insistira na dokazivanju te stvari da mu je Joni fon Nojman... naš zajednički prijatelj... jednom rekao da umukne i da prestane da govori u Božje ime." Goldman pomera svoju krupnu glavu sve dok je ne nakrivi pod prkosnim uglom. "Ako su vaše jednačine tačne..."
<BR>&nbsp;&nbsp;&nbsp;&nbsp;&nbsp;"Tačne su", kaže Džeremi.
<BR>&nbsp;&nbsp;&nbsp;&nbsp;&nbsp;"Ako su tačne, onda su Ajnštajn i svi ostali koji su odbacili kvantnu fiziku neverovatno, strašno, veličanstveno pogrešili.. i istovremeno trijumfalno bili u pravu!"
<BR>&nbsp;&nbsp;&nbsp;&nbsp;&nbsp;Džeremi se stropoštava u jednu od stolica kraj konzole. Ruke i noge su mu gumene, kao da mu je neko podsekao konce. "Džejkobe, poznajete li teorijski rad Hjua Evereta? Mislim da je objavljen pedeset šeste ili pedeset sedme... a onda ostao godinama zaboravljen sve dok ga Brajs Devit sa univerziteta Severna Karolina nije pronašao krajem šezdesetih."
<BR>&nbsp;&nbsp;&nbsp;&nbsp;&nbsp;Goldman klima glavom i spušta se u stolicu. Gejl jedina ostaje da stoji u sobi. Ona pokušava da prati razgovor preko dodira uma, ali obojica sada razmišljaju prvenstveno u matematici. Džejkob Goldman takođe misli u frazama, ali fraze su na nemačkom. Ona pronalazi za sebe praznu stolicu. Od razgovora je dobila glavobolju.
<BR>&nbsp;&nbsp;&nbsp;&nbsp;&nbsp;"Poznavao sam Džona Vilera sa Prinstona", kaže doktor Goldman. "On je bio savetnik Hjua Evereta. Terao je Evereta da svojim teorijama da matematičku osnovu."
<BR>&nbsp;&nbsp;&nbsp;&nbsp;&nbsp;Džeremi duboko diše. "To sve razrešava, Džejkobe. Kopenhagensko tumačenje, Šredingerovu mačku. Nove radove ljudi poput Rejmonda Kjaoa sa Berklija i Herberta Valtera iz Frankfurta..."
<BR>&nbsp;&nbsp;&nbsp;&nbsp;&nbsp;"Minhena", kaže doktor Goldman tiho. "Valter je na institutu Maks Plank u Minhenu."
<BR>&nbsp;&nbsp;&nbsp;&nbsp;&nbsp;"Gde god", kaže Džeremi. "Šezdeset pet godina posle kopenhagenskog tumačenja, oni se još bakću time. I još ustanovljavaju da vasiona kao da dejstvuje na osnovu magije, kada pokušaju da je posmatraju neposredno. Laseri, superprovodnici. Prokleta skija Klaudije Teši... a oni i dalje pronalaze magiju."
<BR>&nbsp;&nbsp;&nbsp;&nbsp;&nbsp;"Skija?" kaže Gejl, zgrabivši reč pouzdaniju od 'magije.' "Kakva skija?"
<BR>&nbsp;&nbsp;&nbsp;&nbsp;&nbsp;"Superpovodnički kvantni interferencijski aparat", recituje Džejkob Goldman svojim škripavim staračkim glasom. "Skija. Način da se kvantni duh pusti iz mikroboce, u makrosvet koji mislimo da poznajemo. Ali oni i dalje pronalaze magiju. Zavesa se ne može povući. Pogledaš iza nje... i vasiona se promeni. Trenutno. Potpuno. Jedna strana ili druga. Ne možemo da vidimo kako stvari dejstvuju. Ili čestica, ili talas... nikada oboje, Gejl, prijateljice moja mlada. Jedno ili drugo, nikada oboje."
<BR>&nbsp;&nbsp;&nbsp;&nbsp;&nbsp;Džeremi trlja lice i ostaje nagnut napred, sa dlanovima preko očiju. Čini mu se da se soba okreće oko njega, kao da je pio. On pije retko. "Znate, Džejkobe, da na kraju ovog puta čeka ludilo... čisti solipsizam... krajnja katatonija."
<BR>&nbsp;&nbsp;&nbsp;&nbsp;&nbsp;Doktor Goldman klima glavom. "Da. A takođe... možda... krajnja istina."
<BR>&nbsp;&nbsp;&nbsp;&nbsp;&nbsp;Gejl se uspravlja na stolici. Još od detinjstva, kada su njeni roditelji postali preporođeni hrišćani i preporođeni hipokriti, mrzela je zvuk fraza poput 'krajnje istine.'
<BR>&nbsp;&nbsp;&nbsp;&nbsp;&nbsp;"Kad ćemo da jedemo?" pita ona.
<BR>&nbsp;&nbsp;&nbsp;&nbsp;&nbsp;Dva muškarca oglašavaju se zvukom koji je negde između smeha i zagrcnutog jecaja.
<BR>&nbsp;&nbsp;&nbsp;&nbsp;&nbsp;"Sada", uzvikuje Džejkob Goldman dok baca pogled na sat i ustaje. On joj se klanja. "Rasprave o stvarnosti nipošto ne mogu biti ravne neporecivoj stvarnosti dobrog obroka."
<BR>&nbsp;&nbsp;&nbsp;&nbsp;&nbsp;"Amin", kaže Džeremi.
<BR>&nbsp;&nbsp;&nbsp;&nbsp;&nbsp;Gejl prekršta ruke. "To se vas dvojica zavitlavate sa mnom?"
<BR>&nbsp;&nbsp;&nbsp;&nbsp;&nbsp;"Oh, ne", kaže Džejkob Goldman. U očima su mu suze.
<BR>&nbsp;&nbsp;&nbsp;&nbsp;&nbsp;Ne, malena, potvrđuje Džeremi. Ne.
<BR>&nbsp;&nbsp;&nbsp;&nbsp;&nbsp;Njih troje odlaze zajedno, a Džejkob usput zaključava vrata.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
