<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. PACOVSKO KRZNO, VRANINA KOŽA, UKRŠTENE MOTKE
<P>&nbsp;&nbsp;&nbsp;&nbsp;&nbsp;Bremen je živeo u kartonskoj kutiji ispod nadvožnjaka u 23. ulici i naučio je litaniju opstanka: ustani pre osvita, sačekaj, doručkuj kod Armije spasda u Devetnaestoj ulici, posle čekanja od najmanje jednog sata da stigne sveštenik i da ih navede na motivaciju, a onda još pola sata, dok ne stigne podgrejana hrana... potom, oko 10:30, odvuci se dvadeset blokova do Svetionika na ručak, ali tek posle još čekanja. Kod Svetionika je prozivka za posao i Bremen mora da stane u red za rad kako bi sačekao ručak. Obično samo petoro ili šestoro od šezdesetak ljudi i žena bude prozvano radi posla, ali Bremena u aprilu biraju u više navrata. Možda zbog toga što je srazmerno mlad. Obično je to neki fizički, mehanički posao - čišćenje Centra za konvencije, možda, ili čišćenje samog Svetionika - i Bremen to obavlja bez prigovora, zadovoljan što ima čime da ispuni sate pored beskrajnog čekanja i hodanja od obroka do obroka.
<BR>&nbsp;&nbsp;&nbsp;&nbsp;&nbsp;Večera kod 'Isusovog spasa' blizu železničke stanice ili ponovo pred pročeljem Armije spasa u Devetnaestoj. 'Isusov spas' je zapravo Uslužni centar hrišćanske zajednice, ali svi ga znaju po znaku u obliku krsta spreda gde je srednje S vodoravne reči Isusov početno s okomite reči spas. Bremen često zuri u prazan prostor iznad S na okomitom delu krsta i priželjkuje tamo nešto da dopiše.
<BR>&nbsp;&nbsp;&nbsp;&nbsp;&nbsp;Hrana je mnogo bolja u 'Isusovom spasu', ali pridikovanje je duže, ponekad traje toliko kasno da najveći deo publike koja čeka zaspi, pa im se hrkanje meša sa krčanjem creva, pre nego što im velečasni Bili Skot i Čudesne Sestre dopuste da stanu u red za večeru.
<BR>&nbsp;&nbsp;&nbsp;&nbsp;&nbsp;Bremen se obično pridruži nekolicini drugih u šetnji duž tržnice u Šesnaestoj ulici pre nego što se vrati u svoju kutiju oko jedanaest uveče. Nikada ne prosi, ali pošto je u blizini Soul Tate, Gospodina Polija ili Keri T. i njene dece, ponekad dobije ponešto od onoga što oni isprose. Jednom je neki crnac u skupom kaputu od 'Merino' vune dao Bremenu novčanicu od deset dolara.
<BR>&nbsp;&nbsp;&nbsp;&nbsp;&nbsp;Te noći, kao i gotovo svake druge, on svraća u 'Celonoćno piće' i uzima bocu 'Tanderberda' da bi je poneo sa sobom u kutiju.
<BR>&nbsp;&nbsp;&nbsp;&nbsp;&nbsp;April je bio gadan u Miljogradu. <EM>U originalu: Mile High City - Grad visok milju; prim. prev.</EM> Bremen je kasnije shvatio da je gotovo umro za vreme tih poslednjih nedelja zime u Denveru, naročito one prve noći, kada je izišao iz bolnice. Padao je sneg. Bremen je lutao kroz gradski predeo crnih sokaka i ulica punih bljuzgavice, sa tamnim zgradama. Konačno se obreo u bloku spaljenih jednoobraznih kuća i otpuzao je među pocrnele drvene grede da odspava. Sve ga je bolelo, ali izubijana usta, izlomljena rebra i iščašeno rame bili su poput vulkanskih vrhova žiganja koji su se uzdizali iznad opšteg neprekidnog bola. Injekcija koju je primio pre nekoliko sati više nije umanjivala bol, ali mu se od nje još spavalo.
<BR>&nbsp;&nbsp;&nbsp;&nbsp;&nbsp;Bremen je pronašao nišu između dimnjaka od cigala i grede pocrnele od vatre i otpuzao je unutra da zaspi kada ga je probudilo snažno drmanje.
<BR>&nbsp;&nbsp;&nbsp;&nbsp;&nbsp;"Čoveče, nemaš jebeni kaput. Ako ostaneš ovde, jebote, ima da skikneš dok si rek'o keks."
<BR>&nbsp;&nbsp;&nbsp;&nbsp;&nbsp;Bremen je isplivao do polusvesnog stanja. Zažmirkao je u lice jedva osvetljeno dalekim uličnim svetiljkama. Crno lice, naborano i zbrčkano iznad neuredne brade sa dva istovetna šiljka. Tamne oči jedva vidljive ispod prljave vunene kape. Čovek je nosio na sebi najmanje četiri sloja spoljne odeće i sva četiri su smrdela. Vukao je Bremena na noge.
<BR>&nbsp;&nbsp;&nbsp;&nbsp;&nbsp;"Nemediraš", izusti Bremen. Njegovih nekoliko trenutaka spavanja, iako ne bez snova, bilo je lišenije neurograje nego ikada od Gejline smrti. "Nemejebotediraš." On izvuče jednu ruku i pokuša da se ponovo sklupča u niši. Sneg je tiho padao kroz rupu u razorenoj tavanici.
<BR>&nbsp;&nbsp;&nbsp;&nbsp;&nbsp;"A ne, nema šanse da te Soul Tata pusti da skikneš samo zato što si jedan glupi beli zajebant." Crnčev glas bio je čudnovato blag, nekako u skladu sa sve tišom noći i nemim vejanjem pahulja naspram crnih greda.
<BR>&nbsp;&nbsp;&nbsp;&nbsp;&nbsp;Bremen dopusti da bude podignut, pomeren prema labavim daskama ulaza.
<BR>&nbsp;&nbsp;&nbsp;&nbsp;&nbsp;"Imaš li neko mesto?" pitao je čovek iznova i iznova. Ili je možda pitao to samo jednom, pa su mu misli odjekivale obojici u lobanjama... Bremen nije bio siguran. On odmahnu glavom.
<BR>&nbsp;&nbsp;&nbsp;&nbsp;&nbsp;"Dobro, ovaj put će' da budeš sa Soul Tatom. Ali samo dok ne grane sunce i dok ti se pamet ne vrati u glavu. U redu?"
<BR>&nbsp;&nbsp;&nbsp;&nbsp;&nbsp;Bremen se teturao kraj crnca duž beskrajnih blokova, pored zgrada od cigala obasjanih paklenim narandžastim svetlom grada odbijenim od niskih olujnih oblaka. Konačno su stigli do visokog mosta za auto-put i kliznuli niz zamrznutu padinu punu korova u tamu ispod njega. Tu je bilo sanduka za pakovanje, plastičnih presvlaka raširenih poput cerada i pepeljastih ostataka logorskih vatri među napuštenim automobilima. Soul Tata je poveo Bremena u jednu veću građevinu - pravu čatrlju od plastike i sanduka za pakovanje, sa betonskim podupiračima nadvožnjaka u ulozi jednog zida i limenom pločom umesto vrata.
<BR>&nbsp;&nbsp;&nbsp;&nbsp;&nbsp;Doveo je Bremena do gomile smrdljivih prnja i ćebadi. Bremen se sada tako žestoko tresao da nije mogao da se zagreje, ma koliko se duboko ukopao u gomilu. Sa uzdahom, Soul Tata skinu svoja dva sloja kaputa, ogrnu ih oko Bremena i sklupča se i sam u blizini. Zaudarao je na vino i mokraću, ali njegova ljudska toplota prodirala je kroz prnje.
<BR>&nbsp;&nbsp;&nbsp;&nbsp;&nbsp;I dalje drhteći, ali sada manje žestoko, Bremen ponovo umače u snove.
<BR>
<BR>&nbsp;&nbsp;&nbsp;&nbsp;&nbsp;April je bio surov, ali maj je bio malo bolji. Zima kao da je bila nevoljna da napusti Denver, pa je čak i u blažim danima noćni vazduh bio hladan na 5.280 stopa nadmorske visine. Na zapadu, povremeno vidljive između zgrada, prave planine uzdizale su se strmo, sa grebenima i obroncima sve manje belim iz dana u dan, ali sa vrhovima koji su i u jun zašli snežni.
<BR>&nbsp;&nbsp;&nbsp;&nbsp;&nbsp;A onda, najednom, leto je bilo tu i Bremen je išao u svoje obilaske po hranu sa Soul Tatom, Keri T. i ostalima kroz izmaglicu jare koja je izbijala iz pločnika. Neke dane svi su zajedno provodili u senci nadvožnjaka blizu svog sela plastičnih šatora daleko preko pruge, kraj reke Plata - pajkani su im rasturili udobnije selo ispod Nadvožnjaka 23. ulice sredinom maja, 'prolećno čišćenje', tako je Mister Poli to nazvao - i izlazili su samo posle mraka do jedne od misija koje su bile otvorene do kasno, gore, kraj državne zgrade kapitola.
<BR>&nbsp;&nbsp;&nbsp;&nbsp;&nbsp;Alkohol nije izlečio kletvu Bremenovog pojačanog dodira uma, ali ju je malo otupeo. Bar je on verovao da ju je otupeo. Od vina je imao strašne glavobolje, a možda su i same glavobolje otupljivale neurograju. Bio je pijan sve vreme krajem aprila - bila je to ona vrsta samouništenja za koju nazigled ni Soul Tata ni obično brižna Keri T. nisu marili, pošto su je takođe upražnjavali - ali, koristeći nelogičnu postavku da, ukoliko je malo zavisnosti dobro, više zavisnosti mora da bude još bolje, umalo se nije ubio, fizički i psihički, kupivši 'krek' od jednog tinejdžerskog dilera blizu kampusa Aurarije.
<BR>&nbsp;&nbsp;&nbsp;&nbsp;&nbsp;Bremen je dobio gotovinu posle dva dana rada u Svetioniku, a onda se vratio u svoju kutiju sa velikim iščekivanjem.
<BR>&nbsp;&nbsp;&nbsp;&nbsp;&nbsp;"Što se smeškaš kroz taj tvoj jadni belački izgovor za bradu, a?" pitao ga je Soul Tata, ali Bremen je prenebregao starca i uvukao se u svoju kutiju. Bremen nije pušio još od svojih tinejdžerskih godina, ali sada je upalio lulu koju je kupio od klinca blizu Aurarije, stavio stakleni mehur preko kraja lule kako su ga uputili i duboko udahnuo.
<BR>&nbsp;&nbsp;&nbsp;&nbsp;&nbsp;Nekoliko sekundi bio je tu mir. A onda je nastupio pakao.
<BR>&nbsp;&nbsp;&nbsp;&nbsp;&nbsp;Džeri, molim te... možeš li da me čuješ? Džeri!
<BR>&nbsp;&nbsp;&nbsp;&nbsp;&nbsp;Gejl?
<BR>&nbsp;&nbsp;&nbsp;&nbsp;&nbsp;Pomozi mi, Džeri! Pomozi mi da se izvučem odavde. Slike poslednje stvari koju je ona videla: bolničke sobe, stalka za infuziju, plavog ćebeta na kraju kreveta. Nekoliko bolničarki okupilo se oko nje. Bol je bio gori nego što ga je Bremen pamtio... gori od sati i dana pošto je bio pretučen dok su kosti loše srastale, a modrice krvarile u njegovo meso... Gejlin bol nije se dao opisati.
<BR>&nbsp;&nbsp;&nbsp;&nbsp;&nbsp;Pomozi mi, Džeri! Molim te.
<BR>&nbsp;&nbsp;&nbsp;&nbsp;&nbsp;"Gejl!" Bremen vrisnu glasno u svojoj kutiji. Koprcao se tamo-amo, treskao po zidovima kutije pesnicama sve dok ih nije probio i počeo da treska po betonu. "Gejl!"
<BR>&nbsp;&nbsp;&nbsp;&nbsp;&nbsp;Bremen je vrištao, jecao i udarao gotovo dva sata tog aprilskog dana na izmaku. Niko nije došao da vidi šta je sa njim. Sledećeg jutra, dok su se vukli ka Devetnaestoj ulici, niko nije hteo da ga pogleda u oči.
<BR>&nbsp;&nbsp;&nbsp;&nbsp;&nbsp;Bremen više nije okusio 'krek.'
<BR>
<BR>&nbsp;&nbsp;&nbsp;&nbsp;&nbsp;Misli Soul Tate bile su utočište sporog saglasja u moru mentalnog haosa. Bremen je bio u društvu starca koliko god je mogao i pokušavao je da mu ne prisluškuje misli, ali uvek ga je smirivalo kada su spora, ritmička razmišljanja Soul Tate gotovo lišena reči dopirala kroz Bremenov nedelotvorni štit uma i zastore alkoholom izazvane otupljenosti.
<BR>&nbsp;&nbsp;&nbsp;&nbsp;&nbsp;Soul Tata, ustanovio je Bremen, dobio je ime po zatvoru u kojem je starac proveo više od trećine veka. U mladosti, Soul Tata je bio pun žestokog nasilja - član ulične bande decenijama ispred svog vremena: nosio je nož, svađao se, tražio sukobe. Posle jednog od takvih sukoba krajem četrdesetih godina u Los Anđelesu, tri mlađa muškarca ostala su mrtva, a Soul Tata je osuđen na doživotnu robiju.
<BR>&nbsp;&nbsp;&nbsp;&nbsp;&nbsp;Bila je to doživotna presuda u najčistijem smislu: poklonjen mu je novi život. Soul Tata se otarasio svojih uličnih manira, lažne hrabrosti, plitkoće kicoških odela, osećaja bezvrednosti i samosažaljenja. Dok je brzo poprimao duboku otpornost neophodnu da se preživi u najgorem krilu najgore kaznionice u Americi - volju da se bori do smrti radije nego da na ma koji način bude zlostavljan - Soul Tata je stekao mir, gotovo spokojstvo, tamo, usred ludila kaznionice.
<BR>&nbsp;&nbsp;&nbsp;&nbsp;&nbsp;Pet godina Soul Tata ni sa kim nije razgovarao. Posle toga progovarao je samo kada je to bilo neophodno i radije je držao za sebe ono što misli. A misli su mu bile veoma delatne. Čak i u delićima slučajnih dodira uma, Bremen je video ostatke tih dana, meseci i godina kada je Soul Tata radio u zatvorskoj biblioteci, čitao u svojoj ćeliji: filosofiju koju je izučavao - započevši od kratkog preobraćenja u hrišćanstvo, a potom, tokom šezdesetih, sa prilivom nove vrste crnog kriminala, preko novog preobraćenja u veru crnih muslimana, da bi zatim prevazišao dogmu i zašao u pravu teologiju, pravu filosofiju. Soul Tata je čitao i izučavao Berklija i Hjuma, Kanta i Hajdegera. Soul Tata je pomirio Akvinskog sa etičkim imperativima opakih ulica i odbacio Ničea kao samo još jednog podvodačkog, samoopravdavajućeg kicoša-prznicu.
<BR>&nbsp;&nbsp;&nbsp;&nbsp;&nbsp;Lična filosofija Soul Tate nije se dala izraziti rečima i slikama. Bilo je to nešto bliže Zenu ili elegantnom besmislu nelinearne matematike nego bilo šta drugo na šta je Bremen do tada naišao. Soul Tata je odbacio od sebe svet podivljao od rasizma, seksizma i svakovrsne mržnje, ali nije ga odbacio sa gnevom. Kretao se kroz njega sa nekom vrstom svečane gracioznosti - elegantna egipatska barža koja pluta usred klanice neke divlje pomorske bitke između Grka i Persijanaca - i sve dok njegovo spokojno sanjarenje, lišeno reči, nije bilo ugroženo, dopuštao je svetu da se brine za svet, a on je obrađivao svoj vrt.
<BR>&nbsp;&nbsp;&nbsp;&nbsp;&nbsp;Soul Tata je pročitao Kandida.
<BR>&nbsp;&nbsp;&nbsp;&nbsp;&nbsp;Bremen je ponekad tražio utočište starčevih sporih misli kao što bi neki mali brod potražio sklonište u zavetrini ostrva kada okean previše podivlja.
<BR>&nbsp;&nbsp;&nbsp;&nbsp;&nbsp;A okean je obično bio previše divlji. Previše divlji da bi čak i solipstička razmišljanja Soul Tate dugo nudila sklonište.
<BR>
<BR>&nbsp;&nbsp;&nbsp;&nbsp;&nbsp;Bremen je znao bolje od bilo kog živog stvora da um nije radio - ni prijemnik ni odašiljač - ali dok je leto prolazilo u utrobi Denvera, u Koloradu, Bremen se osećao kao da mu neko podešava um na sve mračnije i mračnije talasne dužine. Na talasne dužine straha i besktva. Na talasne dužine moći i samoizazvane potencije.
<BR>&nbsp;&nbsp;&nbsp;&nbsp;&nbsp;Na talasne dužine nasilja.
<BR>&nbsp;&nbsp;&nbsp;&nbsp;&nbsp;Pio je sve više dok se neurograja pretvarala u neurodreku. Zamućenost je malo pomagala, glavobolje su mu odvraćale pažnju. Neosetljivo prisustvo Soul Tate bilo je još bolji štit od pića.
<BR>&nbsp;&nbsp;&nbsp;&nbsp;&nbsp;Ali dreka nasilja nastavljala se oko i iznad njega.
<BR>&nbsp;&nbsp;&nbsp;&nbsp;&nbsp;'Kripovci' i 'Krvavi' koji pokazuju svoje boje, krstare u kamionetima u potrazi za nevoljama ovde, izvan svoje teritorije, ili cunjaju preko nadvožnjaka u grupama od troje i petoro. Naoružani. Sa malim revolverima kalibra 32, teškim automaticima kalibra 45 i kratežima, pa čak i sa ponekim 'Uzijem' ili 'Mak-10' koji su izgledali kao da su od plastike. U potrazi za nevoljama, u želji da imaju izgovor kako bi se razbesneli.
<BR>&nbsp;&nbsp;&nbsp;&nbsp;&nbsp;Bremen se uvlačio u svoju kutiju, pio i držao bolnu glavu među rukama, ali nasilje ga je prožimalo poput ubrizganog zlog adrenalina.
<BR>&nbsp;&nbsp;&nbsp;&nbsp;&nbsp;Žudnja da se nanese bol. Čežnja za nasilničkim ponašanjem. Pornografska silina uličnog nasilja, izražena kroz slike i povike, puštana usporeno kao omiljeni video snimak.
<BR>&nbsp;&nbsp;&nbsp;&nbsp;&nbsp;Bremen je delio bespomoćnost pretvorenu u moć jednostavnim činom stiskanja obarača, spuštanja sečiva iz rukava u dlan. Osećao je posredno zadovoljstvo zbog žrtvinog straha, ukus žrtvinog bola. Bol je bio nešto što se nudilo drugima.
<BR>&nbsp;&nbsp;&nbsp;&nbsp;&nbsp;Većina nasilnih ljudi koje je Bremen dodirnuo umom bila je glupa... mnogi su bili zapanjujuće glupi, a mnogi su dopunjavali svoju glupost drogama... ali izmaglica njihovih središta misli i pamćenja nije bila ništa u poređenju sa jasnoćom sadašnjosti koja je mirisala na krv, sa neposrednošću tih sekundi nasilja koje su tražili i u njemu uživali, sekundi nasilja od kojih je srce lupalo, a penis se dizao. Sećanje na te postupke nije im toliko bilo u umovima koliko u šakama, mišićima i preponama. Nasilje ih je činilo vrednima. Stajalo je u ravnoteži sa svim onim banalnim satima čekanja i trpljenja uvreda i nečinjenja, gledanja televizije i saznanja da se ne može posedovati nijedan od jarkih mehurova koje tamo prikazuju... ni kola, ni kuće, ni odeća, ni lepe žene, čak ni bela koža... i, još važnije, te sekunde nasilje predstavljale su nešto na čemu su samo mogla da im zavide ta TV lica i lica filmskih zvezda... lica koja su mogla samo da se prave da čine nasilje, lica koja su mogla samo da prave umekšane pokrete sanitizovanog televizijskog nasilja i laži filmskih kesa sa krvlju.
<BR>&nbsp;&nbsp;&nbsp;&nbsp;&nbsp;U svojim grčevitim snovima, Bremen je tumarao mračnim sokacima, sa pištoljem za pojasom, u potrazi za nekim ko ima pogrešne boje, pogrešan izraz na licu. Postao je Onaj Koji Nanosi Bol.
<BR>&nbsp;&nbsp;&nbsp;&nbsp;&nbsp;Ostali u selu od plastičnih cerada prenebregavali su Bremenove noćne povike i stenjanje.
<BR>
<BR>&nbsp;&nbsp;&nbsp;&nbsp;&nbsp;Nisu samo članovi bandi i siromasi iz bednih krajeva grada potpaljivali Bremenove košmare. Dok je sedeo u svežoj senci na početku uličice jedne večeri krajem juna, Bremen je trpeo misli kupaca koji su šetkali kraj njega ka Tržnici Šesnaeste ulice.
<BR>&nbsp;&nbsp;&nbsp;&nbsp;&nbsp;Beli. Srednje klase. Neurotični, psihotični, paranoični, potpaljeni gnevom i frustracijom stvarnom poput nemoćnog besa nekog 'Krvavog' ili 'Kripovca' punog 'kreka.' Svako je bio besan na nekoga, i taj bes je tinjao i dalje, zamagljujući umove poput dima tromog plamena.
<BR>&nbsp;&nbsp;&nbsp;&nbsp;&nbsp;Bremen je pio svoje vino iz smeđe kese, gajio sveprisutnu glavobolju i povremeno pogledavao iz uličice obličja u prolazu. Ponekad je bilo teško uskladiti bukteće snopove njihovih gnevnih misli sa sivim senkama njihovih tela.
<BR>&nbsp;&nbsp;&nbsp;&nbsp;&nbsp;Ta sredovečna žena u šortsu i pretesnoj bluzi, Maksin: dvaput je pokušala da otruje svoju sestru kako bi njoj pripala neiskorišćena zemlja njihovog oca u planinama. Dvaput je njena sestra preživela i dvaput je Maksin jurila u bolnicu da se nađe kraj nje, proklinjući zlosrećni botulizam. Sledeći put, mislila je Maksin, odvešće sestru do stare kuće na Tatinom imanju, staviti joj uncu arsenika u čili i ostati tamo sa njom sve dok se sasvim ne ohladi.
<BR>&nbsp;&nbsp;&nbsp;&nbsp;&nbsp;Niski muškarac u salonkama i Armanijevom odelu: Čarls Ludlo Pirs. On je bio advokat, branilac građanskih prava manjina, davalac priloga za pet-šest denverskih fondova za dobrotvorne svrhe, često lice, zajedno sa svojom ozarenom ženom Dirdrom, na fotografijama društvene strane Denver Posta. A Čarls Ludlo Pirs tukao je svoju ženu i gasio svoje lomače periodičnog gneva pesnicama. Na Dirdrinom licu nisu se videle modrice zato što je Čarls Ludlo Pirs pazio da joj ne drži jednu od svojih 'lekcija' neposredno pre nekog dobrotvornog bala ili drugog javnog događaja... ili ako je i morao tada Dirdri da održi lekciju, bilo je to, po prećutnom dogovoru, pomoću čarape pune peska, isključivo po telu.
<BR>&nbsp;&nbsp;&nbsp;&nbsp;&nbsp;Ali upravo su one pune 'lekcije', sa pesnicama po licu i izazivanjem orgazma, bile ono što je po Čarlsu Ludlou Pirsu spasavalo njihov brak i njegov razum. U tim prilikama Dirdra bi se 'povlačila' na nedelju ili više dana u njihovu kuću iznad Aspena.
<BR>&nbsp;&nbsp;&nbsp;&nbsp;&nbsp;Bremen spusti oči i otpi vino.
<BR>&nbsp;&nbsp;&nbsp;&nbsp;&nbsp;Odjednom, s trzajem podiže glavu i zapilji se u gomilu u prolazu, sve dok ne primeti muškarca koji je žustro hodao. Bremen ostavi bocu i smeđu kesu za sobom i krenu za njim.
<BR>&nbsp;&nbsp;&nbsp;&nbsp;&nbsp;Muškarac je nastavio istočno Šesnaestom ulicom, zastavši ispred šoping-centra od stakla i čelika, pod nazivom 'Tabor.' Čovek je razmišljao da li da uđe i pogleda odela kod 'Braće Bruks,' odlučio da to ne učini, a onda nastavio istočno preko ulice Lorens i dalje, otvorenom tržnicom. Večernji lahor sa obronaka njihao je mladice duž popločanog kolovoza za autobuse i malo ublažavao gradsku vrelinu. Čovek je hodao dalje, ne obazirući se na bradatog prosjaka koji se vukao za njim na udaljenosti od jednog bloka.
<BR>&nbsp;&nbsp;&nbsp;&nbsp;&nbsp;Bremen mu nije saznao ime. Nije ni želeo da ga sazna. Ostalo je bilo dovoljno jasno.
<BR>&nbsp;&nbsp;&nbsp;&nbsp;&nbsp;Boni će ovog septembra napuniti jedanaest, ali izgleda kao da joj je trinaest. Sranje, izgleda kao da joj je šesnaest! Sise su joj lepo napupele. Ima dlake na pičkici još od maja. Karla kaže da je Boni prošlog meseca dobila menstruaciju... da je naša devojčica sada žena... Karla pojma nema!
<BR>&nbsp;&nbsp;&nbsp;&nbsp;&nbsp;Čovek je bio odeven u zgužvano sivo odelo. Izišao je iz jedne poslovne zgrade na Petnaestoj i čekao je autobus za Čeri Krik. Proći će još osamnaest minuta pre nego što bude mogao da uhvati autobus koji u dva staje na stanici tržnice. Bio je visok, šest stopa i tri ili četiri inča, i lepo je nosio višak težine. Kosa mu je bila vezana pozadi u perčin, jedan od onih sredovečnih muških perčina koje je Gejl nazivala 'drmboljkom.'
<BR>&nbsp;&nbsp;&nbsp;&nbsp;&nbsp;Ušao je u 'Mesinganu ogradu', japijevski bar sav u drvetu i mesingu preko puta severne strane 'Tabora.' Bremen pronađe senkovito mesto između dve zgrade odakle je mogao da posmatra prozore bara koji su se pružali od poda do tavanice. Bogata svetlost kuljala je Šesnaestom ulicom i činila staklo neprozirnim.
<BR>&nbsp;&nbsp;&nbsp;&nbsp;&nbsp;Nije bilo važno. Bremen je tačno znao gde čovek sedi i šta pije.
<BR>&nbsp;&nbsp;&nbsp;&nbsp;&nbsp;Ima već dve godine kako sam sa Boni, a ta glupa kuja Karla ništa ne sumnja. Misli da dete boli stomak i da plače zbog puberteta. Puberteta! Bog blagoslovio pubertet! On podiže još jednu čašu 'Divarsa.' Uvek je tražio 'Divars' kako ne bi dobio bezvezni skoč koji su u baru uvek pokušavali da mu poture.
<BR>&nbsp;&nbsp;&nbsp;&nbsp;&nbsp;Večeras je još jedno specijalno veče. Veče za Boni. Veče za moju malu Boni. On se nasmeja i mahnu rukom da mu dospu. Naravno, nije kao prvi put, ali šta uopšte jeste? Taj prvi put... Slike baršunaste kože, bakarnih čekinjica na brežuljku njegove kćeri, dojki... tada samo pupoljaka... i njenog tihog plača na jastuku. Šapnuo je: "Ako ne budeš ispričala, sve će biti u redu. Ako budeš ispričala, odvešće te i smestiće te u sirotište."
<BR>&nbsp;&nbsp;&nbsp;&nbsp;&nbsp;Nije kao prvi put, ali ona uči trikove... moja Boni... moja mila Boni. Večeras ću je naterati da ponovo koristi usta...
<BR>&nbsp;&nbsp;&nbsp;&nbsp;&nbsp;On dovrši svoj drugi skoč, baci pogled na sat i požuri napolje iz 'Mesingane ograde', uputivši se brzim, ali ne i užurbanim hodom zapadno niz Šesnaestu. Samo što nije stigao do autobuske stanice, kada je neki pijanac izišao iz senki preko puta 'Braće Gart' i krenuo ukoso preko pločnika ka njemu. On se pomeri više desno, namrštivši se kako bi upozorio pijanduru. Nije bilo nikog drugog na vidiku i njih dvojica bili su delimično zaklonjeni bankinom narasle trave i betona stepeništa ispod autobuske stanice.
<BR>&nbsp;&nbsp;&nbsp;&nbsp;&nbsp;"Briši, drugar", odbrusi on, odmahnuvši rukom sa nipodaštavanjem kada mu je pijanac došao dovoljno blizu da prosi. Čovek je imao divlju plavu bradu, još divljije oči iza naočara zalepljenih lepljivom trakom, i nosio je kišni mantil uprkos vrelini dana. Pijanac nije odstupio.
<BR>&nbsp;&nbsp;&nbsp;&nbsp;&nbsp;On zavrte glavom i krenu da obiđe pijanca.
<BR>&nbsp;&nbsp;&nbsp;&nbsp;&nbsp;"Žuriš?" upita propalica, grla punog šlajma. Činilo se da čovek danima nije progovarao.
<BR>&nbsp;&nbsp;&nbsp;&nbsp;&nbsp;"Odjebi", reče on i okrenu se ka autobuskoj stanici.
<BR>&nbsp;&nbsp;&nbsp;&nbsp;&nbsp;Najednom bi trgnut natrag, u senke stepenica. On se obrnu hitro, istrgnuvši odelo iz pijančevih prljavih pesnica. "Šta to, jebote..." započe.
<BR>&nbsp;&nbsp;&nbsp;&nbsp;&nbsp;"Žuriš kući da maltretiraš Boni?" reče pijanac promuklo i tiho. "Ponovo hoćeš to večeras da joj radiš?"
<BR>&nbsp;&nbsp;&nbsp;&nbsp;&nbsp;Zurio je, zinuvši. Hladna kandža kliznula mu je niz leđa. Osetio je kako mu znoj kaplje ispod pazuha i curi naniže ispod Oksford-plave košulje. "Šta?"
<BR>&nbsp;&nbsp;&nbsp;&nbsp;&nbsp;"Čuo si me, seronjo. Svi mi znamo za to. Svi. Verovatno zna i policija. Verovatno te sada čekaju u tvojoj kuhinji, sa Karlom, seronjo."
<BR>&nbsp;&nbsp;&nbsp;&nbsp;&nbsp;Nastavio je da zuri, dok mu se šok pretvarao u čisti gnev i počinjao da gori kao beli kerozin. Ko god bio ovaj čupavi zajebant, kako god da je... kako god da je saznao... bio je šest inča niži i osamdeset funti lakši. Mogao je da ubije pijanog zajebanta sa jednom rukom vezanom na leđima.
<BR>&nbsp;&nbsp;&nbsp;&nbsp;&nbsp;"Što onda ne probaš da me ubiješ, zlostavljaču dece?" šapnu pijanac. Začudo, stepenište i deo pločnika ispod njega još su bili prazni. Senke su se izdužile.
<BR>&nbsp;&nbsp;&nbsp;&nbsp;&nbsp;"Jebote, proklet bio ako ne..." započe on i ućuta dok je plamen gneva sve više jačao, a onda procvetao u prasku čiste mržnje kada je pijanac počeo da mu se ceri kroz zamršenu bradu. On stisnu krupne šake u pesnice i načini tri koraka prema propalici, ubeđujući sebe da prekine neposredno pre nego što ubije tog malog zajebanta. Svojevremeno, u koledžu, umalo nije ubio jednog klinca. Pokušaće da prekine pre nego što pijanac ne prestane da diše, ali biće tako dobro zabiti pesnice u to krastavo, prljavo lice...
<BR>&nbsp;&nbsp;&nbsp;&nbsp;&nbsp;Džeremi Bremen načini korak natrag kada je čovek jurnuo ka njemu, podignutih pesnica. Bremen posegnu pod mantil, izvuče ispod njega debelu dasku i zamahnu njom ukrug, levorukim zamahom zahvaljujući kom je imao 287 uspešnih udaraca u poslednjoj godini bezbola na koledžu.
<BR>&nbsp;&nbsp;&nbsp;&nbsp;&nbsp;U poslednjoj mogućoj sekundi, čovek podiže ruke da zaštiti lice. Bremen tresnu dugom daskom čoveka po nadlakticama, a onda ponovo po ramenima kada je ovaj pao na stepenice.
<BR>&nbsp;&nbsp;&nbsp;&nbsp;&nbsp;Krupalija zareža nešto i pokuša da ustane. Bremen ga jednom udari daskom u solarni pleksus, a onda tresnu po leđima kada se ovaj presamitio. Čovek se otkotrlja niz stepenice u nespretnim malim trzajima.
<BR>&nbsp;&nbsp;&nbsp;&nbsp;&nbsp;Neko blizu autobuske stanice poče da viče. Bremen se nije osvrtao. Bez žurbe, on kroči bliže, umiri tri stope dugačku dasku u rukama i zamahnu njom kao palicom za golf, završivši zamah preko krupalijinih otvorenih ustiju. Zubi uhvatiše poslednju sunčevu svetlost dok su se rasipali u luku po ulici.
<BR>&nbsp;&nbsp;&nbsp;&nbsp;&nbsp;Krupalija pljunu, sede, podiže podlaktice ispred lica.
<BR>&nbsp;&nbsp;&nbsp;&nbsp;&nbsp;"Ovo je za Boni", reče Bremen, ili pokuša da kaže kroz stisnute vilice, a onda zamahnu odozgo, vrlo snažno, zarivši kraj daske čoveku u prepone.
<BR>&nbsp;&nbsp;&nbsp;&nbsp;&nbsp;Krupalija vrisnu. Niže na šetalištu, neko vrisnu.
<BR>&nbsp;&nbsp;&nbsp;&nbsp;&nbsp;Bremen kroči napred i ponovo tresnu čoveka daskom po glavi, rascepivši drvo taj poslednji put. Krupalija poče da pada napred; Bremen odstupi i šutnu ga, jednom, vrlo jako, zamišljajući da su njegove prepone fudbalska lopta koju drže pod savršenim uglom za gol postignut sa terena. <EM>Misli se na američki fudbal (ragbi); prim. prev.</EM>
<BR>&nbsp;&nbsp;&nbsp;&nbsp;&nbsp;Negde blizu, na ulici Larimer, poče da zavija sirena, pa ponovo utihnu. Bremen odstupi, pusti da mu poslednji iver rascepljenog drveta ispadne iz prljavih ruku, pogleda jednom čoveka koji je cvileo na pločniku, a onda se okrenu i pobeže.
<BR>&nbsp;&nbsp;&nbsp;&nbsp;&nbsp;Čuli su se povici i zvuci najmanje dvojice ljudi koji su jurili za njim.
<BR>&nbsp;&nbsp;&nbsp;&nbsp;&nbsp;Uz lepet mantila i vijorenje brade, očiju toliko razrogačenih da se činilo da su prazne, bela jaja uglavljena u lice smeđe od prljavštine, Bremen je bežao ka senkama železničkog nadvožnjaka.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
