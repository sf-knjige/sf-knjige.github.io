<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;"Groznica, povišena temperatura, bol u grudima, kašalj, lepljiv, sukrvičav ispljuvak... da, liči na upalu pluća", klimnuo sam glavom. "Ono što me više brine jeste pojava glavobolje, bola u leđima i ukočen vrat. Može biti početak upale mozga."
<BR>&nbsp;&nbsp;&nbsp;&nbsp;&nbsp;Sedeći na rubu stolice, usta iskrivljenih od bola, Hevig je preklinjao: "Šta da uradim? Antibiotik..."
<BR>&nbsp;&nbsp;&nbsp;&nbsp;&nbsp;"Da, da. Nisam baš oduševljen što treba da prepišem lek bolesniku koga nikad nisam video, a još manje da lečenje prepustim laiku. Nema zbora... najviše bio voleo da joj dam dozu kiseonika."
<BR>&nbsp;&nbsp;&nbsp;&nbsp;&nbsp;"Mogu ga poneti..." krenu on da izusti, ali namah odustade. "Ne, dovoljno velika boca kiseonika bila bi preteška."
<BR>&nbsp;&nbsp;&nbsp;&nbsp;&nbsp;"Dobro, mlada je", pokušah da ga utešim. "Verovatno bi streptomicin rešio stvar." Bio sam na nogama i blago ga lupnuh po pognutim leđima. "Opusti se, sinko. Imaš vremena, već sam video da joj se možeš vratiti u onaj čas kada si je i napustio."
<BR>&nbsp;&nbsp;&nbsp;&nbsp;&nbsp;"Nisam siguran da ću to učiniti", prošapta on; bilo je to onda kada mi je ispričao sve što se dogodilo.
<BR>&nbsp;&nbsp;&nbsp;&nbsp;&nbsp;Dok mi je pripovedao, osetio sam nepodnošljiv napad straha i nepromišljeno sam mu izbrbljao priznanje. Pre više od deset godina, u razgovoru sa jednim piscem iz Kalifornije, nisam mogao odoleti i počeo sam da pravim aluzije na ono što mi je Hevig pričao o epohi Maurai, sa svojih ondašnjih ranih putovanja. Taj narod bio mi je zagolicao radoznalost, iako sam ga jedva poznavao; pomislio sam da bi ovaj momak, vešt u mozganju, možda mogao rastumačiti one zagonetke i paradokse koje nisam mogao sam. Nepotrebno je da kažem da sam priču predstavio kao čistu misaonu igrariju. Ali, što sam rekao, rekao sam, i kad me je upitao za dozvolu da je iskoristi u nekima od svojih pripovesti, nisam video valjani razlog da se ne saglasim.
<BR>&nbsp;&nbsp;&nbsp;&nbsp;&nbsp;"Bile su objavljene", rekoh pokunjeno. "Čak je u jednoj od njih predskazao ono što ćeš ti naknadno i sam otkriti - da će Maurai pokrenuti tajni poduhvat protiv ilegalnog pokušaja da se sagradi fuzioni generator. Šta ako neki od uhoda iz Tvrđave nabasa na trag?"
<BR>&nbsp;&nbsp;&nbsp;&nbsp;&nbsp;"Imate li njihove primerke?" upita Hevig.
<BR>&nbsp;&nbsp;&nbsp;&nbsp;&nbsp;Imao sam. Letimičnim pogledom prošao je kroz tekst. Njegov napeti izraz lica posle malo vremena popusti, sa olakšanjem. "Mislim da nema potrebe da budemo zabrinuti", reče on. "Imena i ostale stvari su izmenjene; što se tiče delova koje ste propustili da mu spomenete, njegova nagađanja češće su bila pogrešna nego ispravna. Ako iko, kome je poznata budućnost, bude u prilici da ovo pročita, više će ga podsećati na jedan od onih slučajnih naučno-fantastičnih, sasvim-blizu-mete pogodaka." On se grohotom nasmeja. "I koji su ispaljeni iz sačmare, imajte to na umu!... Ali, sumnjam će iko opaliti. Ove pripovetke nikada se ne štampaju u velikim tiražima, i ubrzo ih u potpunosti pokrije mrak. Vremenske uhode teško da bi pokušale sa iščitavanjem sve one gomile priča koje su ikada napisane. U to sam posebno uveren, naročito kada su u pitanju agenti poput Volisovih."
<BR>&nbsp;&nbsp;&nbsp;&nbsp;&nbsp;Posle male pauze, Hevig nastavi: "Na izvestan način, ovo me je razuverilo. Počinjem da shvatam da sam noćas bio previše uznemiren. S obzirom na to da se ništa nepovoljno do sada nije desilo, ni vama ni vašim bližnjima, teško da će se i dogoditi. Nema sumnje da su vas proveravali, a potom se okanili ne nalazeći da ste od naročitog značaja u mom životu odrasle osobe. To je bio glavni razlog zbog koga sam dopustio da prođe tako mnogo vremena od našeg poslednjeg susreta, Dok... Radilo seo vašoj bezbednosti. Onaj drugi Anderson... ne, zaista ga nikada nisam sreo. On je poznanik mog poznanika."
<BR>&nbsp;&nbsp;&nbsp;&nbsp;&nbsp;Ponovo je zavladao muk, dok on najzad smrknuto ne reče: "Nisu čak pokušali ni da nasrnu na mene preko moje majke, ili da im ona bude mamac za ikakav trag o meni. Pretpostavljam da su skontali da bi to bilo odveć očigledno, ili odveć opasno u ovom veku koji im nije naročito blizak - ili odveć ovo-ili-ono - da bi bilo vredno utrošenog vremena. Držite se po strani i biće sve u redu. Ali, morate mi pomoći!"
<BR>&nbsp;&nbsp;&nbsp;&nbsp;&nbsp;... Noć je već bila prošarana zorom kada sam konačno upitao: "Zašto si došao k meni? Uveren sam da tvoji Maurai imaju napredniju medicinu."
<BR>&nbsp;&nbsp;&nbsp;&nbsp;&nbsp;"Da. I previše naprednu, tako da se u svemu skoro isključivo svodi na preventivu. Za njih su lekovi samo prva pomoć. Stoga, vrlo dobro znam da njihovi lekovi nisu bolji od vaših... mislim, za slučaj kao što je Ksenijin."
<BR>&nbsp;&nbsp;&nbsp;&nbsp;&nbsp;Protljao sam bradu. Čulo se kako moja ruka grebe po nakostrešenim kratkim dlakama. "Oduvek sam sumnjao da postoje prirodne granice lečenja hemijskim sredstvima", napomenuh mu. "Dođavola, baš bih voleo da znam šta čine u vezi virusnih oboljenja!"
<BR>&nbsp;&nbsp;&nbsp;&nbsp;&nbsp;Hevig se odlučno pokrenu. "Dobro, dajte mi ampule i igle i odlazim svojim putem", reče on.
<BR>&nbsp;&nbsp;&nbsp;&nbsp;&nbsp;"Polako, smiri se", naložih mu. "Zaboravio si da već dugo ne radim sa bolesnicima. Nemam pri sebi te visoko delotvorne supstance. Moramo da sačekamo do jutra, kada se otvore apoteke - ne, nećeš skoknuti do tog časa! Želim da malo razmislim i nešto proučim. Mogu se primeniti različiti antibiotici; streptomicin može izazvati neželjene posledice, sa kojima ne bi uspeo da izađeš na kraj. Stoga ti je neophodno malo znanja. Kladim se da nikad nisi davao injekciju, a kamoli negovao bolesnika. I prvo sedi, jer obojica vapimo za poslednjom dozom viskija i dugim dremežom."
<BR>&nbsp;&nbsp;&nbsp;&nbsp;&nbsp;"Tvrđava..."
<BR>&nbsp;&nbsp;&nbsp;&nbsp;&nbsp;"Opusti se", rekoh ponovo izmučenom čoveku u kome sam prepoznao očajno dečaka gotovo lišenog svake nade. "Upravo si i sam zaključio da tim bitangama nisam više zanimljiv. Da su očekivali tvoj dolazak u ovu vremensku tačku, već bi bili ovde da te spetljaju. Tačno?"
<BR>&nbsp;&nbsp;&nbsp;&nbsp;&nbsp;Glavom je teško mahao gore-dole. "Da. Pretpostavljam."
<BR>&nbsp;&nbsp;&nbsp;&nbsp;&nbsp;"Saosećam sa tvojom brigom, ali bih više voleo da si mi se obratio za savet na početku njene bolesti."
<BR>&nbsp;&nbsp;&nbsp;&nbsp;&nbsp;"Zar nisam?... Sve je isprva ličilo na jaču prehladu. Oni su žilaviji nego što smo to mi danas. Istina je da deca umiru kao mušice. Roditelji svojim bebama ne pružaju toliko ljubavi kao mi, ne, bar, u prvih godinu ili dve dana. Drugim rečima, znači, bebe koje prežive imaju sve izglede da kasnije u životu ređe oboljevaju. Ksenija nije legla u krevet, uprkos tome što se loše osećala, sve dok se preko noći..." Nije bio u stanju da dovrši.
<BR>&nbsp;&nbsp;&nbsp;&nbsp;&nbsp;"Jesi li proverio njenu budućnost?" upitah ga.
<BR>&nbsp;&nbsp;&nbsp;&nbsp;&nbsp;Gledao me je utonulim očima koje su se borile sa snom, pa odgovori iscrpljenim glasom: "Nisam. Nikada se nisam usudio."
<BR>&nbsp;&nbsp;&nbsp;&nbsp;&nbsp;Niti ću ja ikada saznati koliko je razložan bio njegov strah da unapred vidi Kseniju na samrti. Da li mu je neznanje donelo slobodu, ili barem zabludu o slobodi? Ne znam ništa o tome; znam samo da je ostao sa mnom nekoliko dana, predano odmarajući svoje telo i uvežbavajući ruke, sve dok nije bio u stanju da svojoj ženi bude od pomoći. Na kraju se oprostio. I nijedan od nas nije bio siguran da ćemo ponovo biti zajedno; iznajmljenim autom odvezao se do gradskog aerodroma, uhvatio let za Istambul, krenuo u prošlost sa onim što sam mu dao... a onda su ga ulovili ljudi iz Tvrđave.
<BR>&nbsp;&nbsp;&nbsp;&nbsp;&nbsp;Bio je isto tako novembar, samo 1213. Hevig beše odabrao ovaj mesec u 1969. jer je znao da će biti surovo hladan i da njegovi neprijatelji, po svemu sudeći, neće držati moju brvnaru večito pod prismotrom. Duž Zlatnog roga, vremenske prilike bile su blaže. Ipak, talas hladnoće pristizao je iz Rusije, skupljajući kišu iznad Crnog mora. Jedina zaštita od zime bili su domovi i u njima ugalj koji se žario u bakarnim posudama; hipokausti su bili preskupi za ovo podneblje i za ta siromašna vremena. Ksenijino slabašno telo je drhtalo, dan za danom, sve dok klice nisu nikle u njenim plućima.
<BR>&nbsp;&nbsp;&nbsp;&nbsp;&nbsp;Hevig je često menjao svoja skrovišta u Istambulu, kako u prostoru tako i u vremenu. Kao dodatno obezbeđenje, trudio se da skrovište u tesnacu uvek bude dovoljno udaljeno od njegove kuće. Morao je, stoga, da se ukrca na splav i sa doka krene pešice uz gotovo puste ulice. U levoj ruci držao je hronolog, desnom je stezao mali kofer u kome je nosio život za svoju draganu. Kapljice kiše prskale su iz sivila koje se spustilo, ali je izmaglica bila ta koja koja mu je kvasila franački ogrtač, košulju i pantalone sve dok mu se odeća nije slepila za kožu, a studen počela da mu nagriza telo. Zvuk koraka prigušeno je odjekivao sa uglačane, klizave kaldrme. Oluci su grgoljili. Kroz maglu vrtložne pare za trenutak je spazio sebe kako hita ka dokovima, sa kapuljačom navučenom do očiju, previše brižan da bi se osvrnuo. Kad se bude vratio Kseniji, izgledaće kao da je bio odsutan tek četvrt sata. Mada je bilo oko tri po podne, tama se već uveliko spuštala.
<BR>&nbsp;&nbsp;&nbsp;&nbsp;&nbsp;Vrata na kući bila su zatvorena, a kroz proreze namaknutih zasuna probijala je slabašna svetlost.
<BR>&nbsp;&nbsp;&nbsp;&nbsp;&nbsp;Pokucao je, očekujući da njihovu tadašnju služavku - Eulalija, beše li joj tako ime? - podigne rezu i počne da gunđa. Biće iznenađena što se tako brzo vratio, ali, k vragu s njom.
<BR>&nbsp;&nbsp;&nbsp;&nbsp;&nbsp;Šarke zaškripaše. Iza njih zjapila je tmina. Bradati čovek u vizantijskoj nošnji ispreči mu se na vratima. Sačmara u njegovom naručju bila je teška i golema. "Ne mrdaj, Heviže", oglasi se on na engleskom. "Ne pokušavaj da bežiš. Zapamti, držimo ti ženu."
<BR>
<BR>&nbsp;&nbsp;&nbsp;&nbsp;&nbsp;Osim ikone Device Marije, njihova je soba odisala vedrinom. Gledajući ih kroz tanak mlaz svetlosti koji je curio kroz zamućene prozore, Hevigu se činilo da mu se naslikano cveće i životinje sa zidova rugaju. Nešto nije bilo u redu s tim da jagnje skakuće iznad kreveta na kome je Ksenija ležala. Bila je tako krhka i sićušna u svojoj spavaćici. Koža, nategnuta preko slabašnih joj kostiju, izgledala je poput prhkog, tek napadalog snega prošaranog krvlju. Usta su joj bila suva, ispucala i lepljiva. Jedino su joj se duga kosa raspuštena po prsima i ogromne, uplašene oči presijavale.
<BR>&nbsp;&nbsp;&nbsp;&nbsp;&nbsp;Čovek prerušen u Rimljanina sa Istoka, koji je Hevigu bio nepoznat, držao ga je za levu mišicu dobro uvežbanim zahvatom. Huan Mendoza držao ga je za desnu, usiljeno se osmehujući svaki put kad bi mu zavrnuo lakat. Bio je odeven u zapadnom stilu, baš kao i Krasicki koji je stajao pored kreveta.
<BR>&nbsp;&nbsp;&nbsp;&nbsp;&nbsp;"Gde je posluga?" upita Hevig ne razmišljajući.
<BR>&nbsp;&nbsp;&nbsp;&nbsp;&nbsp;"Upucali smo ih", odgovori Mendoza.
<BR>&nbsp;&nbsp;&nbsp;&nbsp;&nbsp;"Šta..."
<BR>&nbsp;&nbsp;&nbsp;&nbsp;&nbsp;"Nisu prepoznali pušku, pa ih to nije uplašilo. Nismo smeli da dozvolimo da te njihove jadikovke upozore. Umukni."
<BR>&nbsp;&nbsp;&nbsp;&nbsp;&nbsp;Šok od spoznaje da su oni mrtvi, nada da su deca pošteđena i da bi ih neko sirotište moglo prihvatiti, doveli su Heviga u stanje tuposti, kao da mu beše ubrizgano sredstvo za ublažavanje bola. Ksenijin ga je kašalj sve više razdirao.
<BR>&nbsp;&nbsp;&nbsp;&nbsp;&nbsp;"Hauk", obrati mu se ona promuklim glasom, "ne, Jone, Jone..." Bespomoćno je pružala ruke k njemu, dok su njegove su bile sputane.
<BR>&nbsp;&nbsp;&nbsp;&nbsp;&nbsp;Na širokom licu Krasickog behu se urezale godine. Mora da mu je mnogo od života prošlo u tumaranju gore-dole kroz vreme - svaki put kada je trebalo prirediti neko nasilje. Obraćao se Hevigu s ledenim zadovoljstvom. "Možda će te zanimati da znaš koliko je mnogo truda otišlo na traganje za tobom. Koštao si nas, Heviže."
<BR>&nbsp;&nbsp;&nbsp;&nbsp;&nbsp;"Nije trebalo... da se... toliko mučite", odvrati zatočenik.
<BR>&nbsp;&nbsp;&nbsp;&nbsp;&nbsp;"Nisi valjda mislio da ćemo te ostaviti na miru? Ne samo zato što si nam pobio one ljude. Nisi ti neuki neotesanko; pametan si ti i stoga veoma opasan. Lično sam posvetio mnogo pažnje ovom zadatku."
<BR>&nbsp;&nbsp;&nbsp;&nbsp;&nbsp;Hevig turobno pomisli: Baš su me precenili.
<BR>&nbsp;&nbsp;&nbsp;&nbsp;&nbsp;"Moramo da znamo šta si dosad radio", nastavi Krasicki. "Poslušaj moj savet i sarađuj."
<BR>&nbsp;&nbsp;&nbsp;&nbsp;&nbsp;"Kako ste..."
<BR>&nbsp;&nbsp;&nbsp;&nbsp;&nbsp;"Igrali smo se detektiva. Pošli smo od pretpostavke da ćeš, ako je ta grčka porodica bile vredna svega onog što si učinio, verovatno i dalje nastaviti da ih viđaš. Moram priznati da si dobro zametnuo tragove. Ipak, s obzirom na ograničen broj ljudi koji nam je na raspolaganju, na poteškoće vezane za delovanje na ovom terenu i na sve ostalo što smo morali da učinimo kroz istoriju - ne bi trebalo da budeš isuviše samozadovoljan svojim petogodišnjim bekstvom. Naravno, kada smo ti prišli blizu, izabrali smo ovaj trenutak da te ščepamo. Svi u susedstvu znaju da ti je žena teško bolesna. Čekali smo da izađeš, znajući da ćeš se ubrzo vratiti." Krasicki prelete pogledom preko Ksenije. "I pridružiti nam se, jel' tako?"
<BR>&nbsp;&nbsp;&nbsp;&nbsp;&nbsp;Ksenija je u groznici drhtala i cvilela, kao što je cvilio napušteni pas nad njenim ocem, svojim mrtvim gospodarom. Krv je bojila crveno sluz koju je iskašljavala.
<BR>&nbsp;&nbsp;&nbsp;&nbsp;&nbsp;"Hriste!" kriknu Hevig. "Pustite me! Dozvolite mi da joj pomognem!"
<BR>&nbsp;&nbsp;&nbsp;&nbsp;&nbsp;"Ko su oni, Jone?" upita ga Ksenija molećivim glasom. "Šta žele? Gde je tvoj svetac?"
<BR>&nbsp;&nbsp;&nbsp;&nbsp;&nbsp;"Osim toga", oglasi se Mendoza, "Pat Morijarti bio je moj prijatelj." On ga ponovo snažno pritisnu, bezmalo mu polomivši ruku.
<BR>&nbsp;&nbsp;&nbsp;&nbsp;&nbsp;Kroz mrak koji mu je pao na oči od bola što mu je prožimao telo, Hevig je čuo Krasickog: "Ako budeš poslušan i kreneš sa nama ne praveći nam nevolje, u redu, ostavićemo je na miru. Čak ću joj dati injekciju iz tog pribora koji si, pretpostavljam, otišao da doneseš."
<BR>&nbsp;&nbsp;&nbsp;&nbsp;&nbsp;"To... nije... dovoljno... Molim te, molim..."
<BR>&nbsp;&nbsp;&nbsp;&nbsp;&nbsp;"To je sve što će dobiti. Kažem ti, već je mnogo ljudi i godina utrošeno zarad tebe. Nemoj da ih gubimo još više i da se nepotrebno izlažeš opasnosti. Čuj, bi li više voleo da joj polomimo ruke?"
<BR>&nbsp;&nbsp;&nbsp;&nbsp;&nbsp;Hevig popusti sa suzama u očima.
<BR>&nbsp;&nbsp;&nbsp;&nbsp;&nbsp;Krasicki je održao obećanje, ali je tako grubo zario iglu da Ksenija kriknu. "Ne boj se, ne boj se, najdraža moja, sve će biti kako valja, sveci bdiju nad tobom", vikao je Hevig iz dubine bezdana koji je treštao. Potom se obrati Krasickom: "Slušaj, dozvoli mi da se oprostim od nje, moraš to učiniti, učiniću sve što tražiš ako mi dozvoliš da se oprostim."
<BR>&nbsp;&nbsp;&nbsp;&nbsp;&nbsp;Krasicki sleže ramenima. "U redu, samo brzo."
<BR>&nbsp;&nbsp;&nbsp;&nbsp;&nbsp;Mendoza i onaj drugi i dalje su ga čvsrto držali dok je stajao pognut nad svojom dragom. "Volim te", reče joj on, ne znajući da li je uopšte bila u stanju da ga čuje njegove reči kroz groznicu i užas. Usta koja je dodirnuo bila su nalik mumiji, a ne ona kojih se sećao.
<BR>&nbsp;&nbsp;&nbsp;&nbsp;&nbsp;"Gotovo je", reče Krasicki, "polazimo."
<BR>&nbsp;&nbsp;&nbsp;&nbsp;&nbsp;Putujući uz vreme, Hevig nije bio svestan ljudi koji su ga držali sa strane. Mada su bili dostupni njegovim čulima, kao uostalom i njegovo vlastito telo, jedina stvarnost bile su treperave senke u sobi. Video je kako Ksenija ostaje sama i kako plačući poseže rukama za njim; video je kako postaje mirna; video je nekog koji je, verovatno zabrinut, provalio vrata da bi ušao, nekoliko dana kasnije; video je zbrku, potom praznu sobu, a onda su u njoj bili sasvim nepoznati ljudi.
<BR>&nbsp;&nbsp;&nbsp;&nbsp;&nbsp;Mogao je da se suprostavi, da je prisilio sebe da ostane u normalnom vremenu tokom prve stanke koju su napravili da bi udahnuli i kada su oni koji ga behu zarobili bili odveć tromi za brz pokret. Ali, ima mnogo načina na koji se može slomiti volja. Bolje je ne stići u Tvrđavu ovako obogaljen telom i duhom i biti podložan svim zahtevima koji bi Kalebu Volisu mogli pasti na pamet. Bolje je sačuvati priliku za osvetu.
<BR>&nbsp;&nbsp;&nbsp;&nbsp;&nbsp;Ova mu je pomisao bila maglovita. Bio je ophrvan Ksenijinom smrću. Jedva da je zapažao kako su se senke pomerale - njena i njegova kuća srušena je, da bi se umesto nje sagradila veća, koju je zahvatio požar kada su Turci zaposeli Peru; potom su na tom mestu nicale građevina za građevinom kojima su prolazila lica i lica i lica, sve do konačnog usijanja i naslaga radioaktivnog pepela; nije zapažao ni njihov zastoj među ruševinama, let preko okeana, i nastavak puta u onu budućnost gde ih je čekao Poglavica. U njemu je postojala samo Ksenija, koja ga je videla kako iščezava i spustila svoje telo da umre u osami, bez poslednje ispovesti.
<BR>
<BR>&nbsp;&nbsp;&nbsp;&nbsp;&nbsp;Dok je leto prekrivalo Tvrđavu užarenom, bakarnom svetlošću, soba, Hevigova tamnica, sa zidovima od opeke, bila je mračna i hladna. Osim umivaonika, toaleta, dušeka i dve stolice sa naslonom, ničeg više nije bilo u njoj. Jedini prozor gledao je na zamak, selo i seljake kako rintaju za svoje gospodare. Sunce je zaslepljujuće blještalo.
<BR>&nbsp;&nbsp;&nbsp;&nbsp;&nbsp;Žičano uže, zavareno na oba kraja, protezalo se dužinom od pet stopa, od okova sa katancem na njegovom članku do gvozdene spone u zidu. To je bilo dovoljno. Putnik kroz vreme poneće sa sobom sve što je u neposrednom dodiru sa njim, kao, na primer, odeću. U ovom slučaju, Hevig bi morao da potegne čitavu kulu. Nije ni pokušao.
<BR>&nbsp;&nbsp;&nbsp;&nbsp;&nbsp;"Sedi, samo sedi", bio je uporan Kaleb Volis.
<BR>&nbsp;&nbsp;&nbsp;&nbsp;&nbsp;Posadio je svoju pozamašnu zadnjicu u jednu od stolica, van domašaja svog zatočenika. Crna uniforma sa epoletama, uredno začešljani zulufi i golo teme bili su potvrda njegovog gospodstva nad Hevigovom prljavom, starinskom odećom, neobrijanom bradom i zakrvavljenim očima sa modrim podočnjacima.
<BR>&nbsp;&nbsp;&nbsp;&nbsp;&nbsp;Volis odmahnu cigarom. "Nisam neizbežno besan na tebe. Šta više, gotovo se divim tvojoj energiji i pameti. Želja mi je da ih ponovo pridobijem za sebe. Stoga sam naredio momcima da ti dozvole da se odmoriš pre našeg razgovora. Nadam se da je klopa bila dobra? Sedi, sedi."
<BR>&nbsp;&nbsp;&nbsp;&nbsp;&nbsp;Hevig ga posluša. Osećaj sluđenosti nije popuštao. Prethodne noći sanjao je Kseniju. Putovali su nekamo ogromnom triremom, čija su se jedra iznenada pretvorila u krila i ponela ih uvis, ka zvezdama.
<BR>&nbsp;&nbsp;&nbsp;&nbsp;&nbsp;"Sami smo ovde", reče Volis. Naoružani pratilac stajao je iza debelih, zatvorenih vrata. "Možeš slobodno da govoriš."
<BR>&nbsp;&nbsp;&nbsp;&nbsp;&nbsp;"A šta ako neću?" odgovori Hevig.
<BR>&nbsp;&nbsp;&nbsp;&nbsp;&nbsp;Volis ga prostreli pogledom. "Hoćeš. Ja sam strpljiv čovek, ali nemam nameru da dozvolim da se majmunišeš sa mojom sudbinom. Ostao si živ, jer sam smatrao da bi mogao da nam se nekako odužiš za učinjenu štetu i nevolje koje si uzrokovao. Recimo, dobro poznaješ pozniji dvadeseti vek, čak imaš i novac tamo. To bi nam itekako moglo biti od pomoći. A i bolje je za tebe da bude."
<BR>&nbsp;&nbsp;&nbsp;&nbsp;&nbsp;Hevig se zagnjuri u svoju košulju, glupo pomislivši: Nije baš bilo nimalo dostojanstveno to što je novopečeni udovac, zarobljen i zastrašen mučenjem, trebalo da bude neopran, da tu sedi u vlastitom smradu i da se drapa. Jednom je Kseniji napomenuo da njeni obožavani klasici imaju neku istinsku primesu životinjskog u sebi; a ona bi mu pokazala odlomke Homera, dramskih pisaca, tvoritelja oda, oh, sijaset njih, da bi mu dokazala da nije u pravu; kažiprstom je poigravala po stihovima, dok su pčele zujale međ njenim ružama...
<BR>&nbsp;&nbsp;&nbsp;&nbsp;&nbsp;"Razabrao sam da si u Konstantinopolju imao neku seljančicu koja se razbolela i koju si morao da ostaviš da umre", reče Volis. "Baš šteta. Saosećam, donekle. Ipak, da znaš, mladiću, sam si na sebe navukao nedaću. I na nju." Klimao je ogromnom, ćelavom glavom. "Da, jesi. Ne kažem da te je Bog kaznio. Može i to biti, ali priroda zaista daje ljudima ono što zaslužuju, a ne priliči jednom pravom belom čoveku da se veže za ženu poput nje. Znaš i sam da je bila Levantinka. Što znači mešanac - jermenska, azijatska, eskimska, jevrejska, verovatno i sa primesom crnačkog..." Volis nanovo široko izmahnu cigarom. "Vidi, nemam ništa protiv da se vi momci zabavljate", dodade on veselo namigujući. "Ne, ne. Pretpostavljam da je to deo tvog nastupa, da postaneš prokleto blizak ma kojoj želiš, i kada je želiš, i onda za nju, ili bilo kog drugog, nema ničeg besmislenog." Volis ga preteći pogleda. "Ali ti, Džek, ti si se njome oženio."
<BR>&nbsp;&nbsp;&nbsp;&nbsp;&nbsp;Hevig pokuša da ga ne sluša. Bez uspeha. Glas je grmio po njemu:
<BR>&nbsp;&nbsp;&nbsp;&nbsp;&nbsp;"Učinio si veću grešku nego što si toga bio svestan. To ja zovem tipičnim primerom. Nisko si pao, jer nisi mogao nju, meleskinju, uzdići na svoj nivo. I tako si ponizio čitavu rasu." On pooštri ton. "Zar ne shvataš? To je oduvek bilo prokletstvo belog čoveka. Zato što je inteligentniji i osećajniji, otvara se prema onima koji ga mrze. Oni ga okreću protiv njega samog, kljukaju ga lažima, klize svojom ljigavom stazom preuzimanja vlasti u njegovoj domovini, sve dok se jednom ne osvesti i vidi da se sa prirodnim neprijateljem udružio protiv vlastitog brata. Oh, da, da, izučavao sam tvoj vek, Džek. Bilo je to onda kada se zavera rascvetala u bitku koja je uništila svet i otključala vrata Mongima i Mauraima... Znaš šta mislim da je najužasnija tragedija svih vremena? Kada su dva najveća genija koja će bela rasa ikada iznedriti, dvojica koja su je mogla spasti od Slovena i Kineza, bila namamljena u rat na suprotnim stranama. Daglas Makartur i Adolf Hitler."
<BR>&nbsp;&nbsp;&nbsp;&nbsp;&nbsp;Hevig shvati - trenutak kasnije, isprva sa blagim iznenađenjem, a potom sa vatrenim zadovoljstvom - da je lupio nogom o pod i zapucketao prstima: "Ako te General ikad čuje da to kažeš, ne bih, Volise, ni ovolicko dao za tvoj život! A mislim da ni toliko ne vredi."
<BR>&nbsp;&nbsp;&nbsp;&nbsp;&nbsp;Neočekivano, a možda i nije bilo neočekivano, njegove reči nisu izazvale gnev. "Sada si dokazao upravo ono o čemu sam ti govorio." Obraćao mu se tonom koji je imao prizvuk sažaljenja. "Džek, moram te naterati da uvidiš punu istinu. Znam da imaš zdrave instinkte. Oni su samo zakopani pod gomilom veštih laži. Video si to crnačko carstvo u budućnosti, a još ne sagledavaš šta treba učiniti, šta mora da se učini, da bi se čovečanstvo vratilo na pravi put svoje evolucije."
<BR>&nbsp;&nbsp;&nbsp;&nbsp;&nbsp;Volis stade povlačiti dim iz cigare sve dok njen vrh nije počeo da plamti kao svetionik, pa izdahnu dim oporog mirisa i nastavi bezazlenim glasom: "Svakako, danas nisi onaj pravi. Izgubio si devojku do koje ti je stalo, i, kao što rekoh, saosećam." Pauza. "Ipak, bez obzira na sve, ona bi do sada već uveliko bila mrtva, zar ne?"
<BR>&nbsp;&nbsp;&nbsp;&nbsp;&nbsp;A onda postade krajnje žestok. "Svi umiru", dodade on. "Osim nas. Verujem da mi, putnici kroz vreme, ne moramo umreti. Možeš ostati među nama. Možeš živeti večno."
<BR>&nbsp;&nbsp;&nbsp;&nbsp;&nbsp;Hevig jedva savlada želju da mu odgovori: Ni u kom slučaju, ako to znači nagodba s tobom. Čekao je.
<BR>&nbsp;&nbsp;&nbsp;&nbsp;&nbsp;"Na putu su da otkriju besmrtnost, daleko u svetu koji gradimo", reče Volis. "Ubeđen sam. Reći ću ti nešto. Ovo je poverljivo, ali, mogu se ili osloniti na tebe, u protivnom si mrtav. Vratio sam se u Prvu Fazu, do pred njeno okončavanje, ovog puta temeljitije nego prethodnog, kada sam napisao priručnik. Sećaš se da ću tada već biti starac. Otromboljeni obrazi, sluzave oči, pegave ruke koje drhte... nije baš prijatno videti sebe ostarelog, ne, nimalo prijatno." Glas mu dobi u odlučnosti. "Na tom obilasku naučio sam nešto novo. Naposletku ću nestati. Više me nikada neće videti, osim jedne kratke posete koju sam već posvetio Drugoj Fazi. Nikad. Isti je slučaj i sa većinom mojih glavnih saradnika. Nisam uspeo da im svima popamtim imena - beskorisno je traćiti vreme na to... Ali, ne bih bio iznenađen ako se ispostavi da si i ti među njima."
<BR>&nbsp;&nbsp;&nbsp;&nbsp;&nbsp;Te reči potakoše Heviga da se vrati iz ravnodušnosti i on slabašnim glasom upita: "Šta bi, po tvom mišljenju, trebalo da se dogodi?"
<BR>&nbsp;&nbsp;&nbsp;&nbsp;&nbsp;"Čemu to pitanje? O tome sam već pisao." Volis kao da je likovao. "Nagrada. Posle dobro obavljenog posla, pozvaće nas iz daleke budućnosti i učiniti nas večno mladim. Nalik božanstvima."
<BR>&nbsp;&nbsp;&nbsp;&nbsp;&nbsp;Napolju, na nebu, graktala je vrana.
<BR>&nbsp;&nbsp;&nbsp;&nbsp;&nbsp;U Volisovim rečima nestade pompeznosti. "Nadam se da ćeš nam se priključiti, Džek", reče on. "Zaista. Ti si živi oganj. Nije mi teško da priznam da je na osnovu razgovora s tobom, povodom onoga što si ti uočio u Konstantinopolju, Krasickom sinula ideja o našem napadu. A ti si nam tamo obavio dragocen posao, pre nego što si pošandrcao. Bio je to, do dana današnjeg, naš najbolji poduhvat. Pružio nam je ono što nam je bilo potrebno da bismo se proširili u vremenu. Veruj mi, Kaleb Volis nije nezhvalan.
<BR>&nbsp;&nbsp;&nbsp;&nbsp;&nbsp;Razumem", nastavi on da prede. "Bio si šokiran. Za tebe je to bilo otkriće, a za nas samo surova neminovnost naše misije. A šta reći za Hirošimu? Šta je sa tamo nekim sirotim hesenskim momkom koji, čeznući za svojim domom, umire sa olovom u utrobi u ime američke nezavisnosti? Seti se, Džek, šta je sa ljudima, tvojoj bratiji po oružju, koje si sam ubio?
<BR>&nbsp;&nbsp;&nbsp;&nbsp;&nbsp;Hajde da njihove živote sravnimo sa životom te devojke u koju si se zaljubio. Hajde da štetu koju si nam učinio odbijemo na račun tvojih usluga koje nam možeš priuštiti... U tom slučaju smo svi namireni, jel' tako? Okej. U godinama koje su sledile mora da si imao dosta posla. Mora da si sakupio podosta podataka. Kako bi bilo da nam ih isporučiš? I odvedeš nas do svog novca, koji bi nam mogao prepisati? Da zaslužiš svoj povratak u naše bratstvo?"
<BR>&nbsp;&nbsp;&nbsp;&nbsp;&nbsp;Zatim okrutno nastavi: "Ili više voliš usijano gvožđe, klješta, burgijanje po zubima, vešte ruke naših stručnjaka - a i sam znaš da ih imamo - sve dok me ono što od tebe preostane ne bude molilo da ga pustim da umre?"
<BR>
<BR>&nbsp;&nbsp;&nbsp;&nbsp;&nbsp;Mrak najpre ispuni sobu, a zatim i prozor. Hevig je tupo gledao u kasetofon i večeru koju su mu doneli, sve dok više nije bio u stanju da ih vidi.
<BR>&nbsp;&nbsp;&nbsp;&nbsp;&nbsp;Mora se pokoriti, razmišljao je. Volis teško da je lagao o budućnosti Tvrđave. Kada ih ne možeš savladati, a ti im se pridruži, i nadaj se da će biti milostivi, u ime Ksenijinog bojažljivog duha.
<BR>&nbsp;&nbsp;&nbsp;&nbsp;&nbsp;Ipak, ako je - recimo - Volis saznao da Maurai poseduju psihonarkotike, kojih se ono sami užasavaju, pa poslao čoveka po to...
<BR>&nbsp;&nbsp;&nbsp;&nbsp;&nbsp;Pa, i Julije Cezar je kasapio i potčinjavao da bi održao svoju političku karijeru. Uprkos tome, odredio je smernice zapadne civilizacije, koja je svetu zauzvrat dala katedralu u Šartru, crkvu sv. Franje Asiškog, penicilin, Baha, Veliku povelju slobode, Rembranta, astronomiju, Šekspira, ukidanje ropstva, Getea, genetiku, Ajnštajna, pravo glasa ženama, Džejn Adams, otiske čovekovih stopala na Mesecu i čoveka sa pogledom okrenutim ka zvezdama... Da, ali isto tako i nuklearne bojeve glave i totalitarizam, automobil i Četvrti krstaški pohod; sve u svemu, ravnoteža je tu, sa gledišta večnosti...
<BR>&nbsp;&nbsp;&nbsp;&nbsp;&nbsp;Da li je trebalo da se on, pravi Džek Hevig, usudi i ustane protiv celokupne sutrašnjice, zarad ono malo prašine koja je ostala od njegove ljubljene?
<BR>&nbsp;&nbsp;&nbsp;&nbsp;&nbsp;Je li to bio u stanju? Uskoro će doći njegov krvnik i proveriti ima li štogod zapisanog na traci.
<BR>&nbsp;&nbsp;&nbsp;&nbsp;&nbsp;Bilo bi bolje da ima na umu da Džek Hevig nikada nije smatrao da će živeti večno, baš kao ni Dukas Manasis, ili Ksenija, ili ma ko drugi.
<BR>&nbsp;&nbsp;&nbsp;&nbsp;&nbsp;Osim: nije morao da svojim neprijateljima pokloni besplatnu vožnju. Mogao je da ih natera da sagore još neku godinu ljudskog veka. Makar i ne znao od kakve bi koristi to moglo biti.
<BR>&nbsp;&nbsp;&nbsp;&nbsp;&nbsp;Nečija ruka ga je drmusala. Oprezno i polako otvarao je oči iz nelagodnog dremeža. Dlan mu začepi usta. U crnilu: "Tiho, ludo jedna", reče Leonsa šapatom.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
