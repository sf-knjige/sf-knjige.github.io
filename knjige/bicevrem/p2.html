<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Početak priče oblikuje njen kraj, ali o poreklu Džeka Heviga ne mogu reći skoro ništa uprkos činjenici da sam pomogao da dođe na ovaj svet. Ko je tog hladnog februarskog jutra 1933. razmišljao o genetskom kodu, ko bi pomislio da će jednoga dana Ajnštajnovo delo sići sa svog matematičkog Olimpa među obične ljude, ko je pretpostavljao kakva se snaga krije u narodima koje smo smatrali zauvek pokorenim? Dobro se sećam kako se teško i sporo rađao. Elinor Hevig bila je prilično mlada i sitna, a on je bio njeno prvo dete. Bio sam neodlučan da uradim carski rez; možda je moja krivica što sa istim mužem nije imala više dece. Konačno se crvena namrgođena životinjica našla bezbedno u mom naručju. Pljusnuo sam ga po stražnjici i on je, udahnuvši, uz negodovanje zaplakao. Dalje je sve teklo uobičajenim redom.
<BR>&nbsp;&nbsp;&nbsp;&nbsp;&nbsp;Porođaj se odvijao na poslednjem, trećem, spratu naše okružne bolnice koja se nalazila na tadašnjem rubu grada. Odloživši hirurški pribor, bacio sam širok pogled kroz prozor. Sa moje desne strane, duž zaleđene reke, tiskao se Senlak sa kućama od crvene opeke i krovovima povrh drvoreda. Svitalo je. Iz pravca železničke stanice dopirala je sablasna rika motora dizalice za žito i rezervoara za vodu. Ispred mene i levo, široko zatalasana brda, bela pod niskim sivim nebom, tu i tamo ispresecana ogoljenim čestarima, vijugavim ogradama i ponekom farmom. Horizont je ocrtavala tama. Bio je to Morgan Vuds. Dahom zamaglih prozorsko okno i od njegove svežine moje oznojeno telo zadrhta.
<BR>&nbsp;&nbsp;&nbsp;&nbsp;&nbsp;"Pa", rekoh poluglasno, "dobro nam došao na Zemlju, Džone Frenklin Heviže". Njegov otac je već imao spremna imena za oba pola. "Nadam se da uživaš".
<BR>&nbsp;&nbsp;&nbsp;&nbsp;&nbsp;Stigao si u pakleno vreme, pomislih. Čitav svet je u beznađu teškom kao zimsko nebo. Samo u protekloj godini, spomenimo, japansko osvajanje Mandžurije, počasni marš na Vašington, kidnapovanje malog Lindberga. I ova godina nije ništa bolje počela: Adolf Hitler postao je kancelar Nemačke... Pa, dobro, naš novi predsednik je trebalo da uđe u Belu Kuću, kraj prohibicije bio je sasvim izvestan, a proleće je ovde predivno, baš kao i jesen.
<BR>&nbsp;&nbsp;&nbsp;&nbsp;&nbsp;Krenuh ka čekaonici. Ugledavši me, Tomas Hevig ustade. Videlo se da mu pitanje treperi na usnama. Ozarenog lica, pružio sam mu ruku: "Čestitam, Tome", rekoh. "Postao si tata zdravog, jedrog dečaka. Veruj mi na reč, upravo sam ga niz stepenice otkotrljao u dečiju sobu".
<BR>
<BR>&nbsp;&nbsp;&nbsp;&nbsp;&nbsp;Nekoliko meseci kasnije ponovo sam pokušao da se našalim.
<BR>&nbsp;&nbsp;&nbsp;&nbsp;&nbsp;Senlak je trgovačko-industrijski središte poljoprivredne oblasti. Takvo okruženje nije mi pružalo previše izbora i ja sam, razume se, bio član Rotari kluba, tražeći vešto neko opravdanje ne bih li svoje obaveze prema klubu sveo na neizbežne. Nemojte me pogrešno razumeti. To su moji ljudi. Dopadaju mi se i u mnogo čemu im se divim. Oni su veličanstveni. Ali mene, jednostavno, zanimaju i mnoge druge stvari.
<BR>&nbsp;&nbsp;&nbsp;&nbsp;&nbsp;Kejt i ja imali smo svega nekoliko, ali istinski bliskih prijatelja. Njen otac, bankar, posebno je mario za mene, a ja sam ga zadirkivao da je takav jer mu treba demokrata sa kojim bi se nadmudrivao. Bila je tu i dama koja je vodila mesnu biblioteku. Zatim, trojica ili četvorica profesora iz Holberg koledža sa suprugama, mada je udaljenost od četrdeset milja, u to vreme, predstavljala izvesnu prepreku u našem viđanju. I, naravno, družili smo se sa Hevigovima.
<BR>&nbsp;&nbsp;&nbsp;&nbsp;&nbsp;Hevigovi su bili doseljenici iz Nove Engleske i uvek, pomalo, u čežnji za zavičajem; ali, tridesetih godina morala se koristiti svaka prilika za posao. Tom Hevig predavao je fiziku i hemiju u našoj srednjoj školi. Osim toga, bio je trener atletskog tima. Vitak i lep, povučen i mladalački sramežljiv, uspevao je ovom poslu zahvaljujući prvenstveno razumevanju svojih đaka. Voleli su ga. Elinor je bila živahna crnka, strastveni igrač tenisa i neumorna u dobrotvornom radu u okviru crkve. "To je veoma privlačan i koristan posao", objasnila mi je još na početku našeg poznanstva i slegnuvši ramenima, dodala: "U najmanju ruku, Tomu i meni pruža utehu da nismo licemeri. Ne želimo da ljudi misle da pripadamo crkvi samo zato što to školski odbor očekuje od Toma".
<BR>&nbsp;&nbsp;&nbsp;&nbsp;&nbsp;Jednog dana zazvonio je telefon u mojoj kancelariji i sa druge strane začuh je, iznenađen, kako me gotovo histeričnim glasom, preklinje da dođem.
<BR>&nbsp;&nbsp;&nbsp;&nbsp;&nbsp;Prostorije za rad lekara u to vreme, a naročito u provincijskom gradiću, bile su sasvim drugačije od današnjih. Dve prednje sobe stare, velike kuće u kojoj smo živeli, prilagodio sam potrebama svoje prakse. Imao sam sobu za prijem bolesnika i sobu za preglede i stručni tretman, uključujući lakše operacije. A obavljao sam i poslove sekretarice. Kejt mi je pomagala oko dokumentacije - kad se bolje prisetim, čini mi se neverovatno malo, mada se ona nikad nije odala - a kad bi se dogodilo da posetioci moraju duže čekati na red, zabavljala ih je u dnevnoj sobi. Obavio sam jutarnje obilaske i pošto nisam imao obaveza za neko vreme, odvezoh se ulicom Union pravo u Elm.
<BR>&nbsp;&nbsp;&nbsp;&nbsp;&nbsp;Dan je bio užasno vreo, nebo bez oblaka, na zemlji ni daška vetra, a drveće pokraj puta presijavalo se poput metala u svim nijansama zelene boje. Deca i psi, iscrpljeni vrelinom, odmarali su se u hladu. Nije bilo pesme ptica. Čulo se samo kako moja kola tutnje. Počeo je da me obuzima strah. Setih se da je Elinor uplakano izgovorila Džonijevo ime, a ovo je vreme pogodovalo poliomielitisu.
<BR>&nbsp;&nbsp;&nbsp;&nbsp;&nbsp;Uleteo sam u njihovu kuću. U senci spuštenih žaluzina, čulo se zujanje ventilatora. Elinor me zagrli i osetih da sva drhti. "Bobe, jesam li ja to poludela?" reče ona, gušeći se. "Reci mi, molim te, da nisam!"
<BR>&nbsp;&nbsp;&nbsp;&nbsp;&nbsp;"Stani, polako", promrmljah. "Jesi li pozvala Toma?" Tom je preko leta svoju skromnu školsku platu nadoknađivao radom u mlekari, na kontroli kvaliteta.
<BR>&nbsp;&nbsp;&nbsp;&nbsp;&nbsp;"Ne, ja ... mislila sam..."
<BR>&nbsp;&nbsp;&nbsp;&nbsp;&nbsp;"Sedi Eli". Razdvojih nas. "Deluješ dovoljno razumno. Možda je sve posledica ove nesnosne vrućine. Opusti se, zavali se udobno, olabavi vilicu, polako zavrti glavom u krug. Osećaš li se bolje? U redu, sada mi reci šta misliš da se desilo."
<BR>&nbsp;&nbsp;&nbsp;&nbsp;&nbsp;"Džoni. Njih dvojica. Onda opet samo jedan." Zagrcnula se. "Onaj drugi!"
<BR>&nbsp;&nbsp;&nbsp;&nbsp;&nbsp;"Uh, čekaj, Eli", rekoh. "Hajde da to dobro razmotrimo."
<BR>&nbsp;&nbsp;&nbsp;&nbsp;&nbsp;Gledala me je molećivo, zbunjeno prepričavajući događaj. "Ja, ja, ja sam ga kupala i začuh dečji plač. Pomislih da je to zvuk kola, ili nečeg sličnog, sa ulice. Ali izgledalo je kao da dopire iz ... spavaće sobe. Na kraju, zamotah Džonija u peškir - nisam ga mogla ostaviti u vodi - i krenuh sa njim da proverim. U sobi je bio još jedan majušni dečak. Ležao je u kolevci, go i mokar, vrišteći i ritajući se. Bila sam tako zapanjena da sam ispustila Džonija iz ruku. Sagnuvši se da pogledam nije li pao u kolevku, videla sam ga kako iščezava. Kroz vazduh. Po instinktu se maših za njega, ali mi u ruci ostade samo peškir. Džoni je nestao! Mislim da sam tokom nekoliko narednih sekundi izišla napolje da ga tražim. Obišla sam sav kraj i nisam ga našla."
<BR>&nbsp;&nbsp;&nbsp;&nbsp;&nbsp;"A šta je bilo sa drugom bebom?", zahtevao sam odgovor.
<BR>&nbsp;&nbsp;&nbsp;&nbsp;&nbsp;"Ona ...je tu ... čini mi se."
<BR>&nbsp;&nbsp;&nbsp;&nbsp;&nbsp;"Hajde", rekoh. "Idemo da vidimo."
<BR>&nbsp;&nbsp;&nbsp;&nbsp;&nbsp;Ušavši u sobu, uzviknuh radosno, sa beskrajnim olakšanjem: "Pa ovde nikog nema osim dobrog starog Džona."
<BR>&nbsp;&nbsp;&nbsp;&nbsp;&nbsp;Ona me steže za ruku. "Naizgled je isti." Dete je bilo mirno i nešto je gukalo. "Čak ima i isti glas. Nije moguće da je to on!"
<BR>&nbsp;&nbsp;&nbsp;&nbsp;&nbsp;"Vraga nije. Eli, imala si priviđenje. Po ovakvom vremenu, to nije iznenađujuće, pogotovo što si još slaba." Do sada, moram priznati, nisam imao slično iskustvo, barem ne sa osobama trezvenim kao Eli. Ipak, ono što sam rekao nije bilo neverovatno. Nastup koji uliva poverenje moćno je sredstvo u lekarskoj praksi.
<BR>&nbsp;&nbsp;&nbsp;&nbsp;&nbsp;Uspeo sam da je sasvim ubedim tek kad smo uzeli Džonijevu krštenicu i uporedili otiske prstiju i stopala sa detetovim. Preporučio sam joj osvežavajući napitak, razgalio je uz šoljicu kafe i vratio se na posao.
<BR>&nbsp;&nbsp;&nbsp;&nbsp;&nbsp;Prolazilo je vreme, a ništa se neobično nije dešavalo i ja sam poprilično zaboravio događaj. Desilo se to godine kada smo naša jedina devojčica i ja po prvi put dobili upalu pluća i ona je preminula ubrzo posle svog drugog rođendana.
<BR>
<BR>&nbsp;&nbsp;&nbsp;&nbsp;&nbsp;Džoni Hevig bio je pametan, maštovit i samotnik. Što je više ovladavao pokretima i govorom, manje je boravio u društvu svojih vršnjaka. Izgledao je najsrećniji dok je na stočiću crtao slike, ili u dvorištu oblikovao životinje od gline. Kada bi ga neko od starijih odveo na reku, provodio je sate na obali uživajući u igri brodićem. Elinor je bila zabrinuta za njega. Tom nije. "Bio sam isti takav", govorio bi. "To čini detinjstvo neobičnim, mladost užasnom, i pitam se da li se isplati kad odrasteš."
<BR>&nbsp;&nbsp;&nbsp;&nbsp;&nbsp;"Trebalo bi da bolje pazimo na njega", izjavila je Elinor. "Kad bi samo znao koliko često Džoni nestane. Oh, svakako, za njega je to igranje žmurke, skrivanje u žbunju, podrumu i ko zna gde još. Sjajna zabava, nema šta, slušati mamu kako vičući jurca gore-dole, loveći ga. Jednog dana put će ga navesti preko ograde i..." Prsti joj se zgrčiše u pesnicu. "Mogao bi uteći."
<BR>&nbsp;&nbsp;&nbsp;&nbsp;&nbsp;Prava nevolja došla je kad je Džoni imao četiri godine. Do tada je već prestao sa igrom nestajanja (barem su njegovi roditelji tako mislili; nisu znali šta se događa u njegovoj sobi) jer je zbog nje dobijao samo pljuske. Ali, jednog letnjeg jutra Džoni nije bio u svom krevetu, i nigde ga nije bilo, i čitava policijska stanica i većina suseda baciše se u potragu.
<BR>&nbsp;&nbsp;&nbsp;&nbsp;&nbsp;U ponoć se oglasilo zvono na vratima. Elinor je spavala, pošto je po mom naređenju popila pilulu za smirenje. Tom je sedeo sam, budan. Zvono ga je trglo, on ispusti cigaretu - rupa na tepihu će ga dugo podsećati na tu besanu noć - i saplićući se o stolicu pojuri ka vratima.
<BR>&nbsp;&nbsp;&nbsp;&nbsp;&nbsp;Na tremu je stajao čovek. Nosio je mantil i šešir sa širokim obodom, što ga je činilo bezličnim. Tom ga, svejedno, ne bi primetio, jer se celim bićem ustremio na dečaka koji je držao čoveka za ruku.
<BR>&nbsp;&nbsp;&nbsp;&nbsp;&nbsp;"Dobro veče, gospodine", reče čovek ljubaznim glasom. "Pretpostavljam da tražite ovog mladog džentlmena?"
<BR>&nbsp;&nbsp;&nbsp;&nbsp;&nbsp;Tom pade na kolena da zagrli sina i dok je kroz suze, mucajući pokušavao da se zahvali, čoveka više nije bilo.
<BR>&nbsp;&nbsp;&nbsp;&nbsp;&nbsp;"Čudno", pričao mi je Tom kasnije. "Nije moglo trajati duže od nekoliko trenutaka da mi je sva pažnja bila usredsređena na Džonija. Znaš i sam da je naša ulica dobro osvetljena. Niko, makar trčao sprintom, ne bi mogao tako brzo da iščezne. Osim toga, odjek koraka izazvao bi lavež pasa iz dvorišta. Ipak, pločnik je bio pust i tih."
<BR>&nbsp;&nbsp;&nbsp;&nbsp;&nbsp;Dečak nije rekao ništa, osim da je bio tu "u blizini", izvinio se i obećao da više neće lutati sam.
<BR>
<BR>&nbsp;&nbsp;&nbsp;&nbsp;&nbsp;I nije. Šta više, izronio je iz svoje usamljenosti do te mere da je stekao nerazdvojnog druga, Pita Danbara. Pit je prilično odudarao od svog tihog i povučenog prijatelja. Nije bio naivan; sada je vlasnik kafane A & T. Ali se i Džon, kako je sada želeo da ga zovu, na svoj način isticao; bio je nadmoćan u svakom pogledu. Igrali su se igara koje je on smislio, posećivali njegova omiljena skrovišta, a zatim i odabrane delove Morgan Vudsa, gde je Džoni, u glavnoj ulozi, prikazivao doživljaje iz sveta svoje mašte.
<BR>&nbsp;&nbsp;&nbsp;&nbsp;&nbsp;Sedeli smo, jednom prilikom, u mojoj sobi, zagušljivoj od mirisa duvana i kožnog nameštaja. Vladala je uobičajena strka. Duboko uzdahnuvši, Eli mi reče: "Plašim se da je Džon toliko dobar u sanjarenju, da čak i za Pita stvarni svet gubi sjaj. U tome je nevolja. Previše je dobar."
<BR>&nbsp;&nbsp;&nbsp;&nbsp;&nbsp;U naredne dve godine viđao sam Džona prilikom nekoliko uobičajenih lakših bolesti i nije bilo razloga da sumnjam da s njim nešto nije u redu. Stoga sam se zaprepastio kad je Elinor zahtevala da se sastanemo i popričamo o Džonu. Nasmejala se preko telefona. "Ma, znaš ti Toma. Jenki i njegova savest. Nikad mi ne dozvoljava da privatne posete koristim za tvoje stručno mišljenje." Zvučala je nesrećno.
<BR>&nbsp;&nbsp;&nbsp;&nbsp;&nbsp;Zavalio sam se u svoju škriputavu, okretnu stolicu, sklopio ruke i rekao: "Hoćeš da kažeš da ti Džon priča o stvarima koje ne mogu biti istina, a tebi izgleda kao da u njih veruje? Vrlo tipično. Proći će ga to vremenom."
<BR>&nbsp;&nbsp;&nbsp;&nbsp;&nbsp;"Nisam sigurna, Bobe." Ona namrgođeno pogleda u čašu sa pićem. "Zar nije malo prestar za takve stvari?"
<BR>&nbsp;&nbsp;&nbsp;&nbsp;&nbsp;"Možda. Posebno ako se uzme u obzir njegov izuzetno nagli fizički i mentalni razvoj proteklih meseci. Ali iz lekarskog iskustva zauvek sam shvatio činjenicu da 'prosečan' i 'normalan' ne znače isto ... Pa, dobro, znači Džon ima izmišljenog drugara?"
<BR>&nbsp;&nbsp;&nbsp;&nbsp;&nbsp;Ona pokuša da se nasmeje. "U stvari, izmišljenog čiku."
<BR>&nbsp;&nbsp;&nbsp;&nbsp;&nbsp;Ja izvih obrve. "Zaista? Šta ti je, molim te, rekao?"
<BR>&nbsp;&nbsp;&nbsp;&nbsp;&nbsp;"Gotovo ništa. Šta uopšte deca pričaju svojim roditeljima? Ali sam ga slučajno čula dok je Pitu pričao o čika Džeku koji dolazi po njega i vodi ga na svakovrsna čarobna putovanja."
<BR>&nbsp;&nbsp;&nbsp;&nbsp;&nbsp;"Čika Džek, kažeš? A kakva su to putovanja? Jel' u ono kraljevstvo iz mašte, jednom si mi pomenula, kojim vlada Leo Lav?"
<BR>&nbsp;&nbsp;&nbsp;&nbsp;&nbsp;"N-ne. To je tajanstvena Zemlja Životinja koju je opisao Tomu i meni; savršeno dobro zna da je to čista izmišljotina. Ali, ova putovanja sa njegovim 'čikom'... sasvim su drugačija. Doduše, odlomci, koje sam ja uhvatila, deluju više nego istinito. Na primer, poseta indijanskom selu. Nisu to bili Indijanci iz knjiga ili filmova. Dočarao je njihov život sa mnogo pojedinosti, skoro da sam mogla osetiti miris osušenog krzna i vatre sa zgarišta. Drugom prilikom, ubeđivao je Toma da se vozio avionom. Verujem da je mogao izmisliti avion veći od kuće. Ali, kako se na njemu održavao bez propelera? Mislila sam da dečaci vole da uzvikuju iii-jouuu, igrajući se aviona koji se obrušava. Ne, njegov avion leteo je mirno i gotovo nečujno. Unutra se prikazivao film. U tehnikoloru. On je čak imao i ime za mašinu. Džet? Da, mislim da je rekao 'džet'."
<BR>&nbsp;&nbsp;&nbsp;&nbsp;&nbsp;"Plašiš se da će ga njegova mašta savladati?" Bilo je to suvišno pitanje. Ona klimnu glavom, gutajući knedlu. Prišavši joj bliže, blago sam je pomilovao po ruci i rekao: " Eli, mašta je najveće bogatstvo koje detinjstvo može da pruži. Sposobnost da se mašta do takvih detalja, kao ono sa Indijancima, neprocenjive je vrednosti. Tvoj dečak je više nego razuman; on je možda genije. Šta god radila, nikad ne pokušavaj da ugušiš njegovu izuzetnu nadarenost."
<BR>&nbsp;&nbsp;&nbsp;&nbsp;&nbsp;Još uvek verujem da sam bio u pravu - možda neumesan, ali, ipak, u pravu.
<BR>&nbsp;&nbsp;&nbsp;&nbsp;&nbsp;Svoju priču, tog vrelog dana, završio sam cerekajući se: "Što se tiče njegovog, uh, džet aviona, kladim se u tuce uštipaka da Pit Danbar ima nekoliko Malih Velikih Knjiga Baka Rodžersa."
<BR>
<BR>&nbsp;&nbsp;&nbsp;&nbsp;&nbsp;Kao i svi mali dečaci i Džon je u početku nerado išao u školu, ali je tu odvratnost ubrzo prevazišao. Nesumnjivo da mu je mnogo toga bilo dosadno. Umeo je da razmišlja svojom glavom i ponekad mu se činilo da je priteran u klopku. Ipak, imao je odlične ocene, a najiskrenije su ga privlačile nauka i istorija. ('Zvezda je prošla blizu našeg Sunca i otrgla pramen plamtećeg gasa od koga su kasnije nastale planete ... Razdoblja u istoriji civilizacije su Egipat, Grčka, Rim, Srednji vek i Moderno doba, koje je počelo 1492.')
<BR>&nbsp;&nbsp;&nbsp;&nbsp;&nbsp;Proširio je krug, mada ne i bliskih prijatelja. Složili smo se sa Hevigovima da je prava šteta što je naš Bili četiri godine stariji, Džimi dve, a Stjuart tri godine mlađi od Džona. U tom uzrastu male razlike u godinama velike su u zrelosti i predstavljaju teško premostivu prepreku u druženju. Džon je izbegavao zabave sa vršnjacima, opstajući na samom rubu zbivanja i društva kome je pripadao. Elinor je, na primer, morala u celosti da preuzme obaveze oko proslave njegovog rođendana. Ipak, kada bi nekom pošlo za rukom da savlada njegovu povučenost i podstakne zadivljujuće umeće razgovora, Džon je delovao prilično dopadljivo.
<BR>&nbsp;&nbsp;&nbsp;&nbsp;&nbsp;U osmoj godini ponovo je priredio iznenađenje. Nekoliko starijih, obesnih dečaka iz sportskog tima, naumilo je zabavu na svoj način: iz zasede su presretali i mlatili decu koja su se vraćala iz škole. Školski autobus prevozio je samo decu sa farmi, a Senlak je u to vreme bio retko naseljen. Trebalo je pešačiti kroz pretežno usamljene krajeve. Žrtve, prirodno, nisu mogle nikome da se požale.
<BR>&nbsp;&nbsp;&nbsp;&nbsp;&nbsp;Ali, sportisti koji behu zaskočili Džona Heviga, jesu. Kroz plač su zapomagali da je pozvao čitavu vojsku u pomoć. Van svake sumnje, dobili su dobre batine.
<BR>&nbsp;&nbsp;&nbsp;&nbsp;&nbsp;Kada se o tuči pročulo, stigla ih je dodatna kazna: "Siledžije su obične kukavice", govorili su očevi sinovima. "Vidiš kako si prošao kad se taj fini Hevig uhvatio u koštac sa vama." Ubrzo su u Džona svi gledali sa strahopoštovanjem, mada je on i dalje crveneo, zamuckivao i odbijao da opisuje detalje; posle toga prozvali smo ga Džek.
<BR>&nbsp;&nbsp;&nbsp;&nbsp;&nbsp;U protivnom, događaj bi prošao nezapaženo. Bilo je to u godini rata kada je pala Francuska.
<BR>
<BR>&nbsp;&nbsp;&nbsp;&nbsp;&nbsp;"Ima li vesti o fantom-čiki?" upitah Elinor. Nekoliko porodica bilo se okupilo na prijemu kod Stoktonovih, i ja sam hteo da predahnem od rasprava o politici.
<BR>&nbsp;&nbsp;&nbsp;&nbsp;&nbsp;"Molim?", reče ona zasijavši pod natkrivenim tremom, gde smo stajali. Osvetljeni prozori i žamor razgovora u pozadini nisu mogli pomračiti lepotu punog meseca nad kapelom Holberg koledža i pesmu cvrčaka kroz toplu, mirisno-zelenu tamu. "Oh", nasmeja se ona uz dražesnu rupicu na obrazu. "Misliš na mog sina. Ne, već neko vreme. Bio si u pravu, to je samo prolazna faza."
<BR>&nbsp;&nbsp;&nbsp;&nbsp;&nbsp;"Ili je naučio da je drži u tajnosti." Nije trebalo da glasno razmišljam.
<BR>&nbsp;&nbsp;&nbsp;&nbsp;&nbsp;Pogođena, ona mi odvrati:
<BR>&nbsp;&nbsp;&nbsp;&nbsp;&nbsp;"Hoćeš da kažeš da bi Džon mogao sasvim da ućuti? Već je povučen, ne razgovara sa nama o važnim stvarima, a ni sa ostalima, koliko sam upoznata..."
<BR>&nbsp;&nbsp;&nbsp;&nbsp;&nbsp;"To jest", brže bolje sam nastavio, "počinje sve više da podseća na svog oca. E pa, lepo, Eli, imaš divnog sina, a tvoja će snaha imati dobrog čoveka. Hajdemo unutra da dospemo još malo pića."
<BR>
<BR>&nbsp;&nbsp;&nbsp;&nbsp;&nbsp;U mojim beleškama zapisan je tačan datum kada je Džek Hevig na neko vreme izgubio prisebnost.
<BR>&nbsp;&nbsp;&nbsp;&nbsp;&nbsp;Bio je utorak, 14. april 1942. Prethodnog dana Tom je ponosno saopštio novost sinu. Dečaku ranije ništa nije pominjao, bio se poverio samo Eli, jer nije bio siguran u ishod svojih nadanja. Međutim, sada je sve bilo na papiru. Škola je odobrila njegovu ostavku, a vojska prihvatila prijavu u dobrovoljce. U rat je trebalo da krene čim se završi školska godina. Istini za volju, bolje bi služio domovini da je ostao. Ali, pohod je bio neminovan, sve ga je predskazivalo, a ptica zloslutnica beše se nadvila nad tmurne pragove Senlaka. Čak sam i ja, iako pomalo prestar za ratovanje, razmišljao o toj mogućnosti, ali su me prijatelji, srećom, ubedili da odustanem.
<BR>&nbsp;&nbsp;&nbsp;&nbsp;&nbsp;Zvonjava telefona izvukla me je iz kreveta pre svitanja. Bila je to Elinor:
<BR>&nbsp;&nbsp;&nbsp;&nbsp;&nbsp;"Bobe, moraš doći, smesta, molim te, molim te. Džoni. Poludeo je. Bojim se de je ... moždana groznica ili... Bobe, dođi!"
<BR>&nbsp;&nbsp;&nbsp;&nbsp;&nbsp;Požurio sam da prigrlim krhkog dečaka, smirim njegovo mahnitanje, da mu po potrebi dam injekciju. Pre nego što sam stigao Džek je vrištao, povraćao, grebao se do krvi, udarao glavom u zid i pripijao uz oca kao da će mu se pod kožu uvući. "Tatice, tatice, nemoj ići, ubiće te, znam, znam, video sam, bio sam tamo i video, gledao sam u onaj tamo prozor i mama je plakala, tatice, tatice, tatice!"
<BR>&nbsp;&nbsp;&nbsp;&nbsp;&nbsp;Dobar deo nedelje morao sam mu davati sredstva za umirenje, postepeno povećavajući dozu. Trajalo je prilično dugo dok sam ga sasvim umirio. Već je uveliko bio mesec maj, a Džek je još bio u jadnom stanju.
<BR>&nbsp;&nbsp;&nbsp;&nbsp;&nbsp;Ovo, sasvim sigurno, nije bilo normalno ponašanje. Drugi dečaci, čiji su očevi bili u ratu, slavili su, ili su barem tako govorili. Dobro, razmišljao sam, Džek nikad i nije bio kao ostala deca.
<BR>&nbsp;&nbsp;&nbsp;&nbsp;&nbsp;Oporavio se i prionuo na učenje. Svaki zamisliv trenutak provodio je u društvu Toma, bili su nerazdvojni kao nikad do tada, naročito za vreme Tomovih odsustva provedenih kod kuće. Između dva susreta pisao je, gotovo svakog dana, pisma ocu...
<BR>&nbsp;&nbsp;&nbsp;&nbsp;&nbsp;...koji je poginuo u Italiji, 6. avgusta 1943.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
