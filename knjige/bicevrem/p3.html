<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Lekar ne može dugo podnositi posledice učinjenih grešaka, koje su neminovne, ukoliko ne nađe način da ih ispravi. U slučaju Džeka Heviga uspeo sam da se iskupim. Ipak, pomogao sam mu više kao prijatelj, nego kao lekar.
<BR>&nbsp;&nbsp;&nbsp;&nbsp;&nbsp;Ogromno iskustvo pomoglo mi je da uvidim da je Džek, bez obzira na hrabro držanje, bio ozbiljno uzdrman. U 1942. godini bilo je teško nabaviti benzin van istočnih država. Zamolio sam kolegu da preuzme moju praksu, i kada je počeo školski raspust, Bil i ja pošli smo na izlet ... i poveli Džeka sa nama.
<BR>&nbsp;&nbsp;&nbsp;&nbsp;&nbsp;U Minesota Erouhedu iznajmili smo mali čamac i uplovili u divljinu jezera, močvara, i raskošnih stabala. Put nas je vodio u Kanadu. Proveli smo mesec dana sami - moj trinaestogodišnji sin, ja i moj bezmalo usvojeni sin, za koga sam verovao da ima devet godina.
<BR>&nbsp;&nbsp;&nbsp;&nbsp;&nbsp;Predeo kroz koji smo prolazili bio je vlažan i pun komaraca; veslanje protiv čeonog vetra, veoma naporno; baš kao i vuča čamca; za pravljenje logora trebalo nam je mnogo truda, s obzirom da nismo imali svu onu zgodnu opremu koja danas taj posao čini lagodnim. Ipak, Džeku su ta noćna iscrpljivanja baš godila. Očekivao sam da će ga boravak u prirodi za nekoliko dana zaceliti.
<BR>&nbsp;&nbsp;&nbsp;&nbsp;&nbsp;Tiha svitanja, svetlo-zlatna u vrhovima krošnji jasenove šume spram široke vode; pesma ptica, šuštanje vetra, miris zimzeleni; pitoma veverica koju smo hranili iz ruke; kovitlanje jelena u begu; kupine koje smo brali na toplim svetlim proplancima šume, sve dok se nije pojavio medved i mi smo mu, uz najviše počasti, prepustili mesto,; ogromni i neustrašivi los, kako nas posmatra dok se prikradamo; zraci sunca na zalasku kroz providna krila slepih miševa; suton, vatra i priče; a iznad svega, Bilova mladalačka radoznalost, koja je Džeku, bolje nego što bih ja to ikad učinio, pokazala kako se veliki i zanimljiv svet skriva iza naše tuge; vreće za spavanje i pogled u nebo sa zvezdama bez broja.
<BR>&nbsp;&nbsp;&nbsp;&nbsp;&nbsp;Ovi prizori činili su temelj njegovog izlečenja.
<BR>&nbsp;&nbsp;&nbsp;&nbsp;&nbsp;Vrativši se kući, napravio sam grešku. "Nadam se, Džek, da si prebrodio onu viziju u vezi sa svojim ocem. Nema načina da se predskaže budućnost." Džek je, međutim, samo pobeleo, okrenuo se i pobegao. Trebalo mi je mnogo nedelja da ponovo steknem njegovo poverenje.
<BR>&nbsp;&nbsp;&nbsp;&nbsp;&nbsp;I njegovo pouzdanje, u svakom slučaju. Ono što mi je poveravao, bila su razmišljanja, nadanja i problemi običnog dečaka. Više nisam pominjao njegovu opsednutost, a nije ni on. Koliko su mi vreme i okolnosti dozvoljavale, trudio sam se da mu barem malo nadoknadim oca, koji mu je očajnički nedostajao.
<BR>&nbsp;&nbsp;&nbsp;&nbsp;&nbsp;Rat je bio u jeku i više nismo mogli ići da duža putovanja. Preostali su nam seoski putevi za pešačenje, Morgan Vuds za tumaranje, reka za plivanje i pecanje, jezero Vinego i moja jedrilica, usidrena u blizini. Džek je navraćao u moju radionicu i provodio vreme praveći hranilicu za ptice ili vešalicu za metlu svojoj majci. Mogli smo lepo da razgovaramo.
<BR>&nbsp;&nbsp;&nbsp;&nbsp;&nbsp;U vreme kada se to dogodilo, verujem da Džek već beše uspeo da postigne smirenost u odnosu na očevu smrt. Mi smo se, opet, pretvarali da je njegovo predosećanje bila puka slučajnost.
<BR>
<BR>&nbsp;&nbsp;&nbsp;&nbsp;&nbsp;Elinor je već radila u biblioteci, a sada je i nekoliko sati nedeljno pomagala u bolnici. Udovištvo je teško pogodilo. Zahvaljujući snažnoj volji brzo se oporavila, ali je dugo bila uzdržana i nedruželjubiva. Kejt i ja pokušavali smo da je izvučemo iz kuće, ali je ona pozive češće odbijala nego što ih je prihvatala.
<BR>&nbsp;&nbsp;&nbsp;&nbsp;&nbsp;Kada je, konačno, počela da proviruje iz svoje čaure, bila je u društvu nekih drugih ljudi, koji nisu pripadali starom krugu porodičnih prijatelja. Nisam izdržao da ne primetim: "Znaš, Eli, prokleto mi je drago što si opet sa nama. Ipak - oprosti - iznenađen sam tvojim novim prijateljima."
<BR>&nbsp;&nbsp;&nbsp;&nbsp;&nbsp;Pocrvenela je i skrenula pogled. "U pravu si", reče ona snuždeno.
<BR>&nbsp;&nbsp;&nbsp;&nbsp;&nbsp;"Oni su, svakako, savršeno dobri ljudi. Ali, uh, nisu oni koje ti zoveš intelektualnim tipovima, zar ne?"
<BR>&nbsp;&nbsp;&nbsp;&nbsp;&nbsp;"N-ne ... U redu." Uspravila se u stolici. "Bobe, budimo otvoreni. Ne želim da ostanem ovde samo zato što ti mnogo značiš Džeku. Niti želim da se živa pokopam, kao što je bio slučaj prvih nekoliko godina. Tom je imao velikog uticaja na mene; istina je da ja, zapravo, nemam akademski način razmišljanja, kao što je bio njegov. A... vi, sa kojima smo se družili... imate svoje porodice."
<BR>&nbsp;&nbsp;&nbsp;&nbsp;&nbsp;Shvatio sam da je beskorisno produbljivati razgovor na tu temu - koliko su njeni novi pratioci, bahati i koristoljubivi, bili strani njenom sinu, i kako će ih iz dna duše prezirati.
<BR>
<BR>&nbsp;&nbsp;&nbsp;&nbsp;&nbsp;Džek je imao dvanaest godina kada su nuklearne bombe uništile dva grada i poslednju čovekovu nevinost. Od 1942. njegovo zadivljujuće napredovanje usporeno je do prosečnog, ali sa vidljivim posledicama prerano sazrelog deteta. Imao je pojačanu potrebu za samoćom, i ona je prevladala. Pit Danbar, kao i ostali školski drugari, bili su ne više od slučajnih poznanika. Ljubazno, ali nepokolebljivo, Džek je odbijao sve što nije bilo u njegovom planu. I dalje je revnosno učio, ali je slobodno vreme čuvao samo za sebe i nikog više: puno je čitao, naročito istorijske knjige; šetao je sam po nekoliko milja; slikao ili oblikovao predmete alatkama koje je sakupio uz moju pomoć.
<BR>&nbsp;&nbsp;&nbsp;&nbsp;&nbsp;Ne htedoh reći da je bio potišten. Usamljeni dečaci nisu retkost i uglavnom izrastu u prihvatljive društvene osobe. Džek je, na primer, rado gledao program Amosa i Endija, mada mu se više sviđao Fred Alen; i sam je imao rezak smisao za humor. Sećam se mnogih karikatura koje je nacrtao. Jedna od njih bila je delimično osmišljena po uzoru na knjigu Stranac i ostali, koju mu ja bejah pozajmio: u mračnoj, vlažnoj šumi stajale su dve ljudske prilike. U prvom planu, nesumnjivo, H. P. Lavkraft, nakostrešen, upirući prstom u nešto. Pored njega, žena u tvidu, koja mu ljutito odgovara: " Naravno da su bledunjave i pečurkaste, Hauarde. To jesu pečurke."
<BR>&nbsp;&nbsp;&nbsp;&nbsp;&nbsp;Kako je bivao samostalniji, mnogo smo se bolje razumeli; razlika u godinama između njega i Bila nije više bila od značaja, tako da su njih dvojica ponekad išli zajedno u šetnju, na plivanje ili vožnju čamcem - čak smo 1948. ponovo krenuli u severnu Minesotu, ovog puta sa Džimom i Stjuartom.
<BR>&nbsp;&nbsp;&nbsp;&nbsp;&nbsp;Ubrzo po povratku, moj drugi sin upitao me je: "Tata, koja je dobra knjiga iz filozofije?"
<BR>&nbsp;&nbsp;&nbsp;&nbsp;&nbsp;"Šta reče?" Odložio sam novine. "Filozofija, u trinaestoj?"
<BR>&nbsp;&nbsp;&nbsp;&nbsp;&nbsp;"Što da ne?" dobaci Kejt preko svog ručnog rada. "Da je u staroj Atini, počeo bi i ranije."
<BR>&nbsp;&nbsp;&nbsp;&nbsp;&nbsp;"Pa, hm, filozofija je prilično široka oblast, Džime", počeo sam da vrdam. "Reci mi određeno, šta te zanima?"
<BR>&nbsp;&nbsp;&nbsp;&nbsp;&nbsp;"Oh," promrmljao je, "slobodna volja, vreme i tako to. Džek Hevig i Bil su na izletu mnogo o tome razgovarali."
<BR>&nbsp;&nbsp;&nbsp;&nbsp;&nbsp;Saznao sam, potom, da je Bil u svom koledžu imao sjajan nastup i veliki ugled kao znalac filozofije, ali se ubrzo uhvatio u zamku - da li je istorija univerzuma bila napisana pre njegovog početka? Ako jeste, kako znamo da imamo slobodan izbor? Ako nije, kako možemo promeniti tok budućnosti ... ili prošlosti? Bila su to pitanja suviše ozbiljna da bi ih jedan srednjoškolac mogao proučiti tako detaljno, kao što to Džek već beše učinio.
<BR>&nbsp;&nbsp;&nbsp;&nbsp;&nbsp;Kada sam upitao svog štićenika šta želi za božićni poklon, odgovorio mi je: "Nešto meni razumljivo, što objašnjava relativitet."
<BR>&nbsp;&nbsp;&nbsp;&nbsp;&nbsp;Godine 1949. Elinor se ponovo udala. Njen izbor bio je poražavajući.
<BR>
<BR>&nbsp;&nbsp;&nbsp;&nbsp;&nbsp;Sven Birkelund imao je dobre namere. Njegova porodica doselila se iz Norveške kad je Svenu bilo tri godine; sada je imao četrdeset i bio je uspešan farmer, vlasnik ogromnog imanja i lepe kuće na deset milja izvan grada, ratni veteran i skorašnji udovac sa dva sina: Svenom Juniorom, od šesnaest, i Haroldom, od devet godina. Plećat, riđokos i silovit, isticao se vatrenom muževnošću - priznala mi je Kejt, mada ga nije podnosila - a i bio je pismen; redovno je pratio izvesne časopise (Reader's Digest, National Geography, Country Gentleman); tu i tamo pročitao bi poneku knjigu; voleo je putovanja i bio prodoran poslovni čovek.
<BR>&nbsp;&nbsp;&nbsp;&nbsp;&nbsp;A Elinor... uvek puna života, već šest godina živela je neudata.
<BR>&nbsp;&nbsp;&nbsp;&nbsp;&nbsp;Zaljubljenom je teško skrenuti pažnju i upozoriti ga. Kejt i ja nismo to ni pokušavali. Prisustvovali smo venčanju i proslavi, izražavajući naše najbolje želje. Mene je najviše zabrinjavao Džek. Dečak je delovao preplašeno i izmučeno; govorio je i hodao kao robot. U svom novom domu retko je imao priliku da nas vidi. Napokon, ni on ni ja nismo imali želju da detaljno razmatramo vreme koje je pred nama. Jer, imajte na umu: dok je Elinor bila bivši pripadnik Episkopske crkve, a Džek rođeni agnostik, Birkelund je bio protestant kome je Biblija bila zakon; dok je Elinor uživala da priprema, a Džek da kusa njenu gurmansku hranu, Birkelund je sa svojim sinovima najradije jeo krompir i meso. Večernje sate odmora Tom bi započinjao uz knjigu, a zatim bi se posvetio razgovoru sa Elinor. Birkelund je to vreme koristio da sređuje račune; u protivnom, sedeo bi prilepljen uz radio, a verovatno bi to činio i uz televizor, da ga je bilo. Elinor je, uz Tomov uticaj, prihvatila duh političkog liberalizma, dok je Birkelund bio vatreni pristalica i član Američke Legije - nikad nije propustio nijedan sastanak; i izvučete li očigledan zaključak, u pravu ste - postao je zakleti pristalica senatora Džozefa Makartija.
<BR>&nbsp;&nbsp;&nbsp;&nbsp;&nbsp;I tako redom. Ne mislim da su se njeni snovi srušili preko noći. Siguran sam da se Birkelund trudio da joj udovolji, da bi postepeno popuštao u istrajnosti samo zato što nije imao uspeha. Elinor je uskoro zatrudnila, i to je bila samo otežavajuća okolnost u vezi koja je ionako kratko trajala. (Požalila mi se da su joj, budući da je već bila u poodmakloj trudnoći, njegovi noćni nasrtaji postali bljutavi, a pošto nije imao nameru da prestane, pozvao sam ga, kao porodični lekar, na razgovor, očitao mu lekciju i on se, mada zlovoljno, pomirio sa činjeničnim stanjem.)
<BR>&nbsp;&nbsp;&nbsp;&nbsp;&nbsp;Za Džeka su novonastale okolnosti predstavljale pakao, u pravom smislu te reči. Njegova polubraća, slika i prilika svoga oca, bunila su se kada bi ih napadao u zaštiti svojih prava. Junior, kome je jedino bilo stalo do lova i devojaka, nazivao je Džeka mekušcem, jer nije bio u stanju da ubije, i nastranim, jer ga nikad nije viđao sa devojkama. Harold je smišljao i koristio bezbroj načina kojim mali dečak maltretira starijeg, nemoćnog da se brani.
<BR>&nbsp;&nbsp;&nbsp;&nbsp;&nbsp;Povučeniji nego ikad, Džek je opstajao. Pitao sam se kako.
<BR>&nbsp;&nbsp;&nbsp;&nbsp;&nbsp;U jesen 1950. rođena je Ingeborg. Birkelund joj je dao ime po tetki, jer se, igrom slučaja, njegova majka zvala Olga. Iako razočaran što je rođena devojčica, nije mu smetalo da priredi veliko slavlje. U pijanom društvu, praćen sveopštim smehom, neprestano je zbijao šalu kako mu je za jedan minut vremena, koliko je lekar odobrio, bilo teško ostvariti nameru da dobije sina.
<BR>&nbsp;&nbsp;&nbsp;&nbsp;&nbsp;Lekar i njegova supruga takođe su bili pozvani, ali su se setili da imaju ranije ugovorene obaveze. Tako da nisam video, već kasnije čuo iz priče, kako je Džek napustio proslavu i izazvao veliko ogorčenje svog očuha. Mnogo vremena potom, Džek mi je prepričavao događaj sa svim pojedinostima: "Kada je otišao i poslednji gost, osim onih koji su uveliko spavali na podu, priterao me u je ćošak i zapretio da će me prebiti od batina. Odgovorio sam da ću ga ubiti, ako samo pokuša. Stvarno bih to učinio. Uvideo je da se ne šalim i izašao je gunđajući. Od tada smo razgovarali samo u neizbežnim prilikama. I dalje sam pomagao u kućnim poslovima; moj zadatak bio je da raspremim sto, a posle večere otišao bih u svoju sobu."
<BR>&nbsp;&nbsp;&nbsp;&nbsp;&nbsp;I ko zna gde još.
<BR>&nbsp;&nbsp;&nbsp;&nbsp;&nbsp;Nekakav sklad vladao je do početka decembra. Nije više bitno šta ga je, u osnovi, poremetilo, ali je bilo vezano za trenutak kada je Elinor upitala Džeka da li je razmislio koji bi koledž želeo da pohađa. Birkelund je zagrmeo: "A mogao bi, do đavola, da obuče uniformu i krene da služi svojoj otadžbini, kako što sam ja to učinio, ako, uopšte, budu hteli da ga prime u vojsku." Tako je započela svađa i Elinor je, uplakana, glavom bez obzira, pobegla u svoju sobu.
<BR>&nbsp;&nbsp;&nbsp;&nbsp;&nbsp;Sledećeg dana Džek je nestao.
<BR>&nbsp;&nbsp;&nbsp;&nbsp;&nbsp;Vratio se krajem januara, ne rekavši ni reči gde je bio i šta je radio i izjavio da će otići zauvek ako njegov očuh, kao što je pretio, prijavi slučaj nadležnima za maloletne prestupnike. Uveren sam da je bio nadmoćan u nastupu, jer se bio izborio za pravo da ga više ne uznimiravaju. Bili su zaprepašćeni promenama u njegovom izgledu i načinu ophođenja.
<BR>&nbsp;&nbsp;&nbsp;&nbsp;&nbsp;U domu je ponovo uspostavljena ravnoteža, doduše nesigurna. Samo šest meseci kasnije, Džek je u nedelju, po povratku iz crkve, pošao u uobičajenu dugu šetnju i zaboravio da zaključa vrata svoje sobe. Mali Harold je to primetio, ušao i počeo da pretura po radnom stolu. Ono što je našao i smesta pokazao ocu, razbilo je u paramparčad sve dotašnje jadne napore.
<BR>
<BR>&nbsp;&nbsp;&nbsp;&nbsp;&nbsp;Padao je sneg, i beli nanos polako se taložio na prozorska okna. Dnevna svetlost, koja se kroz njih cedila, bila je srebrno-siva. Napolju, gotovo topli vazduh i savršena tišina.
<BR>&nbsp;&nbsp;&nbsp;&nbsp;&nbsp;Elinor je sedela na kauču u mojoj dnevnoj sobi i plakala. "Bobe, moraš da razgovaraš s njim, ti, ti, ti mu moraš pomoći... ponovo... Šta se desilo kada je pobegao? Šta je onda radio?"
<BR>&nbsp;&nbsp;&nbsp;&nbsp;&nbsp;Kejt je obuhvati rukama i položi njenu umornu glavu na svoje rame. "Ništa loše, draga moja", promrmlja ona. "Oh, budi sasvim sigurna. Ne zaboravi nikad, Džek je Tomov sin."
<BR>&nbsp;&nbsp;&nbsp;&nbsp;&nbsp;Šetao sam gore-dole, u tmurnom sumraku sobe bez osvetljenja. "Iznesimo činjenice na videlo", rekoh smelije nego što sam se stvarno osećao. "Kod Džeka je nađena ova brošura za koju Sven tvrdi da je komunistička propaganda. Želi da to prijavi šerifu, okružnom pravobraniocu, ili bilo kome ko bi primorao Džeka da otkrije u kakvo je društvo upao kada je otišao od kuće. Ti si se iskrala do garaže, sela u kamionet i krenula. Usput si srela Džeka, pokupila ga i dovela ovamo."
<BR>&nbsp;&nbsp;&nbsp;&nbsp;&nbsp;"D-d-da, Bobe, Ne mogu ostati dugo. Ingeborg je kod kuće... Sven bi rekao da nisam normalna majka..."
<BR>&nbsp;&nbsp;&nbsp;&nbsp;&nbsp;"Imao bih da kažem nekoliko reči o poverenju". odgovorio sam, "a da ne pominjem slobodu govora, štampe i mišljenja." Zastavši na kratko, nastavio sam: "Uh, reče mi da si otela brošuru?"
<BR>&nbsp;&nbsp;&nbsp;&nbsp;&nbsp;"Ja..." Ona se otrže iz Kejtinog zagrljaja, pa, grcajući kroz suze, reče odlučnim glasom kog se dobro sećam: "Kakve svrhe ima zvati policiju, kad nema dokaza."
<BR>&nbsp;&nbsp;&nbsp;&nbsp;&nbsp;"Smem li da ga vidim?" upitah je.
<BR>&nbsp;&nbsp;&nbsp;&nbsp;&nbsp;Oklevala je. "To je... nestašluk, Bobe. Sasvim b-b-eznačajno. Džek te čeka..."
<BR>&nbsp;&nbsp;&nbsp;&nbsp;&nbsp;Bio je u mojoj radnoj sobi, kako mu beš naloženo, dok smo mi većali. Hladnokrvnost koju je pokazao mogla je da rashladi i sam taj zimski dan.
<BR>&nbsp;&nbsp;&nbsp;&nbsp;&nbsp;"On i ja ćemo sada da razgovaramo", rekoh ja, "a Kejt će ti doneti kafu i nešto hrane da prezalogajiš. Samo, moraš mi dati povod za razgovor."
<BR>&nbsp;&nbsp;&nbsp;&nbsp;&nbsp;Pribrala se, klimnula glavom i posle kratkog napipavanja po novčaniku, pružila mi nekoliko listova papira vezanih spajalicom. Smestio sam se u svoju omiljenu fotelju, naslonio levu nogu na desno koleno, dobro napunio lulu i počeo da čitam.
<BR>&nbsp;&nbsp;&nbsp;&nbsp;&nbsp;Pročitao sam ga dvaput. I triput. U zanosu, skoro sam izgubio iz vida da nisam sam.
<BR>&nbsp;&nbsp;&nbsp;&nbsp;&nbsp;Pokazaću ga i vama. U njemu nema zagonetki.
<BR>&nbsp;&nbsp;&nbsp;&nbsp;&nbsp;Ali, vratimo se u prošlost. Bio je jedanaesti mart, godine gospodnje hiljadu devet stotina pedeset prve.
<BR>&nbsp;&nbsp;&nbsp;&nbsp;&nbsp;Hari S. Truman bio je predsednik Amerike, pošto je na izborima pobedio Tomasa E. Djuija, i bivši potpredsednik, koji je imao dovoljno odvažnosti da prizna da je njegova stranka bila tek rukavica na ruci Moskve. Moskva je bila glavni grad Sovjetskog Saveza, za koji me moj obožavani Franklin Delano Ruzvelt beše ubedio da je svetilište demokratije i naš odani saveznik u svetom ratu za trajan mir. Istočna Evropa i Kina bile su nakljukane istom pričom. Ličnosti na naslovnim stranama novina bili su Aldžer His, Oven Latimor, Džudit Koplon, Morton Sobel, Džulijus i Etel Rozenberg. Na neki način, međutim, kod mene i mojih prijatelja nisu mogli potisnuti osećanje odvratnosti prema Džozefu Makartiju. Jer, pod zastavom Ujedinjenih Nacija, američki mladići i dalje su ginuli - pet i po godina posle pobede u ratu! - a njihove ubice bili su Severnokorejci i Kinezi. Pre manje od dve godine, ubrzo po osnivanju NATO-a, zagrmele su prve ruske atomske bombe. I tako redom, nizali su se događaji na putu do konačne podele. Većina nas, u emocionalnoj paralizi, očekivala je Treći svetski rat, koji je mogao izbiti svakog časa.
<BR>&nbsp;&nbsp;&nbsp;&nbsp;&nbsp;Kada se sve uzme u obzir, nisam mogao optužiti Svena Birkelunda da je prenaglio sa odlukom.
<BR>&nbsp;&nbsp;&nbsp;&nbsp;&nbsp;Što sam više iščitavao tekst, moja zbunjenost je rasla.
<BR>&nbsp;&nbsp;&nbsp;&nbsp;&nbsp;Ko god da ga je napisao, pisao je jezikom komuniste - prelistavao sam neke takve spise i ranije - ali sam nije bio zadojeni komunista. Ko je, onda, bio pisac?
<BR>&nbsp;&nbsp;&nbsp;&nbsp;&nbsp;Vratimo se u prošlost, kažem. Pokušajmo da rasvetlimo kako je svet izgledao 1951. godine.
<BR>&nbsp;&nbsp;&nbsp;&nbsp;&nbsp;Osim nekoliko izuzetaka, Amerika nikad nije dovodila u pitanje sopstvena prava, a kamoli svoje pravo da postoji. Znali smo da imamo probleme, ali smo verovali da ih možemo rešiti, s vremenom i uz dobru volju, kada bi svi ljudi, bez obzira na rasu, boju kože i veroispovest, živeli složno u predgrađima i pevali iste pesme. Crnci protiv Odbora za obrazovanje bio je događaj iz daleke budućnosti; studentske pobune dešavale su se u drugim zemljama, dok smo mi bili zabrinuti zbog ravnodušnosti naših studenata; u Indokini, Francuzi su se suočavali sa nejasno saopštenim poteškoćama.
<BR>&nbsp;&nbsp;&nbsp;&nbsp;&nbsp;Televizija se užurbano uvlačila u naše domove i svi smo razmatrali njen mogući uticaj. Interkontinentalni nuklearni projektili uveliko su bili na putu, i niko nije pomišljao da bi mogli biti upotrebljeni za bilo šta drugo osim za nezrelo međusobno uništenje. Novine su pisale o prenaseljenosti, ali to je ubrzo palo u zaborav. Penicilin i DDT bili su savršeni čovekovi prijatelji. Zaštita prirode značila je održavanje određenih oblasti u prirodnom stanju, uključujući i, za one bolje upućene, paralelno izbrazdane oranice na padinama brežuljaka. Smog je zagađivao Los Anđeles i povremeno London. Okean, besmrtna majka svih nas, trebalo je da zauvek prihvata i prečišćava naš otpad. Let u kosmos bio je predviđan za naredni vek, kada neki ekscentrični milioner pristane da finansira poduhvat. Postojalo je svega nekoliko, ogromnih i skupih računara, sa mnogo svetlećih lampica. Ako ste pratili novosti iz nauke, ponešto ste znali o tranzistorima i možda nestrpljivo očekivali pojavu čipova i džepnih radio-aparata u rukama Amerikanaca; seljaku iz Indije ili Afrike ova dostignuća, svejedno, ništa ne bi značila. Sva sredstva za kontracepciju bila su , u osnovi, mehanička. Gen je bio mesto na hromozomu. Ukoliko se nije osudio na povratak u kameno doba, čovek se u potpunosti predao mašini.
<BR>&nbsp;&nbsp;&nbsp;&nbsp;&nbsp;Smestite se, dakle, ako možete, ako se usuđujete, u 1951, i čitajte ovaj nestašluk, na čijoj je prvoj strani bila napomena: Copyright _ 1970 by John F. Havig.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
