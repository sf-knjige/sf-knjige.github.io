<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Dobio je nekoliko slobodnih dana koje je proveo sa Leonsom da bi okrepio dušu i povratio dobro raspoloženje. Već je bila došla zima kada je završio sa obukom i časovima nastave, te je mogao da se bavi starim sportovima, u prirodi ili zatvorenom prostoru. Nakon toga imao je zadatak da ponovo iščita Volisovu istoriju budućnosti, da je razmotri u svetlosti onoga što je iskusio i da za sve što mu je nejasno upita Vaclava Krasickog, koji je bio najobrazovaniji u trenutnom sastavu upraviteljstva.
<BR>&nbsp;&nbsp;&nbsp;&nbsp;&nbsp;Daleko od toga da je bio sveznajući, priznao je Poglavica. Ali je zato na svojim ponovljenim istraživanjima, uvek u različitoj pratnji, video mnogo više toga od bilo kog u Tvrđavi. Zbog već pomenutih ograničenja u prevozu, za razliku od svojih potčinjenih, jedino je za njega bilo izvodljivo da pročešlja Zemlju uzduž i popreko, kako u prostoru, tako i u vremenu. Obavio je mnogo razgovora i ispitivanja, što ostalima nije bilo dozvoljeno, kako previše sličnih događaja ne bi izazvalo nečiju sumnju.
<BR>&nbsp;&nbsp;&nbsp;&nbsp;&nbsp;Znao je da će se Tvrđava nalaziti na ovom mestu, pod njegovim nadzorom, za naredna dva stoleća. Jer, tada je susreo svoje starije 'ja', koji mu je saopštio da je Prva Faza plana uspešno sprovodena. Toga dana trebalo je da sa svojom beskrajno uvećanom silom napusti ovo uporište. Jezgra preporođene civilacije širila su se čitavom Amerikom; Maurai su bili posvuda i kraljevstvo poput njegovog nije više ni časak smelo ostati usamljeno i po strani, niti se pretvarati da su njegove vođe beznačajne.
<BR>&nbsp;&nbsp;&nbsp;&nbsp;&nbsp;U budućnosti je sagrađena (biće sagrađena) nova baza. On ju je posetio i shvatio da nimalo ne liči na staru. Za izgradnju su korišćeni novi materijali, zgrade su bile ravne i glatke - većinom ispod zemlje - građevinske mašine usavršene, sve je bilo automatizovano, a energija se dobijala iz termonuklearnih elektrana.
<BR>&nbsp;&nbsp;&nbsp;&nbsp;&nbsp;Ovo je bilo u eri pobune protiv Federacije Maurai. Na kraju su doživeli neuspeh u pokušaju da džinovski raznovrsno čovečanstvo preobrate u skladu sa svojom filozofijom. Sumnje, nezadovoljstvo i buntovništvo u sopstvenim redovima doveli su do kolebanja u spoljnoj politici. Jedan prkosni narod ponovo je razvio generator fuzione energije; i ništa nije pokušao da radi u tajnosti. Stare države i savezništva su se raspadali, i nova su se rađala u nemirima.
<BR>&nbsp;&nbsp;&nbsp;&nbsp;&nbsp;"Osim samopouzdanja i preduzimljivosti, uvek nam je potrebno mnogo strpljenja", pisao je Volis. "Imaćemo daleko više sredstava nego u Prvoj Fazi i bićemo daleko veštiji da ih iskoristimo. To uključuje i korišćenje putovanja kroz vreme da bismo višestruko povećali vojnu silu; to jest, svaki od nas će se udvostručavati unazad više puta, sve dok brojno ne nadmašimo protivnika. Sasvim sam svestan da taj poduhvat ima ograničenja i donosi opasnost. Ni u kom slučaju se ne smemo nadati da možemo naprečac preuzeti čitav svet. Carstvo koje treba da traje hiljadama godinama sputano je time što se mora lagano izgrađivati."
<BR>&nbsp;&nbsp;&nbsp;&nbsp;&nbsp;Hoće li tako okončati Druga Faza: hoće li planeta još jednom zaživeti idilično, da bi vrhovna vladavina ljudi iz Tvrđave, uz basnoslovne mašine koje će izgraditi, bila nezamenljiva? Volis je u to verovao. Verovao je da će Treća Faza biti plodonosna u oblikovanju novog društva i sasvim nove vrste čoveka od strane njegovog novog gospodara. Odlazeći u još dalju budućnost, uočio je divote koje se jedva usuđivao da opiše.
<BR>&nbsp;&nbsp;&nbsp;&nbsp;&nbsp;Ovaj deo knjige bio je vrlo nejasan. Bilo je ludački teško iz njega izvući precizne podatke. Nameravao je da nastavi s onim što je zamislio, mada sve više prepuštajući ovlašćenja svojim zamenicima. Sve u svemu, priznao je, čitav svoj život utrošiće na Prvu Fazu. Jer, kada je na njenom kraju sreo sebe, bio je starac u poznim godinama.
<BR>&nbsp;&nbsp;&nbsp;&nbsp;&nbsp;"Budimo zadovoljni time što nas je Svevišnji odredio za iskupitelje", pisao je Volis. "Mada, oni koji žele mogu gajiti i ličnu nadu. Zar nije moguće da će nauka, konačno, naći način da stare učini ponovo mladim, da telo učini besmrtnim? A do tada, u to ne sumnjam, spoznaće se i putovanje kroz vreme; možda čak biti svima pristupačno. Hoće li se ta čudesna budućnost vratiti i potražiti nas, nas koji smo je doveli na svet, i udeliti nam zasluženu nagradu?"
<BR>&nbsp;&nbsp;&nbsp;&nbsp;&nbsp;Hevig steže vilicu i pomisli: Video sam šta se zbiva kada pokušaš da strpaš čoveka u ideologiju kao u ludačku košulju.
<BR>&nbsp;&nbsp;&nbsp;&nbsp;&nbsp;Kroz neko vreme, ipak, pomislio je: Možemo se prilagoditi. Postigli bismo daleko više kao učitelji nego kao gospodari.
<BR>&nbsp;&nbsp;&nbsp;&nbsp;&nbsp;I, konačno je odlučio: Malo njuškanja unaokolo neće biti na odmet. Ako pristanem da budem njegov sluga, značilo bi to da je moj dar beskoristan i život će mi zaludno proticati.
<BR>
<BR>&nbsp;&nbsp;&nbsp;&nbsp;&nbsp;Krasicki ga pozva. Dan je bio čelično hladan. Sa kula su visile ledenice po kojima su se blistavo prelamali zraci sunca. Hevig drhteći krenu preko dvorišta ka uredu.
<BR>&nbsp;&nbsp;&nbsp;&nbsp;&nbsp;Krasicki je, odeven u uniformu, sedeo u sobi, skromnoj i urednoj kao isposnička ćelija. "Smesti se", dobaci mu on. Stolica je bila teška i škripava.
<BR>&nbsp;&nbsp;&nbsp;&nbsp;&nbsp;"Da li smatraš da si spreman da se uključiš u posao?" upita ga Krasicki.
<BR>&nbsp;&nbsp;&nbsp;&nbsp;&nbsp;Hevig oseti uzbuđenje. Srce mu je snažno udaralo. "D-da. Nestrpljiv sam da počnem. Ja..." On se malčice ispravi na stolici. "Da."
<BR>&nbsp;&nbsp;&nbsp;&nbsp;&nbsp;Krasicki prikupi na gomilu listove hartije sa svog stola. "Posmatrao sam kako napreduješ", reče on, "i razmišljao kako bismo te najbolje mogli uposliti. Podrazumeva se, naravno, da te ne izložimo prevelikoj opasnosti. Imam u vidu da već poseduješ poprilično sopstveno iskustvo vezano za druge epohe i u tome je, trenutno, tvoja velika vrednost. Ali, do sada nisi obavio nijedan zadatak za nas." Na licu mu zaigra kratak, usiljen osmeh." Zamisao do koje sam došao, proistekla je iz činjenice da raspolažeš posebnom vrstom znanja."
<BR>&nbsp;&nbsp;&nbsp;&nbsp;&nbsp;Hevigu nekako pođe za rukom da zadrži hladnokrvan izraz.
<BR>&nbsp;&nbsp;&nbsp;&nbsp;&nbsp;"Moramo da proširimo naše mogućnosti, a naročito da sakupimo što više ljudi", nastavi Krasicki. "U vezi s tim, izjavio si da prilično tečno govoriš grčki koine. Opisao si nam posetu Konstantinopolju, u vreme Vizantije. To je, čini nam se, strateški važno mesto, odakle bi planski trebalo da krenemo u pretraživanje kroz Srednji vek."
<BR>&nbsp;&nbsp;&nbsp;&nbsp;&nbsp;"Sjajno!" uzviknu Hevig u nastupu iznenadne sreće i oduševljenja. Prava bujica reči stade mu navirati. "Središte civilizacije, sav promet, odvijao se kroz Zlatni rog, i... i ono što možemo učiniti kao trgovci..."
<BR>&nbsp;&nbsp;&nbsp;&nbsp;&nbsp;Krasicki podiže ruku. "Stani. Možda kasnije, kada budemo imali više ljudstva i kada uspostavimo bolju mrežu, verovatno će tada imati smisla da o tome razmišljamo. Kako sada stoje stvari, oskudevamo u ljudstvu, a na raspolaganju nam je ograničeni broj godina. Ne smemo ih beskorisno traćiti. Ne smeš zaboraviti da se Prva Faza mora okončati do određenog datuma. Ne, Heviže, nama je sada nužan brži i neposredniji pristup."
<BR>&nbsp;&nbsp;&nbsp;&nbsp;&nbsp;"Šta...?"
<BR>&nbsp;&nbsp;&nbsp;&nbsp;&nbsp;"Ako sada stvorimo ogromne zalihe novca i blaga, možemo se od toga izdržavati u veku kada to bude bilo upotrebljivo. Ali, znaš i sam koliko su to kabasta stvari za prenošenje kroz vreme. Stoga, moramo naš imetak steći... na licu mesta? Da, na licu mesta. I, kao što rekoh, veoma brzo."
<BR>&nbsp;&nbsp;&nbsp;&nbsp;&nbsp;Hevig planu od užasa i razočaranja. "Ne mislite, valjda, da se bavite pljačkom?!"
<BR>&nbsp;&nbsp;&nbsp;&nbsp;&nbsp;"Ne, ne, ne." Krasicki je zavrteo glavom. "Razmisli. Slušaj. Prepad na mirno mesto, dovoljno snažan da bi se požnjela korisna letina, bio bi preteći upadljiv. Mogao bi ući u istorijske knjige i onda je gotovo sa našim skrivanjem. Osim toga, i sam napad mogao bi biti opasan. Naša posada bila bi malobrojna i ne previše dobro opremljena vatrenim oružjem. Ne bismo imali motorna vozila. A vizantijska vojska i policija bile su uglavnom zamašne i dobro uvežbane. Ne, ne predlažem ti bezumlje."
<BR>&nbsp;&nbsp;&nbsp;&nbsp;&nbsp;"Onda, šta?"
<BR>&nbsp;&nbsp;&nbsp;&nbsp;&nbsp;"Iskoristiti priliku kada zavlada haos i ukloniti ono što bi u protivnom ukrali nemilosrdni osvajači, iako im to ničemu ne služi."
<BR>&nbsp;&nbsp;&nbsp;&nbsp;&nbsp;Hevig razrogači oči.
<BR>&nbsp;&nbsp;&nbsp;&nbsp;&nbsp;"Godine 1204", nastavi njegov pretpostavljeni, "Konstantinopolj su zaposeli krstaši prilikom svog četvrtog pohoda; opustošili su ga uzduž i popreko; nije ostala ni ljuska od jajeta." On odmahnu rukom. "Zašto se ne bismo dočepali našeg dela; za vlasnike je on, svejedno, zauvek izgubljen." Potom, zagledavši se u lice svog sagovornika, on dodade: "I, da bismo se obezbedili, nagodićemo se sa njima oko nadoknade, to jest, ponudićemo im zaštitu pred krvoprolićem i grabeži, pomoći im da iznova počnu svoj život."
<BR>&nbsp;&nbsp;&nbsp;&nbsp;&nbsp;"Sveca mu!" Hevig poče da gubi dah. "Otimačina!"
<BR>
<BR>&nbsp;&nbsp;&nbsp;&nbsp;&nbsp;Nakon što mu je izrađeno odelo sa pažljivo odabranim detaljima, i pošto je produbio svoje znanje podacima iz ogromne biblioteke sadržane na mikrotrakama, Hevig je krenuo na put.
<BR>&nbsp;&nbsp;&nbsp;&nbsp;&nbsp;Letelica ga je istovarila nadomak ruševina Istambula dvadeset prvog veka i otisnula se ponovo u vazduh istom brzinom kao i Hevig u prošlost. Hteo je da izbegne radioaktivno zračenje koje se beše dugo zadržalo na zgarištima. S obzirom da još ne beše obelodanio istinu o svom hronologu, morao je da nađe svoj cilj zamornim postupkom koji je podrazumevao brojanje sunčevih prelazaka, na šta je trebalo dodati procenjeni broj propuštenih dana, određivanje trenutka kada će prvi put izroniti, i podešavanje instrumenta putem pokušaja i grešaka.
<BR>&nbsp;&nbsp;&nbsp;&nbsp;&nbsp;Leonsa je bila besna što je ostala po strani. Ali, na ovom putu mogla mu je biti samo pratnja i uteha, s obzirom na to da nije posedovala znanje koje bi bilo od koristi. A zbog njenih krajnje tuđinskih crta lica, predstavljala bi dodatnu brigu i obavezu. Hevig beše zamislio da se preruši u Skandinavca koji je krenuo na hodočašće - doduše katolika, ali još uvek manje omraženog nego da je Francuz, Venecijanac, Aragonac ili neko iz tih zapadnjačkih mediteranskih naroda koji se behu svirepo ustremili na umiruće carstvo. Kao Rus bi verovatno imao bolju dobrodošlicu. Međutim, Rusi su se ovde mogli svakodnevno sresti i zbog pravoslavne vere bili su dobro prihvaćeni. Nije smeo da rizikuje nijedan pogrešan korak.
<BR>&nbsp;&nbsp;&nbsp;&nbsp;&nbsp;Odlučio je da ne započne plan u godini kada je Konstantinopolj osvojen, jer su to bila burna vremena kada je svaki došljak izazivao sumnju, a to bi ga omelo u iscrpnom istraživanju koje je trebalo da sprovede. Krstaši su, zapravo, ušli u Konstantinopolj 1203, opsadom sa mora, i nakon što su na presto vratili svrgnutog cara, malo su vršljali okolo skupljajući svoj plen, pre nego što će nastaviti putem Svete Zemlje. Ustoličeni vladar-marioneta zatekao je ispražnjenu državnu kasu i prilagodio se prilikama. Trvenja između Istočnog Rima i 'Franaka' behu narasla do zastrašujućih razmera. Januara 1204, Aleksije, zet svrgnutog imperatora, sakupio je dovoljnu silu kojom je zauzeo palatu i oteo krunu. Tri meseca je sa svojim ljudima pružao otpor krstašima. Njihove nade da će im Gospod nekako priteći u pomoć klonule su kada se Aleksije, manje srčan od njih, u očajanju dao u bekstvo. Krstaši su nesmetano umarširali kroz otvorene kapije grada. Stravična odmazda prema 'podmuklim Grcima' počela je gotovo istog trenutka.
<BR>&nbsp;&nbsp;&nbsp;&nbsp;&nbsp;Hevig je, stoga, izabrao proleće, prelepo godišnje doba u tom podneblju, i godinu 1195, koja je bila dovoljno udaljena od nastupajućeg užasa. Nesmetano je prošao pored gradske straže zahvaljujući savršeno krivotvorenim ispravama. Nosio je grumenje zlata koje je po potrebi mogao zameniti za nomizme. Pošto je našao sobu u pristojnom konačištu - ni nalik svinjcu koga bi zatekao da je negde na Zapadu - krenuo je u istraživanje.
<BR>&nbsp;&nbsp;&nbsp;&nbsp;&nbsp;Poslednji put posetio je Konstantinopolj mirne 1050. Sa zadovoljstvom je primetio da je prestonica još uvek veličanstvena i živopisna, kakva mu se urezala u sećanje. Ma koliko prostorno sužen, Novi Rim opstajao je kao svetlost Evrope.
<BR>&nbsp;&nbsp;&nbsp;&nbsp;&nbsp;Hevig mu se divio u narastajućem sutonu.
<BR>
<BR>&nbsp;&nbsp;&nbsp;&nbsp;&nbsp;Kuća i radnja Dukasa Manasisa, zlatara, nalazila se na brežuljku nadomak središta grada. Zajedno sa susednim, činila je malu četvrt čije su fasade sa žaluzinama bile okrenute ka strmoj i širokoj ulici, dobro popločanoj i besprekorno čistoj. Ali sa zaravnjenog krova pružao se raskošan, s kraja na kraj, pogled na ogroman bedem sa kulama koji je opasivao grad, i još dalje: na čitav lavirint prolaza, naselja i mnoštva kupola koje su se uzdizale sa hramova; duž Mese avenije do cvetnog vrta iza Harisijusovih vratnica, čijom se unutarnjom stranom protezao niz stubova na vrhu ukrašenih kipovima iz najplemenitijih dana Helade, do bezbroj manastira, muzeja i biblioteka koje su čuvale dela velikana poput Eshila i pesnikinje Safo, kao i dela koja potonja stoleća nikad neće čitati, kroz prostrane trgove koji su odjekivali životom, do Hipodroma i velelepnog zdanja carskog dvorca koje se protezalo na sve strane. U poprečnom pravcu, pogled je dosezao od blistavog plavetnila Mramornog mora do Zlatnog roga, preplavljenog katarkama, i bogatih predgrađa sa smaragdnozelenim brežuljcima u daljini.
<BR>&nbsp;&nbsp;&nbsp;&nbsp;&nbsp;U gradu je sve vrvelo. Zvuci točkova, kopita, koraka, razgovora, pesme, smeha, psovki, jecaja, molitvi, objedinjavali su se u jednom neprekidnom otkucaju srca. Blagim vetrom stizalo je bogatstvo mirisa mora, spaljenog drveta, hrane, životinja i ljudskih tela. Hevig duboko udahnu.
<BR>&nbsp;&nbsp;&nbsp;&nbsp;&nbsp;"Hvala vam, kirios Hauk", reče Dukas Manasis. "Od svih uglednika do sada, jedini ste vi bili ljubazni da odate hvalu ovom prizoru." U njegovom nastupu osećala se blaga iznenađenost što jedan Franak nije bio nameran da izloži podsmehu sve što je grčko. Hauk Tomason zasigurno nije bio Franak ili neko srodan Englezima; bio je iz kraljevstva sa Severa.
<BR>&nbsp;&nbsp;&nbsp;&nbsp;&nbsp;"Ipak, manje ljubazan od vas, kirios Manasis, koji ste mi omogućili da ga vidim", odvrati Hevig.
<BR>&nbsp;&nbsp;&nbsp;&nbsp;&nbsp;Uzajamno su izmenjali naklone. Vizantinci, u osnovi, nisu bili narod strog po prirodi - izuzev vatrene pobožnosti i strastvenog osećaja za lepotu, imali su isto toliko urođene poletnosti i skoči-na-noge-lagane užurbanosti, kao što su je imali Levantinci bilo koje epohe - ali je u krugu višeg staleža bio pridavan veliki značaj toj donekle izveštačenoj ljubaznosti.
<BR>&nbsp;&nbsp;&nbsp;&nbsp;&nbsp;"Delovali ste krajnje radoznalo", primeti Dukas. Imao je sedu bradu i lepe crte lica, sa usko otvorenim, kratkovidim očima. Njegovo krhko telo gubilo se u tipičnom, primorskom haljetku.
<BR>&nbsp;&nbsp;&nbsp;&nbsp;&nbsp;"Zaboravio sam da napomenem da radnja, poput vaše, koja zrači ovakvom otmenošću, mora biti nadahnuta i ovakvim okruženjem." Nije bilo teško zapaziti da je isto važilo i za javna zdanja; ali, ako ste želeli da otkrijete kakvo se bogatstvo krije u privatnom posedu, dobar način bio je da se pretvarate da razgledate uzorke, želeći da kupite neki poklon za uspomenu.
<BR>&nbsp;&nbsp;&nbsp;&nbsp;&nbsp;Pa, bogami, Dukas i njegovi šegrti bili su zaista izvrsni u svom zanatu.
<BR>&nbsp;&nbsp;&nbsp;&nbsp;&nbsp;"Preterano ste ljubazni", promrmlja zlatar. "Mada, iskreno osećam - s obzirom da sve što je dobro potiče od Gospoda - da bismo mi Rimljani trebalo više pažnje da posvetimo Njegovim tvorevinama, a manje varljivoj stvarnosti, kao što smo to do sada činili."
<BR>&nbsp;&nbsp;&nbsp;&nbsp;&nbsp;"Kao ovo, na primer?" Hevig pokaza u pravcu ogromne žardinjere sa stablom divlje jabuke u cvatu.
<BR>&nbsp;&nbsp;&nbsp;&nbsp;&nbsp;Dukas se nasmeja. "To je za moju devojčicu. Ona voli cveće, ali je mi ne možemo svakodnevno voditi u šetnju prirodom."
<BR>&nbsp;&nbsp;&nbsp;&nbsp;&nbsp;Žene su uživale počasno mesto, sa mnoštvo zakonskih prava i zaštite. Međutim, Dukasu se učini da je svom posetiocu dužan i dodatno objašnjenje. "Možda smo je previše razmazili, moja Ana i ja. Kako bilo da bilo, ona je naša jedinica. Hoću da kažem, već sam jednom bio ženjen, ali su sinovi svete Evdoksije već poodrasli. Ksenija je Anino prvo dete, a moja prva kćer." Potom naglo dodade: "Kirios Hauk, nemojte pomisliti da sam previše drzak. Ali, oduševljen sam što sam upoznao izuzetno... nama tako naklonjenog... tuđinca iz tako udaljene zemlje kao što je vaša. Prošlo je mnogo vremena od kada su mnogi iz vaših krajeva bili u našoj Varangijskoj straži. Želeo bih, sa uživanjem, da lagodno ćaskam sa vama. Da li biste bili voljni da nam budete počasni gost za večernjim obedom?"
<BR>&nbsp;&nbsp;&nbsp;&nbsp;&nbsp;"Ali... ali... pa, hvala vam", odvrati Hevig, pomislivši kako mu se, neočekivano, ukazuje retka prilika da otkrije mnoge stvari. Vizantijski trgovci i zanatlije bili su okupljeni u snažna udruženja, pod nadzorom upravitelja. Potonji je bio onaj koji se najviše isticao u njihovim redovima i stoga je, verovatno, bio izuzetno dobro upućen kako u posao, tako i u rad svojih kolega. "Biće mi zadovoljstvo."
<BR>&nbsp;&nbsp;&nbsp;&nbsp;&nbsp;"Da li će vam, gostu moj, smetati ako moja žena i kćer budu sedele sa nama za stolom?" upita Dukas snebivljivo. "Neće nas prekidati. Znam da će im biti drago da vas vide i čuju. Ksenija ima samo pet godina i, oprostite mi na razmetljivosti, već uči da čita."
<BR>&nbsp;&nbsp;&nbsp;&nbsp;&nbsp;Bila je neobično lepo dete.
<BR>
<BR>&nbsp;&nbsp;&nbsp;&nbsp;&nbsp;Hauk Tomason vratio se naredne godine sa pričom kako je prihvatio važno mesto u jednom atinskom poslovnom udruženju. Grčka je pripadala carstvu i pripadaće, sve do katastrofe; međutim, gotovo sva trgovina već je bila u rukama stranaca, tako da njegova priča nije delovala sumnjivo. Rekao je da će poslom često navraćati u Konstantinopolj. Bio je srećan što mu se ukazala prilika da obiđe stare prijatelje i nadao se da će kćerka kiriosa Manasisa prihvatiti mali dar...
<BR>&nbsp;&nbsp;&nbsp;&nbsp;&nbsp;"Atina", prošapta zlatar. "Boravili ste u srcu Helade?" On poskoč i obe ruke položi na ramena svog gosta. Oči su mu bile u suzama. "Oh, mora da ste se divno osećali! Moj životni san je da posetim sve te hramove... Oprosti mi, Gospode, i daleko veći nego da posetim Svetu zemlju."
<BR>&nbsp;&nbsp;&nbsp;&nbsp;&nbsp;Ksenija je sa zahvalnošću primila igračku koju joj je poklonio. Za večerom i nakon nje, pažljivo je slušala, sva ushićena, sve dok je dadilja nije povela na spavanje. Bila je slatka devojčica, razmišljao je Hevig, bez pogovora bistra i nerazmažena, iako se činilo da Ana neće rađati još dece.
<BR>&nbsp;&nbsp;&nbsp;&nbsp;&nbsp;Hevig je i sam uživao. Njegove noćne more na trenutak su bile otklonjene izjavom domaćina da je obrazovan, pažljiv i pronicljiv čovek, poput njega, u svakoj prilici dobrodošao.
<BR>&nbsp;&nbsp;&nbsp;&nbsp;&nbsp;Hevig je, zapravo, izmicao unapred kroz vreme. Morao je da vrši povremene provere svojih prvobitnih podataka, ne bi li bio siguran da ih događaji u međuvremenu nisu učinili zastarelim. U isto vreme, bio je to način koji mu je omogućavao da preuzme vođstvo i postavlja više pitanja nego što bi to bilo izvodljivo pri samo jednom susretu.
<BR>&nbsp;&nbsp;&nbsp;&nbsp;&nbsp;Ali - pitao se nekoliko kalendarskih godina kasnije - zar nije bio temeljit više nego što je bilo preko potrebno? Da li je, zaista, trebalo da toliko često posećuje Manasisovu porodicu, da joj postane blizak, da zajedno sa njima provodi praznike i vreme odmora, da ih izvodi na večere, ili, za dneva, na iznajmljenu izletničku barku? Nesumnjivo da je trošio preko granica procenjenih mogućnosti... Ali, dođavola s tim. U svako doba mogao je zaraditi na Hipodromu, stavljajući ulog na konja za kojeg je unapred mogao saznati da će biti pobednik. S obzirom na to da je bio sam na zadatku, ovakvi događaji ne bi izazivali sumnju.
<BR>&nbsp;&nbsp;&nbsp;&nbsp;&nbsp;Mučilo ga je osećanje krivice, jer je lagao svoje prijatelje. Ali, tako je moralo biti. Na kraju krajeva, njegov cilj bio je da ih izbavi.
<BR>
<BR>&nbsp;&nbsp;&nbsp;&nbsp;&nbsp;Ksenijin glas bio je pomalo piskutav i tanak, ali kad god bi ga čuo, ili ga se setio, Hevig bi pomislio na pesmu ptica. Tako je bilo od trenutka kada je prvi put savladala stidljivost i nasmejala se u njegovom prisustvu. Od tada je neprekidno sa njim nešto brbljala, koliko bi joj roditelji dozvoljavali, ili i više, kad oni na to nisu obraćali pažnju.
<BR>&nbsp;&nbsp;&nbsp;&nbsp;&nbsp;Bila je tanka kao trstika. Hevig nikad ne beše video ljudsko biće koje se kretalo sa više ljupkosti; i kada pristojnost nije nalagala drugačije, naprosto jr plesala nožicama. Njena kosa, tamna kao noć, bila je tako gusta da joj je mogla poviti nežni vrat. Koža joj je bila bleda i prozračna; lice ovalno, sa koso postavljenim nosem i usnama uvek pomalo razdvojenim. Pečat licu davale su oči, ogromne, sa gustim trepavicama, crne i iskričave. Mogli ste ih videti i na drugom mestu, recimo na ravenskom mozaiku carice Teodore; takve se oči nikada ne zaboravljaju.
<BR>&nbsp;&nbsp;&nbsp;&nbsp;&nbsp;Neobično je bilo viđati Kseniju u razmacima od nekoliko meseci, što su za Heviga bili sati ili dani. Svaki put zapažao je vrtoglavi napredak. Sa strahopoštovanjem je osećao smisao te beskonačne reke koju je on mogao preplivati, ali koja je ovo dete nosila od jedne do druge tame.
<BR>&nbsp;&nbsp;&nbsp;&nbsp;&nbsp;Kuća je okruživala dvorište u kome se poigravao vodoskok, raslo cveće i narandže. Dukas je ponosno pokazao Hevigu svoju poslednju tekovinu: u jednom uglu, na postolju, stajala je bista Konstantina koji Rimu beše doneo hrišćanstvo i po kome je bilo nazvano novo Rimsko carstvo. "Za života, osećam se sigurnim", reče on. "Do tada će umetnost portretisanja izgubiti svoju prvobitnu veštinu. Svejedno, zapazite njegova carski stisnuta usta..."
<BR>&nbsp;&nbsp;&nbsp;&nbsp;&nbsp;Devetogodišnja Ksenija se zakikota. "Šta je s tobom, draga?" upita je otac.
<BR>&nbsp;&nbsp;&nbsp;&nbsp;&nbsp;"Ništa, zaista", odgovori ona, ne prestajući da se kikoće.
<BR>&nbsp;&nbsp;&nbsp;&nbsp;&nbsp;"Hajde, reci nam. Neću se ljutiti."
<BR>&nbsp;&nbsp;&nbsp;&nbsp;&nbsp;"On... on... kao da se sprema za važan govor, a lupeta prazne priče!"
<BR>&nbsp;&nbsp;&nbsp;&nbsp;&nbsp;"Bahusa mu", uzviknu Hevig, "dete je sasvim u pravu!"
<BR>&nbsp;&nbsp;&nbsp;&nbsp;&nbsp;Dukas pokuša da se brani, ali najzad odustad i pridruži se njihovoj zabavi.
<BR>
<BR>&nbsp;&nbsp;&nbsp;&nbsp;&nbsp;"Oh, molim vas, zar nećete poći sa nama u crkvu, Hauk?" stade ga preklinjati Ksenija. "Da znate kako je divno, kada se pesma, miris tamnjana i svetlost sveća uzdignu do Hrista Svevišnjeg." Imala je jedanaest godina i bila je obuzeta Bogom.
<BR>&nbsp;&nbsp;&nbsp;&nbsp;&nbsp;"Žao mi je", odgovori Hevig. "Znaš da sam katolik."
<BR>&nbsp;&nbsp;&nbsp;&nbsp;&nbsp;"Svecima to neće smetati. Pitala sam oca i majku, i oni, takođe, nemaju ništa protiv. Ako bude bilo potrebno, reći ćemo da ste Rus. Pokazaću vam kako da se ponašate." Ona ga povuče za ruku. "Dođite!"
<BR>&nbsp;&nbsp;&nbsp;&nbsp;&nbsp;Pokorno se prepustio, nesiguran da li se nadala da će ga preobratiti ili je jednostavno želela da veličanstvenost trenutka podeli sa svojim počasnim čikom.
<BR>
<BR>&nbsp;&nbsp;&nbsp;&nbsp;&nbsp;"Oh, kako je prekrasan!" Suze su joj navirale dok je čvrsto privijala svoj poklon za trinaesti rođendan, pre nego što ga je pokazali ostalima. "Oče, majko, vidite šta sam dobila od Hauka! Ovu knjigu, Euripidove d-d-drame - njih sve - za mene!"
<BR>&nbsp;&nbsp;&nbsp;&nbsp;&nbsp;Kada je otišla da presvuče odeću za skromnu svečanu večeru, Dukas reče: "Kraljevski dar, zaista. Ne samo zbog cene koju ste platili da bi vam napravili kopiju i povezali u zbirku, već i sama zamisao."
<BR>&nbsp;&nbsp;&nbsp;&nbsp;&nbsp;"Znao sam da voli klasične pisce koliko i vi", odgovori putnik.
<BR>&nbsp;&nbsp;&nbsp;&nbsp;&nbsp;"Oprostite", oglasi se Ana, majka. "Ali u njenom uzrastu... nije li Euripid, pa... suviše surovo štivo?"
<BR>&nbsp;&nbsp;&nbsp;&nbsp;&nbsp;"Ovo su surova vremena", odgovori Hevig, ne mogavši više da glumi radost. "Prizvuk tragičnosti može je ohrabriti da se suoči sa sudbinom." On se okrenu ka zlataru. "Dukase, ponovo vam kažem, kunem vam se, posredstvom mojih veza znam da Mlečani upravo u ovom trenutku pregovaraju sa ostalom franačkom gospodom..."
<BR>&nbsp;&nbsp;&nbsp;&nbsp;&nbsp;"Već ste mi to jednom rekli", odvrati zlatar, potvrdno klimajući glavom. Kosa i brada bile su mu gotovo sasvim bele.
<BR>&nbsp;&nbsp;&nbsp;&nbsp;&nbsp;"Još uvek nije prekasno da vas i vašu porodicu preselite na bezbedno mesto. Pomoći ću vam."
<BR>&nbsp;&nbsp;&nbsp;&nbsp;&nbsp;"Zar ima bezbednijeg mesta od ovih zidina, koje nijedan osvajač nikada nije probio? I kako ću se, ako rasturim radnju, kako ću se osigurati od siromaštva i gladi? Šta da uradim sa svojim šegrtima i poslugom? Oni ne mogu ići. Ne, moj dobri stari prijatelju, mudrost, kao i obaveze, nalažu nam da ostanemo gde smo i verujemo u Božju pomoć." On se tužno nasmeši. "'Stari', rekoh li? Izgleda da se nikako ne menjate. Da, naravno, sad ste u najboljem životnom dobu."
<BR>&nbsp;&nbsp;&nbsp;&nbsp;&nbsp;Hevig oćuta. "Mislim da se za neko vreme neću vraćati u Konstantinopolj. Moji poslodavci, u sadašnjim okolnostima... Ali, budite oprezni. Nemojte se isticati, sakrijte svoje bogatstvo, klonite se ulice kad god možete, a noću obavezno. Znam ja te Franke."
<BR>&nbsp;&nbsp;&nbsp;&nbsp;&nbsp;"Pa, Hauk, imaću na umu vaš savet, ako... Ali, preterali ste. Ovo je Novi Rim."
<BR>&nbsp;&nbsp;&nbsp;&nbsp;&nbsp;Ana ih obojicu uhvati za ruke i nesigurno se osmehnu. "Sada je dosta sa politikom, vi muški", reče ona. "Na stranu sa tim smrknutim licima. Danas, na Ksenijin dan, treba da budemo srećni. Zar ste zaboravili?"
<BR>
<BR>&nbsp;&nbsp;&nbsp;&nbsp;&nbsp;Skriven u aleji na drugoj strani ulice, Hevig skoknu do vremena kada su Latini prvi put zaposeli grad. Učinilo mu se da se ništa užasno ne dešava. Kuća je stajala povučeno i čekala.
<BR>&nbsp;&nbsp;&nbsp;&nbsp;&nbsp;Krenuo je unazad do srećnije godine, našao prenoćište, primorao sebe na obilnu večeru i odlučio da se dobro naspava. Sledećeg jutra izostavio je doručak: sjajna zamisao, s obzirom na to da se uskoro mogao naći u vihoru rata.
<BR>&nbsp;&nbsp;&nbsp;&nbsp;&nbsp;A onda je napravio veliki skok do dvanaestog aprila 1204.
<BR>
<BR>&nbsp;&nbsp;&nbsp;&nbsp;&nbsp;U tim danima i noćima pustošenja, nije mogao biti ništa osim posmatrača. Naređenja koja je dobio bila su jasna i imala su smisla: "Ako je ikako moguće, kloni se opasnosti. Ni pod kakvim uslovima ne smeš se upetljavati, ili pokušati da utičeš na tok događaja. Apsolutno nikada, ovo je strogo kažnjivo, nikada ne ulazi u zdanje koje je poprište dejstva. Želimo tvoj izveštaj i zato si nam potreban živ."
<BR>&nbsp;&nbsp;&nbsp;&nbsp;&nbsp;Požar je uz riku besneo. Taložio se gorak dim. Ljudi su, poput pacova, navaljivali unutra, ili, poput pacova, bežali napolje. Neki su se spasli, ali na hiljade ih je bilo pregaženo, ustreljeno, posečeno, pretučeno, smrskano, mučeno, pokradeno i silovano od ljudi, čađavih, oznojenih i krvlju poprskanih, čije su buve skakutale po svili i oltarskom platnu, zabačenim o njihova ramena. Leševi su zjapili po jarkovima, kojima je tekla bujica krvi sve dok se ne bi zgrušala. Bilo je mnoštvo malih tela. Majke su, gamižući okolo, naricale za svojom decom, deca za majkama, dok je većina očeva ležala mrtva. U crkvama su pravoslavni sveštenici stavljani na muke ne bi li otkrili gde je skriveno blago; blaga obično nije bilo, i njihovi bi se krvnici, u tom slučaju, sjajno zabavljali spaljujući im brade natopljene uljem. Žene, devojke i dadilje svih uzrasta ležale su cvileći ili mumlajući, pošto ih je silovao niz muškaraca. Mogli su im smisliti i prirediti i veća poniženja.
<BR>&nbsp;&nbsp;&nbsp;&nbsp;&nbsp;Pijana bludnica sedela je na patrijarhovom tronu u Aja Sofiji, dok su ostali na oltaru bacali kocku oko podele plena. Bronzani konji sa Hipodroma natovareni su i krenuli put Mletaka do katedrale Svetog Marka; umetnička dela, dragulji i relikvije behu razbacani preko čitavog kontinenta. Još je više toga bilo pretopljeno i raskomadano zbog plemenitih metala i dragog kamenja, ili smskano i spaljeno zabave radi. Tako su propala mnoga dela klasične umetnosti, a i skoro sva književnost, koju je Konstantinopolj bezbedno čuvao sve do tih dana. Daleko je od istine da su za to bili krivi Turci 1453. Krstaši su bili tamo pre njih.
<BR>&nbsp;&nbsp;&nbsp;&nbsp;&nbsp;Potom je zavladala mukla tišina, ispresecana potajnim plačom, i smrad, i boleština, i glad.
<BR>&nbsp;&nbsp;&nbsp;&nbsp;&nbsp;Eto kako je, na početku tog trinaestog stoleća, koga katolički apologeti nazivaju vrhuncem civilizacije, zapadno hrišćanstvo uništilo svoje istočno krilo. Jedan i po vek kasnije, pošto su halapljivo progutali Malu Aziju, Turci su zakoračili u Evropu.
<BR>
<BR>&nbsp;&nbsp;&nbsp;&nbsp;&nbsp;Hevig skokom uroni u vreme.
<BR>&nbsp;&nbsp;&nbsp;&nbsp;&nbsp;Vratiće se u bezbedni dan i potražiti neko od mesta koje je izabrao, a potom krenuti korak po korak kroz razdoblje pustošenja, povremeno izbijati u normalno vreme, sve dok ne bude bio siguran šta će se tamo dogoditi. Kada bi spazio grupu Franaka kako ulazi u grad, pažljivo bi se usredsredio na njih. U većini slučajeva, posle kratkog vremena oteturali bi se napolje, zasićeni prizorima smrti i mučenja, udarajući nogama zarobljenike koji su nosili njihove ratne trofeje. Takve kuće Hevig je otpisivao. Niste mogli promeniti prošlost ili budućnost, mogli ste jedva otkriti koji su delovi pripadali vama.
<BR>&nbsp;&nbsp;&nbsp;&nbsp;&nbsp;Ali samo u određenim posebnim slučajevima - a srazmerno malo njih, bilo je dostupno komandosima iz Tvrđave; bili su ograničeni brojem ljudi i vremenom koje su odredili da provedu na ovom zadatku...
<BR>&nbsp;&nbsp;&nbsp;&nbsp;&nbsp;Hevig je video razbojnike, preplašene ili pokošene paljbom iz automatskog oružja. Prizor mu nije mogao izazvati potajno radovanje tuđoj nesreći. Ipak, dok ga je posmatrao, osetio je neku vrstu hladnog zadovoljstva.
<BR>&nbsp;&nbsp;&nbsp;&nbsp;&nbsp;Sa ovog mesta ljudi iz Tvrđave odvešće svoj podmuklo stečeni plen. Bili su odeveni poput osvajača. Usred ove zbrke, bilo je malo verovatno da će privući pažnju. Brod, kojim je osvojeni dobitak trebalo prevesti na bezbedno mesto, čekao je spreman.
<BR>&nbsp;&nbsp;&nbsp;&nbsp;&nbsp;Krasicki beše obećao da će se pobrinuti za živalj. Šta će se učiniti, zavisilo je od okolnosti. Neke porodice je, jednostavno, trebalo zaštititi i ostaviti im dovoljno novca da mogu da prežive. Ostale su morali nekamo povesti i omogućiti im oslonac za novi početak.
<BR>&nbsp;&nbsp;&nbsp;&nbsp;&nbsp;U svim tim zbivanjima nije bilo razloga za strah od protivrečnosti. Priča o tome kako su ih istinski sveci - ili demoni, makar bili i Franci - tako-i-tako izbavili, mogla je neko vreme živeti u narodnim predanjima, ali teško da će ući u istorijski letopis. Pisci u Konstantinopolju morali su biti na oprezu tokom narednih pedeset sedam godina, sve dok Mihajlo Paleolog ne bude učinio kraj latinskom kraljevstvu i vaspostavio duh Imperije. Do tada će pričice sasvim iščeznuti.
<BR>&nbsp;&nbsp;&nbsp;&nbsp;&nbsp;Hevig nije sačekao da vidi neposredan ishod izaslanika Tvrđave na delu. Osim što mu je to bilo zabranjeno, osećao je da je preopterećen. Često je bivao svedok događaja koji su ga terali da, plačući i povraćajući, bezglavo pobegne u neko utočište niz vreme, gde bi spavao sve dok ne bi prikupio dovoljno snage za nastavak.
<BR>&nbsp;&nbsp;&nbsp;&nbsp;&nbsp;Manasisov dom bio je među prvima koje je ispitao, ali ne i prvi; želeo je da utiske stekne na nekom drugom mestu; znao je da će mu to pomoći da docnije otupi na sve užasne prizore.
<BR>&nbsp;&nbsp;&nbsp;&nbsp;&nbsp;Gajio je nadu da je Manasisova kuća u potpunosti pošteđena. Na neki način i jeste bila. S obzirom na to da mu je bilo neizvodljivo da proveri šta su krstaši ostavili za sobom na najvažnijim mestima, izabrao je ona manje poznata, za koja je pretpostavljao da skrivaju nagomilano blago. A Konstantinopolj je bio preogroman, previše zapetljan, previše bogat i previše nepoznat pljačkašima da bi mogli provaliti kroz sva vrata.
<BR>&nbsp;&nbsp;&nbsp;&nbsp;&nbsp;Stoga nije osećao paničan strah. Barem će se u ovom jedinstvenom slučaju nešto učiniti, bude li potrebno, ako niko drugi, do on sam, a Kalebu Volisu prepustiće ispunjenje njegove sudbine. Međutim, čim je iz zaklona aleje ugledao tuce prljavih ljudi kako se trčećim korakom ustremljuju ka otvorenom ulazu, srce mu je načas zastalo. U narednom trenutku bili su zasuti kišom olova koja je navirala iz kuće. Trojica su se nemo srušila, dvojica su ležala zapomažući, dok su ostali, uz jauke, pobegli glavom bez obzira. Hevig je radosno likovao.
<BR>
<BR>&nbsp;&nbsp;&nbsp;&nbsp;&nbsp;Sam povratak bio je, takođe, poduhvat od ogromnog napora.
<BR>&nbsp;&nbsp;&nbsp;&nbsp;&nbsp;Stešnjen između dve vatre, radioaktivnosti i vremenske neizvesnosti, nije mogao jednostavno krenuti ka beživotnom Istambulu i vršljati okolo čekajući na ugovoreni trenutak kada je letelica trebalo da dođe po njega. Niti je bilo zgodno pojaviti se u ranijoj epohi - Tvrđava tada još nije raspolagala avionima - ili u kasnijoj - ugovoreno mesto bilo bi verovatno izmenjeno, on bi delovao previše neobično i morao bi da smisli način kako da stigne do geografske tačke na kojoj bi susret bio ostvarljiv.
<BR>&nbsp;&nbsp;&nbsp;&nbsp;&nbsp;"Hajde sad, pokaži se!" promumla on sebi u bradu. Na kratko je bio začuđen kako se niko, dok su razmatrali ceo plan, nije dosetio da ponudi rešenje za ovu očiglednu začkoljicu. Posluži se svojom dvadesetovekovnom personom. Kreni u onovremski Istambul, unovči nekoliko čekova, nabavi prikladnu odeću i smesti se u nekom od hotela; osoblju odglumi da si upetljan u snimanje filma; i to bi bilo sve, sređeno je.
<BR>&nbsp;&nbsp;&nbsp;&nbsp;&nbsp;Razume se, bio je preplavljen mnoštvom podataka na koje je trebalo da obrati pažnju. A niko drugi nije bio dovoljno pronicljiv da se toga seti. Iako je Volis koristio neke zahvate naučene u Vrhunskim Godinama, on i njegovi izvršioci bili su, u suštini, ljudi devetnaestog veka, koji su znali da izvedu samo poduhvate na nivou devetnaestog veka.
<BR>&nbsp;&nbsp;&nbsp;&nbsp;&nbsp;Plan je nalagao da se Hevig hitro vrati u prošlost, obezbedi još novca, ako mu bude bilo potrebno, ukrca se na brod za Krit i na licu mesta nađe zgodno skrovište odakle će se projektovati u budućnost.
<BR>&nbsp;&nbsp;&nbsp;&nbsp;&nbsp;Zaista, ni napor, ni skučen prostor, ni prljavština, ni buka, ni mirisi, ni plesnivi dvopek, ni zapenušalo more, ni čudni putnici, ništa mu nije smetalo. Trebalo mu je nešto što će mu odvratiti misli od strahota koje beše preživeo.
<BR>
<BR>&nbsp;&nbsp;&nbsp;&nbsp;&nbsp;"Sjajno izvedeno", stajalo je u pismenom izveštaju Krasickog. "Prvoklasno. Siguran sam da će ti Poglavica dodeliti javno priznanje i nagradu čim se vaše vremenske linije ponovo ukrste."
<BR>&nbsp;&nbsp;&nbsp;&nbsp;&nbsp;"Hm? Oh. Oh, da. Hvala." Hevig zažmirka.
<BR>&nbsp;&nbsp;&nbsp;&nbsp;&nbsp;Krasicki ga je pažljivo posmatrao. "Isrpljen si, zar ne?"
<BR>&nbsp;&nbsp;&nbsp;&nbsp;&nbsp;"Zovi me Rip van Vinkl", promrmlja Hevig.
<BR>&nbsp;&nbsp;&nbsp;&nbsp;&nbsp;Krasicki nije shvatio poruku, ali je dobro razumeo Hevigovu iznurenost, upale oči, klonulo telo i tik na obrazu. "Da, sasvim uobičajeno. Pred tim smo nemoćni. Zaslužio si odmor. Provešćeš ga, pretpostavljam, u svom domu. Zaboravi na ostatak posla oko Konstantinopolja. Ako nam još nešto zatreba od tebe, možemo te priupitati kad nam se vratiš." On se gotovo toplo osmehnu. "Idi, sada. Razgovaraćemo kasnije. Verujem da ćemo uspeti da sredimo da kreneš sa svojom prijateljicom... Heviže? Heviže?"
<BR>&nbsp;&nbsp;&nbsp;&nbsp;&nbsp;Hevig, međutim, beše zaspao.
<BR>
<BR>&nbsp;&nbsp;&nbsp;&nbsp;&nbsp;Njegova se nevolja, međutim, sastojala u tome što je kasnije, umesto da uživa u svom dopustu, počeo da razmišlja.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
