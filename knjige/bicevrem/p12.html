<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Brod je bio ogroman, sa trostrukim trupom. Sa kontrolnog mosta, Hevig pogledom obuhvati palubu od čvrstog drveta, prelepo građenu, na kojoj su podna vrata, teretna poluga, pomoćne mašine i sunčani kolektori činili skladnu celinu. Nije bilo delova od uglačanog metala; civilizacija Maurai oskudevala je u metalima i morala ih je štedeti za najosnovniju upotrebu. Kabine su bile izrađene od šindre i obložene spletom izdanaka cvetne puzavice, a povrh njih raskalašno je bujala bugenvileja. Vrhom prednjeg dela, na svakoj od kabina stajala je isklesana figura jednog od Svete Trojice - u sredini, Tanaroa Tvorac, stub izgraviran apstraktnim simbolima; na desnom boku, Lesu Haristi, sa krstom u rukama; levo, Nan, sa čeljustima ajkule, oličenje smrti i mračne strane života.
<BR>&nbsp;&nbsp;&nbsp;&nbsp;&nbsp;Međutim, ljudi koji ga behu izgradili i plovili ovim trgovačkim brodom nisu bili varvari. Konstrukcija trostrukog trupa imala je savršenu hidrodinamičnu liniju. Tri goleme katarke u obliku slova A nosile su, doduše, jedra, ali su ona bila nejasnog oblika i združena sa vetrenjačama koje su se nezavisno okretale na vetru; celokupnu opremu neprekidno su podešavali mali motori koje je pokretala snaga biološkog goriva iz živih ćelija i kojima je upravljao računar. Osoblje, ne previše uposleno, činila su dva Kanaka momka i dve Polinežanke.
<BR>&nbsp;&nbsp;&nbsp;&nbsp;&nbsp;Kapetan Rui Lohanaso diplomirao je mašinstvo na univerzitetu Velantoa na N'Zilanu. Govorio je nekoliko jezika, a njegov inglis jezik nije bio iskvareno narečje nekog meričkog plemena, već isto tako bogat i ispravan kao Hevigov maternji.
<BR>&nbsp;&nbsp;&nbsp;&nbsp;&nbsp;Dežmekasti tamnoputi čovek, bosonog, sa pregačom oko pasa, reče sasvim polako, ne bi li svom putniku olakšao vladanje savremenim govorom: "Uspeli smo da sačuvamo nauku posle sloma svetske tehnološke mašine. Naše teškoće bile su da iznađemo nove načine za primenu nauke na ovoj razorenoj i zatrovanoj planeti. Još uvek nemamo pravo rešenje. Ali, ipak, daleko smo dogurali, i zaista verujem da ćemo ići i dalje."
<BR>&nbsp;&nbsp;&nbsp;&nbsp;&nbsp;Okean se blještavo talasao u bojama indiga, tirkiza i akvamarina. Veliki talasi prigušivali su male. U zaslepljujućem odsjaju, zraci sunca prelamali su se o jedra i krila albatrosa. U daljini, dostojanstveno je plivalo malo jato kitova. Pri brzini kojom je brod plovio, vetar nije fijukao, već je pored uha šumio tihu uspavanku, donoseći miris soli i dah svežine goloj koži užarenoj na suncu. Dole na palubi plesala je devojka uz ledeno-slatke zvuke bambusove frule, što ih je stvarao mladić koji nije bio na dužnosti. Pogled na njihova naga tela, gipka poput mačke ili rasnog konja, bio je prizor ispunjen lepotom i ljupkošću.
<BR>&nbsp;&nbsp;&nbsp;&nbsp;&nbsp;"Iz tog razloga, brate Tomas, vi ste učinili plemenito delo", reče Lohanaso. "Vašim dolaskom nastaće veliko slavlje." Za trenutak je oklevao. "Nisam poslao radio poruku da letelica dođe po vas i vašu robu za Federaciju, jer bi Admiralitet bio prinuđen da to učini. Pa... iskreno govoreći, dirižabli jesu brži, ali manje pouzdani od brodova. Imaju slabe mašine; vatrostalni antikatalizator za vodonik još uvek je u postupku ispitivanja."
<BR>&nbsp;&nbsp;&nbsp;&nbsp;&nbsp;("Mislim da mi je istina o Maurai civilizaciji u njenim najboljim danima sinula pred očima tek po povratku kući", pričao mi je Hevig. "Oni nisu - neće podleći hiru vratimo-se-prirodi. Naprotiv, ispod njihove opuštene predusretljivosti kriju se umovi koji streme razvitku većem od onog u Americi danas. Doduše, neće izumeti gorivo za letelice teže od vazduha, barem ne na ranijem stupnju razvoja, niti će imati helijum za dirižable poput naših. A mi smo toliko toga protraćili.")
<BR>&nbsp;&nbsp;&nbsp;&nbsp;&nbsp;"Vaše otkriće čekalo je stolećima na nas", nastavi Lohanaso. "Neće smetati ako pričeka još neku nedelju, dok ne stigne u Velantou."
<BR>&nbsp;&nbsp;&nbsp;&nbsp;&nbsp;("Budući da sam želeo da temeljno izučim narod Maurai i otkrijem u kojoj meri je Volis govorio istinu, a šta su bile laži ili slepa predrasuda, bio mi je neophodan ulaz. Počevši od razdoblja kada su među prvima postali važan svetski činilac, mogao sam pratiti njihov dalji napredak. Ali, trebalo je krenuti od samog početka. Dovoljno lako mogao sam nastupiti kao Merikanac - engleski jezik rascepkao se na mnoštvo narečja, među kojima bi moje ostalo nezapaženo - ali, zašto bi poklanjali pažnju jednom varvarinu? Isto tako, bio bi beznadežan pokušaj pretvarati se da dolazim iz neke polucivilizovane zajednice sa kojom imaju trgovačke veze... Pa, pošlo mi je za rukom da pogodim središte mete." Hevig se naceri. "Pogađate li, Dok? Ne? Dobro. Raznim podmetanjima kroz čitav dvadeseti vek stekao sam hrpu radioaktivnih izotopa, kao recimo izotop ugljenika C-14. Spremio sam ih na bezbedno mesto - njihov radioaktivni raspad morao je biti pravi - i krenuo u budućnost. Tamo sam postao brat Tomas, iz jednog uporišta u unutrašnjosti zemlje, u kome se navodno beše očuvalo ponešto od starog znanja. Ja sam bio taj koji se dočepao ovog otkrića i, odlučivši da ga predam Mauraima, dokotrljao ga do obale... Razumete? Glavni pravac njihovog istraživanja bio je u biologiji. Morao je biti, budući da je živi svet na Zemlji vapio za zaštitom i budući da je život taj koji preobražava sunčevu energiju. Na žalost, nisu imali nuklearni reaktor u kome bi se naveliko proizvodili radioaktivni obeleživači. Stoga im je moje 'otkriće' bilo bogomdano.")
<BR>&nbsp;&nbsp;&nbsp;&nbsp;&nbsp;"Mislite li da će me prihvatiti kao istraživača?" upita Hevig uznemireno. "To bi meni i mojim sunarodnicima mnogo značilo. Ali, ja sam takva neznalica..."
<BR>&nbsp;&nbsp;&nbsp;&nbsp;&nbsp;Lohanaso ga obgrli oko ramena, prema običaju Mauraija. "Nema razloga za brigu, prijatelju. Kao prvo, mi smo trgovački narod. Dobro plaćamo sve vredno što dobijemo, a ovo je od neprocenjive vrednosti. Drugo, želja nam je da proširimo znanje i unapredimo civilizaciju što je više moguće. Potrebni su nam saveznici, vešte ruke i sjajni umovi."
<BR>&nbsp;&nbsp;&nbsp;&nbsp;&nbsp;"Nadate li se da ćete, zapravo, izmeniti čitavo čovečanstvo?"
<BR>&nbsp;&nbsp;&nbsp;&nbsp;&nbsp;"Dosta s tim! Ako me pitate da li imamo nameru da ostatak čovečanstva oblikujemo na našu sliku i priliku, odgovor je odrečan! Mislim... Ja nisam u sastavu skupštine Admiraliteta, ali pratim njihove zvanične izveštaje i čitam filosofska dela. Jedan od nedostataka stare kulturne mašinerije bio je taj što je, po svojoj prirodi, prisiljavala ljude da postaju međusobno sve sličniji. Ne samo da se na kraju završilo neuspehom - poražavajuće - već je i zbog obima koji beše dosegla predstavljala goru nesreću za ljudski rod." Lohanaso stisnu pesnice i opsova. "Dođavola, Tomase! Nama jeste potrebna raznovrsnost, svi redom oblici življenja, svi pogledi na svet i razmišljanja koja sebi možemo priuštiti."
<BR>&nbsp;&nbsp;&nbsp;&nbsp;&nbsp;Kao da se sam sebi nasmejao, izgovarajući poslednje reči. "U izvesnim granicama, doduše. Moramo ukloniti one koji nas oponašaju, na to sam mislio. Jer, u protivnom... Ma, sve ovo postaje isuviše prokleto zvanično. Uskoro će podne. Pa, da najpre odmerim položaj sunca i pozabavim se računom, pa će me zameniti Teraj, a mi ćemo otići na ručak. Ne možete reći da ste valjano živeli, ako niste probali moje pivo."
<BR>&nbsp;&nbsp;&nbsp;&nbsp;&nbsp;("Proveo sam više od jedne godine u narodu Maurai, na početnom stupnju razvoja", pričao mi je Hevig. "Vatreno šireći svoje učenje, pružili su mi upravo onu vrstu obrazovanja koja mi je bila potrebna za moje vlastite namere. Bili su dragi, veseli ljudi - oh, da, bilo je među njima i loših momaka, imali su svoje mane i ljudske poroke, ali, po mnogo čemu, Federacija Maurai toga veka bilo je istinsko divno mesto.
<BR>&nbsp;&nbsp;&nbsp;&nbsp;&nbsp;Što, razume se, nije važilo za ostatak sveta. Niti za prošlost. Nastavio sam sa skokovima u vreme, u Velington ili Honolulu dvadesetog stoleća, a potom avionom do Istambula, odakle bih se vraćao u Konstantinopolj da obiđem Kseniju.
<BR>&nbsp;&nbsp;&nbsp;&nbsp;&nbsp;Kada sam konačno osetio da je pravi čas da proredim povratke, barem po pitanju dotičnog dela budućnosti, došao sam još jednom u latinski Konstantinopolj. Kseniji je bilo osamnaest godina. Nakon kratkog vremena, venčali smo se.")
<BR>&nbsp;&nbsp;&nbsp;&nbsp;&nbsp;O njihovom zajedničkom životu, za pet godina njenog života koje mu beše poklonila, ispričao mi je sasvim malo. Uostalom, ni ja nemam mnogo toga do čega mi je stalo da kažem u vezi mog odnosa sa Kejt.
<BR>&nbsp;&nbsp;&nbsp;&nbsp;&nbsp;Nesumnjive poteškoće koje mi je pomenuo bile su trojake: njeno skromno izdržavanje, prilagođavanje zatvorenom krugu sredine kojoj je pripadala i zametanje tragova uhodama sa Tvrđave.
<BR>&nbsp;&nbsp;&nbsp;&nbsp;&nbsp;Što se tiče prve, nije bilo sasvim jednostavno baviti se preduzetništvom. Nije mogao započeti sa poslovima u svetu gildi, monopola, zamršenih pravila i naroda koji je čak i u metropoli - pre štampanih novina, redovne poštanske službe i elektronskih komunikacija - voleo da spletkari poput seljana. Trebalo mu je podosta istraživanja i napora da izgradi lik predstavnika novoosnovanog udruženja Danskih trgovačkih preduzimača, gde je njegovo zaduženje bilo više da posmatra i uspostavlja poslovne veze, nego da donosi odluke, kako ne bi bio nepoželjan takmac Francima. Novac mu je zadavao najmanje briga; mogli su se dugo izdržavati prodajom malo zlata ponesenog niz vremenski tok. Ipak, morao je imati prihvatljivo objašnjenje za poreklo novca.
<BR>&nbsp;&nbsp;&nbsp;&nbsp;&nbsp;Što se tiče druge poteškoće, razmišljao je da se presele na dovoljno dobro, bezbedno i udaljeno mesto, možda u Rusiju ili Zapadnu Evropu, a možda u Nikeju, gde je Vizantijsko kraljevstvo opstajalo, da bi naposletku povratilo i Konstantinopolj. Ali, ne, ništa nije bilo dovoljno dobro, a još manje bezbedno. Svet je stajao pred najezdom Tatara i Svete Inkvizicije. Iako opustošen i pokoren, ovaj grad ipak je nudio sve ono što je pružalo bilo koje mesto van beznadežno neznanog Orijenta; ovde je Ksenija bila u okrilju svoje porodice, prijatelja i majke. Osim toga, gde god da su otišli, nosili bi svoj beleg; ona, Levantinka koja je sebe nazivala Rimljankom, a on nešto sasvim drugo. Na kraju su, prikrivajući istinu o sebi, bili manje ili više primorani da kupe kuću u Peri, gde su, po običaju, živeli stranci. Ali grad se nalazio pravo naspram Zlatnog roga, kojim su lađe neprekidno prolazile.
<BR>&nbsp;&nbsp;&nbsp;&nbsp;&nbsp;Što se tiče treće poteškoće, držao se umereno po strani, niti se previše ističući, niti ostajući izrazito povučen. Smislio je novo lažno ime, Jon Andersen, uvežbao Kseniju da se njime koristi, a njoj savetovao da o vlastitoj prošlosti priča neodređeno. Srećom, njegovi katolički poznanici nisu se odveć zanimali za nju, osim što im nije bilo jasno zašto je ser Jon sputao sebe oženivši se jeretičkom Grkinjom. Ako je već morao da je ima, zašto je nije uzeo kao konkubinu?
<BR>&nbsp;&nbsp;&nbsp;&nbsp;&nbsp;"Koliko si od istine rekao Kseniji?" zapitah ga.
<BR>&nbsp;&nbsp;&nbsp;&nbsp;&nbsp;"Ništa." On izvi obrve. "Bilo je bolno, ne to što sam skrivao tajnu od nje, već što sam je lagao. Ali, u protivnom, ne bi bila bezbedna, pod pretpostavkom da je mogla shvatiti samu ideju... Zar ne? Uvek je bila otvorenog srca. Sa velikim naporom podržala je prevaru koju joj bejah nametnuo, poput lažnog identiteta, za koji sam tvrdio da mi je neophodan ukoliko želim da se uključim u novi posao. Da, prihvatila me je u novom liku, nikada ne postavljajući pitanja o mojim poslovima, pošto se jednom zauvek uverila da, kada sam sa njom, ne želim da razmišljam o njima. A to je bila istina."
<BR>&nbsp;&nbsp;&nbsp;&nbsp;&nbsp;"A kako si objasnio njeno spasavanje?"
<BR>&nbsp;&nbsp;&nbsp;&nbsp;&nbsp;"Rekao sam da sam se molio svom svecu zaštitiniku, koji je očigledno uzvratio na veoma upečatljiv način. Njeno sećanje na događaj bilo je zamućeno užasom i pometnjom; i stoga je lako poverovala." On uzdrhta. "Bilo je bolno gledati je kako pali sveće i, poput poslušnog deteta, upućuje molitve za našu bebu, za koju sam znao da je nikada nećemo imati."
<BR>&nbsp;&nbsp;&nbsp;&nbsp;&nbsp;"Hm, kad smo već kod religije... Da li je prihvatila katoličku veru, ili si ti razmišljao da prihvatiš njenu, pravoslavnu?"
<BR>&nbsp;&nbsp;&nbsp;&nbsp;&nbsp;"Ne, nisam tražio od nje da se preobrati. Nema duše manje licemerne od Ksenijine. Što se mene tiče, vera mi ništa nije značila, ali sam morao da bar delimično sačuvam ugled u očima Italijana, Normana i Francuza; u protivnom, nikada ne bismo uspeli da obezbedimo pristojan život za nas dvoje. Stoga, pronašli smo pravoslavnog sveštenika da održi obred i katoličkog biskupa koji mi je dao oproštaj, uz, hm, malu nadoknadu. Ksenija nije marila. Istina, imala je svoja načela, ali je bila prilagodljiva i nije očekivala da ću goreti u paklu, naročito ako mi je svetac jednom pritekao u pomoć. Osim toga, bila je neizmerno srećna." On se osmehnu. "I ja sam bio, kako na početku, tako i najvećim delom vremena kasnije."
<BR>
<BR>&nbsp;&nbsp;&nbsp;&nbsp;&nbsp;Njihova kuća bila je skromna, ali, malo po malo, Ksenija je opremila i ukrasila sa mnogo ukusa, koji beše nasledila od oca. Sa krova, pogled je povrh gradske vreve i brodovlja po Zlatnom rogu dosezao do bedema, kula i svodova Konstantinopolja, koji je sa ove udaljenosti delovao gotovo netaknuto. Ka unutrašnjosti protezao se prelep seoski pejsaž i priroda gde je Ksenija rado odlazila u duge šetnje.
<BR>&nbsp;&nbsp;&nbsp;&nbsp;&nbsp;Imali su tri sluge, sasvim pristojan broj u godini kada je posla bilo u izobilju, i, samim tim, najamni rad postao veoma jeftin. Hevig se sjajno družio sa kućepaziteljem, neotesanim Kapadokijcem oženjenog kuvaricom, čiju je decu Ksenija uspela da razmazi. Kućne pomoćnice su dolazile i odlazile, preuzimajući na svoja pleća znatan deo briga oko domaćinstva svoje mlade gazdarice; bio je to naporan fizički rad, koga smo danas pošteđeni zahvaljujući sijasetu uređaja za tu namenu. Ksenija se najviše brinula o bašti, sve dok se pod njenim prstima okućnica nije pretvorila u zemlju iz bajke. Slobodno vreme posvećivala je šivenju i vezenju, za šta je imala neobičan dar, čitanju knjiga koje joj je on neprestano donosio, ili svojoj pobožnosti i sujeverju.
<BR>&nbsp;&nbsp;&nbsp;&nbsp;&nbsp;"S mog gledišta, Vizantijci su bili zadrto sujeverni", primeti Hevig. "Magija, proricanje, zaštita od svega i svačega, počevši od urokljivog pogleda do zle hudi, tumačenje znamenja, nadrilekarstvo, pripremanje ljubavnih napitaka - dpdajte tome sve što vam padne na pamet - ljudi su bili spremni da se zaklinju u te stvari. Ksenija je bila sklona astrologiji. Ma, dođavola, to nikom nije moglo naškoditi - bila je dovoljno zdravorazumna da tumači horoskop na razborit način - i mi bismo zajedno noću izlazili da posmatramo zvezde. Podjednako su se dobro videle u gradu i van njega, tada kad nisu bile u senci uličnih svetiljki i večitog smoga. A Ksenija je, obasjana zvezdama, imala više čari nego po danu. O Bože, kako sam se borio protiv sebe da joj ne donesem teleskop, barem jedan mali! Ali, razume se, bilo bi to isuviše sumnjivo."
<BR>&nbsp;&nbsp;&nbsp;&nbsp;&nbsp;"Postigao si neverovatan uspeh, da, ovaj, premostiš intelektualni jaz među vama", primetih ja.
<BR>&nbsp;&nbsp;&nbsp;&nbsp;&nbsp;"Ništa posebno, Dok", odvrati on prigušenim glasom, dozivajući u sećanje svoju dragu. "Bila je... ovaj, jeste... mlađa od mene, rekao bih jednu i po deceniju. Neupućena u mnogo toga što ja znam. Ali, setite se, suprotnosti se privlače. Za razliku od mene, njoj su do tančina bliske sve tajne najslavnijeg kosmopolisa koga je istorija ikada imala. Ljudi, običaji, učenje, zdanja, umetnost, pesme, knjige - pa, čitala je dela grčkih klasika, ona koja su nestala u tom sramnom pustošenju i za koja mi nikada nećemo znati. Volela je da mi priča o njima, da govori blistave stihove Eshila i Sofokla, sve dok me leđima ne bi podišli žmarci; umela je da nas opije stihovima pesnikinje Safo, ili da nas do suza nasmeje Aristofanovim komedijama. Znajući za čim da tragam, često sam 'slučajno' nalazio knjige... dole, u vremenu.
<BR>&nbsp;&nbsp;&nbsp;&nbsp;&nbsp;Zastao je da udahne. Čekao sam. "Naša svakodnevica, isto tako. Kad biste završili sa svojim poslom u ordinaciji, nije li vas zanimalo kako je Kejt provela dan? A onda..." On se zagleda u daljinu. "A onda, eto nas zajedno. Uvek zaljubljeni."
<BR>&nbsp;&nbsp;&nbsp;&nbsp;&nbsp;Imala je običaj da pevuši radeći kućne poslove. Jašući pored zidova staje, čuo bi kako njene molske melodije iznenada dobijaju prizvuk razdraganosti.
<BR>&nbsp;&nbsp;&nbsp;&nbsp;&nbsp;Sve u svemu, i on i ona bili su srazmerno nedruštveni. Ponekad je, da bi održali masku, bilo poželjno ugostiti trgovca sa Zapada, ili bi Hevig sam morao, zauzvrat, odlaziti na prijem kod nekog od njih. Nije mu smetalo. Većina njih bili su ispravni ljudi svoga vremena, neki čak i veoma zanimljivi. Sve što je Ksenija mogla i morala da učini bilo je da savlada svoje užasno gnušanje. Srećom, niko od gostiju nije od nje očekivao da bude zabavna domaćica u stilu dvadesetog veka.
<BR>&nbsp;&nbsp;&nbsp;&nbsp;&nbsp;Jedina prilika kada je uspevala da iskorači iz svog zaleđa, da bude dobre volje i blista životom, bila je kada bi njeni prijatelji sa Istoka došli na večeru. Hevig je uspevao da sa njima iziđe na kraj, jer je Jon Anderson, na mestu izaslanika te izuzetno daleke kompanije, morao prikupljati podatke gde god je mogao, loveći mrvice sa stolova Venecije i Đenove. U suštini, ti su mu se ljudi dopadali: učenjaci, trgovci, glumci i slikari, zanatlije, Ksenijin pop, penzionisani kapetan broda i sijaset egzotičnih tipova koji su dolazili u diplomatiju ili poslovima, a koje je on tražio - Rusi, Jevreji različitog porekla, povremeno neki Arapin ili Turčin.
<BR>&nbsp;&nbsp;&nbsp;&nbsp;&nbsp;Kada je morao da otputuje, podjednako je blagosiljao promenu i mrzeo je, jer mu je oduzimala od života koji je mogao provesti sa Ksenijom. Podnošljivo često odsustvovanje bilo mu je neophodno da bi održao svoj lik. Mada je bilo uobičajeno da se radne prostorije nalaze u sastavu kuće, priroda posla Jona Andersena zahtevala je ne samo susrete sa ljudima u gradu, već i kraća putovanja kopnom ili morem u do različitih oblasti.
<BR>&nbsp;&nbsp;&nbsp;&nbsp;&nbsp;"Nešto od toga bilo je neizbežno, kao, recimo, prihvatanje poziva poslovnih prijatelja", pričao mi je Hevig. "Ali, ponekad sam, kao svaki oženjeni čovek nezavisno od uspeha njegovog braka, želeo da provedem deo dana skitajući sam. Pretpostavljate da sam te prilike koristio da bih skoknuo u budućnost. Nisam... ne znam od kakve je koristi to moglo biti, ali sam osećao obavezu da razotkrijem istinu. Tako bih se najpre projektovao u Istambul, gde sam, opet pod lažnim imenom, imao podeblji račun u banci. Odatle bih avionom stigao do naznačenog odredišta, a zatim krenuo u budućnost da bih nastavio sa izučavanjem federacije i civilizacije Maurai, njenog uspona, slave, opadanja, propasti i posledica."
<BR>
<BR>&nbsp;&nbsp;&nbsp;&nbsp;&nbsp;Sumrak se sporo i nečujno prikradao ostrvom. U podnožju svog najvišeg brežuljka, ležala je zemlja zaštićena tamom, a oko kuća farmera sa mora, umesto fenjera, tinjali su svici; ali, na pučini još uvek je svetlucalo. Bela, spram kraljevski plavog luka koji se protezao ka zapadu u pravcu Azije, i kroz grane stogodišnjih, patuljastih borova, presijavala se Venera. Verandom kuće Karela Keadžimua širio se miomirisni dim iz kadionice. Na pritki je stajala ptica, pevajući onaj zamršeni i nezaboravni izbor melodija zbog kojih ju je čovek i stvorio; ipak, ova ptica nije bila zatočena u kavezu već je imala svoje mesto u šumi.
<BR>&nbsp;&nbsp;&nbsp;&nbsp;&nbsp;Starac je mrmljao: "Jeste, dovukli smo se do kraja. Umiranje je bolno. I pored svega, naši praoci bili su mudri kada su u mitovima izjednačili Nan sa Lesuom. Ono što je trajalo večno, postaće nepodnošljivo. Smrt otvara put, kako narodima, tako i ljudima."
<BR>&nbsp;&nbsp;&nbsp;&nbsp;&nbsp;Klečao je pored svog prijatelja, u dugom muku, dok najzad ne reče: "U vezi onog što si mi ispričao, pitam se nismo li naš pečat utisnuli odveć duboko."
<BR>&nbsp;&nbsp;&nbsp;&nbsp;&nbsp;("Pratio sam njegov život", rekao mi je Hevig. "Počeo je kao sjajan mladi filosof koji je prihvatio mesto u diplomatiji. Završio je kao visoki državnik, koji se povukao da bi postao filozof. Tada sam odlučio da se priključi vama, da bude jedan od dvojice ljudskih bića kojima sam se usudio da poverim tajnu.
<BR>&nbsp;&nbsp;&nbsp;&nbsp;&nbsp;Vidite, ja nisam mudar. Mogu skakutati sudbinom čovečanstva i skupljati podatke; ali, umem li da ih tumačim, mogu li da ih razumem? Kako mogu da znam šta treba činiti, ili šta je moguće učiniti? Žurno sam koračao kroz mnoge godine; ali Karelo Keadžimu živeo je, radio i razmišljao do dubokih devedeset, neprekinutih godina. Bila mi je potrebna njegova pomoć.")
<BR>&nbsp;&nbsp;&nbsp;&nbsp;&nbsp;"Što znači", reče Hevig, "da osećate da je jedan deo vaše kulture isuviše snažan, na štetu svega ostalog u narednom društvu?"
<BR>&nbsp;&nbsp;&nbsp;&nbsp;&nbsp;"Iz onoga što si mi rekao, tako sledi." Domaćin nekoliko trenutaka provede u razmišljanju. Za Heviga to nije odveć dugo trajalo. "Ili, bolje rečeno, zar ne osećaš čudnu podvojenost... u budućnosti, kao što kažeš... između dve zamisli, koje je, po našem Maurai idealu, trebalo držati u ravnoteži?"
<BR>&nbsp;&nbsp;&nbsp;&nbsp;&nbsp;Nauka, razboritost, planiranje, upravljanje. Mit, oslobođena duša i čovek kao organski deo prirode čija ispravnost nadmašuje znanje i mudrost.
<BR>&nbsp;&nbsp;&nbsp;&nbsp;&nbsp;"Izgleda mi, na osnovu onoga što si mi rekao, da je sadašnje precenjivanje tehnološke mašinerije samo zanos koji prolazi", primeti Keadžimu. "Rađa se otpor, ne bez razloga. Postali smo oholi, mi Maurai. Još gore, postali smo delioci pravde po svom ubeđenju. Ono što je nekada bilo dobro izdigli smo do božanskog i time dozvolili da se sve dobro što je preostalo pretvori u trulež. U ime očuvanja raznolikosti kultura, pokušali smo da čitave rase zamrznemo u oblicima koji su u najboljem slučaju bili tek delom neobični, a u najgorem nakazni i opasno anahroni. U ime očuvanja životne sredine, pokušali smo da prognamo izum koji bi nas mogao odvesti putem zvezda. Nije ni čudno što je Ruvenzorja otvoreno naredio istraživanje u vezi proizvodnje termonuklearne energije! I nije čudno što nas je neprivrženost našeg sopstvenog naroda učinila nesposobnim da to sprečimo!"
<BR>&nbsp;&nbsp;&nbsp;&nbsp;&nbsp;Ponovo je zavladao tajac, a potom domaćin nastavi: "Ali, sudeći po tvom izveštaju, Džek, prijatelju moj, ovo je poslednji trzaj. Glavnina čovečanstva će potom odbaciti naukovanje, odbaciće i samu nauku, i zadržati jedino onu okosnicu tehnologije koja je neophodna da bi se održao svet. Više nego ikada okrenuće se sebi i svojim mislima, mistici; običan čovek potražiće prosvećenost kod mudraca, koji će je opet potražiti u samima sebi. Jesam li u pravu?"
<BR>&nbsp;&nbsp;&nbsp;&nbsp;&nbsp;"Ne znam", odgovori Hevig. Imam taj utisak, ali ništa više osim utiska. Shvatate i sami da većinu toga ne razumem tako dobro kao što razumem jezike. Jedan ili dva mogu jasno rastumačiti, ali nikada nisam imao dovoljno vremena da naučim tečan govor. Toliko sam godina života utrošio da saznam i ovo malo što znam o vama, narodu Maurai. U daljoj budućnosti sve više izmičete mom poimanju."
<BR>&nbsp;&nbsp;&nbsp;&nbsp;&nbsp;"A paradoks se produbljuje", dodade Keadžimu, "zbog protivrečnih prizora koje si video. U središtu pastoralnog pejsaža, šiljci koji bruje i trepere zagonetnim energijama. Nečujno klizeći na šupljim skijama, ogromni brodovi, koji izgledaju kao da su napravljeni više od sile nego od metala. A simboli na kipovima, knjigama, izrezbareni na dovratku, obelodanjeni jednim pokretom ruke... za tebe nemaju nikakvog smisla. Ne možeš ni zamisliti odakle potiču. Jesam li u pravu?"
<BR>&nbsp;&nbsp;&nbsp;&nbsp;&nbsp;"Da", priznade Hevig pokunjeno. "Karelo, šta bi trebalo da uradim?"
<BR>&nbsp;&nbsp;&nbsp;&nbsp;&nbsp;"Smatram da si sada na stupnju kada treba da se upitaš: Šta još treba da saznam?"
<BR>&nbsp;&nbsp;&nbsp;&nbsp;&nbsp;"Karelo, ja, ja sam usamljeni čovek koji pokušava da sagleda hiljade godina. Ja to ne mogu! Ja samo... pa, samo osećam kako raste moja sumnja... da postoji mogućnost da Tvrđava proizvede takve mašine... I šta onda?"
<BR>&nbsp;&nbsp;&nbsp;&nbsp;&nbsp;Keadžimu ga dodirnu lagano poput krila leptira. "Ne uzrujavaj se. Čovek tako malo može da učini. Dovoljno je da i to malo bude ispravno."
<BR>&nbsp;&nbsp;&nbsp;&nbsp;&nbsp;"Šta je ispravno? Da li budućnost znači da nekolicina tehnoloških moćnika može vršiti nasilje nad ostatkom ljudskog roda koji je postao pokorno blagorodan zato što na ovom svetu nema ničeg osim nesreće i jada. Ako je to istina, šta se može učiniti?"
<BR>&nbsp;&nbsp;&nbsp;&nbsp;&nbsp;"Kao iskusan političar, makar i u mirovini", odvrati Keadžimu nenadano hladnim tonom kojim je Heviga uvek mogao uplašiti i pokvariti mu raspoloženje, "podozrevam da previđaš još užasnije mogućnosti. Ako je u pitanju obično samovlašće, ono se može nadživeti. Ali, mi Maurai, usredsredivši se na biologiju, možemo ostaviti nasleđe gore od kazne na koju nas ono upozorava."
<BR>&nbsp;&nbsp;&nbsp;&nbsp;&nbsp;"Molim? Hevig se pridiže na svojoj slamnatoj prostirci.
<BR>&nbsp;&nbsp;&nbsp;&nbsp;&nbsp;"Oštar metal može cepati drva, a može seći i živo meso", objasni Keadžimu. "Eksplozivi mogu razarati stene, ali mogu i nepoželjna ljudska bića. Lekovi - evo, reći ću ti da je to nevolja koja trenutno muči našu vladu na njenim najtajnijim savetovanjima. Posedujemo hemijske supstance koje imaju više nego umirujuće ili stimulišuće dejstvo. Pod njihovim uticajem, osoba počinje da veruje u sve što joj se kaže. Do detalja. Kao da snivaš san u kome je sve stvarno; boje i zvuci, osećaji sreće i straha, prošlosti i budućnosti... Do koje se granice smemo usuditi da ovaj napitak primenimo na naše glavne buntovnike?
<BR>&nbsp;&nbsp;&nbsp;&nbsp;&nbsp;Skoro da mi je drago što znam da će prevlast Federacije opasti pre nego što ovo pitanje postanje kritično. Krivica, stoga, ne može biti naša." Keadžimu se nagnu ka Hevigu. "Ali ti, sirota skitnico kroz vreme, ti moraš razmišljati i o onome što sledi iza narednog stoleća... Ali, dođi, ovo je veče kao stvoreno za spokoj. Posmatraj zvezde kako lagano brode, udahni tamjan, počuj pesmu ptica, oseti dah povetarca, sjedini se sa Zemljom."
<BR>&nbsp;&nbsp;&nbsp;&nbsp;&nbsp;Sedeo sam sam nad knjigom u mojoj brvnari u Senlaku, novembra 1969. Noć je bila kristalno jasna i pucketavo mrzla. Mraz je po prozorskim staklima iscrtavao cvetne šare.
<BR>&nbsp;&nbsp;&nbsp;&nbsp;&nbsp;Iz gramofona se izlivala Mocartova simfoniju, reči Jejtsa ležale su mi u krilu, prst ili dva viskija stajao je u čaši nadomak moje naslonjače, poneka uspomena prošetala bi mi mislima i izmamila osmeh na licu. Savršen užitak za jednog starca.
<BR>&nbsp;&nbsp;&nbsp;&nbsp;&nbsp;Neko je tupo pokucao na vrata. Izgovorih poganu reč, nevoljno se pridigoh i smišljajući izgovor krenuh ka vratima. Raspoloženje mi se nije popravilo kad je Fidlstiks šmugnuo između mojih gležnjeva i gotovo me oborio. Zadržao sam tog prokletog mačora samo zato što ga je Kejt volela. Bio je mače kada je ona umrla, a sad se i njemu bližio kraj...
<BR>&nbsp;&nbsp;&nbsp;&nbsp;&nbsp;Otvorivši vrata, prože me zima koja je pohrlila unutra. Zemlja, bez snežnog pokrova, bila je zaleđena. Na njoj je stajao čovek i drhtao u svom neprikladnom ogrtaču. Bio je srednje visine, vitak, plavokos, oštrih crta lica. Na upalom mu licu teško je bilo prepoznati godine.
<BR>&nbsp;&nbsp;&nbsp;&nbsp;&nbsp;Pola decenije, koliko mi nije bio pred očima, nije moglo pomutiti sećanje na njega. "Džek!" uzviknuh ja. Telom mi prostruja talas nesvestice.
<BR>&nbsp;&nbsp;&nbsp;&nbsp;&nbsp;On uđe, zalupi vrata i reče tihim, hrapavim glasom: "Dok, morate mi pomoći. Moja žena umire."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
