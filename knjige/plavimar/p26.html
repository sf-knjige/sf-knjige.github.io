<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Krenula je iz skloništa meteorološkim roverom iz prošlog veka. To vozilo bilo je jedna visoka, 'kockasta' stvar sa luksuznom vozačkom kabinom na vrhu. Prozori su bili vrlo veliki. Ova kabina nije se mnogo razlikovala od prednje polovine onog ekspedicionog terenskog vozila u kome je prvi put išla na Marsov severni pol, sa Nađom, Filis, Edmundom i Džordžom. Pošto je od tada provela još hiljade sati u takvim mašinama, u prvi mah je imala utisak da ovo što sada radi jeste običan posao, nastavak njenog dosadašnjeg svakodnevnog bitisanja.
<BR>&nbsp;&nbsp;&nbsp;&nbsp;&nbsp;Ali vozila je ka severoistoku, niz kanjon, sve dok se nije našla u dnu jednog malog, bezimenog kanjona na 60 stepeni geografske dužine i 53 stepena severne geografske širine. Prešla je u dolinu koja je izdubljena delovanjem neke manje provale podzemnih voda u poznom amazonijskom razdoblju Marsa; tada je voda pokuljala niz jedan raniji grebenski rased, niz donje nagibe Velike eskarpe. I kuljala je tako da su brazde na zidovima kanjona ostale vidljive sve do sad, a na dnu doline - lentikularna ostrvca temeljnog kamena.
<BR>&nbsp;&nbsp;&nbsp;&nbsp;&nbsp;Ali je dolina sada vodila pravo u more leda.
<BR>
<BR>&nbsp;&nbsp;&nbsp;&nbsp;&nbsp;Iz terenskog vozila izišla je obučena u odelo protiv vetra ispunjeno vlaknima. Na licu je imala masku protiv suviška CO <SUB>2</SUB> i gogl-naočare, na nogama čizme sa grejačima. Vazduh je bio hladan i razređen, iako je ovde na severu bilo proleće, sada, u Ls 10, M-53. Hladno i vetrovito, a zupčasti nizovi niskih, naduvenih oblaka jurili su ka istoku. Predstojalo je ili ledeno doba, ili, ako manipulacije Zelenih budu uspešne, samo jedna 'godina bez leta', kakva je na Zemlji bila 1810. godina, kada je eksplozija vulkana Tambori rashladila svet.
<BR>&nbsp;&nbsp;&nbsp;&nbsp;&nbsp;Krenula je pešice duž obale novog mora. Nalazila se u podnožju Velike eskarpe, u oblasti Tempe Tera. Tempe Tera bila jedan režanj pradrevnih visija, opružen ka severu, režanj koji je izbegao opšte 'ljuštenje' severne polulopte verovatno zbog toga što se našao otprilike na suprotnoj tački od Velikog pogotka koji se, o tome je većina areologa sada bila saglasna, zario u Mars u blizini današnje oblasti Hrad Valis, nedaleko od Elizijuma. Dakle: izgruvana, stara brda koja gledaju na more što je pretežnim delom zakrčeno ledom. Stene su ovde izgledale ustalasane kao neko crveno more koje se skamenilo upravo kad je zbog silovite promene vetra došlo do sudaranja i presecanja talasa. Led je, opet, delovao kao prerija u dubinama zime. 'Ovdašnja' voda, kao što je rekao Mičel, voda koja se od samog postanka ove planete nalazila tu, i koja je ranije već probijala na površinu. Činjenica koju je bilo teško pojmiti.
<BR>&nbsp;&nbsp;&nbsp;&nbsp;&nbsp;Misli su joj bile razasute i spetljane, zaletale su se tamo i ovamo, sve jednovremeno - bilo je to nalik ludilu, ali ipak ne ludilo. Znala je razliku između ta dva. Brujanje i zavijanje vetra nije se njoj obraćalo tonom predavača sa zemaljskog Masačuseckog instituta za tehnologiju; nije imala strah od gušenja pri ovakvom disanju. Nije bilo to. Samo su se njene misli ubrzale i razlomile u mnoštvo nepredvidljivih komadića, kao ono jato ptica tamo, koje se raspršilo iznad leda, i svaka ptica mlatara krilima i zaleće se u cik-cak kroz siloviti zapadni vetar. Ah, osećaj tog vetra na njenom telu. Kako je gurka. Novi, gusti vazduh kao šapa neke životinje...
<BR>&nbsp;&nbsp;&nbsp;&nbsp;&nbsp;Neustrašivo i vešto ptice su jurcale kroz vetar i vraćale se. Bile su to skue, nordijski galebovi-grabljivice. Pošle su u lov, iznad tamnih pruga slobodne, nezaleđene vode. Takve pruge, zvane 'polnjapi', bile su samo površinski znaci da se ispod leda komešaju ogromni 'kotlovi' tečne vode; rekli su joj da sad postoji neprekinuti kanal podledne vode koji je obujmio celu planetu. Krivuda ka istoku preko starog područja Vastitas, često 'podere' masu leda iznad sebe i otvori ovakve polnjape, prostore slobodne vode koji se održe satima ili nedeljama. Iako je vazduh tako hladan, ne događa se zaleđivanje do dna, zato što donjim slojevima vode pritiču stalno nove količine toplote iz potopljenih mohoul rupa u Marsovoj kori, koje su izbušene na mnogo mesta na Vastitasu; osim toga, hiljade termonuklearnih eksplozija koje su izvršene po naređenju metanacionalnih kompanija na kraju prethodnog veka stvorile su svoje sopstvene vrele zone iz kojih se toplota i sad lagano uzdizala. Bombe su bile usađivane tako duboko pod površinu Marsa, u megaregolit, da radioaktivni otpad, navodno, 'nije mogao' da se probije do površine, za razliku od toplote koja je trebalo da se probije na površinu 'srazmerno brzo', u jednom 'termalnom pulsu', što je potrajalo, evo, već mnogo godina. Ne; može Mičel da priča šta hoće, ali osim što je voda poreklom sa Marsa, praktično ničeg drugog prirodnog nema u načinu na koji je ovo more nastalo.
<BR>&nbsp;&nbsp;&nbsp;&nbsp;&nbsp;En se pope na jedan greben da bi videla šire i dalje. Pred njom leži more: led, uglavnom ravan, ponegde zdrobljen. Sve je mirno kao leptir na grančici, mirno kao da bi se sva ova belina mogla najednom podići i odlepršati. Kovitlanja ptica i bežanje oblaka po nebesima pokazuju kako je, zapravo, snažan vetar; sve što se nađe u vazduhu, odmah počne da se sliva ka istoku. Samo led ni da makne. Glas vetra, dubok i ogroman, hripavo seče preko milijardi hladnih, oštrih ivica. Jedna traka sive vode, a na njoj nebrojene strije od vetra; snagu svakog naleta vetra priroda izmeri, predivnom tačnošću, tako što se talas uzdigne tačno u odgovarajućoj meri, a najjači udari i zapenuše poneki od talasa, opet srazmerno svojoj moći. Prekrasna osetljivost. Voda. Ispod te narogušene površine, planktoni, škampi, ribe, sipe; En je čula je da se sada u ribljim uzgajalištima proizvodi podmladak za čitav, inače veoma kratak, lanac ishrane kakav postoji u vodama Antarktika. Tako proizvedena mlađ pušta se u more. To su vode u kojima sve vri od života.
<BR>&nbsp;&nbsp;&nbsp;&nbsp;&nbsp;Skue se vijaju u krug iznad nje. Čitav jedan oblak skua sjuruje se kao vrtlog, spiralno, na neku svoju metu koja se nalazi na obali, iza nekih stena. En pođe tamo. Najednom vide na šta su se toliko okomile. To je ležalo u jednom procepu stena, nadomak leda: ostaci jedne foke, većim delom pojedeni. Foke! Ovaj leš ležao je na travi koja je rasla kao u tundri, u zavetrini nekih peskovitih dina, koje su, opet, bile u zavetrini jednog stenovitog grebena koji se spuštao do leda. Iz tamnocrvenog mesa viri beli kostur, a oko mesa su slojevi bele slanine i crnog krzna. I sve je to pocepano i otvoreno prema nebu. Oči iskljuvane.
<BR>&nbsp;&nbsp;&nbsp;&nbsp;&nbsp;Produžila je pored mrcine, na sledeći mali greben. I ovaj je stvarao svojevrstan rt koji se opružao u led; onostran rta bio je neki zaliv. Okrugao zaliv; bivši krater, dakle. Sada ispunjen ledom. Pukim slučajem ovaj krater se našao na nivou mora; štaviše, imao je i jedno provaljeno mesto okrenuto baš prema moru, pa su se voda i led sručili unutra. Sada je to okrugli zaliv, savršen za luku. Jednog dana će i biti luka. Prečnika oko tri kilometra.
<BR>&nbsp;&nbsp;&nbsp;&nbsp;&nbsp;En sede na jednu gromadu, na rtu, i predade se razgledanju tog novog zaliva. Dah je ulazio u nju i izlazio, nehotičnim ritmom, njen grudni koš sav u nekim čudnim grčevima, kao na porođaju u trenutku kontrakcija. Pa, ona plače. Zaista. Skide masku sa lica i izduva nos dole na stene i stisnu ga prstima da ga ocedi. Obrisa oči, ali žestok plač i jecanje nisu prestajali. Ovo je njeno telo. Pamtila je kako je prvi put naišla, slučajno, na poplave u Vastitasu, na onom svom samotnom putaovanju, pre nebrojeno godina. Tada nije plakala, ali je Mičel rekao da samo zbog šoka nije plakala, samo zbog otupelosti od šoka, kao pri svakom ranjavanju - čovek se povuče od svog tela i svojih osećanja. Mičel bi nesumnjivo rekao da je ova sadašnja reakcija zdravija. Ali zašto? Ovo boli; seizmički tremori drmaju njeno telo. 'Kad bude prošlo, ti ćeš se osećati bolje', tako bi Mičel sada rekao, kad bi bio prisutan. Bićeš 'ispražnjena'. Nestaće napetost - to ti je tektonika limbičkog sistema - ali njoj su smešne takve pojednostavljene analogije koje Mičel nudi, žena kao planeta, svašta, pa to je besmisleno. Ipak, evo nje kako sedi na kamenu, šmrca i gleda zaliv iznad koga oblaci hitro beže, i stvarno, oseća se ispražnjena.
<BR>
<BR>&nbsp;&nbsp;&nbsp;&nbsp;&nbsp;Ništa se ne kreće osim oblaka iznad njene glave i uporednih talasa koje vetar urezuje u prostor slobodne vode. Na toj vodi ocrtava se nalet za naletom vetra, boja bude treperavo siva, pa slezova, pa opet siva. Voda drhti, kopno miruje.
<BR>&nbsp;&nbsp;&nbsp;&nbsp;&nbsp;Najzad En ustade i pođe do jednog 'rebra' od tvrdog, starog kamena zvanog 'šišovit' koje je sad činilo uzanu graničnu liniju između dve obale. Uistinu, iznad leda nije bilo mnogo toga što se primetno izmenilo u odnosu na pradrevno stanje Marsa. Dole, međutim, na samoj liniji vode, stvari stoje kudikamo drugačije. Svakodnevno 'bombardovanje' vetrom i talasima polomilo je led u sitne komade, u masu ledenih krhotina. Talasi su tu žitku masu nabacivali na obalu gde je ostajala, tako da sad postoje linije tih ledenih nanosa nalik na linije morske travuljine i kojekakvih naplavina na zemaljskim obalama. Kad dođe leto, taj takozvani 'drobljeni led' razdire nove plaže, smulja se sa peskom i blatom u polutečnu masu, koju sad vidiš zamrznutu ispod novih nanosa drobljenog leda. Smeđe, a preko toga belo. Kao čokoladna torta, i na njoj šlag.
<BR>&nbsp;&nbsp;&nbsp;&nbsp;&nbsp;En pođe laganim hodom preko ovog haosa. Dođe do jednog vrlo malog zaliva, koji je bio sav zakrčen ledenim gromadama što su se nasukale u plićaku, a zatim ostale zarobljene usled zamrzavanja čitave površine vode oko njih. Izlaganje suncu i vetru izvajalo je te blokove leda u barokne fantazije prozirnog plavog leda i neprozirnog crvenog leda, nalik na agregate safira i 'krvavog kamena'. Na južnim stranama ovih blokova otapanje je bilo preferencijalno, a voda se ne samo topila i slivala nego u slivanju i ponovo zaleđivala u ledenjake, ledene brade, ledene opne, ledene stubove.
<BR>&nbsp;&nbsp;&nbsp;&nbsp;&nbsp;Osvrnula se i pogledala iza sebe, duž obale, i još jednom se uverila koliko je pesak izbrazdan i razderan; šteta je bila ogromna, brazde ponegde i dva metra duboke - neverovatna sila, sposobna da izore takve rovove! Mora biti da je taj pesak dobrim delom bio pomešan sa lesom - rastresitim i lakim zemljištem koje nastaje taloženjem prašine iz vazduha. Sada je ovde kao između dve linije fronta u Prvom svetskom ratu, ničija zemlja od blata i prljavog leda, sva razneta i isprovaljivana granatama koje su gađale šance neke nevesele vojske.
<BR>&nbsp;&nbsp;&nbsp;&nbsp;&nbsp;Krenula je dalje, gazeći po neprozirnom ledu. Po površini zaliva. Kao svet prekriven spermom. U jednom trenutku led zapucketa pod njenom težinom.
<BR>&nbsp;&nbsp;&nbsp;&nbsp;&nbsp;Kad je već izišla daleko od obale, zaustavila se i osvrnula se po moru. Horizont zaista 'tesan', blizak. Ispentrala se na jednu santu sa ravnim vrhom i odatle pogledala nešto širi prostor ovog zaliva. Ledeno prostranstvo sve do kružnog zida kratera; a iza zida vide se samo još oblaci u jurnjavi. Led, iako ispucao i ispreturan i izboran svojim pritiscima, ipak jasno pokazuje ravninu vodene mase ispod. Na severu se jasno primećuje rupa u kraterskom zidu, kroz koju je more ušlo ovde. Pojedini pločasti ledeni bregovi strše iz mora kao izobličeni dvorci. Bela pustoš.
<BR>&nbsp;&nbsp;&nbsp;&nbsp;&nbsp;Pošto se neko vreme borila da dokuči ovaj prizor, u čemu nije uspela, En se nekako spentra sa ledenog brega i krenu pešice nazad duž obale, u nameri da se vrati u svoja kola. Dok je prelazila onaj mali kameniti rt koji je razdvajao dva dela obale, jedan pokret dole na ivici leda privuče joj pažnju. Kretalo se nešto belo - neka osoba u beloj odeći za sneg, možda, ali osoba koja ide na sve četiri noge... ne. Medved. Polarni medved. Kreće se po ivici leda.
<BR>&nbsp;&nbsp;&nbsp;&nbsp;&nbsp;Privukao ga je vrtlog ptičurina iznad crknute foke, dabome. En čučnu iza jedne stene, a onda se opruži potrbuške po jednoj zaravni peska pokrivenog prašinastim mrazom. Hladnoća po celoj prednjoj strani njenog tela. Ona virnu iza stene.
<BR>&nbsp;&nbsp;&nbsp;&nbsp;&nbsp;Medvedovo krzno bilo je ne baš belo, nego neke boje nalik na slonovaču, a na bokovima i nogama žućkasto. Podigao je tešku glavudžu, počeo da njuška kao pas i da se osvrće radoznalo. Odklipsao je do mrtve foke, ne obraćajući pažnju na stub kričavih ptica. Poče da ždere iz foke kao pas iz zdele. Podiže glavu... sad mu je njuška bila tamnocrvena. Enino srce je gruvalo. Medved sede na sapi i poče da liže šapu, a zatim da trlja lice, sve dok oba ne postadoše opet čisti. Uredan kao mačka. Onda bez ikakvog upozorenja pade napred, dočeka se na sve četiri noge, i zaputi se uzbrdicom od kamena i peska, tačno ka mestu gde se En iza svoje stene skrivala. I pređe u laki trk, tako što je sad istim pokretom bacao napred obe svoje leve noge, i prednju i zadnju; pa obe desne; pa leve, desne, leve, desne.
<BR>&nbsp;&nbsp;&nbsp;&nbsp;&nbsp;En se otkotrlja niz drugu stranu malog rta i ustade i dade se u beg. Trčala je kroz jednu plitku fisuru koja ju je vodila ka jugozapadu. Njeno terensko vozilo nalazilo se maltene tačno na zapadu od nje, ili je tako bar računala, a medved je nadirao sa severozapada. Ona se uspentra uz kratku, strmu, bočnu stranu kanjona koji se okretao približno ka jugozapadu, pretrča preko jednog brisanog prostora na znatnoj visini u odnosu na okolni teren, do nove jaruge. Ova je vodila malo zapadnije nego prethodna. Gore! Pentraj se na sledeću onakvu zaravan između dvaju plitkih fosa! Osvrte se. Već zadihana, a do rovera ima bar još dva kilometra, ima da se trči i trči, ka zapadu i malčice ka jugu. Ona, zapravo, rover još i ne vidi, jer je iza nekih zupčastih brežuljaka. Medved dolazi sa zapada i istoka; ako se orijentiše pravo ka roveru, imaće da prevali otprilike isto koliko i ona... oko dva kilometra. Da li medved lovi na osnovu vida, ili njuha? Ume li da izračuna kojom putanjom će žrtva bežati, pa da joj preseče put?
<BR>&nbsp;&nbsp;&nbsp;&nbsp;&nbsp;Nego šta. Sigurno da ume. Nju ispod termo-odela probi znoj. Smandrljala se nekako u sledeću veliku jarugu, malu klisuru zapravo, i onda neko vreme grabila duž njenog dna ka zapadu-jugozapadu. Onda opazi jednu laku kosinu kojom odmah ustrča na sledeću visoku zaravan među klisurama, koja je sad vodila kao nekakav visoki i široki drum između plitkih klisura sa obe strane. Okrete se i pogleda se sa medvedom oči u oči. On je stajao na četiri noge, iza te dve male klisure koje je upravo savladala; izgledao je kao mnogo veliki pas... ili stvor nastao ukrštanjem psa i čoveka, ogrnut u krzno slamnate bele boje. En ostade zaprepašćena da takvo biće može postojati ovde. Ovdašnji lanac ishrane nikako ne može zadovoljiti potrebe tako krupne grabljivice, zar ne?... Ili ipak može? Pa valjda ljudi hrane ove medvedčine u nekim stanicama za dohranjivanje. Trebalo bi se nadati da je tako. Ako nije tako, onda ovaj medved mora biti jezivo gladan. On kliznu dole, jedan kanjon bliže njoj, a En polete u bežaniju po zaravni, ka terenskom vozilu. I posle ovoliko trčanja, okretanja i osvrtanja, zadržala je poverenje u svoj osećaj za pronalaženje rovera.
<BR>&nbsp;&nbsp;&nbsp;&nbsp;&nbsp;Trčala je tempom za koji je pretpostavljala da će ga moći izdržati sve do rovera. Jedva se suzdržavala da se ne 'pusti', da se ne otisne u ludi sprint; znala je da ne bi to izdržala, srušila bi se i ne bi mogla dalje. Nametni sebi pametan tempo, ponavljala je u glavi. Siđi sa ovog isturenog terena u neku udolinu da te onaj ne vidi. Zadrži orijentaciju; šta ako već prolaziš pored rovera i počinješ da se udaljavaš od njega, odlaziš ka jugu? Vraćaj se na uzdignutiji teren, samo na kratko, treba osmotriti šta je gde. Mora biti da je rover onamo, iza onog brdašca sa ravnim vrhom - to je neki krater, jasno; omanji krater; malo grbav na južnom delu svog prstena - sigurno je rover tamo. Mada se, baš, ne vidi. A teren je tako ispreturan, ništa lakše nego izgubiti se. Hiljadu puta u životu En se na terenu, za kratko, napola izgubila, nije znala gde je u odnosu na neku određenu tačku, obično u odnosu baš na svoj sopstveni parkirani rover - ali to u načelu nije veliki problem, imaš APS na zglavku da te dovede do cilja. Moglo bi to i sad. Ali i bez APS-a ona je sigurna da je rover iza onog brdašca, tačno iza onog malo 'grbavog' mesta.
<BR>&nbsp;&nbsp;&nbsp;&nbsp;&nbsp;Hladan vazduh u njenim plućima naprosto peče. Pade joj na um da ima u rancu na leđima masku sa kiseonikom za hitne slučajeve. Stade, poče kopati po rancu, nađe i istrže to, navuče preko nosa i usta i odvrte ventil. Izvesna količina komprimovanog kiseonika. Najednom postade sasvim druga, jača, brža, sposobnija da održi jak tempo. Potrča još jednim 'drumom' između dve jaruge, u nadi da uskoro uoči rover iza brdašca. Eno ga! Dahćući tijumfalno, crpla je iz maske ledeni kiseonik; božanski ukus, ali zadihanost nije postala manja. Sjuri se u dno jaruge desno od sebe, videći da će upravo tako stići do samog rovera.
<BR>&nbsp;&nbsp;&nbsp;&nbsp;&nbsp;Osvrte se i ugleda da i polarni medved trči. Noge su mu sada mlatarale u nekoj klimavoj vrsti galopa. Klimavo, ali naprosto je proždirao preostalu udaljenost, a plitki zidovi jaruga za njega nisu, izgleda, bili ništa, prelivao se preko njih kao beli košmar, jedna bela stvar predivna i užasavajuća, videlo se tečno pokretanje njegovih mišića, bez napora, ispod tog debelog, belog krzna sa žutim vrhovima čuperaka. Sve ovo sagledala je u jednom jedinom trenu potpune jasnoće, sve u njenom vidnom vidnom polju bilo je jasno i oštro ocrtano i zračno, kao iznutra obasjano. Okrenula se opet napred i pojurila sada svom silinom, bez ikakvog suzdržavanja, žestoko pazeći na svaki korak da se ne spotakne o nešto; pa ipak je i dalje videla medveda kako teče preko crvenkastih stenovitih nagiba, kao poslesliku preko sadašnjeg vidnog polja. Ona treska čizmama o led, to je sad tvrda, mahnita jurnjava, i balet po stenama, medved je brz i ovaj teren mu nije nikakva prepreka, ali i ona je životinja, i ona je provela godine na zabačenim terenima na Marsu - zapravo, mnogo više godina nego ovaj mladi medved, ona može da trči kao kozorog, u skokovima, sa vrha jedne stene na vrh sledeće, pa sledeće, pa na pesak, pa na zaravan, pa opet od vrha do vrha nekoliko stena, otiskuje se silovito napred, ali i balansira savršeno, nepogrešivo kontroliše ovaj beg za goli život. A rover je blizu, blizu. Samo se još uspentrati uz poslednju bočnu stranu jaruge, zatim jurnuti uz blagi nagib na prilazu krateru, i evo, ona već mora da uspori da se ne bi 'nabila' punom brzinom u rover, ona naleće na rover i uzdignutom pesnicom treska u zaobljeni metalni bok vozila trijumfalno, donnnng! - kao da time udara i medveda u tu gubicu, sledećeg sekunda ipak pribranije pritiska dugme za otvaranje vrata i juriš unutra, unutra, spoljašnja vrata se zatvaraju i ona je u vazdušnoj pretkomori. Iza nje su se vrata već sama zabravila.
<BR>&nbsp;&nbsp;&nbsp;&nbsp;&nbsp;Pohitala je uz stepenice do visokog vozačkog mesta da pogleda iza. Kroz staklo vide polarnog medveda dole, kako osmatra njeno vozilo sa povelikog odstojanja. Izvan dohvata ma kakvih pušaka sa strelicama za uspavljivanje. Njuška on i pokušava da dokuči šta će to tu biti. En oseti da ju je probilo mnogo znoja; nepojamno je zadihana; udahni-izdahni, udahni-izdahni, ko bi rekao da je grudni koš sposoban za tako silovito grčenje! I to sad kad ona bezbedno sedi u vozačkoj fotelji. Sklopi oči i pred njom je opet ona heraldična slika medveda koji se kao voda provlači preko stena, lije i teče; otvori oči i tu je instrument-tabla, svetlucava, veštačka i dobro znana. Oh, čuda!
<BR>
<BR>&nbsp;&nbsp;&nbsp;&nbsp;&nbsp;Dva dana kasnije još je bila u svojevrsnom šoku i sposobna da vidi polarnog medveda tačno ispred sebe kad god sklopi oči i pomisli na njega; a za mnoge druge stvari odsutna duhom. Noću je led u zalivu potmulo tutnjao i stenjao, ponekad se od unutrašnjih naprezanja naglo razlamao u pravim eksplozijama, tako da je En sanjala napad na Šefild, pa je i ona, kao taj led, ječala. Danju je pokušavala da vozi, ali je u tome bila tako nepažljiva da je najzad poverila automatskom pilotu da vozi dalje duž obala kraterskog zaliva.
<BR>&nbsp;&nbsp;&nbsp;&nbsp;&nbsp;Dok se vozilo kotrljalo sve dalje i dalje, En je lunjala po vozačkoj kabini, a njen um je jurio velikom brzinom. Nekontrolisano. Nije se to moglo zaustaviti, moglo se samo pratiti sa osmehom i izdržati. Kuckaš po zidovima, zuriš kroz prozore. Da li je medved otišao? Jeste, ali nije. Potražila je informacije o njemu: ursus maritimus, 'medved pomorski'. Eskimi Inuiti zovu ga 'tornasuk', što znači 'onaj koji daje snagu'. Bio je kao ona lavina koja umalo da je smrvi onog dana u Melas Kazmi; to je ostalo zauvek deo njenog života. Tada, u suočenju sa lavinom, nije pomerila nijedan mišić; od medveda je, međutim, pobegla najbrže što su je noge nosile. Mars može nju ubiti, može i nesumnjivo će je ubiti jednog dana, ali neće tamo neka medvedčina iz zemaljskog zoološkog vrta; ili, bar, ne ako to ona može da spreči. Ne zato što je ona nešto mnogo zaljubljena u život, daleko od toga, nego zato što čovek treba da ima slobodu da izabere svoju smrt. Kao što je ona već birala, bar dva puta. Ali spasili su je, prvo Sajmon, a posle Saks - kao smeđi medvedići - oteli su njenu smrt od nje. Ni sad nije bila sigurna kako bi trebalo da reaguje na to, kakva osećanja da ima s tim u vezi. Baš žuri njen um! En se pridrža za naslon vozačke fotelje. Posle nekog vremena ispruži ruku i otkuca Saksov stari prvostotinaški pozivni broj na tastaturi na instrument-tabli rovera: XY23. Pričeka da veštačke inteligencije obezbede ovom pozivu prohodnost sve do šatla kojim su se sada Saks i ostali vraćali na Mars. Posle nekog vremena pojavi se on, na ekranu, sa tim svojim novim licem, zagledan u svoj ekran.
<BR>&nbsp;&nbsp;&nbsp;&nbsp;&nbsp;"Zašto si to uradio?" povika ona. "Imam pravo da izaberem svoju smrt kako me je volja!"
<BR>&nbsp;&nbsp;&nbsp;&nbsp;&nbsp;Sačekala je da ove reči otputuju sve do njega. Kad su stigle, on je podskočio, njegova slika na ekranu se zatresla. "Zato što..." reče on, pa zaćuta.
<BR>&nbsp;&nbsp;&nbsp;&nbsp;&nbsp;En oseti kako neka hladnoća prolazi kroz nju. Isto tako glasile su i Sajmonove reči kad ju je izvukao iz haosa. Nikad oni ne znaju da kažu razlog, osim tog 'zato što'. A to su reči samog života. Idiota.
<BR>&nbsp;&nbsp;&nbsp;&nbsp;&nbsp;Saks nastavi. "Nisam hteo - činilo se da je takvo upropašćavanje - stvarno je iznenađenje da se ti ovako javiš. Drago mi je."
<BR>&nbsp;&nbsp;&nbsp;&nbsp;&nbsp;"Jebo te drago", reče En.
<BR>&nbsp;&nbsp;&nbsp;&nbsp;&nbsp;Već se rešavala da prekine vezu, kad on opet poče da govori - sad su mogli govoriti naizmenično. "Zato da bih mogao razgovarati sa tobom, En, hoću reći - imao sam u vidu moju ličnu korist. Nisam želeo da budem bez tebe. Želeo sam da mi oprostiš. Da se raspravljam sa tobom još neko vreme i - da ti postane jasno zašto sam uradio to što sam uradio."
<BR>&nbsp;&nbsp;&nbsp;&nbsp;&nbsp;Zaćutao je isto tako nenadano kao što se i raspričao, i sad je samo izgledao još zbunjenije, čak i uplašeno. Možda je tek sad čuo ono što je maločas dobacila. Ona njega ume da uplaši, tu sumnje nema.
<BR>&nbsp;&nbsp;&nbsp;&nbsp;&nbsp;"To je potpuno sranje", reče ona.
<BR>&nbsp;&nbsp;&nbsp;&nbsp;&nbsp;Posle nekog vremena: "Da. Hm. Pa kako si ti? Izgledaš..."
<BR>&nbsp;&nbsp;&nbsp;&nbsp;&nbsp;Prekinula je vezu. Upravo sam pobegla od polarnog medveda! - povika ona u svom umu. Umalo da me pojedu tvoje glupe igre!
<BR>&nbsp;&nbsp;&nbsp;&nbsp;&nbsp;Ne. Neće mu reći. Petljaroš jedan. U sve se taj meša. Trebao mu je dobar recenzent za njegove stručne radove koje šalje 'Metažurnalu marsovske istorije'; na kraju ispada da ju je spasao samo zato. Hoće čovek da ima stručna lica kao ocenjivače svojih naučnih članaka - i zato brlja po najličnijim željama nečijim, osporava njenu suštinsku slobodu izbora između života i smrti, osporava joj pravo da bude slobodno ljudsko biće!
<BR>&nbsp;&nbsp;&nbsp;&nbsp;&nbsp;Pa, dobro, bar nije pokušao da to prikrije nikakvim lažima.
<BR>&nbsp;&nbsp;&nbsp;&nbsp;&nbsp;I, eto, ona je tu gde je. Grdan bes; silno kajanje, ali ni zbog čega; neobjašnjivi duševni bol; jedno oduševljenje, ali opet na čudan način bolno; sve to nju ispunjava u isto vreme. Limbički sistem ludo vibrira i u svaku misao dolije, kao krišom ubačeni alkohol, osećanja razmahana, a protivurečna, osećanja koja nemaju nikakve veze sa sadržinom misli: Saks ju je spasao, ona ga mrzi, ona oseća silnu radost, Kasei je mrtav, Piter nije, ne može nijedan medved nju ubiti, i tako dalje - to traje i traje. Oh, čuda!
<BR>
<BR>&nbsp;&nbsp;&nbsp;&nbsp;&nbsp;Primetila je jedan mali zeleni rover kako 'sedi' na litici iznad ledenog zaliva. Namah uze volan i poveze svoje terensko vozilo tamo. Neko malo lice izviri iz rovera, zagleda se kroz staklo ka njoj. Ona, kroz svoje vetrobransko staklo, mahnu tom licu. Crne oči, naočare, ćelava glava. Kao njen očuh. Ona parkira svoj rover pokraj njegovog. Tip joj poče mahati da pređe kod njega i podizati u vazduh drvenu kašiku - varjaču. Ali rasejano; izgledao je smućen, kao da je tek napola izvučen iz nekih svojih, drugih misli.
<BR>&nbsp;&nbsp;&nbsp;&nbsp;&nbsp;En obuče samo perjanu jaknu i prođe kroz vazdušnu pretkomoru i naprosto tako pođe ka njegovom vozilu. Šok ledenog vazduha: kao da je polivena velikim količinama ledene vode. Pa ipak, lepo je imati ovu mogućnost da iz jednog vozila u drugo prošetaš bez skafandera i maski. Ili, ako treba sići u suštinu stvari, prija da se na ovaj način rizikuje život. Zapanjuje pomisao da je tako mali broj ljudi izgubio život zbog sopstvene nepažnje ili zbog zaglavljenih brava na ulaznim vratima u ovakvim situacijama. Bilo je takvih pogibija, naravno. Nekoliko desetina, verovatno, tokom svih ovih godina ukupno. A gle sad: zima, ali postoji vazduh. Napolju si, i ništa ti nije.
<BR>&nbsp;&nbsp;&nbsp;&nbsp;&nbsp;Ćelavi tip otvori unutrašnja vrata svoje vazdušne pretkomore. "E, ćao", reče i pruži joj ruku. "Zdravo", rele En i rukova se s njim. "Ja sam En."
<BR>&nbsp;&nbsp;&nbsp;&nbsp;&nbsp;"Ja sam Hari. Hari Vajtbuk."
<BR>&nbsp;&nbsp;&nbsp;&nbsp;&nbsp;"Aha. Čula sam za tebe. Dizajner životinja."
<BR>&nbsp;&nbsp;&nbsp;&nbsp;&nbsp;Osmehnuo se blago. "Da." Bez stida; bez odbrambenog stava.
<BR>&nbsp;&nbsp;&nbsp;&nbsp;&nbsp;"Danas me pojurio jedan od tvojih polarnih medveda."
<BR>&nbsp;&nbsp;&nbsp;&nbsp;&nbsp;"Tebe!" Iskolačio je oči. "Ej! Oni su brzi!"
<BR>&nbsp;&nbsp;&nbsp;&nbsp;&nbsp;"Jesu, bogami. Ali to nisu samo polarni medvedi, a?"
<BR>&nbsp;&nbsp;&nbsp;&nbsp;&nbsp;"Pa, imaju i nešto gena grizlija, za nadmorsku visinu. Ali pretežnim delom su obični ursus maritimus. A to su vrlo robusna stvorenja."
<BR>&nbsp;&nbsp;&nbsp;&nbsp;&nbsp;"Mnoga stvorenja su robusna."
<BR>&nbsp;&nbsp;&nbsp;&nbsp;&nbsp;"Da, zar to nije čudesno? Oh, pardon, jesi li ti jela nešto? O'š supu? Upravo sam pripremao supu od praziluka, što si verovatno već i sama zaključila."
<BR>&nbsp;&nbsp;&nbsp;&nbsp;&nbsp;I jeste zaključila. "Vrlo rado", reče En.
<BR>
<BR>&nbsp;&nbsp;&nbsp;&nbsp;&nbsp;Preko supe i hleba postavljala mu je pitanja o polarnom medvedu. "Pa nije moguće da postoji ovde na Marsu lanac ishrane za nešto tako ogromno?"
<BR>&nbsp;&nbsp;&nbsp;&nbsp;&nbsp;"Postoji, postoji. U ovoj oblasti. Stvar dobro poznata: ovo je prvo biopodručje dovoljno robusno da izdrži i medvede. Zaliv je u tečnom stanju sve do dna, vidiš. U središtu je Apov mohoul, pa je to kao neko jezero bez dna. Naravno da je tokom zime led odozgo, ali medvedi su na to navikli još na Arktiku."
<BR>&nbsp;&nbsp;&nbsp;&nbsp;&nbsp;"Zime su duge."
<BR>&nbsp;&nbsp;&nbsp;&nbsp;&nbsp;"Jesu. Medvedice kopaju sebi jazbine u snegu, blizu nekih pećina koje postoje u onim izbočinama i barijerama na zapadnoj strani. Tamo ne padaju u pravi zimski san, samo im se telesna temperatura snizi za nekoliko stepeni, a u stanju su da se razbude za minut-dva ako se pojavi potreba da regulišu temperaturu u jazbini. U tim jazbinama i mužjaci i ženke provode najveći deo zime, što više mogu, ali ponekad iziđu da ulove nešto za jelo. I tako do proleća. A u proleće mi oteglimo neke ledene ploče kroz ušće zaliva u more, i stvari počnu od toga ponovo da se razvijaju, od dna prema vrhu. Osnovni lanac u vodi je antarktički, na kopnu arktički. Planktoni, račići, ribe, sipe, Vedelove foke, a na kopnu zečevi i kunići, leminzi, mrmoti, miševi, lasice, risovi. Pokušavamo sa karibuom, severnim jelenima i vukovima, ali za kopitare još nije vreme, nema dovoljno ispaše za njih. Medvede smo pustili tek pre neku godinu, vazdušni pritisak donedavno nije bio odgovarajući. Ali sada je na ovoj tački ekvivalentan nadmorskoj visini od 4000 metara, a medvedi u tim uslovima uspevaju da se snađu dovoljno dobro... Ustanovili smo to. Prilagođavaju se veoma brzo oni."
<BR>&nbsp;&nbsp;&nbsp;&nbsp;&nbsp;"I ljudi."
<BR>&nbsp;&nbsp;&nbsp;&nbsp;&nbsp;"Samo ljude nešto slabo viđamo na 4000 metara." Mislio je na pritisak vazduha na četiri hiljade metara nadmorske visine na Zemlji. Nijedno trajno ljudsko naselje ne postoji na takvim visinama, priseti se ona.
<BR>&nbsp;&nbsp;&nbsp;&nbsp;&nbsp;Nastavljao je: "...posle izvesnog vremena vidimo širenje grudnog koša, a šta bi drugo..." Čovek koji priča sam sa sobom. Krupan, masivan čovek; oko te njegove ćele je obruč ili rub od belog krzna. Crne oči plivaju iza okruglih naočara.
<BR>&nbsp;&nbsp;&nbsp;&nbsp;&nbsp;"Da li si ikad sreo Hiroko?" upita ona.
<BR>&nbsp;&nbsp;&nbsp;&nbsp;&nbsp;"Hiroko Ai? Jesam, jednom. Divna žena. Čujem da je otišla na Zemlju da im tamo pomaže da se prilagode na poplavu. A ti si je poznavala?"
<BR>&nbsp;&nbsp;&nbsp;&nbsp;&nbsp;"Da, ja sam En Klejborn."
<BR>&nbsp;&nbsp;&nbsp;&nbsp;&nbsp;"Tako sam i mislio. Majka Pitera Klejborna, je li?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"On je bio u Bunu nedavno."
<BR>&nbsp;&nbsp;&nbsp;&nbsp;&nbsp;"U 'Bunu'?"
<BR>&nbsp;&nbsp;&nbsp;&nbsp;&nbsp;"Tako se zove jedna mala stanica na drugoj strani ovog zaliva. Ovo ti je Botani Bej, a stanici su dali ime Bun Harbor. Jedna vrsta šale. Izgleda da je sličan par naselja postojao u Australiji."
<BR>&nbsp;&nbsp;&nbsp;&nbsp;&nbsp;"I jeste." Odmahnula je glavom. Džon će ostati sa njima zauvek. I neće, ni u kom slučaju, biti najgori od duhova koji njih uznemiravaju.
<BR>&nbsp;&nbsp;&nbsp;&nbsp;&nbsp;Gori je, na primer, ovaj čovek pred njom. Slavni konstruktor životinja. Sad tumara po kuhinjici i kratkovido nešto petlja. Kad je stavio supu pred nju, i kad je počela da jede, posmatrala ga je krišom. Znao je ko je ona, ali se nije primećivalo da mu je zbog toga nelagodno. Niti je pokušavao da opravda taj svoj posao. Ona je Crvena, i areolog, a on proizvodi nove vrste životinja za Mars. Oboje rade na istoj planeti. Ali to ne znači, ili bar njemu ne znači, da su neprijatelji. On bi nju i pojeo bez imalo zlobe, bez zle volje. Bilo je nečeg smrzavajućeg u tome; pomisliš i slediš se. Tip je zaista nadmen, iako se ponaša tako blago. Biti nesvestan nečega, to je tako okrutno. Pa ipak, on se njoj i dopada; ta moć bez strasti, to rasejano muvanje tamo-amo... nešto kod njega joj se svidelo. Posle, kada je seo s njom, navalio je da jede, brzo i bučno, i njuška mu je bila sva mokra od bistre supe. Odlamali su komade hleba sa jedne dugačke vekne. En se poče raspitivati o luci Bun Harbor.
<BR>&nbsp;&nbsp;&nbsp;&nbsp;&nbsp;"Ima dobru pekaru", reče Vajtbuk, naznačavajući pokretom ruke tu veknu. "I dobru labišku. A u svemu ostalom je samo jedna obična staničica. Osim što smo prošle godine skinuli tamošnju kupolu, tako da je sad u naselju vrlo hladno, naročito zimi. Geografska širina je samo 46 stepeni, ali se osećamo kao da smo mnogo severnije. Toliko je hladno, da neki predlažu ponovno nameštanje kupole, bar tokom zime. Neki ljudi smatraju da bi kupola trebalo da ostane sve dok se na Marsu ne otopli."
<BR>&nbsp;&nbsp;&nbsp;&nbsp;&nbsp;"Dok ne dođe kraj ovog ledenog doba?"
<BR>&nbsp;&nbsp;&nbsp;&nbsp;&nbsp;"Pa ja ne mislim da će nastupiti ledeno doba. Ovo je bila prva godina bez solete na orbiti, i bila je gadna, zaista, ali trebalo bi da postignemo uspeh sa raznim kompenzacijama. Biće nekoliko hladnih godina, i to je sve."
<BR>&nbsp;&nbsp;&nbsp;&nbsp;&nbsp;Podigao je jednu šapu i počeo je preokretati levo-desno, levo-desno, kao da kaže: može ispasti i ovako i onako. En ga je gledala i malo je nedostajalo pa da ga gađa komadom hleba. Ali ne, bolje je ne trzati ga. Ona se savlada, ne bez jednog stresanja celim telom.
<BR>&nbsp;&nbsp;&nbsp;&nbsp;&nbsp;"Je l' Piter još u Bunu?" upita ona.
<BR>&nbsp;&nbsp;&nbsp;&nbsp;&nbsp;"Mislim da jeste. Bio je pre nekoliko dana."
<BR>&nbsp;&nbsp;&nbsp;&nbsp;&nbsp;Razgovarali su još neko vreme o ekosistemu Botani Beja. Nemajući na raspolaganju širu paletu biljnog života, dizajneri životinja bili su veoma ograničeni u svom radu; za njih je ovaj raspoloživi teren i sad bio više nalik na Antarktik nego na Arktik. Možda bi novi metodi poboljšavanja zemljišta mogli ubrzati pristizanje viših biljaka. Ali zasad ovo ostaje zemlja lišajeva, pretežno. Kasnije će doći biljke iz tundre.
<BR>&nbsp;&nbsp;&nbsp;&nbsp;&nbsp;"Ali tebi to nije po volji", zapazi on.
<BR>&nbsp;&nbsp;&nbsp;&nbsp;&nbsp;"Ja volim da bude kako je ranije bilo. Sav Vastitas Borealis sastojao se od golih dina, koje su bile od crnog garnet-peska."
<BR>&nbsp;&nbsp;&nbsp;&nbsp;&nbsp;"Zar neće dobar deo toga ostati, sve do na domak polarne kape?"
<BR>&nbsp;&nbsp;&nbsp;&nbsp;&nbsp;"Polarna kapa će se uglavnom završavati na samoj obali mora. Kao što si sam rekao, otprilike nalik na Antarktik. Ne, dine i laminirani teren ostaće pod vodom, tečnom ili zamrznutom. Nestaće cela severna polulopta."
<BR>&nbsp;&nbsp;&nbsp;&nbsp;&nbsp;"Ovo je severna polulopta."
<BR>&nbsp;&nbsp;&nbsp;&nbsp;&nbsp;"Ovo je visija na jednom poluostrvu. Na neki način je i ovaj deo Marsa nestao. Taj 'Botani Bej', to je bio arkadijski Apov krater."
<BR>&nbsp;&nbsp;&nbsp;&nbsp;&nbsp;Zurio je u nju kroz naočare. "Ako bi se ti nastanila negde na velikoj nadmorskoj visini, možda bi ti bilo kao u starim danima. Stari dani, plus vazduh."
<BR>&nbsp;&nbsp;&nbsp;&nbsp;&nbsp;"Mooo-žda", reče ona oprezno. On poče da šetka u krug po kabini, vukući noge teškim, kljakavim koracima. Poče da pere velike kuhinjske noževe u sudoperu. Njegovi prsti završavali su se kratkim, tupim kandžama koje su mu, iako podrezane, otežavale rad sa sitnim predmetima.
<BR>&nbsp;&nbsp;&nbsp;&nbsp;&nbsp;Ona pažljivim kretnjama ustade. "Hvala na večeri", reče ona i uzmače ka vazdušnoj komori. Usput dograbi svoju jaknu, prođe i zalupi vrata preko njegovog iznenađenog pogleda. Napolje; u tvrdi šamar hladnoće. Obuče jaknu. Od grabljivice nikad ne treba bežati. Pređe do svog vozila i pope se unutra, bez osvrtanja.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
