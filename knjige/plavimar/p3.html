<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Sanjala je o dugom izlivu.
<BR>&nbsp;&nbsp;&nbsp;&nbsp;&nbsp;Sanjala je o produženom kretanju lavine. Valja se usov preko poda provalije Melas, i uskoro će grunuti u nju, En. Sve se vidi nadrealno jasno i oštro. Priseća se opet Sajmona, zastenje i siđe sa male brane, ali sve bez stvarne volje, samo da smiri mrtvog čoveka u sebi; grozno raspoložena. Zemlja drhti...
<BR>&nbsp;&nbsp;&nbsp;&nbsp;&nbsp;Ona se budi, misleći da to čini po svojoj volji, da beži, udaljava se - ali, ne. Nečija ruka vuče je za mišicu.
<BR>&nbsp;&nbsp;&nbsp;&nbsp;&nbsp;"En, En. En."
<BR>&nbsp;&nbsp;&nbsp;&nbsp;&nbsp;Bila je to Nađa. Još jedno iznenađenje; En se trudila da se pridigne u sedeći položaj, dezorijentisana. "Gde smo?"
<BR>&nbsp;&nbsp;&nbsp;&nbsp;&nbsp;"Na Pavonisu, En. Revolucija. Došla sam da te probudim zato što su izbile borbe između Kaseijedih crvenih, u Šefildu, i Zelenih."
<BR>&nbsp;&nbsp;&nbsp;&nbsp;&nbsp;Sadašnjost pregazi En i nastavi se valjati preko nje, kao ona produžena lavina u snu. En otrže ruku iz Nađinog zahvata i poče pipati oko sebe, tražeći košulju. "Pa, zar moj rover nije bio zaključan?"
<BR>&nbsp;&nbsp;&nbsp;&nbsp;&nbsp;"Ja provalila unutra."
<BR>&nbsp;&nbsp;&nbsp;&nbsp;&nbsp;"Ah." En ustade, još i sad bunovna. Što je više shvatala situaciju, sve više se nervirala. "Šta se, zaboga, dogodilo?"
<BR>&nbsp;&nbsp;&nbsp;&nbsp;&nbsp;"Ispalili su projektile na kabl."
<BR>&nbsp;&nbsp;&nbsp;&nbsp;&nbsp;"Ispalili!" Još jedan potres; magla se još više povuče iz njene svesti. "I?"
<BR>&nbsp;&nbsp;&nbsp;&nbsp;&nbsp;"I nije uspelo. Odbrambeni sistemi kabla su to poobarali. Oni gore imaju, ovoga puta, mnogo naoružanja, i jedva su dočekali da ga najzad upotrebe. Ali sada Crveni ulaze u Šefild sa zapada, i lansiraju nove projektile, a snage UN sa Klarka bombarduju položaje sa kojih su bili lansirani prvi projektili. Štaviše, prete da će bombardovati sve oružane snage ovde dole. Upravo to su i želeli. A Crveni očigledno misle da će se završiti kao u Barouzu, i zato nastoje da krenu u akciju. Zato sam došla kod tebe. Vidi, En, znam da smo se nas dve poprilično sukobljavale. Nisam bila baš mnogo, hm, strpljiva. Ali, znaš, ovo je ipak previše. Moglo bi nam se sve srušiti u poslednjem trenutku - Ujedinjene nacije mogle bi zaključiti da je ovo ovde anarhija, i pokušati da se popnu sa Zemlje i opet preuzmu vlast."
<BR>&nbsp;&nbsp;&nbsp;&nbsp;&nbsp;"Gde se oni nalaze?" graknu En. Navuče gaćice i pođe u kupatilo. Nađa ukorak za njom. Ovo je takođe bilo iznenađenje; u Podbregu je bilo, možda, normalno da Nađa ovako uđe u kupatilo i nastavi da priča opsesivno, a En za to vreme da se umije i sedne na WC i piški. Ali od tada su protekla duga, duga vremena. "Crvenima je uporište i sad na Lastflou, ali su presekli pistu na obodu kratera, a i pistu prema Kairu, a borbe se vode u zapadnom Šefildu i oko Utikača. Crveni se tuku sa Zelenima."
<BR>&nbsp;&nbsp;&nbsp;&nbsp;&nbsp;"Znači, tako."
<BR>&nbsp;&nbsp;&nbsp;&nbsp;&nbsp;"Hoćeš li ti da razgovaraš sa Crvenima, da ih zaustaviš?"
<BR>&nbsp;&nbsp;&nbsp;&nbsp;&nbsp;Nagli bes prostruja kroz En, i ona dreknu Nađi u lice: "Ti si ih na ovo navela!" Nađa od samog glasa uzmače toliko da nalete leđima na vrata. En ustade i zakorači ka Nađi, podižući gaće jakim, naglim pokretima. Nastavi se dernjati na nju: "Ti i tvoje samouvereno, glupo teraformiranje, sve samo zeleno-zeleno-zeleno, nikad ni nagoveštaj kompromisa! Kriva si ti jednako koliko i oni, jer oni nemaju nikakvu nadu!"
<BR>&nbsp;&nbsp;&nbsp;&nbsp;&nbsp;"Može biti da je tako", reče Nađa zadrto. To pitanje nju više nije zanimalo; prošlost je prošlost i nije važna. Jednim odmahivanjem ruke sklonila je to sa 'dnevnog reda' i uporno ostala pri svojoj poenti: "Hoćeš li pokušati?"
<BR>&nbsp;&nbsp;&nbsp;&nbsp;&nbsp;En je zurila u svoju tvrdoglavu, staru prijateljicu, koja je u ovim trenucima, od silnog straha, izgledala maltene mladalački, sasvim fokusirana, sasvim živa.
<BR>&nbsp;&nbsp;&nbsp;&nbsp;&nbsp;"Učiniću što mogu", reče En sumorno. "Ali po ovome što si rekla, izgleda da je već prekasno."
<BR>
<BR>&nbsp;&nbsp;&nbsp;&nbsp;&nbsp;Uistinu beše prekasno. Kamp za rovere, u kome je En boravila, bio je napušten, a kad je uključila predajnik na svom zglavku i počela pozivati ljude, niko se nije odazvao. Zato ona ostavi Nađu i ostale da se 'kuvaju' u magacinskom kompleksu Istočnog Pavonisa, i poveze svoj rover zaobilaznim putem prema Poslednjem Toku - Lastflou. Nadala se da će pronaći neke od vođa Crvenih, ako su im tamo uporišta. Ali Crveni su već bili otišli sa Lastfloa; kuda, to niko od stanovnika te oblasti nije znao. Ljudi su gledali televiziju na stanicama, i u izlozima kafića pridružila im se i En, ali nije videla nikakve vesti o borbama, čak ni na Mangalavidu. U njenu potištenost poče se uvlačiti očajanje; želela je da učini nešto, nije znala kako. Poče opet pozivati sa zglavka ruke, i na svoje veliko iznenađenje dobi Kaseija koji joj se odazva na njihovoj privatnoj talasnoj dužini. Na maleckom ekranu njegovo lice bilo je zapanjujuće slično licu Džona Buna, do te mere da En, u svojoj pometnji, u prvi mah nije ni razabrala šta joj to Kasei govori. Izgledao je tako srećan... kao da je Džon oživeo!
<BR>&nbsp;&nbsp;&nbsp;&nbsp;&nbsp;"...smo morali", zaključi Kasei. En se zapita da li mu je postavila neko pitanje o tome. "Ako nešto ne preduzmemo, oni će ovaj svet pocepati na komade. Izgradiće baštu iznad bašte, sve do vrha velike četiri."
<BR>&nbsp;&nbsp;&nbsp;&nbsp;&nbsp;Ovo je bilo kao odjek misli koje je sama En preturala po glavi nedavno, dok je onako sedela na rubu kratera; ta podudarnost bila je novi šok. En se sabra i reče: "Moramo raditi u onim okvirima koji su u našim raspravama postignuti, Kasei, inače će izbiti građanski rat."
<BR>&nbsp;&nbsp;&nbsp;&nbsp;&nbsp;"Mi smo manjina, En. Okvir se ne obazire na manjine."
<BR>&nbsp;&nbsp;&nbsp;&nbsp;&nbsp;"Ne bih ja to rekla, baš. Upravo su to pitanja na kojima treba dalje raditi. A čak i ako se odlučimo na aktivni otpor, ne mora se on dogoditi sada i ovde. I ne moraju Marsovci ubijati Marsovce."
<BR>&nbsp;&nbsp;&nbsp;&nbsp;&nbsp;"Nisu oni Marsovci." Oči su mu zasvetlucale, njegov izraz lica podsećao je, svojom udaljenošću od običnog sveta, na Hiroko. U tom smislu, Kasei nije ni najmanje bio nalik na Džona. Poprimio je od oba roditelja najgore osobine; i eto novog proroka, koji govori novim jezikom.
<BR>&nbsp;&nbsp;&nbsp;&nbsp;&nbsp;"Gde ste vi sada?"
<BR>&nbsp;&nbsp;&nbsp;&nbsp;&nbsp;"U Zapadnom Šefildu."
<BR>&nbsp;&nbsp;&nbsp;&nbsp;&nbsp;"I šta ćete?"
<BR>&nbsp;&nbsp;&nbsp;&nbsp;&nbsp;"Osvajamo Utikač i rušimo kabl. Mi smo oni koji imaju i naoružanje i iskustvo za to. Mislim da nećemo naići na velike teškoće."
<BR>&nbsp;&nbsp;&nbsp;&nbsp;&nbsp;"Niste ga srušili iz prvog pokušaja."
<BR>&nbsp;&nbsp;&nbsp;&nbsp;&nbsp;"Bili smo suviše fini. Ovaj put ima da ga sasečemo kao sekirom."
<BR>&nbsp;&nbsp;&nbsp;&nbsp;&nbsp;"A ja mislila da se to ne radi tako."
<BR>&nbsp;&nbsp;&nbsp;&nbsp;&nbsp;"Uradiće se - uspešno."
<BR>&nbsp;&nbsp;&nbsp;&nbsp;&nbsp;"Kasei, mislim da treba da pregovaramo sa Zelenima."
<BR>&nbsp;&nbsp;&nbsp;&nbsp;&nbsp;Odmahnuo je glavom odrečno; nije više imao strpljenja za nju. Zgađen što je ona izgubila prisebnost čim je nastupila presudna situacija. "Pregovaraćemo čim padne kabl. Vidi, En, moram da idem. Ostani izvan linije pada."
<BR>&nbsp;&nbsp;&nbsp;&nbsp;&nbsp;"Kasei!"
<BR>&nbsp;&nbsp;&nbsp;&nbsp;&nbsp;Ali on više nije bio na vezi. Nju niko više ne sluša... ni neprijatelji, ni prijatelji, ni porodica. A rado bi pozvala Pitera. Moraće opet pokušati da zove Kaseija. Najbolje da se lično nađe tamo, da se nametne njegovoj pažnji onako kako se nametnula Nađinoj: da viče Kaseiju u lice. Jeste, došlo je do toga: ako hoće da je slušaju, mora im se dernjati u lice.
<BR>
<BR>&nbsp;&nbsp;&nbsp;&nbsp;&nbsp;Da ne bi ostala blokirana na Istočnom Pavonisu, nastavila je da vozi sa Lastfloua ka zapadu, kružeći u smeru suprotnom od kazaljki na satu, kao i juče; nadala se da zađe iza Crvenih, što je i inače bio najpametniji pristup. Imalo se voziti oko stotinu pedeset kilometara od Lastfloua do zapadnog ruba grada Šefilda. En je brzo vozila po kružnom vrhu planine, nadomak spoljašnje ivice piste, i za to vreme nastojala da pozove razne oružane sile na planini, ali uzalud. Eksplozivni naleti krčanja na radio-talasima označavali su bitku za Šefild, a uspomene na šezdeset prvu izbijale su kao erupcije sa svakim takvim brutalnim naletom bele buke; to ju je plašilo; gonila je vozilo najvećom brzinom mogućom na tom terenu, vozeći po uzanoj, ali ravnoj spoljašnjoj bankini piste da bi rover jurio brže i glatkije - sto kilometara na sat - i brže od toga; bila je to, zapravo, trka, jurnjava, ne bi li nekako sprečila katastrofalni građanski rat - sve je promicalo kao u strašnom snu. Naročito zato što je zakasnila, zakasnila. Uvek ona u ovakvim trenucima kasni. Na nebu iznad kaldere počeše da iskrsavaju oblaci, rascvetavajući se zvezdasto, trenutno: eksplozije. Nesumnjivo rakete ispaljene na kabl, ali uništene, u letu, paljbom odozgo; beli oblačići, kao nestručno napravljen vatromet, mnoštvo toga iznad Šefilda, a ponajviše oko samog kabla, ali i mnoštvo drugih svuda iznad ogromnog, ravnog vrha planine Pauna. Visinske mlazne struje u atmosferi odnosile su ih onda ka istoku. Neke od tih raketa očito su bile 'zakucane' mnogo pre nego što bi se uspele probiti u blizinu svoje mete.
<BR>&nbsp;&nbsp;&nbsp;&nbsp;&nbsp;Toliko je gledala u bitku na nebu, da umalo nije naletela svojim terenskim vozilom na prvi, već probušeni šator Šefilda. Kako je grad rastao i širio se na zapad, novi šatori dodavani su uz stare, priključivani, kao režnjevi takozvane jastučaste lave; ali sada su konstrukcione morene uokolo najnovijeg takvog šatora bile već zasute komadima skela i šestougaonim, kao sa fudbalske lopte, komadima providnog materijala. Ličilo je to na razbijeno staklo. Prelazeći preko gomila iskopanog bazalta, rover poče da đipa silovito. En prikoči, pa se doveze polako do samog zida. Vrata koja bi trebalo da služe za ulaz vozila pod kupole Šefilda bila su zaključana. En obuče skafander i kacigu i iziđe kroz vazdušnu komoru samog rovera. Srce joj je gruvalo. Ona priđe gradskom zidu i pope se preko njega, u Šefild.
<BR>&nbsp;&nbsp;&nbsp;&nbsp;&nbsp;Ulice su bile puste. Komađe stakla, cigle i bambusa ležalo je zajedno sa izobličenim magnezijumskim gredama po travnjacima. Na ovoj nadmorskoj vidini, rasprsnuće šatora-kupole iznad grada imalo je, kao jednu od posledica, i to, da se svaka nesolidna zgrada takođe morala raspuknuti kao balon. Prozori su zevali prazni i mračni, a ponegde su na ulici ležali celi prozorski okviri, sa nepolomljenim staklima, naprosto izbačeni iz svojih ležišta, kao veliki providni štitovi. Na jednom mestu: leš, lica zamrznutog ili prašnjavog. Sigurno je bilo mnogo mrtvih u gradu, ljudi su izgubili naviku da razmišljaju o dekompresiji, bila je to briga nekih starih, davnih naseljenika. Osim danas.
<BR>&nbsp;&nbsp;&nbsp;&nbsp;&nbsp;En nastavi da pešači ka istoku. "Traži gde su Kasei, Dao, Marion ili Piter", govorila je svom zglavku. Ali niko da odgovori.
<BR>&nbsp;&nbsp;&nbsp;&nbsp;&nbsp;Pođe jednom uzanom ulicom u neposrednoj blizini južnog zida šatora. Sunčeva svetlost, jaka i gruba, senke crne, oštrih ivica. Mnoge zgrade su se održale, prozori su im ostali na mestu, svetlosti su unutra bile uključene. Ali, naravno, nikog unutra. Sa ulice se mogao, jedva, videti kabl: crni, okomiti potez uzvinut u nebesa iz istočnog dela Šefilda, kao da je neka geometrijska linija postala stvarna i vidljiva.
<BR>&nbsp;&nbsp;&nbsp;&nbsp;&nbsp;Crveni su svoju vezu za vanredne situacije održavali kao signal koji se brzo kreće kroz najrazličitije talasne dužine, što je bilo unapred sinhronizovano kod svakog ko je dobio najnovije šifre za to. Ovaj sistem šifrovanja probijao se kroz neke vrste radio-smetnji vrlo dobro; pa ipak, En se iznenadila kad je nečiji glas graknuo sa njenog zglavka: "En, ja sam, Dao. Ovde gore."
<BR>&nbsp;&nbsp;&nbsp;&nbsp;&nbsp;I ona vide da je Dao stvarno pred njom, u vratima jedne zgrade. Mahao joj je da uđe u malu vazdušnu komoru predviđenu za krizne okolnosti. Na ulici su stajala tri samohodna raketna lansera; dvadesetak ljudi, Daovih drugara, radili su oko njih. En potrča u zgradu. Saginjući se, utrča u vazdušnu komoru pored Daoa. "Ovo mora prestati!" povika ona.
<BR>&nbsp;&nbsp;&nbsp;&nbsp;&nbsp;Dao je izgledao iznenađen. "Pa, još samo malo, i osvojićemo Utikač."
<BR>&nbsp;&nbsp;&nbsp;&nbsp;&nbsp;"Ali šta onda?"
<BR>&nbsp;&nbsp;&nbsp;&nbsp;&nbsp;"O tome pitaj Kaseija. On je ispred nas. Nadiru prema Arsijavju."
<BR>&nbsp;&nbsp;&nbsp;&nbsp;&nbsp;Jedna od njihovih raketa suknu napred; tutnjava raketnog motora slabo se čula u razređenom vazduhu. Dao je, dakle, nastavio ratovanje. En istrča opet na ulicu, nastojeći da ostane što je moguće bliže zgradama. Izlaziti sada, bilo je očigledno opasno, ali njoj je u tom trenutku bilo svejedno da li će poginuti ili ne, i zato se nije plašila nimalo. Piter je negde u Šefildu, komanduje Zelenim revolucionarima koji se tu nalaze od početka. Ti ljudi su bili dovoljno delotvorni da suzbiju bezbednosne jedinice UNTA, koje su ostale kao u klopci, na samom kablu i na Klarku; dakle, to ni u kom slučaju nisu bespomoćni, naivni, mladi ulični demonstranti-pacifisti, kao što Kasei i Dao, izgleda, pretpostavljaju. Njena duhovna deca, dakle, krenula su u bitku protiv njenog jedinog stvarnog deteta, sa uverenjem da za to imaju njen blagoslov. Kao što su svojevremeno i imali. Ali sad...
<BR>&nbsp;&nbsp;&nbsp;&nbsp;&nbsp;Upinjala se da nastavi da trči. Disala je teško i neujednačeno, sva u znoju. Stiže do južnog zida tog šatora; tamo nađe malu flotu vozila Crvenih. Bila su to vozila maskirana u stene, 'stenovite kornjače' iz fabrike u Aheronu. Poče dozivati one unutra, ali oni se ne odazvaše. Pogleda pobliže. Na svakom vozilu vide, na prednjoj strani kamenog krova, po jednu rupu, kao da je nešto provalilo unutra i to upravo na mestu gde bi kod običnog automobila bio vozač i ispred njega vetrobran. Shvatila je da su svi unutra izginuli. En potrča dalje, ka istoku, držeći se što bliže šatorskog zida, ne mareći za krš i lom na ulicama. Osećala je sve veću paniku. Bilo joj je sasvim jasno da je dovoljan samo jedan hitac, bilo čiji, pa da i ona pogine; ali morala je naći Kaseija. Pokuša opet preko zglavka.
<BR>&nbsp;&nbsp;&nbsp;&nbsp;&nbsp;Uto stiže nečiji poziv upućen baš njoj. Bio je to Saks.
<BR>&nbsp;&nbsp;&nbsp;&nbsp;&nbsp;"Nije logično povezivati sudbinu kabla sa ciljevima teraformiranja", reče on, tonom kao da se obraća većem broju ljudi odjednom, a ne samo njoj. "Kabl bi mogao biti pričvršćen i za sasvim hladnu planetu."
<BR>&nbsp;&nbsp;&nbsp;&nbsp;&nbsp;Bio je to onaj uobičajeni Saks, onaj preterano saksoviti Saks; ali tada je, izgleda, primetio da se En uključila. Zapiljio se kao sova u malenu kameru na svom šačnom zglavku i rekao: "Slušaj, En, mi možemo uhvatiti istoriju za ruku i vladati je... voditi je. Stvoriti je ispočetka."
<BR>&nbsp;&nbsp;&nbsp;&nbsp;&nbsp;Ovo onaj stari Saks nikad ne bi rekao. Niti bi nastavio da brblja ka njoj, očito dekoncentrisan, rastrojen, molećivim tonom - prizor koji je nju uplašio možda više nego išta drugo što je u životu videla. "Oni te vole, En. To je ono što nas može spasiti. Prave istorije su istorije emocija. Raskršća čežnje i odlaznos... odanosti. Ti si... personifikacija... izvesnih vrednosti, ovim starosedeocima. Od toga nema bežanja. Nego se mora delovati pomoću toga. Tako sam ja u Da Vinčiju, i - pozakalo se... pokazalo se korisno. Sad si ti na redu. Moraš. Moraš - En - bar ovaj jedan jedini put moraš zajedno sa svima nama. Ostati zajedno, inače ćemo svaki na drugu stranu. Upotrebi svoju ikoničnu vrednost."
<BR>&nbsp;&nbsp;&nbsp;&nbsp;&nbsp;Veoma čudno, čuti tako nešto od Saksifraga Rasela. Ali onda se on još jednom promeni, i kao da se sabra: "Logična je procedura da se napiše neka jednačina koja bi izrazila sve sukobljene interese." E, to već liči na njega, onog starog.
<BR>&nbsp;&nbsp;&nbsp;&nbsp;&nbsp;Onda se začuo signal sa njenog zglavka, i ona isključi Saksa, da bi mogla odgovoriti na taj novi poziv. Bio je to Piter, opet na njihovoj kodiranoj frekvenciji Crvenih. Na njegovom licu bio je izraz crnji nego što ga je ikad videla.
<BR>&nbsp;&nbsp;&nbsp;&nbsp;&nbsp;"En!" Zurio je napeto u pločicu na svome šačnom zglavku. "Slušaj, majko - zahtevam da zaustaviš ove ljude!"
<BR>&nbsp;&nbsp;&nbsp;&nbsp;&nbsp;"Nemoj ti meni sad 'majko'", reče En odsečno. "Pokušavam. Možeš li mi reći gde se oni nalaze?"
<BR>&nbsp;&nbsp;&nbsp;&nbsp;&nbsp;"Prokleto je sigurno da mogu. Upravo su se probili u šator Arsijavju. Idu kroz njega - izgleda da misle da sa juga prodru do Utikača." On zatim sumorno sasluša poruku nekoga ko se na Eninom ekranu nije video; neku vest. "U redu", reče on, a zatim njoj: "En, pristaješ li da ti dam vezu sa Hejstingsom, koji je gore, na Klarku? Ako mu ti kažeš da pokušavaš zaustaviti napad Crvenih, on će možda poverovati da napada samo grupica ekstremista, i neće se umešati. Jer, on je rešen da učini baš sve što zatreba, samo da bi kabl ostao neoštećen; bojim se da bi lako mogao odlučiti da pobije sve nas."
<BR>&nbsp;&nbsp;&nbsp;&nbsp;&nbsp;"Razgovaraću s njim."
<BR>&nbsp;&nbsp;&nbsp;&nbsp;&nbsp;I eto na ekrančiću Hejstingsa. Lice iz davne prošlosti, iz jednog doba za koje bi En spremno rekla da je za nju sasvim nestalo; pa ipak, lice koje istog trenutka postade dobro znano, ono uzano, namršteno, ljutito lice kome samo malo treba da prasne. Pa, zar je moguće da neko već sto godina bez prestanka odoleva takvim unutrašnjim pritiscima? Nije moguće. Nego se naprosto vratilo takvo doba. Još jednom su nastupile takve prilike.
<BR>&nbsp;&nbsp;&nbsp;&nbsp;&nbsp;"Ja sam En Klejborn", reče ona, a njegovo lice se poče uvijati još jače. "Želela bih da znaš da ove borbe na tlu nisu politika partije Crvenih."
<BR>&nbsp;&nbsp;&nbsp;&nbsp;&nbsp;Dok je to izgovarala, želudac joj se grčio, a u dnu grla širio se ukus želudačnog soka. Ali gurala je dalje: "To je delo jedne otcepljene grupe, koja se zove 'Kakaze'. Oni su provalili i branu kod Barouza. Pokušavamo da ih sklonimo i mislimo da ćemo do kraja ovog dana uspeti u tome."
<BR>&nbsp;&nbsp;&nbsp;&nbsp;&nbsp;Bio je to najcrnji niz laži u njenom životu. Osećala se kao da je Frenk Čalmers sišao odnekud i preuzeo kontrolu nad njenim ustima; nepodnošljiv joj je bio osećaj tih reči na jeziku. Prekinula je vezu, da ne bi već sledećeg trenutka izrazom lica odala šta stvarno misli o ovim neistinama koje je upravo ispovraćala. Tako Hejstings nestade, a da nije izgovorio ni jednu reč; namesto njegovog lica, pojavi se zid. Bio je to signal od Pitera, koji je nešto govorio, ne znajući da opet ima En na vezi; njegov primopredajni TV komunikator na šačnom zglavku bio je okrenut ka nekom zidu.
<BR>&nbsp;&nbsp;&nbsp;&nbsp;&nbsp;"Ako ne prestanu sami, moraćemo mi da ih zaustavimo, bolje mi nego UNTA, jer bi u tom slučaju sve puklo. Spremaj protivnapad, komanda će biti moja."
<BR>&nbsp;&nbsp;&nbsp;&nbsp;&nbsp;"Piter!" reče ona, ništa ne misleći.
<BR>&nbsp;&nbsp;&nbsp;&nbsp;&nbsp;Slika na ekrančiću se pokrete širokim zamahom i kamera pokaza Piterovo lice.
<BR>&nbsp;&nbsp;&nbsp;&nbsp;&nbsp;"Ti napravi neku pogodbu sa Hejstingsom", reče ona gušeći se, jedva sposobna da pogleda njega, izdajnika. "A ja ću kod Kaseija."
<BR>
<BR>&nbsp;&nbsp;&nbsp;&nbsp;&nbsp;Šator Arsijavju bio je poslednji u nizu, najjužniji, sada pun dima koji se u dugim amorfnim linijama zmijasto vukao kroz vazduh, otkrivajući kojim pravcima vuče sistem ventilacije. Alarmi su svuda pištali, bučali u vazduhu još i sad gustom, ali komadi prozirne plastike već su ležali po zelenoj travi ulice. En prođe, teturajući se, pored jednog mrtvog tela, zgureno poput onih koji su u Pompeji nađeni izvajani pepelom. Arsijavju beše šator uzan, ali dugačak; njoj u prvi mah baš i nije bilo jasno kuda bi pošla. Huka raketnih lansera povede je ka istoku, ka Utikaču - donjem uporištu kabla svemirskog lifta. Tu je bio magnet ovog ludila, svojevrsni magnetni monopol; tu se ludilo Zemlje istovarivalo na Mars, na njih.
<BR>&nbsp;&nbsp;&nbsp;&nbsp;&nbsp;Možda se tu ukazivao neki plan; ako odbrana kabla uništi i preostale lake projektile Crvenih, ali ako napadači temeljito razore Šefild i Utikač, onda UNTA trupe neće imati u šta da siđu, pa neće biti presudna činjenica da se kabl nastavlja klatiti iznad grada. Plan sličan onome koji je uspeo u Barouzu.
<BR>&nbsp;&nbsp;&nbsp;&nbsp;&nbsp;Ali rđav. Barouz leži u niziji, gde postoji atmosfera, gde narod može barem neko vreme preživeti i na otvorenom prostoru. Šefild je, međutim, na velikoj nadmorskoj visini - dakle, to je povratak u prošlost, u šezdeset prvu, godinu kad je bušenje kupole značilo smrt za svakoga ko se nađe izložen prirodnim elementima. Doduše, glavnina stanovništva Šefilda živi ionako ispod zemlje, zgrade se sastoje pretežno od mnogobrojnih podzemnih spratova koji su uvučeni ispod zidina kaldere. I nema sumnje da se glavnina populacije sad pozavlačila tamo. Ali ako borbe pođu za tim narodom... nemoguće, košmar. Na površini gde se bitka bije, stanovništvo je izloženo pogibiji kadgod oni sa kabla, odozgo, zapucaju. Ne, plan neće uspeti. A ne može se ni imati pregled događaja. Nove eksplozije sevaju pored Utikača, na interkomu krči statik, ili se začuje i poneka reč kad se razne druge šifrovane poruke, prolazeći kroz mnogo raznih frekvencija, provuku i kroz njenu: "Zaposeli Arsiavkkkkkkkk" - "Vratiti AI u akciju, ali po meni iks osa tri dva dva, ipsilon osa osam kkkkkkk"...
<BR>&nbsp;&nbsp;&nbsp;&nbsp;&nbsp;Kao da je tada lansiran još jedan baraž projektila prema kablu; En ugleda bleštave eksplozije svetlosti koje su se uzdizale ka sve većim i većim visinama, a bez ikakvog, i najmanjeg zvuka; sve dok veliki, crni komadi razvaljenih raketa ne počeše da padaju kao kiša na šatore. Tu nastade novo cepanje nevidljivih slojeva plastike i nevidljivih nosećih, rešetkastih struktura; zatim se sve to sručivalo na grad, kao mnoštvo slupanih vozila, sada sa tutnjavom koja se i kroz razređeni vazduh okolnih šatora jako čula. Potrajalo je minutima. Fragmenti su padali i zahvatali prostore sve udaljenije od Utikača; svakog trenutka nešto je moglo pasti tačno na nju i ubiti je. En je samo stajala, gledala gore, u tamno nebo, i čekala.
<BR>&nbsp;&nbsp;&nbsp;&nbsp;&nbsp;Padanje tog krša i loma prestade. En poče opet normalno da diše; do maločas je zadržavala dah. Piter je imao pristup u šifre Crvenih, i ona ga poče pozivati ne bi li preko njega dobila vezu sa nekim drugim; ali dobijala je samo statik, bučan u slušalicama na njenoj glavi. Dok je utišavala to, začu ipak nekoliko isprekidanih reči, polurečenica - to je Piter objašnjavao jedinicama Zelenih gde se nalazi koja jedinica Crvenih... ili je mošda te podatke javljao i samim trupama UNTA - Prelazne vlasti Ujedinjenih nacija. Naravno da bi UNTA jedinice u tom slučaju mogle pogoditi, iz visine, svaki položaj Crvenih: rakete za odbranu kabla sjurile bi se odozgo. Da, Piterov glas, iseckan i ispresecan statikom. Priziva paljbu ili komanduje svojima. Onda, samo statik.
<BR>&nbsp;&nbsp;&nbsp;&nbsp;&nbsp;Pri dnu svemirskog lifta zableskale su eksplozije tako jake da se crna boja kabla na tren pretvorila u srebrnastobelu. Onda se opet ukaza ista crna. Svi alarmi u šatoru Arsijavju uveliko su urlikali i zvrndali. Sav dim se zaleteo ka istočnom delu šatora. En pođe jednom uličicom koja je vodila pravcem sever-jug, pa stade i nasloni se na istočni zid neke zgrade. Sva se zalepi, ravno, za beton. U toj uličici nije bilo nikakvih prozora. Okolo je praštalo, tutnjalo, vetar je tulio kroz ulice. Onda, tišina gotovo potpune bezvazdušnosti.
<BR>&nbsp;&nbsp;&nbsp;&nbsp;&nbsp;Ona ustade i odluta kroz šator. Gde čovek da ide, kad unaokolo ljudi umiru? Kod svojih prijatelja. Ako ih može naći.
<BR>&nbsp;&nbsp;&nbsp;&nbsp;&nbsp;Ona se sabra i pođe dalje, tragajući za Kaseijevom grupom. Njen plan je bio da stigne tamo gde je Dao rekao da će oni biti, a zatim da vidi kuda su najverovatnije otišli sa te tačke. Jedna mogućnost bila je - okolina grada; a suprotna, da kaseijevci nadiru dalje kroz šatore, i da svaki redom dekomprimuju. Onda bi svi preživeli građani morali ostati u podzemnim prostorijama. Iziđe na jednu ulicu uporednu sa šatorskim zidom, i tu se dade u lagani trk uz povremeno brzo hodanje; hitala je koliko god je mogla. Iako u dobroj kondiciji, nikako da dođe do daha; to je smešno. A kako se tek preznojava, sa nje prosto curi. Unutrašnja strana skafandra skroz mokra. Ulica pusta, jezivo tiha i mirna, tako da je bilo teško poverovati da tu negde besni bitka, a nemoguće poverovati da će ona pronaći sve te grupe koje traži.
<BR>&nbsp;&nbsp;&nbsp;&nbsp;&nbsp;Ali eno njih. Ispred nje, u ulicama oko jednog od trougaonih parkova: hodaju prilike u skafandrima i sa šlemovima, nose automatsko oružje i ručne bacače projektila, pucaju na neke protivnike koji se ne vide, koji su u jednoj zgradi čije je pročelje popločano kremen-kamenom. Oko mišice svaki ima crvenu traku; to su Crveni...
<BR>&nbsp;&nbsp;&nbsp;&nbsp;&nbsp;Sevnulo je zaslepljujuće, i En pade. U ušima joj je tutnjalo. Našla se u podnožju neke zgrade, glavom uz pročelje od poliranog kamena. Gle, to je jaspilit: smeša crvenog jaspisa i gvožđanog oksida, red jednog, pa red drugog, i tako naizmenično. Lepo. Ona oseća bolove u leđima, stražnjici, jednom ramenu i jednom laktu. Ali ništa ne boli užasno. Sposobna je da se pokrene. Poče da puzi i da viri u pravcu trouglastog parka. Tamo neke stvari gore na vetru, ali plamenovi su mali, narandžasti, guše se bez kiseonika, palacaju još malo i umiru. Ljudska tela razbacana kao polomljene lutke, udovi presavijeni kojekako, pod uglovima koje nijedna kost ne bi mogla izdržati. En ustade i potrča ka najbližoj grupici njih, privučena dobro poznatom sedom glavom sa koje je šlem odleteo. Da, to je Kasei, jedini sin Džona Buna i Hiroko Ai, jedna strana njegove donje vilice sva je u krvi, oči su mu otvorene, ali ne vide ništa. Previše se ozbiljno 'primio' na ono što im je govorila ona, En. A svoje protivnike nije shvatio dovoljno ozbiljno. Njegov ružičasti kameni zub, taj njegov očnjak, sad je otkriven, jer je rana tu, sa tog mesta je strgnut deo usta. Videvši taj zub, En počinje da se guši, okreće glavu. Kakvo traćenje. Mrtvi su, sad, svo troje.
<BR>&nbsp;&nbsp;&nbsp;&nbsp;&nbsp;Okrete se opet ka njemu i čučnu, otkopča komunikator sa Kaseijevog šačnog zglavka. Verovatno odatle i sad postoji direktna veza sa Kakazama; čim se našla u zaklonu, u jednoj građevini od opsidijana unakaženoj velikim belim 'zvezdama' na mestima gde su udarili krupniji šrapneli, ona poče iskucavati opšti pozivni kod. Onda reče: "Govori En Klejborn. Pozivam sve Crvene. Svi crveni. Slušajte, ja sam En Klejborn. Napad na Šefild je propao. Kasei je mrtav, a i mnogo drugih. Nikakvi dalji napadi ovde neće postići ništa. Samo će navesti UNTA da iskrca sve svoje specijalce opet na planetu." Požele da kaže da je plan od samog početka bio ludo glup, ali se uzdrža. "Svi koji još možete, siđite sa planine. Svi koji ste u Šefildu, vraćajte se na zapad i iziđite iz grada, a onda siđite sa planine. Govori En Klejborn."
<BR>&nbsp;&nbsp;&nbsp;&nbsp;&nbsp;Začu se nekoliko potvrda da je poruka primljena. En ih je samo uzgred slušala, pešačeći sada nazad, ka zapadu, kroz Arsijavju, ka svom terenskom vozilu. Nije više ni opokušavala da se krije; ako pogine, pogine. Sad baš nije ni smatrala verovatnim tako nešto, jer ona hoda pod krilima nekog mrkog anđela zaštitnika, koji će nju da zakloni od smrti, bez obzira na to šta se uokolo dešava; prinudiće je da bude očevidac pogibije svih onih ljudi koje je volela, a i planete, isto tako. To je njena sudba. Da; evo, tu leže i Dao i njegova posada, svi mrtvi, tamo gde ih je ostavila kad je išla ka Kaseiju. Leže u lokvama sopstvene krvi. Mora biti da je ovu pogibiju propustila za samo minut-dva.
<BR>&nbsp;&nbsp;&nbsp;&nbsp;&nbsp;Dalje odatle, na širokom bulevaru duž čije sredine je zasađen drvored lipa, leži druga hrpa leševa. Ovo nisu Crveni, oko njihovih glava vezane su zelene trake. Jedan od njih izgleda kao Piter, ista takva leđa... ona prilazi klecajući kolenima, hoda nejako, ali ne može odoleti, kao u strašnom snu, staje iznad leša, konačno ga obilazi da ga pogleda sa druge strane. Ali to nije Piter. Neki visoki, mladi domorodac sa leđima nalik na Piterova. Jadan čovek. Mogao je živeti hiljadu godina.
<BR>&nbsp;&nbsp;&nbsp;&nbsp;&nbsp;Ona nastavi da pešači, ne mareći ni za šta. Bez ikakvih daljih incidenata dođe do svog rovera, uđe i poveze se do železničkog terminala na zapadnom kraju Šefilda. Odatle pista vodi niz južne nagibe Pavonisa, sve do sedla kojim se završava Pavonis, a počinje Arsija. Videći ovaj prevoj, En smisli jedan plan, veoma jednostavan, ali baš zato izvodljiv. Ponovo se ubaci u frekvenciju Kakazea i poče saopštavati svoje predloge, ali sročene tako da zvuče kao naređenja. Naređenja da beže, da nestanu. Da siđu do južnog sedla, a onda oko Arsije i to zapadnim nagibom, iznad snežne linije; odatle da se uvuku u gornji deo Fose Aganipe, kanjona dugačkog i pravog u kome se nalazi i jedna dobro skrivena baza Crvenih, ukopana u severni zid, u litice. Tu bi se mogli sakriti, a onda započeti dugotrajnu podzemnu borbu, kampanju protiv novih gospodara planete. UNOMA, UNTA, metanacionalke, Dorsa Brevia... sve je to Zeleno.
<BR>&nbsp;&nbsp;&nbsp;&nbsp;&nbsp;Pokuša da zove Kojota, a on se, na njeno iznenađenje, odazva. Stekla je utisak da je i on negde u Šefildu. Samim tim što je ostao živ - znači da je imao poprilično sreće. Na njegovom ispucalom licu bio je gnevan i gorak izraz.
<BR>&nbsp;&nbsp;&nbsp;&nbsp;&nbsp;En mu objasni svoj plan; on klimnu glavom.
<BR>&nbsp;&nbsp;&nbsp;&nbsp;&nbsp;"Posle nekog vremena moraće da se odmaknu još dalje", reče on.
<BR>&nbsp;&nbsp;&nbsp;&nbsp;&nbsp;En se nije mogla uzdržati: "Napad na kabl bio je glupost!"
<BR>&nbsp;&nbsp;&nbsp;&nbsp;&nbsp;"Znam", reče Kojot umorno.
<BR>&nbsp;&nbsp;&nbsp;&nbsp;&nbsp;"Zar nisi pokušao da ih ubediš da to ne čine?"
<BR>&nbsp;&nbsp;&nbsp;&nbsp;&nbsp;"Jesam." Njegovo lice se još više natmuri. "Kasei je mrtav?"
<BR>&nbsp;&nbsp;&nbsp;&nbsp;&nbsp;"Jeste."
<BR>&nbsp;&nbsp;&nbsp;&nbsp;&nbsp;Kojotovo lice se ikrivi od jada. "Oh, Bože. Ta kopilad."
<BR>&nbsp;&nbsp;&nbsp;&nbsp;&nbsp;En nije imala šta da kaže. Kaseija nije dobro poznavala, niti je imala mnogo naklonosti prema njemu. Kojot ga je, međutim, znao od rođenja, od onih dana u Hirokinoj skrivenoj koloniji, i još od dečačkih dana ga je vodio na svoje tajne pohode po celom Marsu. Sada suze potekoše niz duboke bore na Kojotovim obrazima. En steže zube.
<BR>&nbsp;&nbsp;&nbsp;&nbsp;&nbsp;"Možeš li ih dovesti dole na Aganipe?" upita ona. "Ja ću ostati da radim sa onima na Istočnom Pavonisu."
<BR>&nbsp;&nbsp;&nbsp;&nbsp;&nbsp;Kojot klimnu glavom. "Spustiću ih donde, najbrže što mogu. Sastanak na Zapadnoj stanici."
<BR>&nbsp;&nbsp;&nbsp;&nbsp;&nbsp;"Reći ću im to."
<BR>&nbsp;&nbsp;&nbsp;&nbsp;&nbsp;"Zeleni će biti besni na tebe."
<BR>&nbsp;&nbsp;&nbsp;&nbsp;&nbsp;"Ko šiša Zelene."
<BR>
<BR>&nbsp;&nbsp;&nbsp;&nbsp;&nbsp;Grupice Kakaza došunjale su se u zapadni terminal Šefilda, u svetlosti dimnog, tupog zalaska sunca: na njima skafandri čađavi i prljavi, a lica bela, uplašena, gnevna, dezorijentisana, u šoku. Propast. Malo-po malo, nakupilo se njih tri-četiri stotine. Razgovarali su između sebe, prepričavali zle vesti današnje. Kad se Kojot uvukao u zadnje redove, En je ustala i progovorila glasom taman dovoljno jakim da je čuje svako, svesna kao nikada u životu svog položaja vođe Crvenih; a i značaja tog položaja. Ovi ljudi su ozbiljno shvatili njene reči i sada su, evo, tu, potučeni. Svesni da su čistom srećom ostali živi. Njihovi mrtvi prijatelji leže svud po gradu, istočno odavde.
<BR>&nbsp;&nbsp;&nbsp;&nbsp;&nbsp;"Direktan napad bio je loša zamisao", reče ona, ne uspevajući da se uzdrži od toga. "Uspeo je u Barouzu, ali to je bila drugačija situacija. Ovde se dogodio neuspeh. Izginuše ljudi koji su mogli živeti hiljadu godina. Kabl nije vredeo toliko. Sići ćemo u ilegalu, i tu ćemo čekati sledeću priliku, onu pravu."
<BR>&nbsp;&nbsp;&nbsp;&nbsp;&nbsp;Neki se usprotiviše, promuklim povicima. "Ne! Nećemo! Nikad! Kabl mora pasti!"
<BR>&nbsp;&nbsp;&nbsp;&nbsp;&nbsp;En je pričekala da se stišaju. Onda je digla ruku, a oni ućutaše.
<BR>&nbsp;&nbsp;&nbsp;&nbsp;&nbsp;"Ako bismo se sada borili protiv Zelenih, to bi vrlo lako moglo da donese štetne posledice. Da posluži metanacionalkama kao izgovor za novo silaženje ovamo. A to je daleko gore nego imati protiv sebe samo jednu marsovsku, ovdašnju vladu. Sa Marsovcima bar možemo razgovarati. Onaj deo sporazuma iz Dorsa Brevije koji govori o ljudskoj životnoj sredini daje nam i neke zakonite mogućnosti uticaja. Moraćemo, naprosto, da nastavimo delovati na najbolji mogući način. Početi opet, ali negde drugde. Razumete li?"
<BR>&nbsp;&nbsp;&nbsp;&nbsp;&nbsp;Još jutros ne bi razumeli. Sada im je bilo jasno, ali nisu želeli da prihvate. Ona sačeka da se stišaju glasovi protesta, a mnoge Kakaze ućutka naprosto zureći u njih. Pomni, zrikavi, jaki pogled En Klejborn... Mnogi ljudi su se ovoj borbi i pridružili baš zbog nje, još u onim danima kad se znalo ko je neprijatelj, i kad je podzemlje bilo ipak u nekakvom radnom savezništvu, razlomljeno u mnogo grupa i klika, ali ipak otprilike na istoj strani...
<BR>&nbsp;&nbsp;&nbsp;&nbsp;&nbsp;Pognuli su glave, nerado prihvatajući da ako je i En Klejborn protiv njih, onda više nemaju nikakvo moralno vođstvo. A bez toga - bez Kaseija, bez Daoa - u situaciji kad je većina stanovništva na strani Zelenih, odana Nirgalu i Džeki, dok je Piter izdajnik...
<BR>&nbsp;&nbsp;&nbsp;&nbsp;&nbsp;"Kojot će vas povesti sa Tarzisa", reče En. Bilo joj je muka. Okrete se i iziđe: iz te dvorane, iz terminala, kroz vazdušnu komoru u spoljašnji prostor, i pravo u svoj rover. Kaseijev komunikator ležao je na instrument-tabli; ona ga dograbi i baci nazad, kroz putničku kabinu rovera, i zajeca. Sede na vozačko sedište, sabra se, a onda pokrete kola i poveze se da traži Nađu, Saksa i ostale.
<BR>
<BR>&nbsp;&nbsp;&nbsp;&nbsp;&nbsp;Vozila je, zapravo, ništa ne videći, opet oko kaldere, ali sada u smeru kazaljki na satu. Posle nekog vremena našla se ponovo na Istočnom Pavonisu, i tamo je zatekla celo društvo, šćućureno u istom onom magacinu; kad je ušla unutra, gledali su u nju kao da je onaj napad na kabl bio njena zamisao, kao da je ona lično odgovorna za sve zlo što se nadešavalo, i danas i tokom cele revolucije - baš kao što su je gledali i posle Barouza, u stvari. Prisutan je bio i sam Piter, izdajnik, i ona se izmače od njega, nastojeći da prenebregne i ostale, uplašenu Irišku, i besnu Džeki čije su oči bile zakrvavljene - a kako i ne bi... jer, ipak, njen otac je ubijen danas, pa iako je sama Džeki bila u Piterovom taboru, pa time i delimično odgovorna za stravične posledice protivudara koji je vlast zadala Crvenima, dovoljno je da pogledaš kako Džeki izgleda, pa da ti bude jasno da će neko morati da plati... ali En je prenebregla sve to, prošla je kroz magacin i prišla Saksu - koji se nalazio u svom kutku, u udaljenom uglu velike, središnje magacinske prostorije; tamo je sedeo pred jednim ekranom i čitao duge nizove brojki, i nešto mrmljao nešto svojoj veštačkoj inteligenciji. En mahnu rukom između ekrana i njegovog lica, i on se trže i podiže pogled.
<BR>&nbsp;&nbsp;&nbsp;&nbsp;&nbsp;Začudo, jedini on, od celog tog društva, kao da nije smatrao da je En kriva za ove događaje. Osmatrao ju je tako što je nagnuo glavu malo na jednu stranu, sa nekom vrstom ptičje radoznalosti, što nije bilo daleko od makar prividne naklonosti.
<BR>&nbsp;&nbsp;&nbsp;&nbsp;&nbsp;"Loše vesti o Kaseiju", reče on. "O Kaseiju i svima ostalima. Drago mi je što ste ti i Dezmond preživeli."
<BR>&nbsp;&nbsp;&nbsp;&nbsp;&nbsp;Prešla je preko toga i odmah mu počela govoriti, brzo, ali vrlo tiho, kuda Crveni idu i šta im je rekla da učine. "Mislim da ih mogu ubediti da ne pokušavaju nikakve dalje direktne napade na kabl", reče. "Niti druge nasilne postupke, ili bar ne mnogo, i ne u neposrednoj budućnosti."
<BR>&nbsp;&nbsp;&nbsp;&nbsp;&nbsp;"Dobro", reče Saks.
<BR>&nbsp;&nbsp;&nbsp;&nbsp;&nbsp;"Ali za uzvrat tražim nešto", reče ona. "Tražim, a ako ne dobijem, ima da ih napujdam na tebe, da te napadaju zauvek."
<BR>&nbsp;&nbsp;&nbsp;&nbsp;&nbsp;"Soletu, a?" reče Saks.
<BR>&nbsp;&nbsp;&nbsp;&nbsp;&nbsp;En se netremice zagleda u njega. Izgleda da ju je ovaj Saks slušao kudikamo češće nego što je mislila. "Da."
<BR>&nbsp;&nbsp;&nbsp;&nbsp;&nbsp;Njegove se obrve sastaviše. Razmišljao je o ovome. Naprosto je videla njegove misli, kao niz bleskova: ledeno doba - tanja atmosfera - teraformiranje usporeno - propast novih ekosistema - možda nadoknaditi stvaranjem gasova za dejstvo staklene bašte. I tako dalje. Maltene je smešno kako ona može da čita lice ovog neznanca, ovog omrznutog brata koji traži putanju da se nekako izmigolji. Ali neka gleda on koliko hoće, toplota je glavno oruđe za teraformiranje, pa kad solete više ne bude, stvari će bar biti ograničene normalnom marsovskom količinom Sunčeve svetlosti, a to znači - usporene do jednog 'prirodnijeg' tempa promena. Moguće je da unutrašnja, prirodna postojanost jednog takvog rešenja čak odgovara Saksovom konzervatizmu, koji, iako možda neobične vrste, svakako postoji.
<BR>&nbsp;&nbsp;&nbsp;&nbsp;&nbsp;"Važi", reče on.
<BR>&nbsp;&nbsp;&nbsp;&nbsp;&nbsp;"Ti možeš govoriti u ime ovih ljudi?" reče ona i prezrivo mahnu rukom ka gomili iza njih, kao da tu nisu i svi njeni najstariji sadruzi, kao da su to neki tehnokrati iz Privremene vlasti Ujedinjenih nacija ili funkcioneri metanacionalnih kompanija...
<BR>&nbsp;&nbsp;&nbsp;&nbsp;&nbsp;"Ne", reče Saks, "Ja mogu samo u svoje ime. Ali solete mogu da se otarasim."
<BR>&nbsp;&nbsp;&nbsp;&nbsp;&nbsp;"Spreman si to da učiniš protiv njihove volje?"
<BR>&nbsp;&nbsp;&nbsp;&nbsp;&nbsp;Namrštio se. "Mislim da ih mogu nagovoriti. Ako ne, znam da mogu nagovoriti ekipu iz Da Vinčija. Oni vole izazove."
<BR>&nbsp;&nbsp;&nbsp;&nbsp;&nbsp;"Važi."
<BR>&nbsp;&nbsp;&nbsp;&nbsp;&nbsp;Bilo je to, na kraju krajeva, najbolje što je mogla izvući od njega. Uspravila se, ipak zbunjena. Do maločas nije stvarno očekivala da će on pristati. A sad, kad je pristao, otkrila je da je još ljuta, i da njeno srce ostaje puno mučnine. Ovaj ustupak koji je izborila... kad pogledaš, ne vredi ništa. Smisliće oni neke druge načine da zagrevaju Mars. Saks će sigurno upotrebiti neke takve argumente kad ih bude ubeđivao. Dajte soletu Eni, reći će on, to nam je način da kupimo Crvene. Posle toga, guramo punom snagom napred.
<BR>&nbsp;&nbsp;&nbsp;&nbsp;&nbsp;Ona se vrati kroz veliku magacinsku prostoriju. Prođe kroz gomilu. Ne pogleda nikog. Iziđe napolje i ukrca se u svoj rover.
<BR>&nbsp;&nbsp;&nbsp;&nbsp;&nbsp;Neko vreme je vozila nasumce, nemajući pojma kuda ide. Samo da se udalji, da pobegne. Pukim slučajem krenula je ka zapadu. Uskoro dođe do situacije da mora ili da stane ili da pojuri preko ruba - u provaliju.
<BR>&nbsp;&nbsp;&nbsp;&nbsp;&nbsp;Zakoči naglo.
<BR>&nbsp;&nbsp;&nbsp;&nbsp;&nbsp;Ošamućeno je zurila kroz vetrobran. U ustima gorko, creva kao u čvorove uvezana, svi mišići napeti i bolni. Veliki kružni obod kaldere dimio se na nekoliko mesta, uglavnom iz Šefilda i Lastfloa, ali i iz desetak drugih mesta. Ne vidi se, baš ni najmanje, kabl nad Šefildom... ali jeste tamo; još je tamo. Ono mesto gde je naročito mnogo dima, koji se uzdiže i plovi ka istoku na tankom, ali jakom vetru; tu je kabl. Još jedna zastava na vrh planine, leprša na beskrajnoj 'mlaznoj struji' vetra. I vreme je vetar, koji odnosi sve njih. Perjanice dima narušavaju mir mrkog neba, zaklanjaju svetlost nekih od mnogo zvezda koje sijaju u ovom satu pre zalaska sunca. To izgleda kao da se stari vulkan probudio, kao da se prenuo iz dugog dremeža i pripremio za neku novu erupciju. Kroz razređeni dim Sunce je tamnocrvena užarena loptica, mora biti da planeta izgleda tako kad je u ranim fazama svog nastanka i još rastopljena. Svoju boju prenosi na okolne dronjke dima koji postaju kestenjastocrveni, boje rđe, i grimizni. Crveni Mars. Ali crvenog Marsa nema više, nestao je zauvek. Sa soletom ili bez nje, kroz ledeno doba ili ne, biosfera će rasti, širiće se, najzad će prekriti sve, na severu će biti okean, na jugu jezera, postojaće potoci i šume, stepe, gradovi, oh, da, ona to sve vidi sada; bele oblake iz kojih pada blato na drevne visije, dok mase ljudi, koji ni za šta ne mare, podižu svoje gradove najbrže što mogu: dugo produžena lavina koja zatrpava njen svet.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
