<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Alan Blok: LJUDI SU DRUGAČIJI
<P>&nbsp;&nbsp;&nbsp;&nbsp;&nbsp;Ja sam arheolog, a ljudi su moj posao. Pa ipak, pitam se da li ćemo ikada saznati o ljudima, hoću da kažem, stvarno saznati šta je ljude učinilo drukčijim od nas robota - prekopavajući okolo po mrtvim planetama. Vidite, ja sam nekada živeo s jednim čovekom i zato znam da to nije tako jednostavno kao što su nam svojevremeno govorili u školi.
<BR>&nbsp;&nbsp;&nbsp;&nbsp;&nbsp;Imam nekoliko izveštaja, dabome, i roboti poput mene popunjavaju neke praznine, ali sada mislim da u stvari ništa nećemo dokučiti. Znamo, ili bar istoričari tvrde kako znamo, da su ljudi došli sa jedne planete zvane Zemlja. Znamo, isto tako, da su hrabro putovali od zvezde do zvezde; i gde god bi zastali ostavljali su kolonije - ljude, robote, a ponekad i jedne i druge - za slučaj povratka. Ali nikada se više nisu vratili.
<BR>&nbsp;&nbsp;&nbsp;&nbsp;&nbsp;Bili su to blistavi dani sveta. Ali, zar smo mi toliko stari sada? Ljudi su imali jedan jarki plamen - stara reč je 'božanski', mislim - koji ih je vinuo daleko preko noćnih nebesa, a mi smo izgubili niti paučine koju su oni tkali.
<BR>&nbsp;&nbsp;&nbsp;&nbsp;&nbsp;Naši naučnici nam kažu da su ljudi bili veoma slični nama - a čovekov skelet je dabome, bezmalo isti kao skelet robota, s tom razlikom što je načinjen od nekog jedinjenja kalcijuma, umesto od titanijuma. Međutim, postoje i druge razlike.
<BR>&nbsp;&nbsp;&nbsp;&nbsp;&nbsp;Bilo je to prilikom mog poslednjeg putovanja na teren, do jedne od bližih planeta, kada sam susreo čoveka. Mora da je bio poslednji čovek u tom sistemu, i već je zaboravio da govori - bio je tako dugo sam. Kad je naučio naš jezik lepo smo se slagali i ja sam isplanirao da ga povedem natrag sa sobom. Nešto mu se, međutim, desilo.
<BR>&nbsp;&nbsp;&nbsp;&nbsp;&nbsp;Jednog dana, bez ikakvog razloga, požalio se da mu je vrućina. Izmerio sam mu temperaturu i zaključio da nešto nije u redu s njegovim termostatom. Imao sam sa sobom garnituru terenskog alata, a čovek je očigledno bio u kvaru, pa sam se dao na posao. Isključio sam ga bez ikakvih teškoća.
<BR>&nbsp;&nbsp;&nbsp;&nbsp;&nbsp;Gurnuo sam mu iglu u potiljak da operišem isključnu ručicu i on je prestao da se pomera, baš kao neki robot. Ali kad sam ga otvorio video sam da nije isti iznutra. A kad sam ga ponovo sklopio nisam ga mogao navesti da i dalje funkcioniše. Onda je on počeo nekako da se troši i u vreme kad sam bio spreman da krenem kući, otprilike godinu dana kasnije, od njega nije preostalo ništa sem kostiju. Da, ljudi su zaista drukčiji.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
