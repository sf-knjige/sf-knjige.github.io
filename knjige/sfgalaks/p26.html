<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Juta Frit: DRUŠTVO VANREDNOG STANJA
<P>&nbsp;&nbsp;&nbsp;&nbsp;&nbsp;Opet je došlo vreme vanrednog stanja. Svako je dohvatao svoju opremu išaranu crveno-belim prugama, svoju kutiju u obliku srca za prvu pomoć, svoju minijaturnu garnituru oružja za vanredno stanje. Neki ljudi su posegnuli i za takvim dopunskim detaljima kao što su kišobrani, gasmaske, odela za ronjenje, azbestni kombinezoni, sprinterice sa ekserima, štule i slično - ali ovi su bili neobavezni.
<BR>&nbsp;&nbsp;&nbsp;&nbsp;&nbsp;Svi su voleli vreme vanrednog stanja, a naročito deca. Bilo je to vreme za gizdavo oblačenje, za akciju, i uvek je postojala šansa da će se desiti nešto apsolutno novo, nešto zaista iznenađujuće.
<BR>&nbsp;&nbsp;&nbsp;&nbsp;&nbsp;Spineli, koji se nedavno povukao u penziju iz državne službe, odlučio je da ostane kod kuće, blizu svog radio-aparata i svog golemog, bleštavog televizora. Najnoviji izveštaji sa lica mesta bili su kontinuirano emitovani. Uzbuđenje je bilo strahovito, kao i u svim drugim prilikama kada bi se proglasilo vanredno stanje.
<BR>&nbsp;&nbsp;&nbsp;&nbsp;&nbsp;Kako li će biti ovoga puta? Sklapale su se opklade, konsultovali kompjuteri i biroi za ispitivanje javnog mnenja. Astrolozi su najavljivali značajna proročanstva, novine su donosile merodavne izveštaje svojih specijalnih dopisnika. Intuicije su se uveliko razmenjivale. Svako, ali baš svako, imao je svoju omiljenu hipotezu. Neki ljudi su čvrsto verovali da će se najgore - to jest, ono čega su se najviše plašili - bez sumnje desiti. Neki su gajili veru da će se to desiti drugima, a ne njima. Jedna velika grupa bila je uverena da će kazna neminovno snaći sve grešnike i da će opšte pokajanje preovladati.
<BR>&nbsp;&nbsp;&nbsp;&nbsp;&nbsp;Kao što se Spineli prisećao iz svoje sopstvene mladosti, pozorišna i filmska industrija daleke prošlosti mogle su samo da sanjaju o tako intenzivnoj i aktivnoj razonodi. Već i sama anticipacija vredela je više od bilo kog amfiteatarskog spektakla koji je priredio neki rimski imperator. Ljudi su lično bili u areni, kao posmatrači ili učesnici, kao žrtve ili pobednici - zavisno od toga kako su odredili tajanstveni planovi Saveta.
<BR>&nbsp;&nbsp;&nbsp;&nbsp;&nbsp;Sa milionima drugih gledalaca Spineli je posmatrao inserte najatraktivnijih vanrednih stanja koja su se desila tokom poslednje decenije. Znao je, baš kao i svi ostali gledaoci, da su oni svaki put kada bi uspeli da prežive predstavljali istinsko društvo vanrednog stanja. U dva maha Spineli je i sam bio odlikovan kao heroj: u Velikoj poplavi organizovao je spasilačku flotu koja je iščupala mnoštvo ljudi iz zapenušanih bujica, a tokom Najezde skakavaca posipao je insekticidom pogođena područja uz značajan rizik po sopstvenu bezbednost.
<BR>&nbsp;&nbsp;&nbsp;&nbsp;&nbsp;Vanredno stanje je, naravno, imalo i svoju vedriju stranu. Spineli se uvek iznova smejao i smejao gledajući omiljene scene iz Invazije rakuna, kada je na stotine rakuna bilo spušteno padobranima u bašte na periferiji grada, i Orgiju krempita, kada su se milioni ljudi međusobno gađali krempitama u jednoj urnebesnoj komediji.
<BR>&nbsp;&nbsp;&nbsp;&nbsp;&nbsp;Bilo je i dramatičnih scena, kao onoga dana kada je svaka stota osoba u telefonskom imeniku igrala ruski rulet, a bilo je i filmova o bolesti slinavke i šapa, o blokovima kuća koji su se rušili, o specijalnim zemljotresima i tako dalje. Televizijski intervjuista prišao je jednom čoveku uvijenom u medveđe krzno: "Znači, vi mislite da će ovoga puta nastupiti jedno novo Ledeno doba?" "Moralo je to da se desi, pre ili kasnije", odgovorio je čovek, sležući krznom oko svojih ušiju. "Ja već osećam hladnoću, a vi?" U pozadini se mogla uočiti nekakva mahnita figura koja je uzvikivala da će egipatska kuga ponovo početi da hara.
<BR>&nbsp;&nbsp;&nbsp;&nbsp;&nbsp;Spineli je u ovakvim prilikama najviše voleo vesti - više čak i od samog spektakla, istinu govoreći. Unapred se radovao svim sutrašnjim novinama; heroji će biti proglašavani, žrtve oplakivane. Čak i ako bude žalosti i gubitaka na nekim mestima, sledeću sedmicu će proslavljati svi srećni ljudi koji su se istinski istakli. Bilo je zaista čudesno kako su ljudska ingenioznost, organizacija i snalažljivost svaki put spasavale zajednicu od nesreće. Nijedna nesreća nikada nije bila dovoljno gadna da bi uticala na ekonomsku ekspanziju ili na priraštaj stanovništva.
<BR>&nbsp;&nbsp;&nbsp;&nbsp;&nbsp;"Teška vremena", prokomentarisao je jedan biznismen na ekranu nedaleko od Spinelijevog nosa, "uvek su bila blagoslov za nas. Ljudi se združuju i pomažu jedni drugima. Sve male čarke iz proteklih sedmica bivaju zaboravljene kad stavimo na sebe našu opremu za vanredno stanje. Ujedinjeni, mi smo snažni." Vodio je čitavo svoje osoblje prema jednom od fudbalskih stadiona, na kojima su se često okupljale velike mase ljudi da posmatraju, kao opčinjene, događaje koji su se odvijali na džinovskim televizijskim ekranima.
<BR>&nbsp;&nbsp;&nbsp;&nbsp;&nbsp;Kako je to tačno, pomisli Spineli. I on lično bio je jedan od članova-osnivača stranke koja je uvela instituciju vanrednog stanja. "Još pre deset godina", govorio je televizijski intervjuista, "psiholozi su dokazali da destruktivni porivi u čoveku, kojima je vekovima bilo dozvoljavano da provale u obliku nemotivisanog nasilja i iracionalnog čina ratovanja, mogu da budu kanalisani u korisnom pravcu. Stvaralačka energija, inteligencija, prisustvo duha, hrabrost, čast, nesebična žrtva, disciplina - nekada su ti kvaliteti bili gotovo zaboravljeni. Ali sada, zahvaljujući vanrednom stanju, oni su se vratili da obogate našu civilizaciju."
<BR>&nbsp;&nbsp;&nbsp;&nbsp;&nbsp;Spineli se prisećao svojih studentskih dana kada su, čeznući za svrsishodnošću i uzbuđenjem, on i njegovi prijatelji izvodili demonstracije i meteže u želji da osete ukus istinske lične angažovanosti. Kako ih je često zapanjivala ravnodušnost na koju su nailazili! Da, sve se to sada izmenilo; stranka je pomogla da se unesu smisao i sadržajnost u svakodnevni život.
<BR>&nbsp;&nbsp;&nbsp;&nbsp;&nbsp;I upravo u tom trenutku dubokog zadovoljstva Spineliju je bilo suđeno da po prvi i poslednji put u svome životu odigra ulogu žrtve. Kao i u milionima drugih domova, njegov televizor je eksplodirao.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
