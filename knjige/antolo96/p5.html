<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Džoe Haldemen: POVRATNA SPREGA
<P>&nbsp;&nbsp;&nbsp;&nbsp;&nbsp;Ova igra bila je lakša pre nego što sam postao poznat, ili izvikan, i pre nego što je prokleti proces postao tako uspešan. Tada sam još mogao da se pretvaram da je to moja umetnost, ili bar tu negde. A sada, kad te jednom nadrogiraju i uguraju u 'kožu', teško je reći čije oko odmerava model, čija ruka drži četkicu.
<BR>&nbsp;&nbsp;&nbsp;&nbsp;&nbsp;Radiću kojom god slikarskom ili crtačkom tehnikom klijent želi, ukoliko to ima smisla. U najvećem delu moje karijere, ljudi su birali moju specijalnost, prozirni akvarel, ali pošto sam se proslavio 'čudovištem sa Menhetna', mnogi žele da izdletujem gusti akril u osnovnim bojama. Dosadno. Ali oni sliku odnesu kući, okače je i upitaju svoje prijatelje: "Zar nije da se usereš od straha?" Obično je to stilska asocijacija na 'čudovište', a ne pravo stanje stvari. Noćne more većine ljudi ostaju bezbedno skrivene kada uzmu četkicu u ruke. I to je dobro. Ako je klijent 'izgubljen slučaj', saradnja može da bude zaista uznemirujuća - a možda i otkrovenje. Mnogi od nas nalaze angažman u ustanovama za mentalno zdravlje. Neki u njima nađu i boravište. Profesionalni rizik.
<BR>&nbsp;&nbsp;&nbsp;&nbsp;&nbsp;Sada barem zarađujem dovoljno po angažmanu, zahvaljujući opštoj popularnosti slučaja 'Čudovište', tako da mogu da odvojim pola godine da putujem i slikam za svoju dušu. Ove godine trebalo je da otputujem prvog februara i počnem odmor jedrenjem po Karibima. Do tada je bilo preostalo još nedelju dana, a ja sam već mogao da osetim sunce, ukus ruma. Stan i atelje ću iznajmiti, pa sam već bio spakovao odeću i pribor u dve male torbe. Vodene boje ne zauzimaju mnogo mesta, a tamo kuda sam krenuo ne treba vam ni mnogo odeće.
<BR>&nbsp;&nbsp;&nbsp;&nbsp;&nbsp;Čak sam došao u iskušenje da se odreknem svog rasporeda i da odem na ostrva ranije. To bi više koštalo i zbunilo bi moje prijatelje koji me znaju kao metodičnog i tačnog. Ali trebalo je da to uradim. Bože, zaista je trebalo da to uradim.
<BR>&nbsp;&nbsp;&nbsp;&nbsp;&nbsp;Pao je jedan od onih naglih, teških snegova koji Menhetn učine lepim na neko vreme. Išao sam dužim putem, u odlasku na ručak i u povratku, kroz Central Park, spreman da trampim malo dodatne opasnosti zarad lepote. Sem toga, moj štap trebalo je da ima električno punjenje dovoljno da onesvesti konja.
<BR>&nbsp;&nbsp;&nbsp;&nbsp;&nbsp;Čovek koji me je čekao u predvorju nije izgledao kao neko ko bi pravio probleme, ali nikad se ne zna. Nizak, ćelav, sa staromodnim naočarima u stilu Džona Lenona.
<BR>&nbsp;&nbsp;&nbsp;&nbsp;&nbsp;On se predstavio dok sam se ja petljao sa kaputom i čizmama. Huan Karlos Segura, finansijski savetnik.
<BR>&nbsp;&nbsp;&nbsp;&nbsp;&nbsp;"Da li ste ikad ranije slikali?" pitao sam ga. "Crtali, vajali, bilo šta...?" Neki od najzanimljivijih radova koje stvaram u saradnji potiču od neiskusnih, zahvaljujući njihovom nepoznavanju pribora i tehnika, što ima za ishod srećne slučajnosti - spontanost.
<BR>&nbsp;&nbsp;&nbsp;&nbsp;&nbsp;"Ne. Moje nadarenosti leže negde drugde." Mislim da sam mogao da procenim koliko je bio bogat po ustaljenim znakovima više klase, po kroju njegovog konzervativnog, sitno prugastog sakoa, po zlatnom mehaničkom satu - ali moje nadarenosti leže negde drugde. Zato sam ga direktno upitao: "Vi znate koliko su skupe moje usluge?"
<BR>&nbsp;&nbsp;&nbsp;&nbsp;&nbsp;"Znam. Sto hiljada dolara dnevno."
<BR>&nbsp;&nbsp;&nbsp;&nbsp;&nbsp;"I znate da morate da prihvatite rad takav kakav je? Nema jemstva za vraćanje novca."
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;"Onda smo zaključili posao." Pozvonio sam mojoj asistentkinji Alison da pristavi čaj dok smo čekali prastari lift.
<BR>&nbsp;&nbsp;&nbsp;&nbsp;&nbsp;Ljude koje nije impresionirao moj atelje, sa svojim originalnim Pikasom, Moneom, Dalijem i Tarnerom, često je fascinirala Alison. Ona je lepa, ali je ogromna, preko metar i devedeset, ali savršenih razmera, kao da ju je neka magična naprava uvećala za dvadeset posto. Segura nije primetio slike na zidovima, a ni na nju nije ni trepnuo. Možda je to trebalo nešto da mi kaže. Prihvatio je čaj i učtivo joj se zahvalio.
<BR>&nbsp;&nbsp;&nbsp;&nbsp;&nbsp;Duvao sam u čaj i proučavao Seguru preko šoljice. Izgledao je ozbiljan, promišljen, miran, kao i 'čudovište sa Menhetna'.
<BR>&nbsp;&nbsp;&nbsp;&nbsp;&nbsp;"U telefonskom imeniku ima pola strane mojih kolega, facilitatora", rekao sam. "I svaki od njih naplaćuje manje nego ja." Verujem u direktan pristup. To me ponekad košta porudžbine.
<BR>&nbsp;&nbsp;&nbsp;&nbsp;&nbsp;Klimnuo je glavom, proučavajući on mene zauzvrat.
<BR>&nbsp;&nbsp;&nbsp;&nbsp;&nbsp;"Neki ljudi me žele samo zato što sam najskuplji. Manji broj njih zbog toga što poznaju moje radove, moje sopstvene radove, a oni su veoma dobri. Većina želi sliku koju je naslikao čovek što je oslobodio čudovište iz Kloda Averija."
<BR>&nbsp;&nbsp;&nbsp;&nbsp;&nbsp;"Važno vam je da znate zašto sam izabrao vas?"
<BR>&nbsp;&nbsp;&nbsp;&nbsp;&nbsp;"Ukoliko više znam o vama, to ćete bolju sliku dobiti."
<BR>&nbsp;&nbsp;&nbsp;&nbsp;&nbsp;Klimnuo je glavom i zastao. "Onda prihvatite ovo. Možda me je pedeset posto navelo to što ste najskuplji. To je ponekad pokazatelj vrednosti. Što se tiče vaših, ili bilo čijih umetničkih sposobnosti, tu sam potpuna neznalica."
<BR>&nbsp;&nbsp;&nbsp;&nbsp;&nbsp;"Znači, pedeset posto je 'Čudovište'?"
<BR>&nbsp;&nbsp;&nbsp;&nbsp;&nbsp;"Ne baš. Pre svega, nisam zainteresovan da toliko platim za nešto što mnogo drugih ljudi ima. A ni stil mi se ne dopada. Dva moja poznanika poseduju slike koje su uradili sa vama na taj poremećeni način. Ali, gledajući njihove slike, palo mi je na pamet da bi bilo moguće i nešto suptilnije. Vi. Vaš bes što vas koriste na ovaj način."
<BR>&nbsp;&nbsp;&nbsp;&nbsp;&nbsp;"To sam izrazio na svojim slikama."
<BR>&nbsp;&nbsp;&nbsp;&nbsp;&nbsp;"Siguran sam da jeste. Ono što ja želim jeste, pretpostavljam, da izrazim svoj bes. Na svoje klijente."
<BR>&nbsp;&nbsp;&nbsp;&nbsp;&nbsp;To je bio novi momenat. "Ljuti ste na vaše klijente?"
<BR>&nbsp;&nbsp;&nbsp;&nbsp;&nbsp;"Ne na sve. Na većinu. Ljudi mi daju velike svote novca da ih ulažem za njih. Svaka tri meseca dobijam postotak od zarade." Spustio je šoljicu i stavio ruke na kolena. "Ali većina njih želi neko jemstvo. Na kraju krajeva, to je njihov novac."
<BR>&nbsp;&nbsp;&nbsp;&nbsp;&nbsp;"A vi više volite da sledite jednostavnu strategiju", rekao sam. "Da upotrebite sav njihov novac na isti način. Što više kapitala stoji iza vašeg šablona investiranja, to je manji stvarni rizik, budući da pretpostavljam da ne morate da vraćate postotak, ukoliko investicija propadne."
<BR>&nbsp;&nbsp;&nbsp;&nbsp;&nbsp;"Za jednog umetnika, dosta znate o novcu."
<BR>&nbsp;&nbsp;&nbsp;&nbsp;&nbsp;Nasmešio sam se. "Ja sam bogat umetnik."
<BR>&nbsp;&nbsp;&nbsp;&nbsp;&nbsp;"Ljudi su emocionalno vezani za svoj novac; osim što žele da zarade više para, oni žele da sa njim nešto i učine. Oni žele da promene svet."
<BR>&nbsp;&nbsp;&nbsp;&nbsp;&nbsp;"Zanimljivo. Vidim sad vezu sa mojim radom. Moje klijente."
<BR>&nbsp;&nbsp;&nbsp;&nbsp;&nbsp;"Shvatio sam to kad sam čitao prikaz u 'Forbsu' pre par godina."
<BR>&nbsp;&nbsp;&nbsp;&nbsp;&nbsp;"I čekali ste da moja cena padne?"
<BR>&nbsp;&nbsp;&nbsp;&nbsp;&nbsp;"Vaša cena je, u stvari, opala devet posto, zbog inflacije od tada. Uskoro ćete je podizati."
<BR>&nbsp;&nbsp;&nbsp;&nbsp;&nbsp;"Dobro tempirano. Volim okrugle brojke, pa idem na sto dvadeset hiljada kada se vratim sa odmora u avgustu." Uzeo sam nalivpero i blokčić i počeo da crtam zbijene uporedne linije. To mi pomaže da razmišljam. "Veza, analogija, je dobra. Znam da mnogi moji klijenti mora da su nezadovoljni apstraktnim mazarijama koje ih koštaju šest cifara. Ali oni dobijaju upravo ono za šta su platili. Ja im to unapred objasnim, i ako oni reše da me ne čuju, to je njihov problem."
<BR>&nbsp;&nbsp;&nbsp;&nbsp;&nbsp;"To ste rekli i u onom članku. Ali ja ne želim apstraktne brljotine. Ja hoću vaš uobičajeni medij kad ozbiljno radite. Staromodni hiperrealizam."
<BR>&nbsp;&nbsp;&nbsp;&nbsp;&nbsp;"Želite li akvarel bostonske škole?"
<BR>&nbsp;&nbsp;&nbsp;&nbsp;&nbsp;"Baš to. Znam predmet posmatranja i postavku..."
<BR>&nbsp;&nbsp;&nbsp;&nbsp;&nbsp;"To znači tri nedelje rada, najmanje. Više od dva miliona dolara."
<BR>&nbsp;&nbsp;&nbsp;&nbsp;&nbsp;"Ja to mogu sebi da priuštim."
<BR>&nbsp;&nbsp;&nbsp;&nbsp;&nbsp;"A možete li da priuštite da napustite svoj posao na tri nedelje?" Crtao sam linije veoma brzo. Ovo bi zaista upropastilo moje planove za odmor. Ali to bi bilo pola mog godišnjeg prihoda za tri nedelje.
<BR>&nbsp;&nbsp;&nbsp;&nbsp;&nbsp;"Ne samo da ću otići na tri nedelje, nego idem baš tamo gde i vi. Na Kajmanska ostrva. U Džordžtaun."
<BR>&nbsp;&nbsp;&nbsp;&nbsp;&nbsp;Samo sam ga pogledao.
<BR>&nbsp;&nbsp;&nbsp;&nbsp;&nbsp;"Kažu da je plaža divna."
<BR>&nbsp;&nbsp;&nbsp;&nbsp;&nbsp;Nisam ga ni pitao kako je saznao o mojim planovima za odmor. Preko kompanije kod koje imam kreditnu karticu, pretpostavljam. To što se toliko potrudio pre našeg prvog razgovora ukazivalo je na nešto. On je bio čovek koji ništa ne prepušta slušaju.
<BR>&nbsp;&nbsp;&nbsp;&nbsp;&nbsp;Želeo je fotografski vernu sliku nage žene koja sedi u sali za konferencije, sama, proučavajući dokumenta, sa naočarima u okvirima od roga. Sala za konferencije da bude otmena.
<BR>&nbsp;&nbsp;&nbsp;&nbsp;&nbsp;Sala nije trebalo da bude problem, s obzirom na to da novca nije nedostajalo i da Džordžtaun ima isto toliko banaka i zgrada osiguravajućih zavoda koliko ima i bikinija. Model je bio druga stvar. Većina modela iz Džordžtauna bi bile crnkinje, što bi zapetljalo poruku slike, ili bi to bile dokone lepotice sa plaža sa silikonskim grudima i belim štraftama od sunčanja. Rekao sam mu da nam treba obična žena, dobro građena, ali ozbiljnog izgleda, neko čije bi držanje zračilo dostojanstvom i kad je naga. (Pokazao sam mu Olimpiju i Nagu Maju, neke slike Delakroa i nekoliko Vietovih Helgi koje su imale tu osobinu.) Isto tako, morala bi da bude đavolski dobar model, koji bi tri nedelje sedeo u istom položaju. Predložio sam da unajmimo neku iz Njujorka i da je povedemo sa sobom. Složio se.
<BR>&nbsp;&nbsp;&nbsp;&nbsp;&nbsp;Alison je gledala kroz špijunku, što je bio deo njenog posla. Kad je Segura otišao, ušla je i sipala sebi šolju čaja. "Ludak", rekla je.
<BR>&nbsp;&nbsp;&nbsp;&nbsp;&nbsp;"Ali zanimljiv ludak. Bogat."
<BR>&nbsp;&nbsp;&nbsp;&nbsp;&nbsp;"E, ako si ti ikad uzeo nekog ludaka iz sažaljenja, mora da ja nisam gledala." Umešala je punu kašičicu džema u svoj čaj. Ruski stil. To radi samo zato da bi me gledala kako se ježim. "Znači, treba da nabavim karte za Kajmanska ostrva za mene i MM-a?"
<BR>&nbsp;&nbsp;&nbsp;&nbsp;&nbsp;"Aha, za petak."
<BR>&nbsp;&nbsp;&nbsp;&nbsp;&nbsp;"Prvu klasu?"
<BR>&nbsp;&nbsp;&nbsp;&nbsp;&nbsp;"Koliko ti to znači?"
<BR>&nbsp;&nbsp;&nbsp;&nbsp;&nbsp;"Ne znam. Hoćeš da ti saspem šolju čaja u krilo?"
<BR>&nbsp;&nbsp;&nbsp;&nbsp;&nbsp;"Prvu klasu."
<BR>&nbsp;&nbsp;&nbsp;&nbsp;&nbsp;Nije bilo lako naći pravi model. Znao sam dve-tri žene koje su ispunjavale uslove što se tiče fizičkog izgleda i sposobnosti za sedenje, ali one su mi bile prijateljice. To bi se kosilo sa klijentovim željama, pošto je on očigledno želeo hladan, klinički pristup. Alison i ja proveli smo popodne prelistavajući agencijske dosjee i još jedno popodne u razgovorima sa ljudima dok nismo pronašli pravu. Rondu Spek, trideset godina, toliko vitku da su joj se videla rebra. Nije mi se dopala kad sam je video, a još manje kada je svukla odeću, zbog načina na koji me je gledala - izveštačen grimase neodobravanja na njenom licu. Čak i kad bih bio heteroseksualan, ne bih je posmatrao nikako drugačije sem poslovno. To se graničilo sa odbojnošću i moglo bi da bude korisno za sliku, pomislio sam. Nisam ni sanjao do čega će to dovesti.
<BR>&nbsp;&nbsp;&nbsp;&nbsp;&nbsp;Rekao sam Rondi da posao uključuje i besplatan put na Kajmanska ostrva, a ona je pokazala toliko poleta kao da sam rekao Long Ajlend. Malo se razvedrila kad sam joj opisao postavku. Radila je na svojim studijama prava i mogla bi da uči dok pozira. To je i meni pomoglo da se distanciram od nje, pošto nisam baš veliki ljubitelj te profesije.
<BR>&nbsp;&nbsp;&nbsp;&nbsp;&nbsp;Pozvao sam svoju banku u Džordžtaunu i opisao joj kakva mi je kancelarija potrebna. Banka je znala jednu malu advokatsku firmu koja se zatvarala zbog februarskog odmora i raspitaće se.
<BR>&nbsp;&nbsp;&nbsp;&nbsp;&nbsp;Prošlo je nekoliko godina od kad nisam slikao aktove, a do sada sam ionako uradio samo dve foto-realistične studije. Nisam želeo da radim sa Rondom nimalo više nego što sam morao, niti da je platim više nego što sam morao, pa sam pozvao prijateljicu građe slične Rondinoj da dođe i pozira. Dva dana sam radio skice i fotografije, eksperimentišući sa pozama i svetlom. Odneo sam ih Seguri i dogovorili smo se o pozi - žena, hladno podignutog pogleda sa svojih papira, kao da su je prekinuli, jako svetlo stone svetiljke ostavlja jednu polovinu njenog lica u senci. To što će stona svetiljka biti jedini izvor svetlosti takođe izdvaja figuru od detalja kancelarije, koja će biti predstavljena fotorealističnom podrobnošću, ali zatamnjeno, dajući pozadini zlokoban izgled.
<BR>&nbsp;&nbsp;&nbsp;&nbsp;&nbsp;Zatim sam proveo tri dana radeći brižljivo portret modela, glavu i gornji do tela, rešavajući neke tehničke probleme o tome kako predstaviti sjajnu kosu i male grudi. Želeo sam da izgledaju čvrste, neženstvene, pa ipak realistične.
<BR>&nbsp;&nbsp;&nbsp;&nbsp;&nbsp;Odneo sam portret u Segurinu kanclariju i on ga je odobrio. Jedino je imao sumnji u pogledu sebe samog. "Jeste li sigurni da ću ja biti sposoban da stvorim nešto uz tu vrstu kontrole? Ja bukvalno ne umem da nacrtam ni lice da liči na lice."
<BR>&nbsp;&nbsp;&nbsp;&nbsp;&nbsp;"Nema problema. Vaše ruke biće ukočene od upotrebe nerazvijenih mišića, ali dok ste u 'koži', vaši pokreti biće potpuno isti kao moji. Jesam li vam pričao kako sam jednom i sam unajmio facilitatora?" Odmahnuo je glavom. "Zanimalo me je kako izgleda s one druge strane. Unajmio sam gitaristu-kompozitora i proveli smo dva dana pišući kratku fugu u stilu Baha. Počeli smo sa četiri poslednja slova mog prezimena - koja su, kakva slučajnost, činila akord A-mol 7 - i sačinili čudesno složen mali muzički komad koji je nesumnjivo bio moj. Mada ne mogu da ga odsviram."
<BR>&nbsp;&nbsp;&nbsp;&nbsp;&nbsp;"Međutim, u 'koži' ste mogli da ga svirate."
<BR>&nbsp;&nbsp;&nbsp;&nbsp;&nbsp;"Da, divno. Imam to snimljeno na kaseti, kako facilitator sedi pored mene svirajući na nemoj gitari od punog komada dok ja šetam po žicama sa brilijantnom osećajnošću." Nasmejao sam se. "Na kraju svakog dana ruke su mi bile tako slabe da nisam mogao da podignem viljušku, a kamoli četkicu. Prsti su mi ostali ukočeni nedelju dana." Mrdao sam prstima. "Vaše iskustvo biće manje ekstremno. Korišćenje četkice ne zahteva tako neprirodno istezanje kao sviranje gitare." <EM>'Facilitation' u psihologiji označava povećanu lakoću pravljenja svakog pokreta usled popuštanja nervne napetosti uz pomoć stalnog dodavanja neophodnog stimulansa. 'Facilitator' u ovom slučaju označava lice koje upravlja tim pokretima. Prim. prev.</EM>
<BR>&nbsp;&nbsp;&nbsp;&nbsp;&nbsp;Segura je bio spreman da odvoji još sto hiljada dolara za jednodnevnu demonstraciju. Bio je to tok stvari koji se dao predvideti kada se pogleda unazad, znajući da je on čovek zarobljen svojim nepoverenjem i teran, ili bar usmeravan, onim što bih ja nazvao paranoja.
<BR>&nbsp;&nbsp;&nbsp;&nbsp;&nbsp;Predložio je autoportret. Rekao sam mu da bi autoportret morao da se radi sa fotografije, s obzirom na to da vam 'koža' veoma izobliči lice, gotovo kao kada se pljačkaš banke maskira čarapom. To ga je zanimalo. Trebalo je da provede u 'koži' tri nedelje, zašto onda da ne snimi kako to izgleda? Pravio sam se da niko ranije nije došao na tu zamisao i rekao, važi, zvuči zanimljivo.
<BR>&nbsp;&nbsp;&nbsp;&nbsp;&nbsp;U stvari, to sam već dva puta radio, ali oba puta saradnici su proizveli apstrakcije naslikane debelim slojevima boja koje ni na šta nisu ličile. Segura će biti drugačiji.
<BR>&nbsp;&nbsp;&nbsp;&nbsp;&nbsp;Po zakonu, kada jednom počnete sa facilitacijom, mora biti prisutan lekar. Kad proces krene, svaka medicinska sestra, odnosno lekar mogu ga prekinuti istog trenutka, ako biosenzori pokažu da se nešto dešava. Pritisne dugme koje pušta uspavljujuće sredstvo u moj krvotok, što prekida vezu. Na taj način sam ostatak dana omamljen valijumom. Dobar razlog da tražite da vam ljudi plaćaju unapred.
<BR>&nbsp;&nbsp;&nbsp;&nbsp;&nbsp;U mojoj zgradi stanuje doktor koji je uvek voljan da skokne gore i zaradi sto dolara za pet minuta rada. Uvek koristim i istog medicinara, pažljivog i opreznog čoveka sa neprikladnim imenom Merion Merion. On sebe zove MM, pošto je smeđ i dežmekast.
<BR>&nbsp;&nbsp;&nbsp;&nbsp;&nbsp;Namočio sam i povezao četiri polutabaka D'Ark, debela, hladno presovana, ostavljajući tako mogućnost da tri pokvarim, i pripremio moju standardnu paletu za portrete. Zakazao sam seansu sa početkom tačno u 9.30. MM je, kao i obično, došao rano, da popije čaj i da se našali sa Alison i sa mnom. On je šaljivdžija po prirodi, a mislim da je isto tako i prirodni psiholog. U svakom slučaju, on me opušta pre nego što se suočim sa onim što može da bude prilično zamorno iskustvo.
<BR>&nbsp;&nbsp;&nbsp;&nbsp;&nbsp;(Ovde treba da istaknem da nije uvek loše. Kad saradnik ima dara, kad je izvežban i prijatne naravi - to može da bude osvežavajuće, kao igranje sa veštim partnerom.)
<BR>&nbsp;&nbsp;&nbsp;&nbsp;&nbsp;Ostali su se pojavili na vreme i prionuli smo na posao. U predsoblju mog ateljea nalaze se dva uporedna stola za pregled. Segura i ja smo se svukli i legli, i dobili injekcije bafera (tampon-sredstva), koje deluju šest sati. MM je zalepio indukcione elektrode na odgovarajuća mesta na našim obrijanim glavama. Onda je, uz Alisoninu pomoć, navukao 'kože' na nas, zalepio ih i ispumpao vazduh.
<BR>&nbsp;&nbsp;&nbsp;&nbsp;&nbsp;Segura i ja probudili smo se istog trenutka kad je MM uključio slabu struju koja je započela proces. To je kao da ste istovremeno marioneta i onaj što povlači konce. Gledao sam kroz Segurine oči. Njegovo telo me je podiglo, skliznulo me na pod i ušetalo u atelje. Spustio me je na stolicu ispred gotovo vodoravnog slikarskog stalka i ogledala. Onda sam ja preuzeo.
<BR>&nbsp;&nbsp;&nbsp;&nbsp;&nbsp;Kad biste nas gledali kako radimo, videli biste dva čoveka koji sede jedan pored drugog, kako se bave nečim što izgleda kao vredno uvežbana rutinska pantomima. Ako jedan od nas počeše uvo, to radi i drugi. Ali, gledano iznutra, stvar je složenija: mi razmenjujemo kontrolu iz sekunde u sekundu. Eto zašto ne može svaki dobar umetnik biti dobar facilitator. Morate imati instinkt za to kada da istaknete svoje mišljenje, svoje veštine, a da izvan toga prepuštate kontrolu klijentu. To je šest sati sa bukvalno po hiljadu odluka na sat. Stvar je iscrpljujuća. Ja zaradim svoj honorar.
<BR>&nbsp;&nbsp;&nbsp;&nbsp;&nbsp;Moja prvobitna zamisao bila je, u smislu komopozicije, slična onome što će biti i naš akt - realističko lice veoma osvetljeno, zažareno ispred nejasne pozadine. Neće biti vremena da se pozadina naslika, naravno.
<BR>&nbsp;&nbsp;&nbsp;&nbsp;&nbsp;Napravio sam bledi crtež glave i ramena, za šta je trebalo skoro jedan sat. Zatim sam uzeo odgovarajuće oštru četkicu i pažljivo nacrtao obrise crteža frisketom kompaktnim kao gumeni cement. Preko njega možete da slikate, a kada se boja osuši, obrišete ga gumicom ili vrhom prsta, otkrivajući papir i crtež ispod njega.
<BR>&nbsp;&nbsp;&nbsp;&nbsp;&nbsp;Kada se frisket osušio, prebrisao sam sliku čistom vodom i onda napravio mastiljav preliv od pečene ambre i francuske azurnoplave. Naneo sam premaz preko cele slike i dok je još bio vlažan, ovlaš sam naznačavao rasplinute oblike tamnog i azurnoplavog, što će ukazivati na zatamnjenu pozadinu. Onda sam pozvonio Alison da uđe i osuši ga, dok sam/smo šetali unaokolo opuštajući se. Ušla je sa fenom za kosu i radila nad vlažnim papirom pažljivo, ravnomerno, mada nisam gledao. Ponekad dramatični premaz pozadine jednostavno ne dejstvuje kad se osuši - ili izgleda upadljivo, ili sirasto, ili mutno - i ne postoji način da se to popravi.
<BR>&nbsp;&nbsp;&nbsp;&nbsp;&nbsp;(Možda biste mogli da ostavite papir nakvašen preko noći i tako uklonite sav pigment. Ipak, bolje da jednostavno počnete sve iz početka.)
<BR>&nbsp;&nbsp;&nbsp;&nbsp;&nbsp;Poveo sam Seguru do izbočenog prozora i pogledao napolje na grad. Sneg koji se zadržao na zaklonjenim delovima krovova bio je siv ili crn. Saobraćaj je mileo u vidu tankih svetlih linija. Pešaci su žurili po vetru i raskvašenom snegu.
<BR>&nbsp;&nbsp;&nbsp;&nbsp;&nbsp;Segurino telo želelo je cigaretu i ja sam mu dozvolio da me povede do njegove odeće i da zapali jednu. Nailazak narkotika delovao je dezorijentišuće. Morao sam da nas naslonim na zid da se ne zateturam. Mada nije bilo neprijatno kad sam kontrolu prepustio njemu. Nema potrebe da dominiram motornim reakcijama dok ne uzmemo četkicu u ruke.
<BR>&nbsp;&nbsp;&nbsp;&nbsp;&nbsp;Alison je rekla da je preliv spreman i da dobro izgleda. Tako je i bilo - neodređeni, sumorni oblici koji sugerišu zatvorsku ili ludničku ćeliju. Urolao sam izgnječeno sredstvo za brisanje i pažljivo sastrugao frisket. Potezi svetlom olovkom lebdeli su nad tamom kao misao oslobođena tela.
<BR>&nbsp;&nbsp;&nbsp;&nbsp;&nbsp;Morao sam opet upotrebiti frisket, ovog puta da bih okružio crtež svetlim oreolom, i tu je došlo do manjeg neuspeha: propustio sam da stavim četkicu za frisket u razređivač i čekinje su se osušile u čvrst, neupotrebljivi komad. Sam sam sebe iznenadio kada sam je bacio preko sobe. To je bilo Segurino delo.
<BR>&nbsp;&nbsp;&nbsp;&nbsp;&nbsp;Pronašao sam još jednu poštenu četkicu i pažljivo radio tanku frisketnu masku oko glave i ramena, da bih sprečio da se tamna pozadina razlije, ali sam nekoliko puta morao da zastanem i podignem četkicu, jer mi je ruka drhtala od Segurinog suzbijenog besa zbog greške. Opusti se, bila je to jeftina četkica. Mora da je pakleno za tebe raditi.
<BR>&nbsp;&nbsp;&nbsp;&nbsp;&nbsp;Prvo, razređen žuti preliv, nova 'kambodža' (svetložuta) preko celog lica. Dohvatio sam fen i sušio šest ili sedam minuta, da bih bio siguran da će preliv biti suv kao kost, a za to vreme planirao sam sledećih nekoliko etapa.
<BR>&nbsp;&nbsp;&nbsp;&nbsp;&nbsp;Ova tehnika - glaziranje - sastoji se od građenja slike tako što se nanosi sloj po sloj razvodnjene boje. To zahteva strpljenje i preciznost, kao i dobru procenu. Ponekad želite da prethodni sloj bude potpuno suv, a ponekad vlažan, da bi se ublažile linije između dve boje. Ako je previše vlažan, rizikujete da zamutite boje, što se ne može popraviti i može biti kobno. Ali to je jedna od stvari koja me privlači u toj tehnici, izazov da staviš sve na jednu kartu - pravovremeni potez četkicom.
<BR>&nbsp;&nbsp;&nbsp;&nbsp;&nbsp;Segura je očigledno mislio drugačije. Neobično za čoveka koji se u stvari kockao da bi zarađivao za život, premda novcem drugih ljudi. Kad je jednom shvatio šta radim, želeo je da svaki sloj bude bezbedno suv, pre nanošenja sledećeg. To jeste, ta tehnika, ali ne i moja tehnika za koju je platio. To bi, štaviše, ovaj portret, ionako izopačen, pretvorilo u klovnovsku masku.
<BR>&nbsp;&nbsp;&nbsp;&nbsp;&nbsp;Stoga sam ga malo potisnuo, uspostavljajući svoj, da tako kažem, autoritet. Nisam želeo da ovo postane takmičenje volja. U stvari sam samo hteo kontrolu nad fenom, a ne nad Huanom Karlosom Segurom.
<BR>&nbsp;&nbsp;&nbsp;&nbsp;&nbsp;Došlo je do male borbe, svega par sekundi. Teško je opisati taj osećaj nekome ko nije koristio facilitatora. To je nešto kao kad nervirate samog sebe što niste sposobni da se odlučite, ali je dosta intenzivnije - bukvalno 'jedno telo, dva uma'.
<BR>&nbsp;&nbsp;&nbsp;&nbsp;&nbsp;Naravno, u takmičenju sam pobedio, jer ja imam deset hiljada puta veće iskustvo u tome nego Segura. Spustio sam fen, i sledeći sloj, koji je određivao udubljenja na licu vidljiva kroz 'kožu', dao je meke ivice. Bacio sam pogled u ogledalo i automatski zapazio mesta na koja ću se vratiti kasnije, kada se papir osuši, da bih naslikao prave linije, koje definišu dno očnog brega, vrh usne, istureni deo uha.
<BR>&nbsp;&nbsp;&nbsp;&nbsp;&nbsp;Portret je bio gotov za dva sata, ali je pozadini još nešto nedostajalo. Rukovodeći se nejasnim sećanjem od pre nedelju dana, prevrnuo sam po knjizi fotografija Metjua Bredlija - vizije pakla građanskog rata. Naše lice u 'koži' ličilo je na neke leševe, one koji su zurili, otvorenih usta. Pronašao sam pozadinu kakvu sam želeo, rasute ostatke porušenog zida od cigala, i odneo knjigu nazad na postolje. Naslikao sam nagoveštaj zida na pozadini, nanoseći na suvo ambru i ultramarin sa trunčicama i nitima zgrušane krvavocrvene boje, alizarina, <EM>C14H8O4 - crvenkastožuta kristalasta supstanca. Prim. prev.</EM> a to sam prigušio sirovom ambrom. Onda sam ubacio četkice u vodu i sklonio pogled, pozvonivši MM-u. Nisam želeo da ponovo vidim sliku, dok to ne učinim svojim sopstvenim očima.
<BR>&nbsp;&nbsp;&nbsp;&nbsp;&nbsp;Izlazak iz facilitacionog stanja traje duže nego ulazak, naročito ako ne prođe punih šest sati. Preostali bafer mora se neutralisati nizom ubrizgavanja u određenim razmacima. U suprotnom, Segura i ja teško da bismo bili sposobni da hodamo, očekujući saradnju onog drugog, koje više nema.
<BR>&nbsp;&nbsp;&nbsp;&nbsp;&nbsp;Ustao sam nekoliko minuta pre Segure. Alison je iznela sira, voća i posudu za led sa burgundcem. Bio sam gladan kao i uvek, ali sam samo malo gricnuo, čekajući ručak.
<BR>&nbsp;&nbsp;&nbsp;&nbsp;&nbsp;Segura je navalio kao gladna životinja. "Šta mislite?" upitao je između zalogaja. "Valja li?"
<BR>&nbsp;&nbsp;&nbsp;&nbsp;&nbsp;"Teško je reći dok radiš. Hajde da pogledamo." Pozvonio sam Alison i ona je unela sliku. Kao i obično, Alison je dobro obavila posao, slika se isticala na dvostrukom podmetaču crvene boje cigle i zelene boje šume, u crnom metalnom ramu.
<BR>&nbsp;&nbsp;&nbsp;&nbsp;&nbsp;"Zaista dobro izgleda", rekao je on kao da je iznenađen.
<BR>&nbsp;&nbsp;&nbsp;&nbsp;&nbsp;Klimnuo sam glavom i pijuckao vino, proučavajući sliku. Tehnički je bila dobra, ali bi verovatno visila u nekoj galariji godinama, mameći nervozne komplimente, pre nego što bi je neko kupio. Bila je izrazito ružna, portret brutalnosti. Izgledalo je kao da se koža napinje da zadrži masku besa. Nešto stvarno bolesno gorelo je u dubini tih očiju.
<BR>&nbsp;&nbsp;&nbsp;&nbsp;&nbsp;On je uspravio sliku na kauču, i šetao gore-dole, diveći joj se iz različitih uglova. Na trenutak, ponadao sam se da će reći: "Ovo će biti dovoljno. Zaboravite na akt." Nisam se unapred radovao da provedem tri nedelje u njegovom bliskom društvu.
<BR>&nbsp;&nbsp;&nbsp;&nbsp;&nbsp;"Ona nečim pleni", rekao je, cereći se. "Mogao bih da je upotrebim da plašim klijente."
<BR>&nbsp;&nbsp;&nbsp;&nbsp;&nbsp;"Da li vam taj stil odgovara?"
<BR>&nbsp;&nbsp;&nbsp;&nbsp;&nbsp;"Da. Odgovara mi." On me pogleda nekako iskosa. "Nejasno se sećam borbe oko nekog vida slike."
<BR>&nbsp;&nbsp;&nbsp;&nbsp;&nbsp;"Tehničko pitanje. Naravno da sam ja pretegnuo - zato me plaćate."
<BR>&nbsp;&nbsp;&nbsp;&nbsp;&nbsp;On je polako klimao glavom. "Pa, onda se vidimo u Džordžtaunu." Pružio mi je ruku, suvu i vrelu.
<BR>&nbsp;&nbsp;&nbsp;&nbsp;&nbsp;"Vidimo se u petak ujutru. Biću u Hiltonu." Alison je stavila sliku u kožni povez i ispratila ga do vrata.
<BR>&nbsp;&nbsp;&nbsp;&nbsp;&nbsp;Vratila se sa fotokopijom, u boji, te slike. "Bolesni, uobraženi dripac."
<BR>&nbsp;&nbsp;&nbsp;&nbsp;&nbsp;Ja sam proučavao sliku, klimajući glavom. "Ipak, ovde ima nekog dara. Mnogi umetnici su uobraženi dripci."
<BR>&nbsp;&nbsp;&nbsp;&nbsp;&nbsp;"Prisutni se izuzimaju. Ručak?"
<BR>&nbsp;&nbsp;&nbsp;&nbsp;&nbsp;"Ne danas. Imam sastanak."
<BR>&nbsp;&nbsp;&nbsp;&nbsp;&nbsp;"Je l' Hari?"
<BR>&nbsp;&nbsp;&nbsp;&nbsp;&nbsp;"On je van grada. Momak koga sam sreo u teretani."
<BR>&nbsp;&nbsp;&nbsp;&nbsp;&nbsp;Podigla je obrvu. "Mlad i sladak."
<BR>&nbsp;&nbsp;&nbsp;&nbsp;&nbsp;"Mlađi od tebe", rekao sam. "Mada diže nos."
<BR>&nbsp;&nbsp;&nbsp;&nbsp;&nbsp;"Aha, nos." Ona je nasula sebi čašu i ponovo napunila moju. "Dakle, ne vraćaš se za ručak?"
<BR>&nbsp;&nbsp;&nbsp;&nbsp;&nbsp;"Zavisi."
<BR>&nbsp;&nbsp;&nbsp;&nbsp;&nbsp;"E, pa, ja ću se vratiti oko dva, ako ti nešto zatreba." Pošla je u svoju kancelariju. "Srećno dizanje."
<BR>&nbsp;&nbsp;&nbsp;&nbsp;&nbsp;"Nosa, do đavola." Nasmejala se i tiho za sobom zatvorila vrata.
<BR>&nbsp;&nbsp;&nbsp;&nbsp;&nbsp;Poneo sam vino do prozora. Ledeni vetar čuo se kroz dvostruko prozorsko staklo. Ljudi na trotoaru žurili su, povijeni pod naletima vetra. Sutra ću ležati na snežnobelom pesku i plivati u vodi temperature tela. Nekoliko dana sunca, pre nego što se pojavi Segura. Popio sam vino i stresao se.
<BR>&nbsp;&nbsp;&nbsp;&nbsp;&nbsp;U osamnaestom veku, kralj Džordž treći plovio je po Karibima kad je iznenadni vetar, verovatno orkan, smrskao njegov brod u komade. Ribari sa jednog od Kajmanskih ostrva odvažili su se da se suprotstave oluji kako bi izbavili preživele. Spasen, kako je on mislio, sigurne smrti, kralj Džordž je izrazio zahvalnost njegovog veličanstva naredivši da nijedan stanovnik ostrva nikad neće morati da plaća nikakve poreze britanskoj kruni, dok je sveta i veka.
<BR>&nbsp;&nbsp;&nbsp;&nbsp;&nbsp;Tako, dok druga karipska ostrva imaju zanatske radnje i diskretne barove, Džordžtaun ima visoko uzdignute zgrade banaka i osiguravajućih kompanija. Mnogi Britanci i Amerikanci koji su napustili svoju domovinu tu žive i rade, vodeći svoje poslove satelitskim putem.
<BR>&nbsp;&nbsp;&nbsp;&nbsp;&nbsp;I sam imam račun kod jedne banke u Džordžtaunu, i možda ću se tamo povući jednog dana. Za sadašnji trenutak mog života tu je suviše mirno, sem ako se javi orkan. Meni su potrebna bleštava uzbuđenja Menhetna, da stalno ulažem sebe, da budem na ivici opasnosti.
<BR>&nbsp;&nbsp;&nbsp;&nbsp;&nbsp;Ali lepo je i otići. Plaža je idealno mesto za brze skice figura, zato sam se opuštao za svoj zadatak, puneći blok slikama žena kako šetaju okolo ili se igraju u pesku i vodi. Crtanje vas natera da gledate, pa sam prvi put postao svestan da se lepota crnkinje-ostrvljanke bitno razlikuje od lepote turistkinja, bilo da su belkinje ili crnkinje. Uglavnom je reč o držanju ili izrazu, dostojanstvenom i ravnodušnom. Turistkinje su uvek donekle pozerke, čak i kad su najopuštenije. To je, mislim, zbog prirode samog mesta, više nego zbog neke osobene ženske taštine. Ja obično mnogo više pažnje obraćam na muškarce i, verujte mi, mi u tom malom poroku dominiramo tržištem.
<BR>&nbsp;&nbsp;&nbsp;&nbsp;&nbsp;Moje osoblje stiglo je u četvrtak. MM je otperjao u grad da vidi nije li jedna od dve njegove devojke saznala za onu drugu. Alison mi se pridružila na plaži.
<BR>&nbsp;&nbsp;&nbsp;&nbsp;&nbsp;Onako impresivna kakva je u kancelarijskoj odeći, Alison je pravi spektakl bez nje. Ona nikad nije pocrnela; njena koža je kao slonovača. Hiljade sati u gimnastičkoj sali dalo joj je vrlo izraženu muskulaturu klasične statue. Nosila je crni kožni bikini sa vrpcama, koji je otkrivao sve što nije krajnje neophodno za razmnožavanje i dojenje. Ali ne verujem da bi je većina normalnih muškaraca opisala kao seksi. Bila je suviše glomazna. To njoj nije smetalo, jer skoro nikada nije bila fizički privučena nijednom muškarcu nižem ili slabije građenom od nje. To isključuje sve sem jednog promila muške rase. Trebalo je tek da nađe nekog Ajnštajna ili bar Švarcenegera među onima koji su te uslove ispunjavali. Obično bi se pokazalo da su nežni, ali zaokupljeni sobom, što se moglo očekivati, a ponekad više zainteresovani za mene nego za nju. Signalna svetiljkica za poruke bila je upaljena kad smo se vratili u hotel; i Ronda Spek i Segura su stigli. Nije bilo baš deset, ali mi smo se složili da je suviše kasno da im se javimo, pa smo otišli na spavanje.
<BR>
<BR>&nbsp;&nbsp;&nbsp;&nbsp;&nbsp;Odredio sam pozu i podesio osvetljenje pre nego što smo počeli, a Rondi sam objasnio šta tačno želimo. Segura je ćutao i posmatrao. Zadržao sam se duže nego što je bilo neophodno, petljajući se sa roletnama i reostatima koje ću staviti na dva izvora svetlosti. Želeo sam da se Segura navikne na Rondinu nagost. On je očigledno bio ispravan u tom pogledu, da ispravniji ne može biti, ali nismo želeli da slika otkriva bilo kakvu seksualnu radoznalost ili želju. Doduše, Ronda je bila nešto malo seksualnija od skuše, ali nikad se ne zna.
<BR>&nbsp;&nbsp;&nbsp;&nbsp;&nbsp;Iz istog razloga nisam želeo da započnem samu sliku prvog dana. Počećemo nizom grubih skica ugljenom. Objasnio sam Seguri o kontrastima, koliko je važno da se uspostavi ravnoteža između svetlosti i tame. Naravno, bilo je to nešto što sam ja već razradio. Samo sam želeo da on bulji u Rondu dovoljno dugo da mu ta zamisao dosadi.
<BR>&nbsp;&nbsp;&nbsp;&nbsp;&nbsp;Ali nije ispalo baš tako.
<BR>&nbsp;&nbsp;&nbsp;&nbsp;&nbsp;U Džordžtaunu nam nije bila potrebna potvrda drugog lekara, pa je priprema trajala nešto kraće. Umetnik i klijent ušli su ujednačenim korakom u kancelariju, gde je Ronda čekala, proučavajući stranice beležaka uredno naslaganih na stolu.
<BR>&nbsp;&nbsp;&nbsp;&nbsp;&nbsp;Tu su bile dve klavirske stolice sa istovetnim blokovima novinskog štamparskog papira i kutijama sa štapićima ugljena. Zamisao je bila da je skiciramo iz osam do deset neznatno različitih uglova, tako što će se Segura kretati oko nje u malom luku, dok ću ja raditi odmah iza njega, gledajući preko njegovog ramena. Teorijski, mogao sam biti bilo gde, čak i u drugoj sobi, pošto sam gledao kroz njegove oči. Ali izgleda da je ovako bolje raditi, naročito sa modelom.
<BR>&nbsp;&nbsp;&nbsp;&nbsp;&nbsp;Skice su imale mnogo energije, toliko energije da je Segura nekoliko puta praktično probio papir dok je skicirao tamu oko sedeće figure. I sam sam se uzbudio, i to ne samo usled povratne reakcije od Segure. Vežbanje kontrasta jeste baš to - teorijska vežba u umetničkoj školi - ali Segura to nije znao. Ishod toga bio je da smo se približili pravoj umetnosti.
<BR>&nbsp;&nbsp;&nbsp;&nbsp;&nbsp;Na to sam mu ukazao kad je bafer prestao da deluje. Skice su bile dobre, naglašene apstrakcije. Mogao si da ih okreneš naopako ili postrance, zadržavajući simetriju, gubeći pri tom temu, i još bi bile dobre.
<BR>&nbsp;&nbsp;&nbsp;&nbsp;&nbsp;Imao sam u rukama rođenog umetnika. Segura je imao pravi prirodni dar. To nisam često imao prilike da sretnem. Ta kombinacija mogla bi da proizvede sliku određene vrednosti, veće nego što bih ja sam mogao postići, pod uslovom da sve ide kako treba.
<BR>&nbsp;&nbsp;&nbsp;&nbsp;&nbsp;Alison i ja isplovili smo brodićem posle ručka - tačnije, Alison je isplovila sa mnom kao balastom, dok sam se lenjo pekao zaklonjen ogromnim šeširom za sunce. (Ona i ja smo gotovo podjednako svetle puti, i to nije sve što nam je zajedničko; ja sam gotovo isto toliko mišićav. Upoznali smo se u teretani Brodvejskog sportskog centra.) Jedrila je, a ja sam gledao nabujale oblake kako obrazuju nestvarne oblike na nemoguće kobaltnoplavom nebu. Umirujući zvuci brodića uljuljkali su me u san - pramac koji klizi kroz toplu vodu, cviljenje konopaca, nadimanje jedara.
<BR>&nbsp;&nbsp;&nbsp;&nbsp;&nbsp;Probudila me je da joj pomognem da vratimo brodić nazad. U vidu hladne izmaglice počinjala je kiša, koja je na mahove postajala jača. Na nekoliko milja od obale videli smo prvu munju, pa smo spustili jedro, uključili motorčić, i uplovili pravo u marinu; razboritost je preovladala nad moreplovstvom.
<BR>&nbsp;&nbsp;&nbsp;&nbsp;&nbsp;Osušili smo se u baru u marini i popili toplu čokoladu sa rumom, gledajući nalete vetra kako se kovitlaju nad morem i kopnom i osećajući se srećni što smo unutra.
<BR>&nbsp;&nbsp;&nbsp;&nbsp;&nbsp;"Sutra fotografišemo?" upitala je.
<BR>&nbsp;&nbsp;&nbsp;&nbsp;&nbsp;"Aha. A onda crtanje, crtanje, crtanje..."
<BR>&nbsp;&nbsp;&nbsp;&nbsp;&nbsp;"Deo koji najviše voliš."
<BR>&nbsp;&nbsp;&nbsp;&nbsp;&nbsp;"Oh, da." U stvari, ja to donekle i volim, na način na koji atletičar može da uživa u zagrevanju, u očekivanju pravog događaja.
<BR>&nbsp;&nbsp;&nbsp;&nbsp;&nbsp;Sledećeg jutra postavio sam foto-aparate pre nego što smo se uvukli u 'kože'. Glavni foto-aparat bio je prilično složen i delikatan komad opreme; prastari aparat 8 x 10 cm, koji daje u dlaku precizne crno-bele negative. Mogao sam postići istu stvar modernim aparatom velikog formata, ali sam voleo ravnomeran rad ovog mehanizma, miris hrastovine i kože, osećaj dodira sa ranijim, manje užurbanim vremenima. Paradoks kombinovanja tehnologije tog vremena sa našom.
<BR>&nbsp;&nbsp;&nbsp;&nbsp;&nbsp;Drugi aparat bio je polaroid srednjeg formata. U 'koži' i pod dejstvom bafera, vodio sam Seguru kroz tajnu umetnost i nauku o okidanju svetala, modelu, osetljivosti objektiva i eksponaži da bi se proizveo prefinjen spektar fotografija: niz od devedeset osam fotografija jedne žene, koje se međusobno neznatno ili duboko razlikuju. Proučili smo fotografije i nju i konačno se odlučili za pravu kombinaciju. Postavio sam prastari 8 x 10 i podesio osvetljenje. Fokusirali smo ga Segurinim nešto mlađim očima i izabrali tri vrlo malo različite eksponaže.
<BR>&nbsp;&nbsp;&nbsp;&nbsp;&nbsp;Onda smo odneli film u mračnu komoru koju je MM improvizovao u toaletu firme. Razvili smo svaki film u rodinalu, fiksirali, isprali i okačili da se suše.
<BR>&nbsp;&nbsp;&nbsp;&nbsp;&nbsp;Izišli smo iz mračne komore i proveli nekoliko minuta pušeći i proučavajući Rondu kako studira pravo. Rekao sam joj da je slobodna naredna tri dana i da treba da se pojavi u utorak ujutru. Klimnula je osorno glavom i otišla uvređena.
<BR>&nbsp;&nbsp;&nbsp;&nbsp;&nbsp;Njena ljutnja bila je razumljiva. Sedela je tamo naga sve ono vreme dok smo se mi zabavljali u komori. Trebalo je da je pustim kada smo završili snimanje.
<BR>&nbsp;&nbsp;&nbsp;&nbsp;&nbsp;Upalili smo još jednu cigaretu i shvatilio da ja nisam bio taj koji ju je pustio da čeka. Bio je to Segura. Hteo sam joj kazati da ide, a onda je on proizveo malu krizu koja nas je odvela pravo u komoru. Od tada nisam razmišljao o toj ženi, osim kao o izvrnutoj senci koja se pojavljuje u posudi za razvijanje.
<BR>&nbsp;&nbsp;&nbsp;&nbsp;&nbsp;Pod datim okolnostima i nije bilo loše da ona bude neprijateljski raspoložena prema nama, ukoliko bismo uspeli da to neprijateljstvo zabeležimo na papiru. Ali je protiv moje prirode da loše postupam sa svojim saradnicima, pa čak i kad su privremeni.
<BR>&nbsp;&nbsp;&nbsp;&nbsp;&nbsp;Pregledali smo svaki negativ pod svetiljkom, kroz lupu, zatim odneli najbolji nazad u mračnu komoru da se iskopira, jednostavnom 'kontakt-štampom' na najkvalitetnijem foto-papiru. Treći otisak <EM>Fotografski otisak izrađen tako što se negativ pritisne na foto-senzitivnu površinu, a onda propusti svetlo kroz njega. Prim. prev.</EM> bio je savršen: pun i čist, gotovo zastrašujući, jer je bio oštar poput oštrice noža. Mogla se videti jedna izbeljena dlaka koja je štrčala sa njene leve bradavice.
<BR>&nbsp;&nbsp;&nbsp;&nbsp;&nbsp;Bilo je to dovoljno rada za jedan dan; u stvari, malo smo prekoračili granicu od šest sati i obojica počeli dobijati glavobolju i trnce. Još pola sata i to bi bilo duplo gledanje i drhtavica. I više od toga - mada to nikad nisam iskusio: završite mentalno poremećeni, dva uma su još električno povezana, ali više ne sarađuju. Neki siroti zamorčići išli su do grčenja i katatonije, dok je bafer bio još u fazi razvoja.
<BR>&nbsp;&nbsp;&nbsp;&nbsp;&nbsp;MM nas je izvukao iz 'kože' i pomogao nam da siđemo do taksija. Do hotela nije bilo više od pet blokova, ali nijedan od nas dvojice nije se osećao baš atletski. Iz nekog razloga, mamurluk od bafera naročito pogađa ljude poput mene, koji su u veoma dobroj formi. Segura je bio mlitav, ali je imao manje problema prilikom izlaska iz taksija.
<BR>&nbsp;&nbsp;&nbsp;&nbsp;&nbsp;Ponovo u sobi, navukao sam roletne na prozore i kolabirao, očajno gladan, ali suviše umoran da učinim bilo šta u vezi s tim sem da sanjam o hrani.
<BR>
<BR>&nbsp;&nbsp;&nbsp;&nbsp;&nbsp;Alison je postavila hartiju, jedan veliki tabak ručne izrade - od vruće presovane krpe za pravljenje papira, koja košta četiri stotine funti, koju je preko noći natopila i zatim spojila, ostavljajući dovoljno vremena da se potpuno osuši. Taj tabak hartije, onaj po kome će Segura crtati, koštao je više nego neke galerijske slike. Tabak na kome ću ja raditi bio je običan papir, sa istom hrapavošću.
<BR>&nbsp;&nbsp;&nbsp;&nbsp;&nbsp;Postavili smo dva crtačka stola, čije su table bile pod istovetnim uglovima, s tim što je moj sto bio malo viši pošto sam imao veći okvir. Tamni projektor montiran iznad Segure projektovao je duplikat jučerašnje fotografije na skupi papir. Naš posao za sledeća tri dana bio je da napravimo precizne, ali osenčene obrise fotografije, koja će biti pažljivo izradirana kad slika bude gotova.
<BR>&nbsp;&nbsp;&nbsp;&nbsp;&nbsp;Neki takozvani foto-realisti mimoiđu ovaj stupanj, kombinacijom fotografije i kserografije (proces kopiranja fotografije u kome se latentna slika sa originala prenosi putem svetlosti na naelektrisanu površinu sa koje privlači suprotno naelektrisane suve čestice, koje se zatim spajaju na kopir-papiru, ponovo stvarajući datu sliku) - praveći visokokontrastnu kopiju na akvarel-papiru. To čini njihov posao dobro plaćenom vrstom fotokopiranja. Rad sa pravim potcrtežom upućuje vas u sliku pre nego što prvi put umočite četkicu.
<BR>&nbsp;&nbsp;&nbsp;&nbsp;&nbsp;Obojica smo seli i prionuli na posao, počinjući sa pravilno poređanim pravnim knjigama na policama iza Ronde. Bili su to neprivlačni objekti koji se ponavljaju, potrebni da bismo nas dvojica bili nečim zaokupljeni dok se privikavamo na ovu vrstu zajedničkog rada.
<BR>&nbsp;&nbsp;&nbsp;&nbsp;&nbsp;Nekoliko minuta radili smo na parčićima papira, dok nisam stekao poverenje u njegovo oko i ruku. Onda smo prešli na pravu stvar.
<BR>&nbsp;&nbsp;&nbsp;&nbsp;&nbsp;Posle pet jezivih sati završili smo gotovo trećinu pozadine, površinu veliku kao pola novinske stranice. Bio sam zadovoljan napredovanjem: radeći sam, ne bih mnogo više uradio.
<BR>&nbsp;&nbsp;&nbsp;&nbsp;&nbsp;Segura nije bio baš srećan. U taksiju je njihao desnu ruku i zurio u nju, dok mu je zglob drhtao, a palac se prilično trzao. "Kako uopšte da nastavim s ovim", rekao je. "Sutra neću moći ni olovku da podignem."
<BR>&nbsp;&nbsp;&nbsp;&nbsp;&nbsp;Ispružio sam ruku, čvrstu, mišićavu. "Ali ja ću moći. A to je ono što je važno."
<BR>&nbsp;&nbsp;&nbsp;&nbsp;&nbsp;"Ovo bi moglo da mi trajno ošteti ruku."
<BR>&nbsp;&nbsp;&nbsp;&nbsp;&nbsp;"To se nikad nije dogodilo." Naravno, nikad nisam ni radio s nekim tri nedelje. "Idite kod masera, onog čiju sam vam posetnicu dao. Ruka će vam biti kao nova. Imate li još tu posetnicu?"
<BR>&nbsp;&nbsp;&nbsp;&nbsp;&nbsp;"Da." Pomerio se od nelagodnosti. "Ne želim biti ličan ili napadan, ali da li je taj čovek peder? To bi mi smetalo."
<BR>&nbsp;&nbsp;&nbsp;&nbsp;&nbsp;"Ne bih znao. Ne nosimo male bedževe niti imamo tajni način rukovanja." Nije se nasmejao, ali je izgledao manje namrgođen. "Moj odnos sa njim je poslovan. Ne bih mogao znati da li je peder ili nije." U stvari, s obzirom na to da je moj odnos s njim uključivao i orgazam, ako nije peder, onda mora biti da je zaista glumac po metodu Stanislavskog. Ali sam pretpostavljao da će intuitivno osetiti Segurinu orijentaciju isto tako brzo kao ja. Maser bi trebalo da ima osećaj za svoje klijente.
<BR>&nbsp;&nbsp;&nbsp;&nbsp;&nbsp;Sledeći dan protekao je mnogo bolje. Kao i ja, Segura je bio ohrabren pogledom na obrise pažljivo urađene prethodnog dana. Radili smo brže, a podjednako brižljivo, i završili ceo crtež, osim žene i stvari na stolu ispred nje.
<BR>&nbsp;&nbsp;&nbsp;&nbsp;&nbsp;Trećeg dana sam osetio prvi nagoveštaj nevolje. Dok smo radili na Rondinom liku, Segura je hteo da pritisne isuviše jako. To bi moglo biti katastrofalno, ako bi vrh olovke pokidao uzdužne niti papira; to nikada ne bi moglo potpuno da se izbriše. Na ovoj vrsti slike ne smete imati obrise, samo oštro određenu masu koja se savršeno uklapa sa drugom oštro određenom masom. Linija olovkom bila bi isto što i mrlja od mastila.
<BR>&nbsp;&nbsp;&nbsp;&nbsp;&nbsp;Pomislio sam da je taj pritisak izazvan običnim zamorom mišića. Segura nije bio u dobroj fizičkoj formi. Njegov normalni radni dan sastojao se od šest sati na konferencijama i šest sati telefonskih razgovora ili diktiranja prepiske. Čak se i izopačeno ponosio time što nije umeo ni da kuca. Nikada nije podigao ništa teže od cigarete.
<BR>&nbsp;&nbsp;&nbsp;&nbsp;&nbsp;Ljudi koji misle da umetnost ne zahteva fizičku snagu trebalo bi da pokušaju da sede u jednom položaju šest sati, sa četkicom ili olovkom u ruci, buljeći u nešto ili u nekog i pokušavajući da prenesu njegovu suštinu na parče papira ili platno. Čak i atletičar napušta tu arenu sa bolovima i žiganjem. Mekušac kao što je Segura ne može čak ni da je napusti bez pomoći.
<BR>&nbsp;&nbsp;&nbsp;&nbsp;&nbsp;Pa ipak, nije se žalio, osim što je izražavao bojazan da bi njegov zamor mogao uticati na projekat. Razuverio sam ga. U stvari, ja sam jednom prilikom uspešno završio delo sa jednim kvadriplegičarem toliko slabim da nije mogao ni sopstveno ime dva puta isto da napiše. Učili smo se kako da držimo četkicu u zubima.
<BR>&nbsp;&nbsp;&nbsp;&nbsp;&nbsp;Bio je to trenutak koji oduzima dah, kada smo poslednji put isključili projektor iznad naših glava. Završen crtež lebdeo je na papiru, izuzetna sena onoga što će slika postati. Petnaest ili dvadeset minuta buljio sam u crtež kroz Segurine oči, smišljajući strategije za frisket i masku, već videvši u svojoj glavi kako papir odsijava glazuru nanošenu pažljivo sloj po sloj. Biće savršeno.
<BR>&nbsp;&nbsp;&nbsp;&nbsp;&nbsp;Ronda nije bila baš raspoložena kad se vratila da pozira, posle tri dana koje je provela sama, ali izgledalo je da čak i ona deli naše uzbuđenje kad je ugledala potcrtež: on je projekat činio stvarnim.
<BR>&nbsp;&nbsp;&nbsp;&nbsp;&nbsp;Prvi korak bio je da se frisketom pažljivo naslika njena figura, kao i stolica, svetiljka i sto, i nered na njemu. To je trajalo jedan sat, jer je figura na papiru bila visoka više od jedne stope. Takođe sam zamaskirao naše odraze na vazi i na staklu na polici za knjige.
<BR>&nbsp;&nbsp;&nbsp;&nbsp;&nbsp;Shvatio sam da zavese treba započeti tankim prelivom Pajnove sive, a to nije boja koju obično držim na paleti, pa sam dao Rondi pauzu od pet minuta dok sam preturao da je nađem. Obukla je ogrtač, prišla slici i duboko udahnula vazduh. Čuli smo je na drugom kraju sobe. Pogledao sam i shvatio šta ju je uznemirilo. Slika njenog tela, divno detaljno urađena, bila je zamrljana sivim frisketom, pa je zaista izgledala neprirodno. Bila je nepostojeći, bezizražajni, negativni prostor koji lebdi usred gotovo fotografskog prikaza kancelarije. Svo troje smo se nasmejali njenoj reakciji. Počeo sam da objašnjavam, ali ona je znala za tehniku frisketa. Samo se našla zatečena.
<BR>&nbsp;&nbsp;&nbsp;&nbsp;&nbsp;Čak i najbolji facilitatori imaju trenutke pometnje, kada je emocionalna reakcija klijenta na situaciju potpuno drugačija od njihove. Ovo je bio jedan od takvih trenutaka. Moja reakcija na Rondino isopoljavanje iznenađenja bila je neka vrsta ironičnog saosećanja, ali Segurina reakcija bila je zluradost.
<BR>&nbsp;&nbsp;&nbsp;&nbsp;&nbsp;Shvatio sam i da mu se Ronda nije dopadala, nimalo. Ono što nisam shvatio (mada je to Alison znala od prvog dana) bilo je da nije samo Ronda bila u pitanju. Bile su to žene uopšte.
<BR>&nbsp;&nbsp;&nbsp;&nbsp;&nbsp;Ja lično sam uvek voleo žene, mada sam već sa trinaest-četrnaest godina znao da ih nikad neću poželeti. Uopštavanje je opasno, ali mislim da su moja prijateljstva sa ženama obično bila dublja i iskrenija nego što bi bila da sam normalan. Normalnom muškarcu žena može jednostavno da se dopadne i da on poželi njeno prijateljstvo, ali tu uvek postoji molekul-dva testosterona koji zuji između njih, ako su oboje u godinama i u socijalnoj prilici kada seks može da postoji kao mogućnost, ma koliko daleka. I sam moram da se nosim sa tom komplikacijom sa nekim muškarcima za koje znam ili sumnjam da su homoseksualci, čak i ako ne osećam neku posebnu privlačnost prema njima.
<BR>&nbsp;&nbsp;&nbsp;&nbsp;&nbsp;Crtež je rađen približno počev od gornje leve do donje desne strane, pa nazad do sredine zbog figure, ali će slika morati da se radi na manje pravilan način. Na celoj slici se radi istovremeno: sloj ružičastog alizarina nabacujete na hrbate jednog niza knjiga, pa na zasenčenu stranu vaze, pa na dva cveta. Potrebna vam je potpuna vizija gotove slike u glavi, da biste mogli predvideti redosled premaza, ponekad prekrivajući izvesna mesta frisketom ili, kad je reč o pravim linijama, trakom za skiciranje. Ovaj papir je, doduše, bio suv, pa je u pitanju bilo samo pažljivo rukovanje četkicom - patološki pažljivo. Boja ne može da se obriše.
<BR>&nbsp;&nbsp;&nbsp;&nbsp;&nbsp;Naravno, Ronda je morala da pozira, iako će tokom prve dve nedelje njena slika biti skrivena iza frisketa. Tonovi njene kože imali su uticaja na boje svega ostalog. Njeno emocionalno prisustvo uticalo je na osnovu. A Segurino osećanje prema njoj davalo je 'ton' slici, i to bukvalno.
<BR>
<BR>&nbsp;&nbsp;&nbsp;&nbsp;&nbsp;Posao je normalno tekao. Dobro je bilo što je Segura predložio probnu sliku; imali smo prilike da razgovaramo o neophodnosti povremene smelosti i spontanosti kako bismo izbegli da slika postane samo vežba u savršenom crtanju. Naročito sa ovom tamnom, tužnom pozadinom, često smo morali praviti premaze vlažno na vlažno. Kada na rubovima slike pojedinodto budu meke i rasplinute, to može sliku učiniti stvarnijom, pre nego manje stvarnom. Naše oči vide svet precizno samo na iznenađujuće uskom području oko stvari koja drži našu pažnju. Ostalo je nejasna slika, mrlja koja se manje ili više zanemaruje. (Deo uma koji ne prenebregava pozadinu jeste životinjski deo koji iščekuje iznenadni pokret ili zvuk - iz toga slika može da dobije na napetosti.)
<BR>
<BR>&nbsp;&nbsp;&nbsp;&nbsp;&nbsp;Segura i ja smo toliko dobro radili zajedno, da će me to koštati - slika će biti gotova pre za dve nego za tri nedelje. Kad sam to pomenuo, on je rekao da ne brinem; ako slika bude dobra, on će platiti još milion, bez obzira na utrošeno vreme (platio je jedan milion unapred, pre nego što smo pošli iz Njujorka), a on je bio ubeđen da će biti dobra.
<BR>&nbsp;&nbsp;&nbsp;&nbsp;&nbsp;U tome je, naravno, bilo i računice koliko i umetnosti. 'Fortuna' je bila objavila da je njegov prihod prošle godine iznosio devedeset osam miliona dolara. Verovatno je Segura hteo da se vrati svom telefonu koji mu je zarađivao četvrt miliona dolara dnevno.
<BR>&nbsp;&nbsp;&nbsp;&nbsp;&nbsp;Dakle ukupno vreme od fotografije do završetka pozadine iznosilo je samo jedanaest dana, a ja sam bio siguran da stas i lice možemo uraditi za jedan dan. Uklonismo frisket, i ostade nam još par sati pod dejstvom bafera, ali ja odlučih da tu prekinemo. Sledećih sat i nešto smo je proučavali i skicirali.
<BR>&nbsp;&nbsp;&nbsp;&nbsp;&nbsp;Skice su bile precizne, ali na neki način maltene kao karikature, krute, odbojne. Kao umetnost nisu bile loše, mada su, kao i Segurin autoportret u 'koži', u osnovi bile ružne, namerno ružne. Mogao sam u njima osetiti pažljive poteze i zlobno oko Monea. Kako mogu dobro oblikovane grudi i bujna oblina kuka biti i lepi i ružni? Pokrijte samo Olimpijino lice koje zuri u bodež i napijte se njenog divnog tela. Zatim otkrijte lice.
<BR>&nbsp;&nbsp;&nbsp;&nbsp;&nbsp;Taj kvalitet biće utkan u sliku. Biće to divna slika, dramatična, ali izvanredno izbalansirana. Mržnja prema ženama biće tu, ali pritajena, kao potcrtež.
<BR>&nbsp;&nbsp;&nbsp;&nbsp;&nbsp;To što se bližio kraj, predstavljalo je veliko fizičko olakšanje. Nisam nikada facilitovao duže od pet dana za redom, i 'koža' mi je postajala odvratna. Zaslužio sam svoj dugi odmor.
<BR>&nbsp;&nbsp;&nbsp;&nbsp;&nbsp;Te noći gledao sam loše filmove i previše pio. Jutro je bilo savršeno, ali ne i ja. MM mi dade koktel-injekciju vitamina i stimulansa, koja sagore mamurluk. Znao sam, na žalost, da će prestati da deluje do večeri, ali da će slika biti gotova daleko pre toga.
<BR>&nbsp;&nbsp;&nbsp;&nbsp;&nbsp;Segura je bio uzrujan i osoran dok smo se pripremali za poslednji dan. Možda mu je MM sa baferom dao i nešto da ga smiri. Možda to i nije bila dobra zamisao.
<BR>&nbsp;&nbsp;&nbsp;&nbsp;&nbsp;I Ronda je tog jutra bila čudna, i to s razlogom. Konačno je bila u žiži naše pažnje: dobro je igrala svoju ulogu. Njena usredsređenost na nas bila je divlja, njen prezir očigledan.
<BR>&nbsp;&nbsp;&nbsp;&nbsp;&nbsp;Uglačao sam frisket na nekoliko najsvetlijih tačaka - ključnoj kosti, oku i toj sjajnoj kosi - i zatim naneo preko svega svetli preliv boje kože, kadmijum-žutu sa trunkom ružičaste boje. Dok se to sušilo, pušili smo cigaretu i zurili u Rondu. Ona nam je ranije stavila do znanja da ne voli dim, i mi smo obično odlazili u drugu sobu ili bar stajali pored otvorenog prozora. Ali ne i danas.
<BR>
<BR>&nbsp;&nbsp;&nbsp;&nbsp;&nbsp;Imao sam malo problema da kontrolišem Seguru. Bio je hipnotisan njenim licem i stalno je želeo da se vrati na njega. Ali to tako ne ide; glazure napreduju posebnim redom, jedna boja nanosi se po različitim mestima na telu u jednom mahu. Kad biste završili lice i onda radili naniže, tonovi kože ne bi se sasvim slagali. Iza Segurine opsednutosti njenim licem bilo je istinsko gađenje, nešto slično morskoj bolesti.
<BR>&nbsp;&nbsp;&nbsp;&nbsp;&nbsp;To osećanje pojačavalo je njegovu prirodnu amatersku želju da ubrza samo da bi otkrio kako će slika izgledati. Kad pogledam unazad, pitam se da li tu nije bilo i nečega zlokobnog.
<BR>&nbsp;&nbsp;&nbsp;&nbsp;&nbsp;Bili je očigledno da će se lice i figura raditi duže nego što sam planirao, možda još upola toliko, zato što je tako mnogo moje pažnje odlazilo na zauzdavanje. Njegovo nestrpljenje koštaće nas još jednog dana provedenog u 'koži', što me je nerviralo i još više usporavalo.
<BR>&nbsp;&nbsp;&nbsp;&nbsp;&nbsp;Ovde moram priznati svoj nedostatak saosećanja, što je za jednog facilitatora ravno priznanju vozača kamiona da je zaspao za volanom. Iznenadan preokret koji je u meni izazvalo to što ćemo morati da provedemo još jedan dan u plastici, zamaskirao je njegovu skučenost. Nisam bio oprezan. Izgubio sam nešto od svoje profesionalne kontrole. Nisam video gde ga vodi njegovo gađenje, gde nas obojicu vodi.
<BR>&nbsp;&nbsp;&nbsp;&nbsp;&nbsp;Evo još jednog retrospektivnog zapažanja: jedna od nadarenosti koje je Segura pretočio u milione dolara bila je njegova sposobnost da skriva svoja osećanja, da učini da ga ljudi pogrešno procene. To nije bilo nešto što je morao planirati. On je to radio automatski, onako kao što patološki lažov laže i kad od toga nema nikakve koristi. Mizoginija, koja je primetno preplavila njegov stav prema slici i Rondi, sigurno je bila samo delić onoga što je zaista osećao; emocije uveličane drogom-baferom, vrtlog emocija. Neke žene mora da su ga duboko i uvek iznova povređivale kad je bio dete. Možda je to samo amaterska psihologija. Ne bih rekao da jeste. Da je to imalo seksualnu komponentu, ja bih se osećao drugačije i odmah bih to razabrao. Njegova mržnja bila je primitivnija, iskonska.
<BR>&nbsp;&nbsp;&nbsp;&nbsp;&nbsp;Znao sam već da je Segura osoba koja se stegne za vreme facilitacije, što je bilo olakšanje; sa takvima je lakše raditi. Dvostruko olakšanje u slučaju Segure, pošto sam od početka osećao da njega ne želim baš dobro da upoznam.
<BR>&nbsp;&nbsp;&nbsp;&nbsp;&nbsp;Mogao sam to da sprečim, da sam ranije prekinuo rad. Ali hteo sam da završim sve svetle pasaže i da započnem sledeći dan sa svežom paletom prepunom tamnog. Možda sam želeo i da kaznim Seguru ili da ga potisnem.
<BR>&nbsp;&nbsp;&nbsp;&nbsp;&nbsp;Radnje su bile jednostavne, ali pobude nisu. Prekoračili smo granicu od šest sati za dvadeset minuta i imali možda još pola sata rada. Imao sam dosadnu glavobolju, ali ne toliko jaku da bih prekinuo. Pretpostavljao sam da se i Segura tako osećao.
<BR>&nbsp;&nbsp;&nbsp;&nbsp;&nbsp;Svaki čas prilazili smo Rondi da popravimo njenu pozu. Samo bi krojačka lutka mogla zadržati isti položaj celog dana. Vrh donje vilice joj se malo spustio. Segura je ustao i krenuo ka njoj.
<BR>&nbsp;&nbsp;&nbsp;&nbsp;&nbsp;Ne sećam se da sam osetio da je njegova ruka skliznula i podigla veliku četku za prelive, onu koju nismo koristili još od prvog dana. Njena drška je štap od punog drveta, gotovo inč u prečniku, i završava se oštrom kosinom. Nikada o njoj nisam razmišljao kao o oružju.
<BR>&nbsp;&nbsp;&nbsp;&nbsp;&nbsp;Dodirnuo je Rondinu donju vilicu levim kažiprstom i ona je zabacila glavu gore, zatvorivši oči. Onda je svom snagom zabo dršku u njene grudi.
<BR>&nbsp;&nbsp;&nbsp;&nbsp;&nbsp;Nalet besa pogodio me je bez upozorenja. Pao sam unazad sa stolice i udario glavom. To me nije onesvestilo, ali sam ostao ošamućen, dezorijentisan. Čuo sam Rondin vrisak, koji je postao stravičan niz krkljanja, i čuo sam rasipanje pribora i papira sa stola kad se Ronda (to smo kasnije rekonstruisali) pognula unapred i kad joj je Segura pritisnuo lice na sto. Zatim su se čula tri tupa udarca dok joj je iznova zabadao dršku četke u leđa.
<BR>&nbsp;&nbsp;&nbsp;&nbsp;&nbsp;Otprilike tada su MM i Alison utrčali na vrata. Ne znam šta je Alison uradila, osim što nije vrištala. MM je povukao Seguru sa Rondinog tela, moćna podlaktica stegla je njegovo grlo poput makaza, zaustavivši mu disanje.
<BR>&nbsp;&nbsp;&nbsp;&nbsp;&nbsp;Naravno, ni ja nisam mogao da dišem. Počeh se bacakati okolo, gušeći se, a MM viknu Alison da me razdvoji. Ona me okrete, razdera gornji deo 'kože' i istrgnu elektrode.
<BR>&nbsp;&nbsp;&nbsp;&nbsp;&nbsp;Sad sam mogao da dišem, ali malo šta drugo. Čuo sam tihu borbu između MM-a i Segure - jednostranu egzekuciju.
<BR>&nbsp;&nbsp;&nbsp;&nbsp;&nbsp;Alison me je unela u pripremnu sobu i dovršila postupak koju je MM obično obavljao, skidajući mi 'kožu' i dajući mi injekciju. Za desetak minuta mogao sam da se obučem i vratim u kanceleriju.
<BR>&nbsp;&nbsp;&nbsp;&nbsp;&nbsp;MM je položio Rondino telo na radnu ploču štampača. S licem nadole, u zaprepašćujuće velikoj lokvi krvi. Obrisao je krv sa stola i uglačao ga. Limunski miris sredstva za glačanje nije zamaskirao miris sveže isečenog mesa.
<BR>&nbsp;&nbsp;&nbsp;&nbsp;&nbsp;Segura je ležao tamo gde je bio bačen, udova pod čudnim uglovima, lica plavičastog iza maske 'kože'.
<BR>&nbsp;&nbsp;&nbsp;&nbsp;&nbsp;Alison je sedela na kauču, nepomična, ukočena, nemoguće bleda. "Šta sad?" meko progovori ona. MM je pogleda i podiže obrve.
<BR>&nbsp;&nbsp;&nbsp;&nbsp;&nbsp;Razmišljao sam. "Jedna stvar oko koje moramo da se složimo pre nego što napustimo ovu sobu", rekao sam, "jeste da li da odemo u policiju ili... da se sami za ovo pobrinemo."
<BR>&nbsp;&nbsp;&nbsp;&nbsp;&nbsp;"Publicitet bi bio strašan", reče Alison.
<BR>&nbsp;&nbsp;&nbsp;&nbsp;&nbsp;"Mogu nas i obesiti", reče MM, "ako to ovde rade."
<BR>&nbsp;&nbsp;&nbsp;&nbsp;&nbsp;"Hajde da to ne saznamo", rekoh ja i izložih svoj plan.
<BR>&nbsp;&nbsp;&nbsp;&nbsp;&nbsp;Za to nam je trebala izvesna svota novca. Dobra stvar je bila što sam dobio milion unapred. Inscenirali smo tragičan događaj, prenevši oba tela u mali čamac čiji je motor ispuštao benzin. Bili su manje od milje od obale kada su hiljade ljudi videle kako je ogromni plameni cvet osvetlio noć; pre nego što su spasioci mogli stići do olupine, vatra ju je pojela gotovo do površine vode. Spaljeni tako da se gotovo nisu mogli prepoznati, 'umetnik' i njegov model ležali su u poslednjem zagrljaju.
<BR>&nbsp;&nbsp;&nbsp;&nbsp;&nbsp;Sam sam dovršio lice na slici. Izraz prijatnog iznenađenja, nestašluk. Poza koja je trebalo da iskaže neosetljivost preobražena je u ženu koja se trgla od iznenađenja, ili možda u očekivanju.
<BR>&nbsp;&nbsp;&nbsp;&nbsp;&nbsp;Dali smo je Segurinoj porodici, uz priču koju smo ispričali i novinarima: okoreli finansijer zaljubljuje se u model, mladu studentkinju prava. To je bila priča slabo verovatna za one koji su Seguru dobro poznavali, ali oni koji su ga dobro poznavali bili su zauzeti otimanjem delova njegovog bogatstva. Njegova sestra je iznela sliku na aukciju posle dve nedelje, i pošto njegova poznatost još nije izbledela, slika joj je donela 2,2 miliona dolara.
<BR>&nbsp;&nbsp;&nbsp;&nbsp;&nbsp;Ništa lepše od dobre ljubavne priče koja se završava tragedijom.
<BR>
<BR>&nbsp;&nbsp;&nbsp;&nbsp;&nbsp;Vrativši se u Njujork, sagledao sam situaciju i zaključio da mogu sebi dozvoliti da prestanem sa facilitacijom. Platio sam Alison i MM-u velikodušnu otpremninu, a ono što sam dobio za atelje platilo je za još lepša mesta u Mejnu i Ki Vestu.
<BR>&nbsp;&nbsp;&nbsp;&nbsp;&nbsp;Prodao sam opremu za facilitaciju i od tada se posvetio čistom akvarelu i fotografiji. Ljudi su to razumeli. Ova poslednja tragedija povrh grotesknog iskustva sa čudovištem.
<BR>&nbsp;&nbsp;&nbsp;&nbsp;&nbsp;Ali ja sam to tako odglumio. Želeo sam da stvaram svoja sopstvena dela. Bio sam umoran od saradnje, a naročito od 'kože'. Hiljade odluka svakog sata, pod kontrolom i izvan kontrole.
<BR>&nbsp;&nbsp;&nbsp;&nbsp;&nbsp;Nikad se ne zna čija ruka uzima četkicu.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
