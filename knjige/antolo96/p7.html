<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Majk Resnik: SEDAM POGLEDA NA KLISURU OLDUVAJI
<P>&nbsp;&nbsp;&nbsp;&nbsp;&nbsp;Stvorenja su sinoć ponovo došla.
<BR>&nbsp;&nbsp;&nbsp;&nbsp;&nbsp;Tek što je mesec zašao za oblake kad začusmo prve šumove u travi. Onda je usledio trenutak potpune tišine, kao da su znali da ih osluškujemo, a zatim se začuše poznati krici i zavijanja dok su dotrčavali na nekih pedesetak metara od nas i, još vrišteći, upućivali nam preteće gestove.
<BR>&nbsp;&nbsp;&nbsp;&nbsp;&nbsp;Očaran sam njima, nikad se ne pokazuju po dnevnom svetlu, a opet nemaju nijednu osobinu pravih noćnih životinja. Oči im nisu uvećane, uši im se ne mogu samostalno pokretati, hodaju teškim korakom. Većina članova moje družine ih se plaši, a ja, iako me veoma zanimaju, tek treba da upijem jednog od njih i da ga proučim.
<BR>&nbsp;&nbsp;&nbsp;&nbsp;&nbsp;Da budem iskren, mislim da moja upotreba upijanja više plaši moje sadruge nego ta stvorenja, mada za to nema razloga. Iako sam srazmerno mlad po merilima moje rase, svejedno sam mnogo milenijuma stariji od bilo kog drugog člana družine. Pomislili biste, poznajući njihova zanimanja, da su svesni da bilo koja osobina koju neko moje starosti poseduje mora biti namenjena preživljavanju.
<BR>&nbsp;&nbsp;&nbsp;&nbsp;&nbsp;Ipak, uznemirava ih. U stvari, zbunjuje ih, gotovo poput mog pamćenja. Naravno, njihovo pamćenje meni se čini izuzetno nedelotvorno. Zamislite samo da morate sve naučiti u jednom jedinom životnom veku, biti bez ikakvih iskustava pri rođenju! Daleko je bolje odvojiti se od roditelja sa njegovim iskustvima nedirnutim u vašem mozgu, kao što je znanje preneto mom roditelju i, naposletku, meni.
<BR>&nbsp;&nbsp;&nbsp;&nbsp;&nbsp;Ali, na kraju krajeva, zbog toga smo ovde: ne da poredimo sličnosti, već da proučavamo razlike. A nikada nije postojala rasa toliko različita od svih ostalih kao što je to bio Čovek. Bio je istrebljen jedva sedamnaest milenijuma pošto je sa ovog mesta, sa svoje rodne planete, odvažno kročio u Galaksiju - ali tokom tog kratkog intervala u galaktičkoj istoriji ispisao je poglavlje koje će trajati zauvek. Proglasio je zvezde svojima, kolonizovao milion svetova, vladao carstvom sa čeličnom odlučnošću. Nije imao milosti dok je bio na vrhu i nije je tražio tokom svog slabljenja i pada. Čak i sad, nekih četrdeset osam vekova posle njegovog istrebljenja, njegova dostignuća i njegovi promašaji i dalje raspaljuju maštu.
<BR>&nbsp;&nbsp;&nbsp;&nbsp;&nbsp;Zbog čega se i nalazimo ovde na Zemlji, baš na mestu za koje se smatra da predstavlja Čovekovo pravo rodno mesto - na kamenitoj klisuri gde je prvi put prešao preko evolucione granice, ugledao zvezde bistrim očima i zakleo se da će jednoga dana biti njegove.
<BR>&nbsp;&nbsp;&nbsp;&nbsp;&nbsp;Naš vođa je Belidore, Drevni naroda Kragan, narandžaste kože, zlatnog runa i mudrog, strpljivog ophođenja. Belidore je dobro upoznat sa ponašanjem razumnih bića i izmiruje naše svađe pre no što i postanemo svesni da su započete.
<BR>&nbsp;&nbsp;&nbsp;&nbsp;&nbsp;Tu su, zatim, Zvezdani Blizanci, svetlucava, srebrnasta bića od kojih se svako odaziva i na ime onog drugog, i koja se jedno drugom nadovezuju na misli. Radili su na sedamnaest arheoloških nalazišta, ali čak su i oni bili iznenađeni kada ih je Belidore odabrao za ovu najprestižniju od svih misija. Ponašaju se poput supružnika, iako ne pokazuju nikakve seksualne osobine - ali kao i svi ostali, odbijaju fizički kontakt sa mnom, tako da ja ne mogu zadovoljiti svoju znatiželju.
<BR>&nbsp;&nbsp;&nbsp;&nbsp;&nbsp;U našoj družini je i Morito, koji jede prljavštinu poput najfinijeg jela, ne razgovara ni sa kime i spava naglavačke, viseći sa grane obližnjeg drveta. Iz nekog razloga, stvorenja ga uvek ostavljaju na miru. Možda misle da je mrtav, moguće je čak da znaju da spava i da ga samo zraci Sunca mogu probuditi. Bilo kako bilo, bez njega bismo bili izgubljeni, jer jedino fine pipci koji mu izlaze iz usta mogu dovoljno pažljivo čistiti drevne artefakte koje otkrivamo.
<BR>&nbsp;&nbsp;&nbsp;&nbsp;&nbsp;Sa nama su pripadnici još četiri rase: jedan Istoričar, jedan Egzobiolog, jedan Procenjivač ljudskih artefakata, i jedan Mistik. (To jest, pretpostavljam da je Mistik, jer ne mogu dokučiti šta ona zaista radi, ali to je možda zbog moje kratkovidosti. Konačno, ono što ja radim može izgledati poput magije mojim sadruzima, ali je ipak strogo primenjena nauka.)
<BR>&nbsp;&nbsp;&nbsp;&nbsp;&nbsp;I, konačno, tu sam ja. Nemam imena, zato što moj narod ne koristi imena, ali za potrebe družine uzeo sam ime Onaj Koji Sagledava dok traje pohod. Ovo je dvostruka greška: ja nisam on, moja rasa nije podeljena polovima; i ja nisam sagledač već Osetnik Četvrtog Nivoa. Ali na samom početku putovanja primetio sam da 'osetiti' mojim saputnicima znači nešto sasvim drugačije nego meni, pa sam, iz poštovanja prema njihovim čulima, izabrao manje precizno ime.
<BR>&nbsp;&nbsp;&nbsp;&nbsp;&nbsp;Radimo svaki dan, ispitujući razne slojeve. Mnogi znaci ukazuju na to da je oblast nekad bujala životom, da je nekad davno na ovom mestu izbila prava eksplozija živih stvorenja, ali danas ih ima vrlo malo. Nekoliko vrsta insekata i ptica, neki sitni glodari i, naravno, stvorenja koja svake noći posećuju naš logor.
<BR>&nbsp;&nbsp;&nbsp;&nbsp;&nbsp;Naša zbirka se lagano uvećava. Opčinjavajuće je posmatrati moje sadruge kako obavljaju svoje dužnosti, jer oni su meni zagonetka koliko i ja njima. Na primer, naš Egzobiolog mora samo da pređe svojim pipkom preko predmeta da bi nam rekla da li je nekad bio živa stvar; Istoričar, okružen svojom složenom opremom, može proceniti starost svakog predmeta, na osnovu ugljenika ili ne, sa tačnošću od jedne dekade, bez obzira na to u kakvom je stanju; čak je i Morito lep i neverovatan dok nežno razdvaja artefakte od slojeva zemlje u kojima su toliko dugo ležali.
<BR>&nbsp;&nbsp;&nbsp;&nbsp;&nbsp;Veoma mi je drago što sam odabran da pođem na ovu misiju.
<BR>
<BR>&nbsp;&nbsp;&nbsp;&nbsp;&nbsp;Ovde smo već dva mesečeva ciklusa i rad se odvija polako. Niži slojevi su pomno prekopani pre više eona (toliko sam se zainteresovao za Čoveka da gotovo da sam upotrebio reč opljačkani pre nego prekopani; veoma sam gnevan što ne nalazimo više artefakata), a, iz još nepoznatih razloga, u skorijim slojevima gotovo da ničega nema.
<BR>&nbsp;&nbsp;&nbsp;&nbsp;&nbsp;Većina nas zadovoljna je ishodima, a Belidore je posebno ushićen. On kaže da pronalazak pet gotovo nedirnutih artefakata čini ekspediciju izuzetno uspešnom.
<BR>&nbsp;&nbsp;&nbsp;&nbsp;&nbsp;Svi ostali su neumorno radili od samog dolaska. Sada je gotovo došlo vreme da i ja prionem na svoj posao, i vrlo sam uzbuđen. Znam da moja otkrića neće biti ništa značajnija od ostalih, ali možda ćemo, kada ih sve sakupimo, konačno početi da shvatamo šta je to načinilo Čoveka onakvim kakav je bio.
<BR>
<BR>&nbsp;&nbsp;&nbsp;&nbsp;&nbsp;"Da li si..." upita prvi Zvezdani Blizanac.
<BR>&nbsp;&nbsp;&nbsp;&nbsp;&nbsp;"...spreman?" nastavi drugi.
<BR>&nbsp;&nbsp;&nbsp;&nbsp;&nbsp;Odgovorih da sam spreman, da sam jedva čekao ovaj trenutak.
<BR>&nbsp;&nbsp;&nbsp;&nbsp;&nbsp;"Možemo li..."
<BR>&nbsp;&nbsp;&nbsp;&nbsp;&nbsp;"...posmatrati?" upitaše.
<BR>&nbsp;&nbsp;&nbsp;&nbsp;&nbsp;"Ako vam se ne gadi", odgovorih.
<BR>&nbsp;&nbsp;&nbsp;&nbsp;&nbsp;"Mi smo..."
<BR>&nbsp;&nbsp;&nbsp;&nbsp;&nbsp;"...naučnici", rekoše oni. "Vrlo je malo..."
<BR>&nbsp;&nbsp;&nbsp;&nbsp;&nbsp;"...toga što..."
<BR>&nbsp;&nbsp;&nbsp;&nbsp;&nbsp;"...ne možemo posmatrati..."
<BR>&nbsp;&nbsp;&nbsp;&nbsp;&nbsp;"...objektivno."
<BR>&nbsp;&nbsp;&nbsp;&nbsp;&nbsp;Primakoh se stolu na kome je ležao artefakt. Bio je to kamen, ili je bar tako izgledao mojim spoljnjim organima čula. Bio je trouglast i na ivicama su se videli tragovi upotrebe.
<BR>&nbsp;&nbsp;&nbsp;&nbsp;&nbsp;"Koliko je ovo staro?" upitah.
<BR>&nbsp;&nbsp;&nbsp;&nbsp;&nbsp;"Tri miliona..."
<BR>&nbsp;&nbsp;&nbsp;&nbsp;&nbsp;"...pet stotina šezdeset jednu hiljadu..."
<BR>&nbsp;&nbsp;&nbsp;&nbsp;&nbsp;"...osam stotina dvanaest godina", odgovoriše Zvezdani Blizanci.
<BR>&nbsp;&nbsp;&nbsp;&nbsp;&nbsp;"Shvatam", rekoh.
<BR>&nbsp;&nbsp;&nbsp;&nbsp;&nbsp;"To je daleko..."
<BR>&nbsp;&nbsp;&nbsp;&nbsp;&nbsp;"...najstarija..."
<BR>&nbsp;&nbsp;&nbsp;&nbsp;&nbsp;"...od svih naših iskopina."
<BR>&nbsp;&nbsp;&nbsp;&nbsp;&nbsp;Dugo sam ga posmatrao, pripremajući se. Onda sam lagano, pažljivo, izmenio svoju građu i pustio da mi se telo nadvije iznad i oko kamena, obujmljujući ga i upijajući njegovu istoriju. Počeh osećati prekrasnu toplotu dok sam se sjedinjavao sa njim i, iako su mi se sva spoljnja čula isključila, znao sam da se talasam i sjajim, ushićen novim saznanjima. Postao sam jedno sa kamenom, i u onom kutku svoga uma, odvojenom za Osećanje, kao da sam opazio Zemaljski Mesec kako se nisko i preteći nadvija tik iznad obzorja...
<BR>
<BR>&nbsp;&nbsp;&nbsp;&nbsp;&nbsp;Enkatai se naglo probudi čim je došla zora i podiže pogled ka Mesecu, koji je još bio visoko na nebu. Posle svih ovih nedelja još joj je izgledao prevelik da samo tako visi na nebu, kao da će sigurno tresnuti na planetu svakoga časa. Košmar joj se još motao po glavi i ona je pokušala da se umiri zamišljajući prizor pet malih, bezopasnih meseca koji skakuću po srebrnom nebu njenog sveta. Uspela je da zadrži viziju u glavi samo na trenutak i onda je izgubi; umesto nje tu je bila stvarnost i ogromni satelit iznad njene glave.
<BR>&nbsp;&nbsp;&nbsp;&nbsp;&nbsp;Njen sadrug joj se približi.
<BR>&nbsp;&nbsp;&nbsp;&nbsp;&nbsp;"Još jedan san?" upita on.
<BR>&nbsp;&nbsp;&nbsp;&nbsp;&nbsp;"U dlaku isti kao i prethodni", reče ona uznemireno. "Dan je, ali vidi se Mesec, a onda krećemo niz stazu..."
<BR>&nbsp;&nbsp;&nbsp;&nbsp;&nbsp;On je pogleda sa saosećanjem pa joj ponudi hranu. Ona zahvalno prihvati i pogleda preko pustare.
<BR>&nbsp;&nbsp;&nbsp;&nbsp;&nbsp;"Još samo dva dana", uzdahnu ona, "a onda možemo napustiti ovo užasno mesto."
<BR>&nbsp;&nbsp;&nbsp;&nbsp;&nbsp;"Nije ovo tako strašan svet", odgovori Bokatu. "Ima mnoge dobre strane."
<BR>&nbsp;&nbsp;&nbsp;&nbsp;&nbsp;"Ovde smo samo traćili vreme", reče ona. "Nije pogodan za kolonizaciju."
<BR>&nbsp;&nbsp;&nbsp;&nbsp;&nbsp;"Ne, nije", složi se on. "Naši usevi ne mogu uspevati na ovakvom tlu i imamo teškoća sa vodom. Ali saznali smo mnogo stvari, stvari koje će nam na kraju pomoći da odaberemo pravi svet."
<BR>&nbsp;&nbsp;&nbsp;&nbsp;&nbsp;"Većinu njih smo saznali još prve nedelje", reče Enkatai. "Ostatak vremena je prošao uzalud."
<BR>&nbsp;&nbsp;&nbsp;&nbsp;&nbsp;"Bilo je i drugih svetova koje je brod morao posetiti. Nisu mogli pretpostaviti da ćemo tako brzo odstraniti ovaj."
<BR>&nbsp;&nbsp;&nbsp;&nbsp;&nbsp;Ona se strese na hladnom, jutarnjem vazduhu. "Mrzim ovo mesto."
<BR>&nbsp;&nbsp;&nbsp;&nbsp;&nbsp;"Jednog dana, biće ovo fini svet", reče Bokatu. "Samo iščekuje evoluciju smeđih majmuna."
<BR>&nbsp;&nbsp;&nbsp;&nbsp;&nbsp;Dok je to govorio, ogromni pavijan, težak nekih sto pedeset kilograma, mišićav, čupavih grudi i hrabrih, radoznalih očiju, pojavi se u daljini. Čak i hodajući na sve četiri, predstavljao je opasnu priliku, dvaput veću od velikih mačaka sa pegama.
<BR>&nbsp;&nbsp;&nbsp;&nbsp;&nbsp;"Nama je ovaj svet neupotrebljiv", nastavi Bokatu, "ali jednoga dana njegovi potomci će se raširiti svud po njemu."
<BR>&nbsp;&nbsp;&nbsp;&nbsp;&nbsp;"Izgledaju tako mirni", primeti Enkatai.
<BR>&nbsp;&nbsp;&nbsp;&nbsp;&nbsp;"I jesu mirni", složi se Bokatu, bacajući komad hrane pavijanu, koji dojuri i pokupi ga. Zatim ga onjuši, zastade kao da se razmišlja da li da ga proba i konačno, posle trenutka neodlučnosti, stavi ga u usta. "Ali oni će vladati ovom planetom. Ogromni biljojedi previše vremena provode hraneći se, a grabljivci spavaju sve vreme. Ne, ja se kladim na smeđeg majmuna. To su fine, snažne, pametne životinje. Već su razvili palčeve, imaju jak osećaj zajedništva, čak i velike mačke dva puta razmisle pre no što ih napadnu. Praktično nemaju prirodnog neprijatelja." On klimnu glavom, u znak slaganja sa samim sobom. "Da, oni će vladati ovim svetom u narednim eonima."
<BR>&nbsp;&nbsp;&nbsp;&nbsp;&nbsp;"Nemaju neprijatelja?" reče Enkatai.
<BR>&nbsp;&nbsp;&nbsp;&nbsp;&nbsp;"Oh, verovatno neki od njih ponekad dopadne kandži velikim mačkama, ali čak ni mačke ih ne napadaju kad ih je više." On pogleda pavijana. "Taj momak je dovoljno snažan da rastrgne na komade sve mačke, osim onih najkrupnijih."
<BR>&nbsp;&nbsp;&nbsp;&nbsp;&nbsp;"Kako onda objašnjavaš ono što smo našli na dnu klisure?" bila je uporna.
<BR>&nbsp;&nbsp;&nbsp;&nbsp;&nbsp;"Njihova veličina ih je koštala određenog stepena spretnosti. Prirodno je da poneki padne dole i umre."
<BR>&nbsp;&nbsp;&nbsp;&nbsp;&nbsp;"Poneki?" ponovi ona. "Našla sam sedam lobanja, sve smrskane kao od udarca."
<BR>&nbsp;&nbsp;&nbsp;&nbsp;&nbsp;"Sila pada", reče Bokatu, slegnuvši ramenima. "Ne misliš valjda da su im velike mačke prvo smrskale glave, pa ih onda ubile?"
<BR>&nbsp;&nbsp;&nbsp;&nbsp;&nbsp;"Nisam ni mislila na mačke", odgovori ona.
<BR>&nbsp;&nbsp;&nbsp;&nbsp;&nbsp;"Na šta si onda mislila?"
<BR>&nbsp;&nbsp;&nbsp;&nbsp;&nbsp;"Mali, bezrepi majmuni koji žive u klisuri."
<BR>&nbsp;&nbsp;&nbsp;&nbsp;&nbsp;Bokatu dozvoli sebi nadmoćni smešak. "Da li si ih ti pogledala?" reče on. "Jedva da su čevrt veličine smeđih majmuna."
<BR>&nbsp;&nbsp;&nbsp;&nbsp;&nbsp;"Jesam ih pogledala", odgovori Enkatai. "I oni imaju palčeve."
<BR>&nbsp;&nbsp;&nbsp;&nbsp;&nbsp;"Sami palčevi ništa ne znače", reče Bokatu.
<BR>&nbsp;&nbsp;&nbsp;&nbsp;&nbsp;"Žive u senci smeđih majmuna i još su tu", reče ona. "To nešto znači."
<BR>&nbsp;&nbsp;&nbsp;&nbsp;&nbsp;"Smeđi majmuni jedu voće i lišće. Zašto bi se zamajavali sa bezrepim majmunima?"
<BR>&nbsp;&nbsp;&nbsp;&nbsp;&nbsp;"Ne samo da se ne zamajavaju njima. Izbegavaju ih. To mi baš ne liči na vrstu koja će se jednog dana raširiti po celom svetu."
<BR>&nbsp;&nbsp;&nbsp;&nbsp;&nbsp;Bokatu odmahnu glavom. "Bezrepi majmuni su, izgleda, slepa grana evolucije. Premali da love divljač, preveliki da se hrane onim što nađu u klisuri, preslabi da se nadmeću sa smeđim majmunima za bolju teritoriju. Ja mislim da su oni starija, primitivnija vrsta, osuđena na istrebljenje."
<BR>&nbsp;&nbsp;&nbsp;&nbsp;&nbsp;"Možda", reče Enkatai.
<BR>&nbsp;&nbsp;&nbsp;&nbsp;&nbsp;"Ne slažeš se?"
<BR>&nbsp;&nbsp;&nbsp;&nbsp;&nbsp;"Ima nešto kod njih..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Enkatai slegnu ramenima. "Ne znam. Čine me nervoznom. Nešto u njihovim očima, mislim - tračak zlobe."
<BR>&nbsp;&nbsp;&nbsp;&nbsp;&nbsp;"Umišljaš stvari", reče Bokatu.
<BR>&nbsp;&nbsp;&nbsp;&nbsp;&nbsp;"Možda", odgovori ponovo Enkatai.
<BR>&nbsp;&nbsp;&nbsp;&nbsp;&nbsp;"Imam danas da napišem izveštaje", reče Bokatu. "Ali sutra ću ti dokazati."
<BR>
<BR>&nbsp;&nbsp;&nbsp;&nbsp;&nbsp;Sledećeg jutra Bokatu je ustao čim je Sunce izišlo. Pripremio je prvi dnevni obrok dok je Enkatai završavala sa molitvama, a onda izgovorio svoje dok je ona jela.
<BR>&nbsp;&nbsp;&nbsp;&nbsp;&nbsp;"Sada", reče on, "sići ćemo dole u klisuru i uhvatiti jednog od bezrepih majmuna."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Da ti pokažem kako je to lako. Možda ću ga poneti sa sobom kao kućnog ljubimca. Ili ćemo ga možda žrtvovati laboratoriji i saznati malo više o njegovim životnim procesima."
<BR>&nbsp;&nbsp;&nbsp;&nbsp;&nbsp;"Ne želim ljubimca i nije nam dozvoljeno da ubijemo ijednu životinju."
<BR>&nbsp;&nbsp;&nbsp;&nbsp;&nbsp;"Kako ti kažeš", reče Bokatu. "Pustićemo ga na slobodu."
<BR>&nbsp;&nbsp;&nbsp;&nbsp;&nbsp;"Ali zašto ga onda uopšte hvatati?"
<BR>&nbsp;&nbsp;&nbsp;&nbsp;&nbsp;"Da bih ti pokazao da nisu inteligentni, jer ako su tako pametni kao što smatraš, neću uspeti da ga uhvatim." On je podiže u uspravan položaj. "Da krenemo."
<BR>&nbsp;&nbsp;&nbsp;&nbsp;&nbsp;"Ovo je glupo", usprotivi se ona. "Brod stiže sredinom popodneva. Zašto ga jednostavno ne sačekamo?"
<BR>&nbsp;&nbsp;&nbsp;&nbsp;&nbsp;"Vratićemo se na vreme", odgovori on samouvereno. "Koliko ovo može potrajati?"
<BR>&nbsp;&nbsp;&nbsp;&nbsp;&nbsp;Ona pogleda čisto, plavo nebo, kao da pokušava da natera brod da se pojavi. Mesec je visio, veliki i beo, iznad obzorja. Konačno, ona se okrenu ka njemu.
<BR>&nbsp;&nbsp;&nbsp;&nbsp;&nbsp;"U redu, idem sa tobom - ali jedino ako mi obećaš da ćeš ih samo posmatrati i da nećeš pokušati da uhvatiš nekog od njih."
<BR>&nbsp;&nbsp;&nbsp;&nbsp;&nbsp;"Znači, priznaješ da sam u pravu?"
<BR>&nbsp;&nbsp;&nbsp;&nbsp;&nbsp;"Reći da li si u pravu ili ne nema nikakve veze sa ovom situacijom. Nadam se da si u pravu, jer me bezrepi majmuni plaše. Ali ne znam da li si u pravu, kao što to ne znaš ni ti."
<BR>&nbsp;&nbsp;&nbsp;&nbsp;&nbsp;Bokatu ju je dugo posmatrao.
<BR>&nbsp;&nbsp;&nbsp;&nbsp;&nbsp;"Slažem se", reče on konačno.
<BR>&nbsp;&nbsp;&nbsp;&nbsp;&nbsp;"Slažeš se da ne možeš znati?"
<BR>&nbsp;&nbsp;&nbsp;&nbsp;&nbsp;"Slažem se da ih ne hvatam", reče on. "Da krenemo."
<BR>&nbsp;&nbsp;&nbsp;&nbsp;&nbsp;Došli su do ivice klisure i zatim počeli da se spuštaju niz strmu stazu, potpomažući se svojim udovima koje su obmotavali oko drveća i drugog rastinja. Odjednom začuše glasne krike.
<BR>&nbsp;&nbsp;&nbsp;&nbsp;&nbsp;"Šta je to?" upita Bokatu.
<BR>&nbsp;&nbsp;&nbsp;&nbsp;&nbsp;"Ugledali su nas", odgovori Enkatai.
<BR>&nbsp;&nbsp;&nbsp;&nbsp;&nbsp;"Zašto tako misliš?"
<BR>&nbsp;&nbsp;&nbsp;&nbsp;&nbsp;"Čula sam taj vrisak u mom snu - i Mesec je uvek bio ovakav."
<BR>&nbsp;&nbsp;&nbsp;&nbsp;&nbsp;"Čudno", reče Bokatu. "Čuo sam ih mnogo puta ranije, ali ovaj put mi zvuče nekako glasnije."
<BR>&nbsp;&nbsp;&nbsp;&nbsp;&nbsp;"Možda ih ovde ima više."
<BR>&nbsp;&nbsp;&nbsp;&nbsp;&nbsp;"Ili su možda uplašeniji", reče on i podiže pogled. "Eno razloga", reče on, pokazujući. "Imamo društvo."
<BR>&nbsp;&nbsp;&nbsp;&nbsp;&nbsp;Ona pogleda nagore i ugleda ogromnog pavijana, bez sumnje najvećeg koga je do sada videla, kako ih prati na razdaljini od možda dvadesetak metara. Kada su im se pogledi sreli, on zareža i okrenu glavu, ali ne pokuša ni da se udalji ni da se približi.
<BR>&nbsp;&nbsp;&nbsp;&nbsp;&nbsp;Nastavili su da se spuštaju i kad god bi se zaustavili da se odmore, pavijan je bio tu, na uobičajenih dvadeset metara.
<BR>&nbsp;&nbsp;&nbsp;&nbsp;&nbsp;"Da li ti on izgleda uplašen?" upita Bokatu. "Da ga ova jadna, mala stvorenja mogu povrediti, bi li nas pratio u klisuru?"
<BR>&nbsp;&nbsp;&nbsp;&nbsp;&nbsp;"Tanka je linija između hrabrosti i gluposti, a još tanja između samopouzdanja i preteranog samopouzdanja", odgovori Enkatai.
<BR>&nbsp;&nbsp;&nbsp;&nbsp;&nbsp;"Ako će on ovde umreti, umreće kao i svi ostali", reče Bokatu. "Nezgodno će stati i pašće u smrt."
<BR>&nbsp;&nbsp;&nbsp;&nbsp;&nbsp;"Nije ti neobično da su svi pali na glavu?" upita ona blago.
<BR>&nbsp;&nbsp;&nbsp;&nbsp;&nbsp;"Polomili su sve kosti u telu", odgovori on. "Ne znam zašto posmatraš samo glave."
<BR>&nbsp;&nbsp;&nbsp;&nbsp;&nbsp;"Zato što različiti padovi ne prave istovetne rane na lobanjama."
<BR>&nbsp;&nbsp;&nbsp;&nbsp;&nbsp;"Imaš previše bujnu maštu", reče Bokatu. On pokaza na jednu malu, dlakavu priliku koja ih je gledala odozdo. "Da li ti to liči na nešto što bi moglo ubiti ovog našeg druškana?"
<BR>&nbsp;&nbsp;&nbsp;&nbsp;&nbsp;Pavijan pogleda dole u klisuru i zareža. Bezrepi majmun podiže pogled ka njemu bez ikakvog znaka straha, ili bar zanimanja. Konačno, nestade u gustom žbunju.
<BR>&nbsp;&nbsp;&nbsp;&nbsp;&nbsp;"Vidiš?" reče Bokatu nadmoćno. "Jedan pogled na smeđeg majmuna - i pobeže."
<BR>&nbsp;&nbsp;&nbsp;&nbsp;&nbsp;"Nije mi delovao uplašeno", primeti Enkatai.
<BR>&nbsp;&nbsp;&nbsp;&nbsp;&nbsp;"Samo još jedan razlog da sumnjamo u njegovu inteligenciju."
<BR>&nbsp;&nbsp;&nbsp;&nbsp;&nbsp;Za par minuta došli su do mesta gde su videli bezrepog majmuna. Zaustavili su se da skupe snagu i onda nastavili do dna klisure.
<BR>&nbsp;&nbsp;&nbsp;&nbsp;&nbsp;"Ništa", reče Bokatu, gledajući oko sebe. "Ja bih rekao da je onaj koga smo videli bio izviđač i da je sad već celo pleme miljama daleko."
<BR>&nbsp;&nbsp;&nbsp;&nbsp;&nbsp;"Pogledaj našeg saputnika."
<BR>&nbsp;&nbsp;&nbsp;&nbsp;&nbsp;Pavijan je došao do dna klisure i sad je napregnuto njušio vazduh.
<BR>&nbsp;&nbsp;&nbsp;&nbsp;&nbsp;"Nije još prešao evolucionu granicu", reče Bokatu raspoloženo. "Očekuješ li da traži neprijatelje senzorom?"
<BR>&nbsp;&nbsp;&nbsp;&nbsp;&nbsp;"Ne", reče Enkatai, posmatrajući pavijana. "Ali ako nema opasnosti, moglo bi se očekivati da će se opustiti, a to još nije učinio."
<BR>&nbsp;&nbsp;&nbsp;&nbsp;&nbsp;"Verovatno je tako postupajući poživeo dovoljno dugo da ovoliko izraste", reče Bokatu, odbacivši njene primedbe. On pogleda oko sebe. "Šta uopšte nalaze za jelo ovde?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;"Možda bi trebalo da uhvatimo jednoga i da izvršimo disekciju nad njim. Sadržaj stomaka bi nam mnogo toga mogao reći."
<BR>&nbsp;&nbsp;&nbsp;&nbsp;&nbsp;"Obećao si."
<BR>&nbsp;&nbsp;&nbsp;&nbsp;&nbsp;"A bilo bi tako jednostavno", bio je uporan. "Samo bi trebalo da postavimo zamku sa voćem ili orasima."
<BR>&nbsp;&nbsp;&nbsp;&nbsp;&nbsp;Odjednom pavijan zareža i Bokatu i Enkatai se okrenuše da vide šta je uzrok njegovom besu. Nije bilo ničega, ali pavijan je bio sve uznemireniji. Naposletku on pojuri natrag uz stazu.
<BR>&nbsp;&nbsp;&nbsp;&nbsp;&nbsp;"Baš se pitam šta stoji iza ovoga", reče Bokatu.
<BR>&nbsp;&nbsp;&nbsp;&nbsp;&nbsp;"Mislim da treba da krenemo."
<BR>&nbsp;&nbsp;&nbsp;&nbsp;&nbsp;"Imamo još pola dana do povratka broda."
<BR>&nbsp;&nbsp;&nbsp;&nbsp;&nbsp;"Neprijatno mi je ovde. Sišla sam niz istu ovakvu stazu u mom snu."
<BR>&nbsp;&nbsp;&nbsp;&nbsp;&nbsp;"Nisi navikla na Sunce", reče on. "Odmorićemo se u pećini."
<BR>&nbsp;&nbsp;&nbsp;&nbsp;&nbsp;Ona mu nevoljno dopusti da je odvede do male pećine u zidu klisure. Odjednom, ona stade i odbi da nastavi.
<BR>&nbsp;&nbsp;&nbsp;&nbsp;&nbsp;"Šta je bilo?"
<BR>&nbsp;&nbsp;&nbsp;&nbsp;&nbsp;"Ovu pećinu sam sanjala", reče ona. "Ne ulazi u nju."
<BR>&nbsp;&nbsp;&nbsp;&nbsp;&nbsp;"Ne smeš dopustiti snovima da ti upravljaju životom", reče Bokatu. On njušnu vazduh. "Nešto se čudno oseća."
<BR>&nbsp;&nbsp;&nbsp;&nbsp;&nbsp;"Daj da se vratimo. Ne želimo da budemo na ovom mestu."
<BR>&nbsp;&nbsp;&nbsp;&nbsp;&nbsp;On gurnu glavu u pećinu. "Novi svet, novi mirisi."
<BR>&nbsp;&nbsp;&nbsp;&nbsp;&nbsp;"Molim te, Bokatu!"
<BR>&nbsp;&nbsp;&nbsp;&nbsp;&nbsp;"Samo da vidim šta se to tako oseća", reče on, obasjavajući svetlom pećinu. Ukaza mu se ogromna hrpa tela, mnoga od njih polupojedena, većina u raznim fazama raspadanja.
<BR>&nbsp;&nbsp;&nbsp;&nbsp;&nbsp;"Ko su ovi?" upita on, približavajući se.
<BR>&nbsp;&nbsp;&nbsp;&nbsp;&nbsp;"Smeđi majmuni", odgovori ona, ni ne pogledavši. "Svaki sa smrskanom glavom."
<BR>&nbsp;&nbsp;&nbsp;&nbsp;&nbsp;"I ovo je deo tvog sna?" upita on, odjednom nervozan.
<BR>&nbsp;&nbsp;&nbsp;&nbsp;&nbsp;Ona klimnu glavom. "Moramo otići odavde sada!"
<BR>&nbsp;&nbsp;&nbsp;&nbsp;&nbsp;On se vrati do ulaza u pećinu.
<BR>&nbsp;&nbsp;&nbsp;&nbsp;&nbsp;"Izgleda mi bezbedno", reče on.
<BR>&nbsp;&nbsp;&nbsp;&nbsp;&nbsp;"U mom snu nikad nije bezbedno", reče ona uznemireno. Napustili su pećinu i prešli nekih pedesetak metara kada stigoše do prevoja na dnu klisure. Kada su krenuli njime, ugledaše ispred sebe bezrepog majmuna.
<BR>&nbsp;&nbsp;&nbsp;&nbsp;&nbsp;"Izgleda da je jedan ostao", reče Bokatu. "Sad ću ga oterati." On uze kamen i baci ga na majmuna, koji se izmače, ali ne pobeže.
<BR>&nbsp;&nbsp;&nbsp;&nbsp;&nbsp;Enkatai ga žurno dodirnu po ramenu. "Ima ih više", reče ona.
<BR>&nbsp;&nbsp;&nbsp;&nbsp;&nbsp;On podiže pogled. Još dva bezrepa majmuna bila su na drvetu gotovo pravo iznad njih. Kako se pomerio, ugledao je još četvoricu kako im se primiču iz žbunja. Još jedan se pojavi iz pećine, a trojica iskočiše iz obližnjeg drveća.
<BR>&nbsp;&nbsp;&nbsp;&nbsp;&nbsp;"Šta im je to u rukama?" upita on nervozno.
<BR>&nbsp;&nbsp;&nbsp;&nbsp;&nbsp;"Ti bi to nazvao butnim kostima biljojeda", reče Enkatai, sa neprijatnim osećajem u grudnom košu. "Oni bi to nazvali oružje."
<BR>&nbsp;&nbsp;&nbsp;&nbsp;&nbsp;Ćosavi majmuni se razviše u polukrug, a onda im se počeše lagano primicati.
<BR>&nbsp;&nbsp;&nbsp;&nbsp;&nbsp;"Ali tako su jadni!" reče Bokatu, povlačeći se dok nije došao do kamenog zida, tako da nije mogao dalje.
<BR>&nbsp;&nbsp;&nbsp;&nbsp;&nbsp;"Ti si budala", reče Enkatai, bespomoćno zarobljena u svom otelotvorenom snu. "Ovo je rasa koja će vladati planetom. Pogledaj im oči!"
<BR>&nbsp;&nbsp;&nbsp;&nbsp;&nbsp;Bokatu pogleda i ugleda nešto, nešto užasno, nešto što nikad ranije nije video ni u jednom biću ili životinji. Samo je imao vremena da uputi kratku molitvu da nekakva nesreća snađe ovu rasu pre no što se dokopa zvezda, kada bezrepi majmun zavitla gladak, uglačan, trouglasti kamen u njegovu glavu. To ga obeznani i kako je pao na zemlju, močuge počeše da udaraju po njemu i Enkatai.
<BR>&nbsp;&nbsp;&nbsp;&nbsp;&nbsp;Na vrhu klisure, pavijan je posmatrao pokolj do kraja, pa odjurio ka prostranoj savani, gde će biti bezbedan, bar privremeno, od bezrepih majmuna.
<BR>
<BR>&nbsp;&nbsp;&nbsp;&nbsp;&nbsp;"Oružje", čudio sam se. "Ovo je bilo oružje!"
<BR>&nbsp;&nbsp;&nbsp;&nbsp;&nbsp;Bio sam sasvim sam. Mora da su u jednom trenutku za vreme Osećanja, Zvezdani Blizanci zaključili da ja predstavljam jednu od stvari koje ne mogu objektivno posmatrati, i vratili se u svoje prostorije.
<BR>&nbsp;&nbsp;&nbsp;&nbsp;&nbsp;Sačekao sam da se uzbuđenje povodom otkrića dovoljno primiri da mogu kontrolisati svoju fizičku građu. Onda sam opet poprimio oblik koji koristim dok sam sa svojim sadruzima, i prijavio otkriće Belidoreu.
<BR>&nbsp;&nbsp;&nbsp;&nbsp;&nbsp;"Znači, još tada su bili agresori", reče on. "Pa, ne čudi me. Ta želja da se pokore zvezde mora da je odnekud potekla."
<BR>&nbsp;&nbsp;&nbsp;&nbsp;&nbsp;"Iznenađujuće je da nema podataka da se neka rasa ovde spustila u ljudskoj praistoriji", primeti Istoričar.
<BR>&nbsp;&nbsp;&nbsp;&nbsp;&nbsp;"Bio je to izviđački tim i Zemlja im je bila beskorisna", odgovorih. "Bez sumnje su sleteli i na mnoge druge planete. Ako igde postoji neka zabeleška, onda je to u njihovim arhivima, gde stoji da Zemlja nije podesna za kolonizovanje."
<BR>&nbsp;&nbsp;&nbsp;&nbsp;&nbsp;"Ali zar se nisu pitali šta se dogodilo njihovom timu?" upita Belidore.
<BR>&nbsp;&nbsp;&nbsp;&nbsp;&nbsp;"U blizini je bilo mnogo krupnih mesojeda", rekoh. "Verovatno su pretpostavili da je neki od njih sredio tim. Pogotovo ako su pretražili kraj i ništa nisu našli."
<BR>&nbsp;&nbsp;&nbsp;&nbsp;&nbsp;"Zanimljivo", reče Belidore. "Da se slabija vrsta uzdigla i postala dominantna."
<BR>&nbsp;&nbsp;&nbsp;&nbsp;&nbsp;"Mislim da je to lako objasniti", reče Istoričar. "Kao manja vrsta, niti su bili brzi poput svoje lovine niti snažni poput svojih neprijatelja, tako da je otkriće oružja bio možda jedini način da se izbegne istrebljenje... ili bar najbolji način."
<BR>&nbsp;&nbsp;&nbsp;&nbsp;&nbsp;"Svakako su pokazali veštinu grabljivica tokom svojih milenijuma u Galaksiji", reče Belidore.
<BR>&nbsp;&nbsp;&nbsp;&nbsp;&nbsp;"Agresivnost se ne okončava otkrićem oružja", reče Istoričar. "U stvari, ono samo može uvećati agresivnost."
<BR>&nbsp;&nbsp;&nbsp;&nbsp;&nbsp;"Moraću to uzeti u obzir", reče Belidore, izgledajući pomalo neubeđen.
<BR>&nbsp;&nbsp;&nbsp;&nbsp;&nbsp;"Možda sam previše uprostio svoj tok misli zarad ovog razgovora", odgovori Istoričar. "Budite uvereni da ću razraditi podužu i rigoroznu raspravu o ovome kada bude došlo vreme da predstavim svoja otkrića Akademiji."
<BR>&nbsp;&nbsp;&nbsp;&nbsp;&nbsp;"Šta ti kažeš, Sagledavaoče?" upita Belidore. "Imaš li još nešto da dodaš onome što si nam izneo?"
<BR>&nbsp;&nbsp;&nbsp;&nbsp;&nbsp;"Teško je razmišljati o kamenu kao prethodniku sonične puške i molekularnog implodera", rekoh zamišljeno, "ali verujem da je to u pitanju."
<BR>&nbsp;&nbsp;&nbsp;&nbsp;&nbsp;"Izuzetno zanimljiva vrsta", reče Belidore.
<BR>
<BR>&nbsp;&nbsp;&nbsp;&nbsp;&nbsp;Trebalo mi je skoro četiri sata da povratim snagu; Osećanje troši energiju kao nijedan drugi proces, crpeći podjednako iz tela, emocija, uma i empatičkih sposobnosti.
<BR>&nbsp;&nbsp;&nbsp;&nbsp;&nbsp;Posla za danas obavljenog, Morito je visio naglavačke sa grane, izgubljen u svom večernjem transu, a Zvezdani Blizanci nisu se pojavili od kako sam Osećao kamen.
<BR>&nbsp;&nbsp;&nbsp;&nbsp;&nbsp;Ostali članovi družine bili su zauzeti svojim poslovima, i učinilo mi se da je sad pravi čas da Osetim sledeći predmet, za koji mi je Istoričar rekao da je star približno 23.300 godina.
<BR>&nbsp;&nbsp;&nbsp;&nbsp;&nbsp;Bila je to metalna oštrica koplja, zarđala i rupičava, i pre no što sam je upio, učinilo mi se da primećujem male neujednačenosti u boji, možda od krvi...
<BR>
<BR>&nbsp;&nbsp;&nbsp;&nbsp;&nbsp;Ime mu je bilo Mtepva i činilo mu se da metalnu ogrlicu oko vrata nosi od dana svog rođenja. Znao je da to nije moguće, jer je imao maglovita sećanja kako se igra sa svojom braćom i sestrama i juri kudue i antilope po drvećem pokrivenim planinama na kojima je odrastao.
<BR>&nbsp;&nbsp;&nbsp;&nbsp;&nbsp;Ali što se više usredsređivao na ta sećanja, postajala su sve bleđa i nejasnija, i znao je da mora da potiču od pre mnogo vremena. Ponekad je pokušavao da se seti imena svog plemena, ali ono je bilo izgubljeno u maglama vremena, poput imena njegovih roditelja i sabraće.
<BR>&nbsp;&nbsp;&nbsp;&nbsp;&nbsp;Tada bi Mtepva osećao sažaljenje prema samom sebi, ali onda bi razmislio o položaju svojih sadruga, i bolje bi se osećao, jer će oni biti odvedeni u brodovima na ivicu sveta da provedu ostatak života kao robovi Arapa i Evropljana, dok je njegov položaj, kao omiljenog sluge njegovog gospodara Šarifa Abdulaha, bio bezbedan.
<BR>&nbsp;&nbsp;&nbsp;&nbsp;&nbsp;Ovo je bio njegov osmi karavan - ili deveti? - u unutrašnjosti. Prodavali bi so i municiju poglavicama plemena koji bi im zauzvrat davali svoje najbeskorisnije ratnike i žene u roblje, a onda bi ih ovi odveli, oko ogromnog jezera i preko suve, ravne savane. Obišli bi planinu tako staru da joj je vrh pobeleo poput kose starca i konačno bi stigli na obalu gde su doi <EM>Arapski brodići sa širokom krmom, jednom katarkom i jednim jedrom. Prim. prev.</EM> ispunjavali luku. Tamo bi prodali svoj ljudski tovar za najvišu ponudu, Šarif Abdulah bi kupio još jednu ženu i predao pola novca svom starom, slabačkom ocu, i ponovo bi krenuli u unutrašnjost, u još jednu potragu za crnim zlatom.
<BR>&nbsp;&nbsp;&nbsp;&nbsp;&nbsp;Abdulah je bio dobar gospodar. Retko je pio - a kad bi to učinio, uvek bi se izvinio Alahu čim bi ugrabio priliku - nije prečesto tukao Mtepvu i uvek su imali dovoljno da jedu čak i kad su robovi gladovali. Čak je išao tako daleko da nauči Mtepvu da čita, iako je jedina knjiga koju je nosio sa sobom bio Kuran.
<BR>&nbsp;&nbsp;&nbsp;&nbsp;&nbsp;Mtepva je proveo duge sate vežbajući čitanje Kurana, i negde usput otkrio je krajnje zanimljivu stvar: Kuran je zabranjivao Pravovernom da drži drugog Pravovernog u zatočeništvu.
<BR>&nbsp;&nbsp;&nbsp;&nbsp;&nbsp;Tada je Mtepva odlučio da se preobrati u Islam. Počeo je neprestano ispitivati Šarifa Abdulaha o finijim pojedinostima njegove vere i postarao se da ga starac vidi kako sedi pokraj vatre, sat za satom, čitajući Kuran.
<BR>&nbsp;&nbsp;&nbsp;&nbsp;&nbsp;Toliko je Šarif Abdulah bio oduševljen ovim razvojem događaja da je često pozivao Mtepvu u svoj šator za vreme večere i do kasno u noć ga podučavao osetljivim pojedinostima Kurana. Mtepva je bio motivisani učenik, i Šarif Abdulah se divio njegovom poletu.
<BR>&nbsp;&nbsp;&nbsp;&nbsp;&nbsp;Iz noći u noć, dok su lavovi lutali oko njihovog logora u Serengeti, učitelj i učenik zajedno su proučavali Kuran. Konačno, došao je dan kada Šarif Abdulah više nije mogao poricati da je Mtepva istinski vernik Islama. To se dogodilo dok su bili ulogoreni pokraj Klisure Olduvaji i tog istog dana Šarif Abdulah naredio je kovaču da ukloni ogrlicu sa Mtepvinog vrata, a Mtepva je sam uništio lance, kariku po kariku, i kad je završio bacio ih dole u klisuru.
<BR>&nbsp;&nbsp;&nbsp;&nbsp;&nbsp;Mtepva je sada bio slobodan čovek, ali upućen u samo dve stvari: Kuran i trgovinu robljem. Bilo je sasvim prirodno da, kad je odlučio da nađe načina da se izdržava, pođe stopama Šarifa Abdulaha. Postao je starčev saradnik i posle još dva putovanja u unutrašnjost, zaključio da je spreman da nastavi sam.
<BR>&nbsp;&nbsp;&nbsp;&nbsp;&nbsp;Da bi to učinio, bili su mu potrebni uvežbani ljudi - ratnici, kovači, kuvari, tragači - a zamisao da počne od od početka nije mu se sviđala, tako da se, pošto njegova vera nije bila tako jaka kao u njegovog mentora, jednostavno jedne noći na obali ušunjao u šator Šarifa Abdulaha i prerezao starčevo grlo.
<BR>&nbsp;&nbsp;&nbsp;&nbsp;&nbsp;Sledećeg dana, pošao je u unutrašnjost na čelu svog karavana.
<BR>&nbsp;&nbsp;&nbsp;&nbsp;&nbsp;Mnogo toga je naučio o trgovini robljem, i kao trgovac i kao rob, i sada je sve to primenjivao. Znao je da zdravi robovi postižu bolju cenu na tržnici, pa je hranio i pazio svoje robove bolje od Šarifa Abdulaha i većine ostalih robovlasnika. Sa druge strane, znao je koji prave neprilike i da ih je bolje ubiti na mestu kao primer drugima nego da se među robovima javlja nada u mogući uspeh pobune.
<BR>&nbsp;&nbsp;&nbsp;&nbsp;&nbsp;Bio je dosledan i isto tako uspešan, pa je uskoro proširio posao i na trgovinu slonovačom. Za šest godina postao je najveći trgovac robljem i slonovskim kljovama u istočnoj Africi.
<BR>&nbsp;&nbsp;&nbsp;&nbsp;&nbsp;Povremeno bi sretao evropske istraživače. Pričalo se da je čak proveo nedelju dana sa doktorom Dejvidom Livingstonom i rastao se sa istraživačem, a da ovaj nije imao pojma da je ugostio trgovca robljem koga je najviše želeo ukloniti.
<BR>&nbsp;&nbsp;&nbsp;&nbsp;&nbsp;Pošto mu je američki građanski rat uništio glavno tržište, na godinu dana se povukao iz posla i otišao u Aziju i na Arapsko poluostrvo da nađe nova tržišta. Kada se vratio, otkrio je da je Abdulahov sin, Šarif Ibn Džad Mahir, prisvojio sve njegove ljude i krenuo ka unutrašnjosti, sa namerom da nastavi posao svoga oca. Mtepva, koji je postao prilično bogat, unajmio je nekih pet stotina askarija, postavio ih pod zapovedništvo zloglasnog trgovca slonovačom, Alfreda Henrija Pima, i stao da čeka ishod.
<BR>&nbsp;&nbsp;&nbsp;&nbsp;&nbsp;Tri Meseca kasnije Pim je doveo 438 ljudi na obalu Tanganjike. Dve stotine šezdeset sedam bili su robovi koje je Šarif Ibn Džad Mahir zarobio, ostatak je predstavljao deo Mtepvine organizacije koji se pridružio Šarifu Ibn Džad Mahiru. Mtepva ih je svih 438 prodao u ropstvo i načinio novu organizaciju, sastavljenu od ratnika koji su se borili za njega pod Pimovim vođstvom.
<BR>&nbsp;&nbsp;&nbsp;&nbsp;&nbsp;Većina kolonijalnih sila bila je sklona tome da zažmuri na njegovo poslovanje, ali Britanci, koji su odlučili da stanu na kraj trgovini robljem, izdali su nalog za Mtepvino hapšenje. Naposletku, umoran od toga da stalno čuva leđa, preselio je sedište u Mozambik, gde su mu Portugalci rado dopustili da osnuje radnju dogod je vodio računa o tome da se kolonijalni dlanovi često trebaju podmazivati.
<BR>&nbsp;&nbsp;&nbsp;&nbsp;&nbsp;Nikada nije bio srećan tamo - nije govorio portugalski ni bilo koji drugi lokalni jezik - i posle devet godina vratio se na Tanganjiku, sada najbogatiji crnac na kontinentu.
<BR>&nbsp;&nbsp;&nbsp;&nbsp;&nbsp;Jednog dana, među novim tovarom robova zatekao je mladog dečaka iz plemena Aholi po imenu Haradi, ne starijeg od deset godina, i odlučio da ga zadrži kao ličnog slugu umesto da ga pošalje preko okeana.
<BR>&nbsp;&nbsp;&nbsp;&nbsp;&nbsp;Mtepva se nikada nije ženio. Većina njegovih saradnika pretpostavljala je da jednostavno nije imao vremena, ali kada se pročulo da mu dovode Haradija u šator gotovo svake noći, promenili su mišljenje. Mtepva je izgledao obuzet dečakom, mada - bez sumnje sećajući se svog primera - nikada nije naučio Haradija da čita i obećao je sporu i bolnu smrt svakom ko bi dečaku pomenuo Islam.
<BR>&nbsp;&nbsp;&nbsp;&nbsp;&nbsp;Onda, jedne noći, posle nekih tri godine, Mtepva je zatražio da mu dovedu Haradija. Dečaka nigde nije bilo. Mtepva je razbudio sve svoje ratnike i naredio da ga traže, jer je u blizini kampa primećen leopard i trgovac se plašio najgoreg.
<BR>&nbsp;&nbsp;&nbsp;&nbsp;&nbsp;Našli su Haradija sat kasnije, ne u čeljustima leoparda, već u naručju mlade robinje koju su uzeli iz plemena Zaneka. Mtepva se izbezumio od besa i naredio da se devojci otkinu ruke i noge.
<BR>&nbsp;&nbsp;&nbsp;&nbsp;&nbsp;Haradi se ni jednom rečju nije usprotivio niti je pokušao da odbrani devojku - naravno to ništa ne bi pomoglo - ali sledećeg jutra je nestao i iako su Mtepva i njegovi ratnici proveli skoro Mesec dana tražeći ga, nije mu bilo ni traga.
<BR>&nbsp;&nbsp;&nbsp;&nbsp;&nbsp;Do kraja meseca Mtepva je bio polulud od gneva i tuge. Odlučivši da život više nije vredan življenja, otišao je do čopora lavova koji se gostio topijem i, uletevši među njih, počeo ih vređati i udarati golim rukama. Gotovo neverovatno, lavovi su se udaljili od njega, režeći i frkćući, i nestali u gustišu.
<BR>&nbsp;&nbsp;&nbsp;&nbsp;&nbsp;Narednog dana uzeo je veliki štap i počeo njime da udara jedno slonče. To je trebalo izazvati nemilosrdan napad njegove majke - ali majka, koja je stajala na samo par metara odatle, zatrubi uplašena i otrča, dok ju je slonče pratilo koliko je moglo.
<BR>&nbsp;&nbsp;&nbsp;&nbsp;&nbsp;Tada je Mtepva zaključio da ne može umreti, da ga je čin rastrzanja jadne devojke iz plemena Zaneka nekako načinio besmrtnim. Kako su se oba događaja dogodila u prisustvu njegovih praznovernih sledbenika, oni su mu verovali u potpunosti.
<BR>&nbsp;&nbsp;&nbsp;&nbsp;&nbsp;Kako je bio besmrtan, odlučio je da je vreme da prestane pokušavati da se dodvori Evropljanima koji su osvojili njegovu zemlju i neprestano izdavali naloge za njegovo hapšenje. Poslao je glasnika na granicu Kenije i pozvao Britance da se sretnu na bojnom polju. Kada je ugovoreni dan došao i Britanci se nisu pojavili, samouvereno je rekao svojim ratnicima da je vest o njegovoj besmrtnosti došla i do Evropljana i da od tog dana više nijedan belac neće smeti da mu se suprotstavi. Činjenica da se još nalazio na nemačkoj teritoriji i da Britanci nisu imali nikakvog zakonskog prava tu da ulaze, nekako mu je promakla.
<BR>&nbsp;&nbsp;&nbsp;&nbsp;&nbsp;Svoje ratnike poveo je u marš ka unutrašnjosti, ne skrivajući da traži robove, i našao ih je pregršt u Kongu. Iz sela je pohvatao muškarce i žene, opljačkao slonovaču i konačno, sa gotovo šest stotina zarobljenika i upola toliko slonovskih kljova, okrenuo se na istok i započeo višemesečno putovanje ka obali.
<BR>&nbsp;&nbsp;&nbsp;&nbsp;&nbsp;Ovoga puta Britanci su ga čekali na granici Ugande, i imali su toliko naoružanih ljudi da je Mtepva skrenuo na jug, ne plašeći se za svoj život već za svoje robove i slonovaču, a i znao je da njegovi ratnici ne dele njegovu besmrtnost.
<BR>&nbsp;&nbsp;&nbsp;&nbsp;&nbsp;Odveo je svoju vojsku do jezera Tanganjika i onda krenuo na istok. Trebalo mu je dve nedelje da dođe do zapadnog dela Serengetija i još deset dana da ga pređe.
<BR>&nbsp;&nbsp;&nbsp;&nbsp;&nbsp;Jedne noći ulogorio se na obodu klisure Olduvaji, na mestu gde je stekao slobodu. Vatre su pripaljene, divljač zaklana i spremljena, i dok se opuštao posle obroka primetio je žagor među svojim ljudima. Onda, iz senki, kroči neobično poznata prilika. Bio je to Haradi, sada petnaestogodišnjak i visok kao i sam Mtepva.
<BR>&nbsp;&nbsp;&nbsp;&nbsp;&nbsp;Mtepva ga je posmatrao jedan dugi trenutak i odjednom sav gnev mu nestade sa lica.
<BR>&nbsp;&nbsp;&nbsp;&nbsp;&nbsp;"Vrlo mi je drago što te vidim, Haradi", reče on.
<BR>&nbsp;&nbsp;&nbsp;&nbsp;&nbsp;"Čuo sam da te je nemoguće ubiti", odgovori dečak, mašući kopljem. "Došao sam to da proverim."
<BR>&nbsp;&nbsp;&nbsp;&nbsp;&nbsp;"Nema potrebe da se borimo, ti i ja", reče Mtepva. "Priduži mi se u mom šatoru, i sve će biti kao što je bilo."
<BR>&nbsp;&nbsp;&nbsp;&nbsp;&nbsp;"Kada ti počupam udove sa tela, onda neće biti potrebe da se borimo", odgovori Haradi. "Čak i tada, nećeš mi biti manje odvratan nego što si sada ili što si mi bio svih ovih godina."
<BR>&nbsp;&nbsp;&nbsp;&nbsp;&nbsp;Mtepva skoči na noge, lice mu je bilo maska besa. "Pokaži šta znaš, onda!" povika on. "A kada shvatiš da me ne možeš povrediti, učiniću ti ono što sam učinio devojci iz plemena Zaneka!"
<BR>&nbsp;&nbsp;&nbsp;&nbsp;&nbsp;Haradi ne odgovori, već baci koplje na Mtepvu. Ušlo je u trgovčevo telo tolikom silom da je vrh izišao na drugu stranu dobrih petnaest centimetara. Mtepva se upiljio u Haradija sa nevericom, zastenjao i srušio se niz kamenitu padinu klisure.
<BR>&nbsp;&nbsp;&nbsp;&nbsp;&nbsp;Haradi pređe pogledom preko ratnika. "Ima li među vama neko ko mi poriče pravo da zauzmem Mtepvino mesto?" upita on samouvereno.
<BR>&nbsp;&nbsp;&nbsp;&nbsp;&nbsp;Jedan krupni Makonde istupi i za trideset sekundi i Haradi je bio mrtav.
<BR>
<BR>&nbsp;&nbsp;&nbsp;&nbsp;&nbsp;Britanci su ih čekali kada su došli do Zanzibara. Robovi su bili oslobođeni, slonovača konfiskovana, ratnici uhapšeni i prisiljeni da rade na pruzi Mombasa-Uganda. Dvojicu su kasnije ubili i pojeli lavovi u Oblasti Tsavo.
<BR>&nbsp;&nbsp;&nbsp;&nbsp;&nbsp;Kada je potpukovnik J. H. Peterson pobio zloglasne ljudoždere Tsavoa, pruga je gotovo stigla do straćara Najrobija, a Mtepvino ime bilo je tako potpuno zaboravljeno da je čak pogrešno napisano u jedinoj istorijskoj knjizi u kojoj se uzgred pojavilo.
<BR>
<BR>&nbsp;&nbsp;&nbsp;&nbsp;&nbsp;"Neverovatno!" reče Procenjivač. "Znao sam da su porobili mnoge rase širom galaksije - ali da porobe sebe! To je gotovo nezamislivo!"
<BR>&nbsp;&nbsp;&nbsp;&nbsp;&nbsp;Bio sam se odmorio od napora, a zatim preneo priču o Mtepvi.
<BR>&nbsp;&nbsp;&nbsp;&nbsp;&nbsp;"Sve zamisli moraju odnekud poteći", reče Belidore mirno. "Ova je očigledno potekla na Zemlji."
<BR>&nbsp;&nbsp;&nbsp;&nbsp;&nbsp;"To je varvarski!" promrmlja Procenjivač.
<BR>&nbsp;&nbsp;&nbsp;&nbsp;&nbsp;Belidore se okrenu ka meni. "Čovek nikada nije pokušao pokoriti tvoju rasu, Sagledavaoče. Zašto?"
<BR>&nbsp;&nbsp;&nbsp;&nbsp;&nbsp;"Nismo imali ništa što mu je trebalo."
<BR>&nbsp;&nbsp;&nbsp;&nbsp;&nbsp;"Možeš li se setiti Galaksije kad je bila pod vlašću Čoveka?" upita Procenjivač.
<BR>&nbsp;&nbsp;&nbsp;&nbsp;&nbsp;"Mogu se setiti Galaksije kada su Čovekovi preci ubili Bokatua i Enkatai", odgovorih iskreno.
<BR>&nbsp;&nbsp;&nbsp;&nbsp;&nbsp;"Da li si ikad imao neke veze sa Čovekom?"
<BR>&nbsp;&nbsp;&nbsp;&nbsp;&nbsp;"Nikakve. Čoveku nismo bili od koristi."
<BR>&nbsp;&nbsp;&nbsp;&nbsp;&nbsp;"Ali nije li on neumereno uništavao sve što mu nije bilo od koristi?"
<BR>&nbsp;&nbsp;&nbsp;&nbsp;&nbsp;"Ne", rekoh. "Uzimao je šta je hteo i uništavao ono što ga je ugrožavalo. Ostalo je prenebregavao."
<BR>&nbsp;&nbsp;&nbsp;&nbsp;&nbsp;"Kakva nadmenost!"
<BR>&nbsp;&nbsp;&nbsp;&nbsp;&nbsp;"Kakva praktičnost", reče Belidore.
<BR>&nbsp;&nbsp;&nbsp;&nbsp;&nbsp;"Nazivaš genocid galaktičkih razmera praktičnim?" upita Procenjivač.
<BR>&nbsp;&nbsp;&nbsp;&nbsp;&nbsp;"Sa Čovekove tačke gledanja, bio je", odgovori Belidore. "Obezbedio mu je ono što je hteo, uz minimum rizika i napora. Pomisli da je jedna jedina rasa, rođena na manje od pet stotina metara odavde, u jednom trenutku vladala carstvom od preko milion svetova. Gotovo sve rase u Galaksiji govorile su zemaljski."
<BR>&nbsp;&nbsp;&nbsp;&nbsp;&nbsp;"Pod pretnjom smrti."
<BR>&nbsp;&nbsp;&nbsp;&nbsp;&nbsp;"To je tačno", složi se Belidore. "Nisam rekao da je Čovek bio anđeo. Samo da, ako je i bio đavo, bio je delotvoran."
<BR>&nbsp;&nbsp;&nbsp;&nbsp;&nbsp;Bilo je vreme da upoznam treći artefakt, za koji su Istoričar i Procenjivač smatrali da je drška noža, ali čak i kad sam počeo obavljati svoj posao, nisam mogao da ne slušam razgovor koji se zapodeo.
<BR>&nbsp;&nbsp;&nbsp;&nbsp;&nbsp;"Uzevši u obzir njegovu krvožednost i delotvornost", reče Procenjivač, "čudim se da je dovoljno dugo poživeo da dostigne zvezde."
<BR>&nbsp;&nbsp;&nbsp;&nbsp;&nbsp;"U neku ruku, i jeste čudno", složi se Belidore. "Istoričar mi je rekao da Čovek nije oduvek bio jedinstven, da je u ranijoj istoriji postojalo nekoliko varijanti vrste. Bio je podeljen bojom, verovanjima, teritorijom." On uzdahnu. "Ipak, mora da je naučio da živi u miru sa svojim sunarodnicima. To mu, makar, ide u prilog."
<BR>&nbsp;&nbsp;&nbsp;&nbsp;&nbsp;Dopro sam do artefakta sa Belidoreovim rečima još u ušima, i počeh ga obujmljivati...
<BR>
<BR>&nbsp;&nbsp;&nbsp;&nbsp;&nbsp;Meri Liki naleže na sirenu lendrovera. U muzeju, njen muž se okrene mladom, uniformisanom oficiru.
<BR>&nbsp;&nbsp;&nbsp;&nbsp;&nbsp;"Ne znam kakva bih vam uputstva mogao dati", reče on. "Muzej još nije otvoren za javnost, a nalazimo se dobrih tri stotine kilometara od Kikujulenda."
<BR>&nbsp;&nbsp;&nbsp;&nbsp;&nbsp;"Ja samo sledim svoja naređenja, doktore Liki", odgovori oficir.
<BR>&nbsp;&nbsp;&nbsp;&nbsp;&nbsp;"Pa, predostrožnost nikome nije došla glave", reče Liki. "Ima mnogo Kikuja koji bi želeli da me vide mrtvog, iako sam se založio za Kenijatu na njegovom suđenju." On priđe vratima. "Ako se otkrića na Jezeru Turkana pokažu zanimljivo, možda nas neće biti čitav mesec. U suprotnom, trebalo bi da se vratimo za nekih deset do dvanaest dana."
<BR>&nbsp;&nbsp;&nbsp;&nbsp;&nbsp;"Nema problema, gospodine. Muzej će još biti ovde kada se vratite."
<BR>&nbsp;&nbsp;&nbsp;&nbsp;&nbsp;"Nisam ni sumnjao u to", reče Liki, izlazeći napolje i pridruživši se svojoj ženi u vozilu.
<BR>&nbsp;&nbsp;&nbsp;&nbsp;&nbsp;Poručnik Jan Čelmzvud stajao je na vratima i gledao kako Likiji, u pratnji dva vojna vozila, kreću crvenim zemljanim putem. Za svega nekoliko sekundi kola je zaklonila prašina i on se vrati u zgradu i zatvori vrata da ne bi i njega prekrila. Toplota je bila neizdrživa, pa on skide jaknu i futrolu za pištolj i uredno ih složi na jednu malu vitrinu.
<BR>&nbsp;&nbsp;&nbsp;&nbsp;&nbsp;Čudno. Svi prizori Afričke flore i faune koje je video, od starih statičnih fotografija Nemca Šilinga do filmova Amerikanca Džonsona, naveli su ga na pomisao da je istočna Afrika raj zelenila i čiste vode. Niko mu nije pomenuo prašinu, ali baš će se nje najbolje sećati kada se vrati kući.
<BR>&nbsp;&nbsp;&nbsp;&nbsp;&nbsp;Dobro, možda ne baš samo nje. Nikada neće zaboraviti jutro kada se oglasila uzbuna, još kad je bio smešten u Nanjuki. Stigao je na farmu doseljenika i zatekao celu porodicu isečenu u rezance i svu stoku zaklanu; većini su genitalije bile odsečene, mnogima su nedostajale oči i uši. Ali ma kako užasno to bilo, sliku koju će odneti u grob predstavljalo je mače nabijeno na bodež i pribodeno za poštansko sanduče. Bilo je to znamenje Mau Maua, u slučaju da neko pomisli kako je to neki ludak pomahnitao među stokom i ljudima.
<BR>&nbsp;&nbsp;&nbsp;&nbsp;&nbsp;Čelmzvud nije razumeo politiku koja je stajala iza toga. Nije znao ko je sve to započeo, ko je izazvao rat. Njemu je bilo svejedno. On je bio samo vojnik, izvršavao je naređenja, a ako će ga ta naređenja poslati nazad u Nanjuki da pobije ljude koji su počinili te ogavnosti, tim bolje.
<BR>&nbsp;&nbsp;&nbsp;&nbsp;&nbsp;Ali, u međuvremenu, zapalo mu je ono što je smatrao dužnošću jednog idiota. U Aruši je došlo do vrlo blagih nereda, ne pravi Mau Mau već pre znak podrške kenijskim Kikujama, pa je njegova jedinica tu prebačena. Onda je vlada otkrila da je profesor Liki, čija su naučna otkrića načinila Klisuru Olduvaji svakodnevnom temom razgovora u domaćinstvima istočne Afrike, primio nekoliko pretnji smrću. Uprkos njegovom protivljenju vlada je insistirala da mu se obezbede telohranitelji. Većina ljudi iz Čelmzvudove jedinice pridružila se Likiju na putu do jezera Turkana, ali neko je morao ostati da čuva muzej, a njega je zadesio peh da mu se ime našlo pri vrhu liste odabranih.
<BR>&nbsp;&nbsp;&nbsp;&nbsp;&nbsp;To čak nije ni bio pravi muzej, ne onakav kakve su ga roditelji vodili da vidi u Londonu. To su bili muzeji; ovo je bio samo kućerak sa dve sobe i zidovima od blata, sa možda stotinak Likijevih iskopina. Drevni vrhovi strela, neko čudno oblikovano kamenje koje je služilo kao praistorijsko oruđe, par kostiju koje očigledno nisu poticale od majmuna i za koje je Čelmzvud bio siguran da ne potiču ni od jednog stvorenja sa kojim je on bio u srodstvu.
<BR>&nbsp;&nbsp;&nbsp;&nbsp;&nbsp;Liki je po zidovima okačio neke grubo nacrtane grafike, grafike koji su prikazivali ono za šta je on verovao da predstavlja evoluciju malih, grotesknih majmunolikih zveri u homo sapiens-a. Bilo je tu i fotografija nekih otkrića koja su poslata u Najrobi. Izgledalo je da ovo mesto, makar bilo i mesto nastanka rase, niko zaista ne želi da poseti. Sve najbolje iskopine odnošene su u Najrobi, a zatim u Britanski Muzej. U stvari, ovo nije ni bio muzej, zaključi Čelmzvud, već pre skladište za značajnija otkrića pre no što će se otpremiti dalje.
<BR>&nbsp;&nbsp;&nbsp;&nbsp;&nbsp;Čudno je bilo zamišljati kako život počinje ovde u ovoj klisuri. Ako postoji ružnije mesto u Africi, on ga još nije video. I, mada nije verovao u Postanje niti bilo kakve druge religijske besmislice, uznemiravala ga je pomisao da su prva ljudska bića koja su hodala Zemljom bila crna. Jedva da je imao bilo kakvih dodira sa crncima dok je odrastao u Kotsvoldsu, ali dovoljno se nagledao onoga što mogu počiniti otkako je došao na britanski istok, i bio je zaprepašćen njihovim divljaštvom i varvarizmom.
<BR>&nbsp;&nbsp;&nbsp;&nbsp;&nbsp;A oni ludi Amerikanci, koji krše ruke i govore kako se kolonijalizmu mora stati na kraj? Da su oni videli šta je on video na onoj farmi u Nanjuki, znali bi da je jedina stvar koja sprečava celu istočnu Afriku da ne eksplodira u sumanuti požar krvi i klanja britansko prisustvo. Svakako, bilo je paralela između Mau Maua i Amerike: oboje su bili britanske kolonije... ali tu se završavala svaka sličnost. Amerikanci su napisali Povelju u kojoj su izrekli svoja nezadovoljstva, a onda su obrazovali vojsku i borili se sa Britanskim vojnicima. Šta je kasapljenje nedužne dece i pribadanje mačaka na poštansku sandučad imalo zajedničko sa tim? Da se on pita, uzeo bi pola miliona britanskih vojnika, zbrisao Kikuje do poslednjeg - izuzev onih dobrih, odanih - i rešio problem jednom zauvek.
<BR>&nbsp;&nbsp;&nbsp;&nbsp;&nbsp;Prišao je ormaniću u kome je Liki držao pivo i izvadio toplu bocu. 'Safari'. Otvorio ga je, otpio dugačak gutljaj i namrštio se. Ako ovo ljudi piju na safariju, moraće da zapamti da nikad ne pođe na neki takav pohod.
<BR>&nbsp;&nbsp;&nbsp;&nbsp;&nbsp;Ipak, znao je da će jednog dana ići na safari, uz malo sreće, pre no što ga demobilišu i pošalju kući. Delovi ove zemlje bili su tako prokleto lepi, bez obzira na prašinu, i dopadala mu se pomisao da sedi u senci drveta, sa hladnim pićem u ruci, dok ga njegov lični sluga hladi lepezom načinjenom od nojevih pera i dok sa svojim belim lovcem priča o dnevnom ulovu i šta će loviti sutra. Nije bilo važno samo ubistvo, uveravali bi jedan drugog, već uzbuđenje lova. Onda bi mu dva crna dečaka pripremila kupatilo, on bi se okupao i spremio za večeru. Čudno kako se navikao da ih zove dečacima; većina njih su bili znatno stariji od njega.
<BR>&nbsp;&nbsp;&nbsp;&nbsp;&nbsp;Mada nisu bili dečaci, bili su deca kojima je potrebna pomoć i civilizovanje. Uzmi, na primer, one Masaie; ponosna, ohola kopilad. Izgledaju sjajno na razglednicama, ali samo probaj da pričaš sa njima. Ponašaju se kao da imaju direktnu vezu sa Bogom, da im je On rekao kako su oni Njegov izabrani narod. Što je više Čelmzvud o tome razmišljao, sve se više čudio što su Kikuje počele Mau Mau, a ne Masai. Onda se seti kako je primetio četiri ili pet elmoranija Masaija kako se motaju oko muzeja. Moraće da obrati pažnju na njih...
<BR>&nbsp;&nbsp;&nbsp;&nbsp;&nbsp;"'Zvinite, molim", reče visoki glas. Čelmzvud se okrene i ugleda malog, mršavog, crnog dečaka, ne starijeg od deset godina, kako stoji na vratima.
<BR>&nbsp;&nbsp;&nbsp;&nbsp;&nbsp;"Šta hoćeš?" upita on.
<BR>&nbsp;&nbsp;&nbsp;&nbsp;&nbsp;"Doktor gospon Liki, on mi obeća bombona", reče dečak, ulazeći unutra.
<BR>&nbsp;&nbsp;&nbsp;&nbsp;&nbsp;"Odlazi", reče Čelmzvud nestrpljivo. "Nemamo ovde nikakve bombone."
<BR>&nbsp;&nbsp;&nbsp;&nbsp;&nbsp;"Da, da", reče dečak. "Svaki dan."
<BR>&nbsp;&nbsp;&nbsp;&nbsp;&nbsp;"On ti daje bombonu svaki dan?"
<BR>&nbsp;&nbsp;&nbsp;&nbsp;&nbsp;Dečak klimnu glavom i osmehnu se.
<BR>&nbsp;&nbsp;&nbsp;&nbsp;&nbsp;"Gde ih drži?"
<BR>&nbsp;&nbsp;&nbsp;&nbsp;&nbsp;Dečak slegnu ramenima. "Možda tu?" reče on, pokazavši prstom na ormanić.
<BR>&nbsp;&nbsp;&nbsp;&nbsp;&nbsp;"Ne vidim ih", reče on. "Moraćeš da sačekaš dok se doktor Liki ne vrati."
<BR>&nbsp;&nbsp;&nbsp;&nbsp;&nbsp;Dve suze skliznuše sa dečakovog obraza. "Ali doktor gospon Liki, on mi obeća!"
<BR>&nbsp;&nbsp;&nbsp;&nbsp;&nbsp;Čelmzvud pogleda oko sebe. "Ne znam gde su."
<BR>&nbsp;&nbsp;&nbsp;&nbsp;&nbsp;Dečak zarida iz sve snage.
<BR>&nbsp;&nbsp;&nbsp;&nbsp;&nbsp;"Smiri se!" prasnu Čelmzvud. "Sad ću ih potražiti."
<BR>&nbsp;&nbsp;&nbsp;&nbsp;&nbsp;"Možda u druga sobi", predloži dečak.
<BR>&nbsp;&nbsp;&nbsp;&nbsp;&nbsp;"Dolazi ovamo", reče Čelmzvud, prošavši kroz vrata koja su vodila u susednu sobu. Pogledao je oko sebe, sa rukama na bokovima, pokušavajući da smisli gde bi Liki sakrio bombone.
<BR>&nbsp;&nbsp;&nbsp;&nbsp;&nbsp;"Možda ovde", reče dečak, pokazavši na orman.
<BR>&nbsp;&nbsp;&nbsp;&nbsp;&nbsp;Čelmzvud otvori orman. Unutra su se nalazile dve lopate, tri pijuka i nekoliko četkica, za koje je pretpostavljao da ih Likiji koriste u radu.
<BR>&nbsp;&nbsp;&nbsp;&nbsp;&nbsp;"Ovde nema ničega", reče on, zatvorivši vrata.
<BR>&nbsp;&nbsp;&nbsp;&nbsp;&nbsp;On se okrete ka dečaku, ali soba je bila prazna.
<BR>&nbsp;&nbsp;&nbsp;&nbsp;&nbsp;"Malo đubre je sve vreme lagalo", promrmlja on. "Verovatno je pobegao da ga ne bi istukao."
<BR>&nbsp;&nbsp;&nbsp;&nbsp;&nbsp;Vratio se u glavnu prostoriju - i zatekao ispred sebe snažno građenog crnca koji je u desnoj ruci držao pangu, koja je podsećala na mačetu.
<BR>&nbsp;&nbsp;&nbsp;&nbsp;&nbsp;"Šta se ovde dešava?" prasnu Čelmzvud.
<BR>&nbsp;&nbsp;&nbsp;&nbsp;&nbsp;"Dešava se sloboda, poručniče", reče crnac gotovo na savršenom engleskom. "Poslat sam da ubijem doktora Likija, ali ti ćeš morati da poslužiš."
<BR>&nbsp;&nbsp;&nbsp;&nbsp;&nbsp;"Zašto ikoga ubijate?" upita Čelmzvud. "Šta smo ikada učinili Masaima?"
<BR>&nbsp;&nbsp;&nbsp;&nbsp;&nbsp;"Ostaviću Masaima da na to odgovore. Svaki od njih bi na prvi pogled mogao reći da sam Kikuja - ali mi smo svi isti vama Britancima, zar ne?"
<BR>&nbsp;&nbsp;&nbsp;&nbsp;&nbsp;Čelmzvud pođe rukom za pištoljem i odjednom shvati da ga je ostavio na vitrini.
<BR>&nbsp;&nbsp;&nbsp;&nbsp;&nbsp;"Vi mi svi izgledate kako kukavički divljaci!"
<BR>&nbsp;&nbsp;&nbsp;&nbsp;&nbsp;"Zašto? Zato što nećemo da se susretnemo sa vama u borbi?" Crnčevo lice se ispuni gnevom. "Uzimate nam zemlju, zabranjujete nam da posedujemo oružje, čak ste proglasili za zločin da nosimo koplja - i onda nas nazivate divljacima zato što ne marširamo u formaciji prema vašim puškama!" On prezirno pljunu na pod. "Borimo se sa vama na jedini način koji nam je preostao."
<BR>&nbsp;&nbsp;&nbsp;&nbsp;&nbsp;"Ovo je velika zemlja, dovoljno velika za obe rase", reče Čelmzvud.
<BR>&nbsp;&nbsp;&nbsp;&nbsp;&nbsp;"Da smo mi došli u Englesku i oduzeli vam vašu najbolju zemlju i naterali vas da radite za nas, da li biste vi mislili da je Engleska dovoljno velika za obe rase?"
<BR>&nbsp;&nbsp;&nbsp;&nbsp;&nbsp;"Ja nisam političar", reče Čelmzvud, primičući se još jedan korak bliže svom oružju. "Ja samo radim svoj posao."
<BR>&nbsp;&nbsp;&nbsp;&nbsp;&nbsp;"A tvoj posao je da čuvaš dve stotine belaca na zemlji na kojoj je nekad bilo milion Kikuja", reče crnac, dok mu se na licu odražavao gnev.
<BR>&nbsp;&nbsp;&nbsp;&nbsp;&nbsp;"Biće vas mnogo manje od milion kad jednom završimo sa vama!" prosikta Čelmzvud, bacivši se za pištoljem.
<BR>&nbsp;&nbsp;&nbsp;&nbsp;&nbsp;Ma koliko brz bio, crnac je bio brži, i jednim potezom pange gotovo odrubi Englezovu desnu šaku u zglobu. Čelmzvud zaurla od bola i okrete se, izlažući leđa Kikuji dok je drugom rukom posezao za pištoljem.
<BR>&nbsp;&nbsp;&nbsp;&nbsp;&nbsp;Panga se ponovo spusti, gotovo ga raspolućujući, ali dok je padao uspeo je da obmota prste oko drške pištolja i povuče oroz. Metak pogodi crnca u grudi i on se, takođe, sruši na pod.
<BR>&nbsp;&nbsp;&nbsp;&nbsp;&nbsp;"Ubio si me!" prostenja Čelmzvud. "Zašto bi iko želeo da me ubije?"
<BR>&nbsp;&nbsp;&nbsp;&nbsp;&nbsp;"Vi imate toliko, a mi tako malo", prošaputa crnac. "Zašto morate imati i ono što je naše?"
<BR>&nbsp;&nbsp;&nbsp;&nbsp;&nbsp;"Šta sam vam ja ikada uradio?" upita Čelmzvud.
<BR>&nbsp;&nbsp;&nbsp;&nbsp;&nbsp;"Došao si ovamo. To je bilo dovoljno", reče crnac. "Prljavi Englezu!" Zatvorio je oči i umirio se.
<BR>&nbsp;&nbsp;&nbsp;&nbsp;&nbsp;"Prokleti crnče!" izusti Čelmzvud i umre.
<BR>&nbsp;&nbsp;&nbsp;&nbsp;&nbsp;Napolju, četiri Masaia nisu obraćala pažnju na zbivanja unutra. Pustili su malog Kikuju da ode, ni ne pogledavši ga. Poslovi nižih rasa nisu ih se ticali.
<BR>
<BR>&nbsp;&nbsp;&nbsp;&nbsp;&nbsp;"Ove zamisli o nadmoćnosti među pripadnicima iste rase veoma se teško mogu shvatiti", reče Belidore. "Jesi li siguran da si pravilno pročitao artefakt Sagledavaoče?"
<BR>&nbsp;&nbsp;&nbsp;&nbsp;&nbsp;"Ja ne čitam artefakte", odgovorih. "Ja ih upijam. Ja postajem jedno sa njima. Sve što su oni doživeli, ja doživljavam." Zastadoh. "Ne može doći do greške."
<BR>&nbsp;&nbsp;&nbsp;&nbsp;&nbsp;"Pa, ovo je svakako teško dokučiti, pogotovu kod rase koja će jednog dana kontrolisati veći deo Galaksije. Da li su smatrali da im je svaka rasa koju su susreli inferiorna?"
<BR>&nbsp;&nbsp;&nbsp;&nbsp;&nbsp;"Svakako su se tako ponašali", reče Istoričar. "Izgleda da su poštovali samo one rase koje su im se suprotstavile - a čak i tada su osećali da je vojna pobeda dokaz njihove nadmoćnosti."
<BR>&nbsp;&nbsp;&nbsp;&nbsp;&nbsp;"A ipak iz drevnih zabeleški znamo da je primitivni čovek obožavao neinteligentne životinje", ubaci se Egzobiolog.
<BR>&nbsp;&nbsp;&nbsp;&nbsp;&nbsp;"Mora da nisu dugo opstajale", reče Istoričar. "Ako se Čovek prema rasama Galaksije odnosio sa takvim prezirom, kakav je tek bio sa jadnim stvorenjima sa kojima je delio rodnu planetu?"
<BR>&nbsp;&nbsp;&nbsp;&nbsp;&nbsp;"Možda ih je posmatrao slično kao moju rasu", rekoh. "Ako nisu imali ništa što je želeo, ako nisu predstavljali pretnju..."
<BR>&nbsp;&nbsp;&nbsp;&nbsp;&nbsp;"Ali imali su nešto što je želeo", reče Egzobiolog. "On je bio mesojed. Oni su imali meso."
<BR>&nbsp;&nbsp;&nbsp;&nbsp;&nbsp;"I zemlju", dodade Istoričar. "Ako cela Galaksija nije bila dovoljna da zadovolji Čovekovu glad za teritorijama, zamisli samo kako bi nevoljan bio da deli svoj sopstveni svet."
<BR>&nbsp;&nbsp;&nbsp;&nbsp;&nbsp;"To je pitanje na koje verovatno nikad nećemo naći odgovor", reče Belidore.
<BR>&nbsp;&nbsp;&nbsp;&nbsp;&nbsp;"Osim ako se odgovor ne krije u jednom od preostalih artefakata", složi se Egzobiolog.
<BR>&nbsp;&nbsp;&nbsp;&nbsp;&nbsp;Uveren sam da ta primedba nije imala za cilj da me izvuče iz moje letargije, ali sinulo mi je da je proteklo pola dana otkako sam upio dršku noža, i da sam povratio dovoljno snage da ispitam sledeći artefakt.
<BR>&nbsp;&nbsp;&nbsp;&nbsp;&nbsp;Bio je to metalni stilus...
<BR>
<BR>&nbsp;&nbsp;&nbsp;&nbsp;&nbsp;15. februar, 2103:
<BR>&nbsp;&nbsp;&nbsp;&nbsp;&nbsp;Pa, konačno smo stigli! Superkrtica nas je provezla kroz tunel od Njujorka do Londona za samo četiri sata. Bez obzira na to, zakasnili smo dvadeset minuta, propustili avion i morali da čekamo narednih pet sati na sledeći let za Kartum. Odatle su naša prevozna sredstva postajala sve primitivnija - mlazni avioni do Najrobija i Aruše - a zatim kratki let šatlom do našeg logora, ali konačno smo ostavili civilizaciju za sobom. Nikad ranije nisam video ovoliko prostranstvo; jedva primećuješ nebodere Njererea, najbližeg grada.
<BR>&nbsp;&nbsp;&nbsp;&nbsp;&nbsp;Posle pozdravnog govora u kome nam je rečeno šta da očekujemo i kako da se ponašamo na safariju, dobili smo slobodno popodne da upoznamo svoje saputnike. Ja sam najmlađi član grupe: većina ljudi mojih godina ovakvo putovanje jednostavno sebi ne može priuštiti. Naravno, većina ljudi mojih godina nema ujka Rojbena koji umre i ostavi im tonu novca. (Pa, sad kad je safari plaćen, to je verovatno negde oko dvesta grama. Ha, ha.)
<BR>&nbsp;&nbsp;&nbsp;&nbsp;&nbsp;Smeštaj je prilično primitivan. Tu su staromodne mikrotalasne pećnice za podgrevanje hrane, iako će većina nas jesti po restoranima. Koliko sam shvatio, japanski i brazilski su najpopularniji, prvi zbog hrane - prava riba - a drugi zbog zabave. Moj cimer je gospodin Šiboni, postariji japanski gospodin koji mi kaže da je štedeo petnaest godina da pođe na ovaj safari. Izgleda mi prijatan i dobroćudan; nadam se da će podneti napore putovanja.
<BR>&nbsp;&nbsp;&nbsp;&nbsp;&nbsp;Stvarno sam želeo da se istuširam, da uđem u fazon, ali voda je ovde retka, i izgleda da ću se morati zadovoljiti starim hemijskim suvim tušem. Znam, znam, dezinfikuje pored toga što čisti, ali da sam želeo sve udobnosti kuće, ostao bih kući i uštedeo 150.000 dolara.
<BR>
<BR>&nbsp;&nbsp;&nbsp;&nbsp;&nbsp;16. februar:
<BR>&nbsp;&nbsp;&nbsp;&nbsp;&nbsp;Danas smo se upoznali sa našim vodičem. Ne znam zašto, ali ne uklapa se u moju sliku afričkog safari-vodiča. Očekivao sam nekog osedelog, starog veterana sa pregršt priča, koji je možda video cibet-mačku ili malu antilopu pre no što su istrebljeni. Dobili smo Kevina Ol Tambakea, mladog Masaia koji ne može imati ni dvadeset pet godina i nosi odelo, dok svi mi nosimo naše kaki šortseve. Ipak, on je ovde živeo ceo svoj život, pa pretpostavljam da zna kako da se snađe.
<BR>&nbsp;&nbsp;&nbsp;&nbsp;&nbsp;I priznajem mu ovo: odlično priča priče. Pola sata nam je pripovedao mitove kako su njegovi ljudi živeli u kolibama zvanim manjate i kako se njihov ispit zrelosti sastojao u tome da ubiju lava kopljem. Kao da bi vlada dozvolila bilo kome da ubije životinju!
<BR>&nbsp;&nbsp;&nbsp;&nbsp;&nbsp;Proveli smo jutro vozeći se do kratera Ngorongoro. To je urušena kaldera, ili vulkan, koji je nekad bio viši od samog Kilimandžara. Kevin kaže da je bio prebogat divljači, mada ne shvatam kako, svaka životinja koja bi stajala na njemu kada se urušio bila bi istog trenutka mrtva.
<BR>&nbsp;&nbsp;&nbsp;&nbsp;&nbsp;Mislim da je pravi razlog što smo otišli tamo bio da malo razmrdamo vozilo i da se naučimo pravilnom ponašanju. Izgleda da je poslužilo svrsi. U dva odeljka uređaj za klimatizaciju nije pravilno radio, servisni mehanizam nije mogao da pogodi temperaturu hladnih pića i jednom, kada smo pomislili da smo ugledali pticu, nas troje je istovremeno pozvalo Kevina i zaglavilo mu komunikacionu liniju.
<BR>&nbsp;&nbsp;&nbsp;&nbsp;&nbsp;Po podne smo otišli u Serengeti. Kevin kaže da se nekada protezao sve do kenijske granice, ali sada je to samo park od nekih četrdesetak kvadratnih kilometara u blizini Kratera. Posle jedan sat traganja ugledali smo vevericu, ali nestala je u rupi pre no što sam mogao namestiti svoju holokameru. Ipak, bila je veoma upečatljiva. Razni prelivi smeđe, tamne oči i paperjasti rep. Kevin je procenio da je bila gotovo kilogram teška, i rekao da je poslednji put video tako veliku kad je bio dečak.
<BR>&nbsp;&nbsp;&nbsp;&nbsp;&nbsp;Malo pre no što smo se vratili u kamp, Kevin je primio poruku na radiju od drugog vozača da su pronašli dva čvorka kako se gnezde na drvetu na oko dvanaest kilometara severoistočno od nas. Kompjuter u vozilu saopštio nam je da ne možemo stići tamo pre mraka, pa je Kevin zabeležio mesto u memoriji i obećao nam da ćemo narednog jutra prvo tamo otići.
<BR>&nbsp;&nbsp;&nbsp;&nbsp;&nbsp;Opredelio sam se za brazilski restoran i proveo par prijatnih sati slušajući neki bend uživo. Vrlo lep kraj prvog pravog dana safarija.
<BR>
<BR>&nbsp;&nbsp;&nbsp;&nbsp;&nbsp;17. februar:
<BR>&nbsp;&nbsp;&nbsp;&nbsp;&nbsp;Pošli smo u zoru u potragu za čvorcima, i iako smo našli drvo gde su opaženi, nismo ih videli. Neko od putnika - mislim da je u pitanju bio mali čovek iz Burme, mada nisam siguran - mora da se požalio, jer je Kevin uskoro kazao celoj družini da je ovo safari, da nema jemstva da ćemo videti ijednu pticu ili životinju, i, mada će on dati sve od sebe, ne možemo znati gde se divljač može kriti.
<BR>&nbsp;&nbsp;&nbsp;&nbsp;&nbsp;A onda, još dok je govorio, prugasti mungos, dugačak gotovo trideset centimetara pojavio se niotkud. Izgledalo je da ne obraća pažnju na nas i Kevin nam saopšti da gasimo motor i prelazimo u lebdenje da ga buka ne bi oterala.
<BR>&nbsp;&nbsp;&nbsp;&nbsp;&nbsp;Posle nekih minut-dva svi na desnoj strani vozila već su holografisali mungosa, i polako smo se okretali oko svoje ose da bi ga leva strana mogla videti - ali pokret mora da ga je uplašio, jer, iako je manevar trajao manje od trideset sekundi, kad smo se opet umirili, nigde ga nije bilo.
<BR>&nbsp;&nbsp;&nbsp;&nbsp;&nbsp;Kevin nas je obavestio da je vozilo uslikalo mungosa na svojim automatskim holoima i da će ih moći uzeti svi koji su propustili priliku da ga holografišu.
<BR>&nbsp;&nbsp;&nbsp;&nbsp;&nbsp;Osećali smo se sjajno - bar desna strana vozila - kada smo stali da ručamo, a tokom popodnevnog traganja ugledali smo tri žute ptice-tkalice kako prave svoja loptasta gnezda na drvetu. Kevin nas je pustio da iziđemo, upozorivši nas da se ne primičemo na manje od trideset metara, i proveli smo skoro jeda sat posmatrajući i holografišući ih.
<BR>&nbsp;&nbsp;&nbsp;&nbsp;&nbsp;Sve u svemu, izuzetno zadovoljavajući dan.
<BR>&nbsp;&nbsp;&nbsp;&nbsp;&nbsp;18. februar
<BR>&nbsp;&nbsp;&nbsp;&nbsp;&nbsp;Danas smo napustili kamp oko jedan sat posle izlaska Sunca i pošli na novu lokaciju: klisuru Olduvaji.
<BR>&nbsp;&nbsp;&nbsp;&nbsp;&nbsp;Kevin nam je saopštio da ćemo ovde provesti naša poslednja dva dana, i da je zbog širenja gradova i farmi na ravnicama, preostala krupna divljač uglavnom ograničena na jaruge i padine klisure.
<BR>&nbsp;&nbsp;&nbsp;&nbsp;&nbsp;Nijedno vozilo, pa čak ni naše specijalno opremljeno, ne može da manevriše u klisuri, pa smo svi izišli i počeli da hodamo u koloni iza Kevina.
<BR>&nbsp;&nbsp;&nbsp;&nbsp;&nbsp;Većini nas bilo je vrlo teško da drže korak sa Kevinom. On se verao uz i niz stene kao da je to radio ceo život, dok se ja ne mogu setiti poslednjeg puta da sam video stepenice koje se ne bi pokrenule kada bih stao na njih. Hodali smo možda nekih pola sata kada začuh jednog od ljudi na začelju kolone kako viče i pokazuje na dno klisure, svi pogledasmo i ugledasmo nešto kako trči izuzetnom brzinom.
<BR>&nbsp;&nbsp;&nbsp;&nbsp;&nbsp;"Još jedna veverica?" upitah.
<BR>&nbsp;&nbsp;&nbsp;&nbsp;&nbsp;Kevin se samo osmehnu.
<BR>&nbsp;&nbsp;&nbsp;&nbsp;&nbsp;Čovek iza mene reče kako misli da je to bio mungos.
<BR>&nbsp;&nbsp;&nbsp;&nbsp;&nbsp;"Ono što ste videli", reče Kevin, "bio je dik-dik, poslednja preživela rasa afričke antilope."
<BR>&nbsp;&nbsp;&nbsp;&nbsp;&nbsp;"Koliko je bila velika?" upita žena.
<BR>&nbsp;&nbsp;&nbsp;&nbsp;&nbsp;"Oko prosečne veličine", reče Kevin. "Možda dvadeset pet centimetara u visini ramena."
<BR>&nbsp;&nbsp;&nbsp;&nbsp;&nbsp;Zamisli nešto dvadeset pet centimetara visoko da se naziva prosečno!
<BR>&nbsp;&nbsp;&nbsp;&nbsp;&nbsp;Kevin je objasnio da su dik-dikovi veoma teritorijalni i da ovaj ne bi odlutao daleko od svoje oblasti. Što je značilo da ćemo ga, ako budemo strpljivi i tihi - i budemo imali sreće - ponovo ugledati.
<BR>&nbsp;&nbsp;&nbsp;&nbsp;&nbsp;Upitao sam Kevina koliko dik-dikova živi u klisuri; on se počešao po glavi, malo razmislio i rekao da ih možda ima svih deset. (A u Jeloustounu ima samo još devetnaest zečeva! Nije čudo što svi ozbiljni zaluđenici za životinje dolaze u Afriku.)
<BR>&nbsp;&nbsp;&nbsp;&nbsp;&nbsp;Hodali smo još jedan sat, a onda napravili pauzu za ručak, dok nam je Kevin objašnjavao istoriju ovog mesta, pričajući nam o otkrićima doktora Likija. Verovatno ima još kostura koji bi se mogli iskopati, pretpostavljao je, ali vlada nije htela da otera životinje sa mesta koje im je postalo poslednje utočište, pa će kosti morati da sačekaju neko drugo pokolenje da ih otkopa. U grubom prevodu, to je značilo da Tanzanija nije nameravala da se odrekne prihoda od tri stotine turista nedeljno i preda krunski dragulj svojih parkova gomili antropologa. Ne mogu da kažem da ih osuđujem.
<BR>&nbsp;&nbsp;&nbsp;&nbsp;&nbsp;Druge grupe počele su da pristižu u klisuru i mislim da je broj ljudi na safariju dostigao sedamdeset do kraja ručka. Vodiči izgleda da su 'podelili' delove klisure i primetio sam da retko prilazimo bilo kojoj drugoj grupi na manje od pola kilometra.
<BR>&nbsp;&nbsp;&nbsp;&nbsp;&nbsp;Kevin nas je pitao da li želimo da sedimo u senci dok ne prođu dnevne vrućine, ali pošto nam je ovo bio pretposlednji dan na safariju, nadmoćnom većinom izglasali smo da nastavimo čim završimo sa obedom.
<BR>&nbsp;&nbsp;&nbsp;&nbsp;&nbsp;Nije moglo proći više od deset minuta kada se katastrofa dogodila. Spuštali smo se niz strmu padinu u koloni, kao i obično sa Kevinom na čelu, i sa mnom odmah iza njega, kada začuh stenjanje i odmah zatim iznenađeni povik; okrenuh se i ugledah gospodina Šibonija kako se kotrlja niz stazu. Očigledno se okliznuo i svi smo mogli čuti kako mu pucaju kosti u nozi dok nam se približavao.
<BR>&nbsp;&nbsp;&nbsp;&nbsp;&nbsp;Kevin se namesti da ga zadrži i gotovo se i sam prevrnuo pre no što je konačno zaustavio jadnog gospodina Šibonija. Onda je kleknuo pored starog gospodina da bi mu pogledao slomljenu nogu - ali dok je to radio, njegovo oštro oko spazi nešto što je svima nama promaklo, i odjednom on pojuri gore, poput majmuna. Zaustavio se na mestu gde se gospodin Šiboni sapleo, čučnuo je i stao nešto posmatrati. Onda, bled kao smrt, pokupi stvarčicu i donese je da je vidimo.
<BR>&nbsp;&nbsp;&nbsp;&nbsp;&nbsp;Bio je to mrtvi gušter, odrastao, dugačak gotovo dvadeset centimetara; zgnječio ga je gospodin Šiboni. Bilo je nemoguće prosuditi da li je on izazvao njegov pad ili ga gospodin Šiboni jednostavno nije mogao izbeći kada se počeo kotrljati... ali bilo je svejedno: gospodin Šiboni je bio odgovoran za smrt životinje u Nacionalnom Parku.
<BR>&nbsp;&nbsp;&nbsp;&nbsp;&nbsp;Pokušao sam da se prisetim dokumenta koji smo potpisali i kojim smo dali Upravi Parka dozvolu da trenutno povuku novac sa naših računa ako bismo iz bilo kog razloga usmrtili životinju, čak i u samozaštiti. Znao sam da je najmanja kazna bila 50.000 dolara, ali mislim da je to bilo za dve srazmerno česte ptice, a da su ugaame-gušteri i geko-gušteri bili oko 70.000 dolara.
<BR>&nbsp;&nbsp;&nbsp;&nbsp;&nbsp;Kevin podiže guštera da ga svi pogledamo i reče nam da, u slučaju da se povede sudski postupak, svi smo svedoci šta se dogodilo.
<BR>&nbsp;&nbsp;&nbsp;&nbsp;&nbsp;Gospodin Šiboni zastenja od bola i Kevin reče da nema smisla da se gušter protraći, pa mi ga dade dok je pričvršćivao nogu gospodinu Šiboniju i pozivao hitnu pomoć preko radija.
<BR>&nbsp;&nbsp;&nbsp;&nbsp;&nbsp;Stao sam zagledati malog guštera. Stopala su mu bila fino oblikovana, rep dugačak i elegantan, ali boje su ostavile najveći utisak na mene: crvenkasta glava, plavo telo, i sive noge, koje su postajale svetlije u blizini kandži. Divna, divna stvar, čak i u smrti.
<BR>&nbsp;&nbsp;&nbsp;&nbsp;&nbsp;Pošto je hitna pomoć odvela gospodina Šibonija natrag u logor, Kevin nam je naredni sat pokazivao kako dejstvuje ugaama-gušter: kako mu oči mogu istovremeno gledati u oba smera, kako pomoću kandži može visiti sa bilo kakve neravne površine i kako mu zubi uspešno mogu probiti oklop insekata koje uhvati. Konačno, s obzirom na tragediju, kao i zato što je želeo da proveri stanje gospodina Šibonija, Kevin predloži da završimo za danas.
<BR>&nbsp;&nbsp;&nbsp;&nbsp;&nbsp;Niko od nas se nije usprotivio - znali smo da će Kevin provesti još dodatne sate, pišući izveštaj o događaju i uveravajući Upravu Parka da njegova safari kompanija nije kriva - ali ipak smo se osećali prevareni, pošto nam je preostao još samo jedan dan. Mislim da je Kevin to naslutio, zato što nam je, malo pre no što smo stigli u logor, obećao za sutra nešto posebno.
<BR>&nbsp;&nbsp;&nbsp;&nbsp;&nbsp;Probdeo sam pola noći pitajući se šta bi to moglo biti? Da li je moguće da on zna gde su ostali dik-dikovi? Ili su možda legende o poslednjem flamingu tačne?
<BR>
<BR>&nbsp;&nbsp;&nbsp;&nbsp;&nbsp;19. februar:
<BR>&nbsp;&nbsp;&nbsp;&nbsp;&nbsp;Svi smo bili uzbuđeni kada smo se jutros popeli u vozilo. Svi su zapitkivali Kevina šta je to 'nešto posebno', ali on se samo osmehivao i stalno menjao temu razgovora. Konačno smo stigli do klisure Olduvaji i počesmo da pešačimo, samo je ovog puta izgledalo kao da tačno znamo kuda smo se zaputili, i Kevin jedva da je zastajao da možda negde primeti dik-dika.
<BR>&nbsp;&nbsp;&nbsp;&nbsp;&nbsp;Spuštali smo se niz zavojite, krivudave staze, saplitali se o korenje drveća, zakačinjali rukama i nogama trnje na žbunju, ali niko nije prigovarao, jer je Kevin izgledao tako uveren u svoje iznenađenje da su sve neprijatnosti bivale odmah zaboravljene.
<BR>&nbsp;&nbsp;&nbsp;&nbsp;&nbsp;Konačno, stigli smo do dna klisure i počeli da hodamo ravnom stazom. Ipak, do pauze za ručak ništa nismo videli. Dok smo sedeli u senci akacije, jedući, Kevin izvadi radio i stade pričati sa drugim vodičima. Jedna grupa ugledala je tri dik-dika, a druga je pronašla zlatovranu ljubičastih grudi u gnezdu sa dva mladunca. Kevin ima takmičarski duh i obično bi ga takve vesti podstakle da požuruje sve ostale da brzo završe sa obrocima kako se ne bi dogodilo da se vrate u logor videvši manje od svih ostalih, ali ovaj put samo se nasmešio i rekao drugim vodičima da ništa nismo videli na dnu klisure i da divljač izgleda da je negde otišla, možda u potragu za vodom.
<BR>&nbsp;&nbsp;&nbsp;&nbsp;&nbsp;Onda, kada se ručak završio, Kevin se udaljio nekih pedeset metara, nestao u pećini i pojavio se trenutak kasnije sa malim, drvenim kavezom. U njemu se nalazila mala, smeđa ptica, ali, mada sam bio uzbuđen da je vidim iz te blizine, osećao sam se pomalo razočarano: zar je ovo predstavljalo iznenađenje?
<BR>&nbsp;&nbsp;&nbsp;&nbsp;&nbsp;"Jeste li ikada videli medovođu?" upita on.
<BR>&nbsp;&nbsp;&nbsp;&nbsp;&nbsp;Svi rekosmo da nismo i on nam objasni da je to ime smeđe ptičice.
<BR>&nbsp;&nbsp;&nbsp;&nbsp;&nbsp;Upitao sam zašto se tako zove kada očigledno ne pravi med, a ne izgleda mi sposobna da zameni Kevina kao našeg vođu, i on se opet osmehnu.
<BR>&nbsp;&nbsp;&nbsp;&nbsp;&nbsp;"Vidiš ono drvo?" upita on, pokazavši na jedno drvo možda sedamdeset metara udaljeno. Na jednoj nižoj grani nalazila se velika košnica.
<BR>&nbsp;&nbsp;&nbsp;&nbsp;&nbsp;"Da", rekoh.
<BR>&nbsp;&nbsp;&nbsp;&nbsp;&nbsp;"Onda gledaj", reče on, otvorivši kavez i pustivši pticu. Za trenutak je stajala mirno da bi zatim zalepršala krilima i poletela ka drvetu.
<BR>&nbsp;&nbsp;&nbsp;&nbsp;&nbsp;"Proverava da li tu ima meda", objasni Kevin, pokazujući na pticu koja je kružila oko košnice.
<BR>&nbsp;&nbsp;&nbsp;&nbsp;&nbsp;"Gde će sada?" upitah, pošto je ptica odjednom poletela niz rečno korito.
<BR>&nbsp;&nbsp;&nbsp;&nbsp;&nbsp;"Da nađe partnera."
<BR>&nbsp;&nbsp;&nbsp;&nbsp;&nbsp;"Partnera?" upitah, zbunjen.
<BR>&nbsp;&nbsp;&nbsp;&nbsp;&nbsp;"Čekaj i videćeš", reče Kevin, sedajući leđima naslonjen na veliki kamen.
<BR>&nbsp;&nbsp;&nbsp;&nbsp;&nbsp;Svi smo sledili njegov primer i seli u senku, dvogleda i holoa uperenih ka drvetu. Posle skoro jedan sat, ništa se nije dogodilo i neki su postajali nemirni, kada se Kevin uspravi i pokaza u pravcu rečnog korita.
<BR>&nbsp;&nbsp;&nbsp;&nbsp;&nbsp;"Tamo!" prošapta on. Pogledao sam u pravcu u kome je pokazivao, i tamo, sledeći pticu, koja je letela odmah ispred nje i izbezumljeno cvrkutala, bila je ogromna crnobela životinja, najveća koju sam u životu video.
<BR>&nbsp;&nbsp;&nbsp;&nbsp;&nbsp;"Šta je to?" prošaputah.
<BR>&nbsp;&nbsp;&nbsp;&nbsp;&nbsp;"Medni jazavac", odgovori Kevin tiho. "Pre dvadeset godina smatralo se da su istrebljeni, ali jedan par se nastanio u Olduvajiu. Ovo je četvrto pokolenje ovde rođeno."
<BR>&nbsp;&nbsp;&nbsp;&nbsp;&nbsp;"Da li će pojesti pticu?" upita jedan iz družine.
<BR>&nbsp;&nbsp;&nbsp;&nbsp;&nbsp;"Ne", prošaputa Kevin. "Ptica će ga odvesti do meda, i pošto on skine košnicu i pojede svoje, ostaviće nešto i za nju."
<BR>&nbsp;&nbsp;&nbsp;&nbsp;&nbsp;Bilo je baš kao što je Kevin rekao. Jazavac se popeo uz stablo drveta i oborio košnicu prednjom šapom, onda sišao dole i rasturio je, ne obraćajući pažnju na ujede pčela. Ceo opčinjujući prizor uhvatili smo na našim holoima, i kad je završio zaista je ostavio nešto meda za medovođu.
<BR>&nbsp;&nbsp;&nbsp;&nbsp;&nbsp;Kasnije dok je Kevin hvatao pticu i vraćao je u njen kavez, mi ostali smo razgovarali o onome čemu smo upravo prisustvovali. Ja sam mislio da medni jazavac mora da je težio petnaest kilograma, iako su ga hladnokrvniji članovi družine procenjivali na između trinaest i četrnaest. Štagod, stvorenje je bilo ogromno. Razgovor je onda prešao na veličinu napojnice koju bi trebalo dati Kevinu, pošto ju je svakako zaslužio.
<BR>&nbsp;&nbsp;&nbsp;&nbsp;&nbsp;Dok pišem ovu konačnu stavku u mom dnevniku sa safarija, još drhćem od uzbuđenja koje može nastati samo posle susreta sa nekom velikom životinjom u divljini. Pre ovog popodneva, imao sam sumnji oko safarija - smatrao sam da je preskup, ili da su možda moja očekivanja bila preterana - ali sada znam da se svaki peni isplatio, osećam da jedan deo svoga bića ostavljam ovde i da nikad neću biti istinski zadovoljan dok se ne vratim u ovaj poslednji bastion divljine.
<BR>
<BR>&nbsp;&nbsp;&nbsp;&nbsp;&nbsp;Logor je zujao od uzbuđenja. Baš kad smo bili uvereni da nema više blaga da se pronađe, Zvezdani Blizanci su pronašli tri koščice, spojene žicom - očigledno ljudski artefakt. "Ali starost je pogrešna", reče Istoričar, pošto je podrobno ispitao kosti svojom opremom. "Ovo je primitivan nakit - za ukrašavanje divljaka, moglo bi se reći - a i kosti i žica potiču iz vremena kad je čovek već bio otkrio svemirska putovanja."
<BR>&nbsp;&nbsp;&nbsp;&nbsp;&nbsp;"Da li..."
<BR>&nbsp;&nbsp;&nbsp;&nbsp;&nbsp;"...ti poričeš da smo..."
<BR>&nbsp;&nbsp;&nbsp;&nbsp;&nbsp;"...ovo pronašli u..."
<BR>&nbsp;&nbsp;&nbsp;&nbsp;&nbsp;"...klisuri?" upitaše Blizanci.
<BR>&nbsp;&nbsp;&nbsp;&nbsp;&nbsp;"Verujem vam", reče Istoričar. "Samo kažem da ovo predstavlja anahronizam."
<BR>&nbsp;&nbsp;&nbsp;&nbsp;&nbsp;"To je naše otkriće, i..."
<BR>&nbsp;&nbsp;&nbsp;&nbsp;&nbsp;"...nosiće naše ime."
<BR>&nbsp;&nbsp;&nbsp;&nbsp;&nbsp;"Niko vam ne poriče pravo na otkriće", reče Belidore. "Samo ste nam podarili zagonetku."
<BR>&nbsp;&nbsp;&nbsp;&nbsp;&nbsp;"Dajte to..."
<BR>&nbsp;&nbsp;&nbsp;&nbsp;&nbsp;"...Onom Koji Sagledava i on..."
<BR>&nbsp;&nbsp;&nbsp;&nbsp;&nbsp;"...će rešiti zagoneku."
<BR>&nbsp;&nbsp;&nbsp;&nbsp;&nbsp;"Učiniću šta mogu", rekoh. "Ali nije mnogo proteklo otkako sam upio iglu. Moram se odmoriti i povratiti snagu."
<BR>&nbsp;&nbsp;&nbsp;&nbsp;&nbsp;"To je..."
<BR>&nbsp;&nbsp;&nbsp;&nbsp;&nbsp;"...prihvatljivo."
<BR>&nbsp;&nbsp;&nbsp;&nbsp;&nbsp;Pustili smo Moritoa da čisti i glača artefakte, dok smo mi raspravljali zašto bi primitivni fetiš postojao u eri zvezdanih putovanja. Konačno, Egzobiolog ustade.
<BR>&nbsp;&nbsp;&nbsp;&nbsp;&nbsp;"Ja se vraćam u klisuru", reče nam ona. "Ako su Zvezdani Blizanci mogli ovo naći, možda ima i drugih stvari koje smo prevideli. Konačno, to je ogromno nalazište." Ona zastade i pogleda nas ostale. "Da li bi neko pošao sa mnom?"
<BR>&nbsp;&nbsp;&nbsp;&nbsp;&nbsp;Bližio se kraj dana i niko se ne javi; Egzobiolog se konačno okrete i pođe stazom koja je vodila u dubine klisure Olduvaji.
<BR>&nbsp;&nbsp;&nbsp;&nbsp;&nbsp;Bio je mrak kada sam se konačno osetio dovoljno snažan da upijem nakit. Raširio sam se oko kostiju i žice i ubrzo se sjedinio sa njima...
<BR>
<BR>&nbsp;&nbsp;&nbsp;&nbsp;&nbsp;Ime mu je bilo Džozef Meromo i mogao je živeti sa novcem, ali ne i sa krivicom.
<BR>&nbsp;&nbsp;&nbsp;&nbsp;&nbsp;Sve je počelo sa kontaktom u Briselu i zagonetnim predlogom sa vrha multinacionalnog konglomerata čije se sedište tamo nalazilo. Hteli su se otarasiti izvesnog tereta. Nisu imali gde to da urade. Da li bi Tanzanija mogla pomoći?
<BR>&nbsp;&nbsp;&nbsp;&nbsp;&nbsp;Meromo im je rekao da će pogledati, ali da sumnja da bi njegova vlada mogla nešto učiniti.
<BR>&nbsp;&nbsp;&nbsp;&nbsp;&nbsp;Samo pokušaj, došao je odgovor.
<BR>&nbsp;&nbsp;&nbsp;&nbsp;&nbsp;U stvari, došlo je malo više od odgovora. Narednog dana privatni kurir isporučio je debeli svežanj krupnih novčanica, sa ljubaznim pisamcetom u kojem su se zahvaljivali Meromou za sav trud u vezi sa njihovim slučajem.
<BR>&nbsp;&nbsp;&nbsp;&nbsp;&nbsp;Meromo je umeo da prepozna mito kad bi ga video - dovoljno ih je primio u svojoj karijeri - ali nikad ni približno ove veličine. I to ne za pomoć, već samo zato što je voljan da ispita mogućnosti.
<BR>&nbsp;&nbsp;&nbsp;&nbsp;&nbsp;Pa, pomislio je, zašto da ne? Šta bi to mogli imati? Par buradi sa toksičnim otpadom? Par šipki plutonijuma? Zakopaš ih dovoljno duboko u zemlji i niko nikad neće znati niti će ih biti briga. Zar nisu baš to radile Zapadne zemlje?
<BR>&nbsp;&nbsp;&nbsp;&nbsp;&nbsp;Naravno, dogodila se Denverska nesreća, i ona mala nezgoda koja je načinila Temzu neupotrebljivom za piće gotovo ceo vek, ali jedini razlog što su te stvari tako brzo padale na um bio je što su to bili izuzeci, a ne pravila. Bilo je na hiljade takvih mesta širom sveta i devedeset devet odsto nije pravilo nikakve probleme.
<BR>&nbsp;&nbsp;&nbsp;&nbsp;&nbsp;Meromo je pomoću kompjutera projektovao holografsku mapu Tanzanije iznad svog stola. Pogledao ju je, namrštio se, dodao topografske odlike i onda ju je počeo podrobno proučavati.
<BR>&nbsp;&nbsp;&nbsp;&nbsp;&nbsp;Ako se odluči da im pomogne da uklone tu stvar, ma šta ona bila - a to, rekao je sebi, još nije predstavljalo obavezu - gde bi bilo najbolje mesto da se ona stavi?
<BR>&nbsp;&nbsp;&nbsp;&nbsp;&nbsp;U more? Ne, ribari bi je izvukli za dva minuta, odneli je štampi i podigli toliku graju da bi ga na kraju smenili i verovatno naterali ostatak vlade da podnese ostavke. Partija zaista nije mogla sebi priuštiti još neki skandal ove godine.
<BR>&nbsp;&nbsp;&nbsp;&nbsp;&nbsp;Provincija Selus? Možda pre pet vekova, kada je predstavljala poslednju divljinu na kontinentu, ali ne sada, ne sa naprednim, poluautonomnom gradom-državom od pedeset dva miliona ljudi na čijem mestu nekada nije bilo ničega osim slonova i gotovo neprohodnog trnovitog žbunja.
<BR>&nbsp;&nbsp;&nbsp;&nbsp;&nbsp;Jezero Viktorija? Ne. Isti problem sa ribarima. Dar es Salam? To bi možda moglo. Dovoljno blizu obali da učini prenos lakim, praktično napušten od kako je Dodoma postao novi glavni grad zemlje.
<BR>&nbsp;&nbsp;&nbsp;&nbsp;&nbsp;Ali Dar es Salaam zadesio je zemljotres pre dvadeset godina, kada je Meromo još bio dečak, a nije smeo rizikovati da naredni otkrije ili razbije šta god bi tu trebalo da se sakrije.
<BR>&nbsp;&nbsp;&nbsp;&nbsp;&nbsp;Nastavio je da prelazi preko mape: Gombe, Ruaha, Iringa, Mbeja, Mtvara, Tarenžir, Olduvaji...
<BR>&nbsp;&nbsp;&nbsp;&nbsp;&nbsp;On zastade, zagleda se u Olduvaji i zatim potraži sve raspoložive podatke.
<BR>&nbsp;&nbsp;&nbsp;&nbsp;&nbsp;Goto milju dubok. To mu je išlo u prilog. Nema više životinja. Tim bolje. Nema naseobina na strmim padinama. Samo šačica Masaia još živi u blizini, ne više od dvadesetak porodica, a oni su bili isuviše oholi da bi obraćali pažnju na ono što vlada radi. U to je Meromo bio siguran: i sam je bio Masai.
<BR>&nbsp;&nbsp;&nbsp;&nbsp;&nbsp;I tako, odlagao je stvar koliko je mogao, primao gotovinske poklone skoro dve godine i konačno ugovorio datum preuzimanja.
<BR>&nbsp;&nbsp;&nbsp;&nbsp;&nbsp;Meromo je gledao kroz prozor svoje kancelarije na trideset četvrtom spratu, preko uzavrelog grada Dodome, na istok gde je zamišljao da se nalazi klisura Olduvaji.
<BR>&nbsp;&nbsp;&nbsp;&nbsp;&nbsp;Izgledalo je tako jednostavno. Da, plaćeno mu je mnogo novca, nepriličan iznos - ali ove multinacionalke imale su para na bacanje. To je trebalo biti samo par desetina šipki plutonijuma, bar je on tako mislio. Otkud je znao da je reč o četrdeset dve tone nuklearnog otpada?
<BR>&nbsp;&nbsp;&nbsp;&nbsp;&nbsp;Nije bilo vraćanja novca. Čak i da je to hteo, teško bi mogao očekivati od njih da se vrate i izvuku sav taj smrtonosni materijal iz zemlje. Verovatno je bezbedan, verovatno niko nikad neće saznati...
<BR>&nbsp;&nbsp;&nbsp;&nbsp;&nbsp;Ali taj otpad pohodio mu je misli tokom dana i, još gore, tokom noći, pojavljujući se u različitim oblicima u njegovim snovima. Ponekad je bio u vidu pažljivo zavarenih buradi, ponekad u vidu bombi koje otkucavaju, ponekad se nesreća već odigrala i sve što je mogao videti bila su spržena tela dece Masai, razbacana po rubu klisure.
<BR>&nbsp;&nbsp;&nbsp;&nbsp;&nbsp;Skoro šest meseci se sam borio sa svojim đavolima, ali, naposletku, shvatio je da mora potražiti pomoć. Snovi ga nisu pohodili samo noću već i danju. Sedeo bi na poslovnom sastanku i odjednom bi se obreo među ispijenim, ranama prekrivenim telima Masaia iz Olduvajia. Čitao bi knjigu i reči bi se promenile, čitao bi kako je Džozef Meromo osuđen na smrt zbog svoje pohlepe. Posmatrao bi holo nesreće Titanika i odjednom bi video neku verziju Nesreće u Olduvajiu.
<BR>&nbsp;&nbsp;&nbsp;&nbsp;&nbsp;Konačno, otišao je psihijatru, i zato što je bio Masai odabrao je psihijatra Masaia. Plašeći se doktorovog prezira, Meromo nije hteo tačno reći šta izaziva košmare i halucinacije, i posle skoro pola godine bezuspešnih pokušaja da ga izleči, psihijatar mu je saopštio da ne može ništa više učiniti.
<BR>&nbsp;&nbsp;&nbsp;&nbsp;&nbsp;"Da li to znači da se nikad neću otarasiti ovih snova?" upita Meromo.
<BR>&nbsp;&nbsp;&nbsp;&nbsp;&nbsp;"Možda i ne", reče psihijatar. "Ja vam ne mogu pomoći, ali možda postoji jedan čovek koji može."
<BR>&nbsp;&nbsp;&nbsp;&nbsp;&nbsp;On stade nešto prebirati po stolu i izvuče malu, belu kartu. Na njoj je bila napisana jedna jedina reč: MULEVO.
<BR>&nbsp;&nbsp;&nbsp;&nbsp;&nbsp;"Ovo je njegova posetnica", reče psihijatar. "Uzmite je."
<BR>&nbsp;&nbsp;&nbsp;&nbsp;&nbsp;"Ovde nema nikakve adrese, nikakvih uputstava kako dopreti do njega", reče Meromo. "Kako da ga pronađem?"
<BR>&nbsp;&nbsp;&nbsp;&nbsp;&nbsp;"On će pronaći vas."
<BR>&nbsp;&nbsp;&nbsp;&nbsp;&nbsp;"Daćete mu moje ime?"
<BR>&nbsp;&nbsp;&nbsp;&nbsp;&nbsp;Psihijatar odmahnu glavom. "Neću morati. Samo nosite posetnicu sa sobom. Znaće da su vam potrebne njegove usluge."
<BR>&nbsp;&nbsp;&nbsp;&nbsp;&nbsp;Meromo se osećao kao da se sa njim zbija neka šala koju nije razumeo, ali pokorno je stavio posetnicu u džep i ubrzo zaboravio na nju.
<BR>&nbsp;&nbsp;&nbsp;&nbsp;&nbsp;Dve nedelje kasnije, dok je pio u baru, odlažući odlazak kući na spavanje koliko je mogao, priđe mu jedna mala žena.
<BR>&nbsp;&nbsp;&nbsp;&nbsp;&nbsp;"Da li ste vi Džozef Meromo?" upita ona.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Molim vas, pratite me."
<BR>&nbsp;&nbsp;&nbsp;&nbsp;&nbsp;"Zašto?" upita on sumnjičavo.
<BR>&nbsp;&nbsp;&nbsp;&nbsp;&nbsp;"Imate nekog posla sa Mulevom, zar ne?" odvrati ona.
<BR>&nbsp;&nbsp;&nbsp;&nbsp;&nbsp;Meromo pođe za njom, koliko iz nekakvog verovanja da mu taj zagonetni čovek bez prezimena može pomoći, toliko i iz želje da što više odgodi povratak kući. Izišli su na ulicu, skrenuli levo, hodali u tišini tri bloka, pa skrenuli desno, zaustavivši se ispred ulaznih vrata nebodera od čelika i stakla.
<BR>&nbsp;&nbsp;&nbsp;&nbsp;&nbsp;"Šezdeset treći sprat", reče ona. "Očekuje vas."
<BR>&nbsp;&nbsp;&nbsp;&nbsp;&nbsp;"Vi nećete sa mnom?" upita Meromo.
<BR>&nbsp;&nbsp;&nbsp;&nbsp;&nbsp;Ona odmahnu glavom. "Moj posao je gotov." Ona se okrete i nestade u noći.
<BR>&nbsp;&nbsp;&nbsp;&nbsp;&nbsp;Meromo pogleda ka vrhu zgrade. Izgledala je stambena. On razmotri mogućnosti, konačno sleže ramenima i uđe u predvorje.
<BR>&nbsp;&nbsp;&nbsp;&nbsp;&nbsp;"Ovde ste zbog Muleva", reče vratar. To nije bilo pitanje. "Uđite u lift sa leve strane."
<BR>&nbsp;&nbsp;&nbsp;&nbsp;&nbsp;Meromo učini kao što mu je rečeno. Lift je bio obložen uglačanim drvetom i mirisao je sveže i slatko. Reagovao je na komande glasom i brzo ga odveo na šezdeset treći sprat. Kada je izišao, zatekao se u elegantno uređenom hodniku, zidova prekrivenih ebonovinom i sa diskretno smeštenim ogledalima. Prošao je pokraj troja neobeleženih vrata, pitajući se kako bi trebao znati koji apartman pripada Mulevu, i konačno dođe do jednog koji je bio delimično otvoren.
<BR>&nbsp;&nbsp;&nbsp;&nbsp;&nbsp;"Uđi, Džozefe Meromo", reče promukli glas iznutra.
<BR>&nbsp;&nbsp;&nbsp;&nbsp;&nbsp;Meromo otvori vrata do kraja, zakorači u stan i zatrepta.
<BR>&nbsp;&nbsp;&nbsp;&nbsp;&nbsp;Na pocepanom ćilimu sedeo je starac, bez ičega na sebi izuzev crvene tkanine učvršćene na ramenu. Zidovi su bili pokriveni trščanom rogozinom, a na ognjištu se krčkalo kazanče iz koga se širio užasan smrad. Buktinja je predstavljala jedino osvetljenje.
<BR>&nbsp;&nbsp;&nbsp;&nbsp;&nbsp;"Šta je ovo?" upita Meromo, spreman da se vrati u hodnik ako se starac pokaže nerazuman poput svog okruženja.
<BR>&nbsp;&nbsp;&nbsp;&nbsp;&nbsp;"Dođi i sedi preko puta mene, Džozefe Meromo", reče starac. "Ovo je svakako manje užasno od tvojih košmara."
<BR>&nbsp;&nbsp;&nbsp;&nbsp;&nbsp;"Šta ti znaš o mojim košmarima?" upita Meromo.
<BR>&nbsp;&nbsp;&nbsp;&nbsp;&nbsp;"Znam zašto ih imaš. Znam šta leži zakopano na dnu klisure Olduvaji."
<BR>&nbsp;&nbsp;&nbsp;&nbsp;&nbsp;Meromo brzo zatvori vrata. "Ko ti je rekao?"
<BR>&nbsp;&nbsp;&nbsp;&nbsp;&nbsp;"Niko mi nije rekao. Zavirio sam u tvoje snove i prebirao po njima dok nisam pronašao istinu. Dođi i sedi."
<BR>&nbsp;&nbsp;&nbsp;&nbsp;&nbsp;Meromo priđe mestu koje je starac pokazao i pažljivo sede, pokušavajući da ne isprlja previše svoje tek ispeglano odelo.
<BR>&nbsp;&nbsp;&nbsp;&nbsp;&nbsp;"Da li si ti Mulevo?" upita on.
<BR>&nbsp;&nbsp;&nbsp;&nbsp;&nbsp;Starac klimnu glavom. "Ja sam Mulevo."
<BR>&nbsp;&nbsp;&nbsp;&nbsp;&nbsp;"Kako znaš sve to o meni?"
<BR>&nbsp;&nbsp;&nbsp;&nbsp;&nbsp;"Ja sam laibon", reče Mulevo.
<BR>&nbsp;&nbsp;&nbsp;&nbsp;&nbsp;"Vrač?"
<BR>&nbsp;&nbsp;&nbsp;&nbsp;&nbsp;"To je umetnost na zalasku", odgovori Mulevo. "Ja sam poslednji."
<BR>&nbsp;&nbsp;&nbsp;&nbsp;&nbsp;"Mislio sam da laiboni bacaju čini i kletve."
<BR>&nbsp;&nbsp;&nbsp;&nbsp;&nbsp;"Takođe skidaju kletve - a tvoje noći, čak i tvoji dani, ukleti su, zar ne?"
<BR>&nbsp;&nbsp;&nbsp;&nbsp;&nbsp;"Izgleda da znaš sve o tome."
<BR>&nbsp;&nbsp;&nbsp;&nbsp;&nbsp;"Znam da si počinio gadnu stvar, i da te ne pohodi samo njen duh već i duhovi budućnosti."
<BR>&nbsp;&nbsp;&nbsp;&nbsp;&nbsp;"A ti možeš odagnati te snove?"
<BR>&nbsp;&nbsp;&nbsp;&nbsp;&nbsp;"Zato sam te ovde i pozvao."
<BR>&nbsp;&nbsp;&nbsp;&nbsp;&nbsp;"Ali ako sam učinio tako groznu stvar, zašto želiš da mi pomogneš?"
<BR>&nbsp;&nbsp;&nbsp;&nbsp;&nbsp;"Ja ne donosim moralne sudove. Ja sam ovde samo da pomažem Masaima."
<BR>&nbsp;&nbsp;&nbsp;&nbsp;&nbsp;"A šta je sa Masaima koji žive u blizini klisure?" upita Meromo. "Onima koji mi pohode snove?"
<BR>&nbsp;&nbsp;&nbsp;&nbsp;&nbsp;"Kada mi oni budu zatražili pomoć, pružiću im je."
<BR>&nbsp;&nbsp;&nbsp;&nbsp;&nbsp;"Možeš li učiniti da otpad tu zakopan iščezne?"
<BR>&nbsp;&nbsp;&nbsp;&nbsp;&nbsp;Mulevo odmahnu glavom. "Ne mogu raščiniti učinjeno. Ne mogu ti čak ni ublažiti osećanje krivice, jer je to pravedna krivica. Sve što mogu jeste da je udaljim iz tvojih snova."
<BR>&nbsp;&nbsp;&nbsp;&nbsp;&nbsp;"Zadovoljiću se time", reče Meromo.
<BR>&nbsp;&nbsp;&nbsp;&nbsp;&nbsp;Nastupi nelagodna tišina.
<BR>&nbsp;&nbsp;&nbsp;&nbsp;&nbsp;"Šta sad treba da uradim?" upita Meromo.
<BR>&nbsp;&nbsp;&nbsp;&nbsp;&nbsp;"Donesi mi dar dostojan veličine usluge koju treba da ti obavim."
<BR>&nbsp;&nbsp;&nbsp;&nbsp;&nbsp;"Mogu ti odmah napisati ček ili da prebacim novac sa mog računa na tvoj."
<BR>&nbsp;&nbsp;&nbsp;&nbsp;&nbsp;"Imam više novca no što mi treba. Moram imati dar."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Donesi ga sutra uveče", reče Mulevo.
<BR>&nbsp;&nbsp;&nbsp;&nbsp;&nbsp;Meromo se zagleda u starog laibona jedan dugi minut, onda ustade i ode bez ijedne reči.
<BR>&nbsp;&nbsp;&nbsp;&nbsp;&nbsp;Narednog jutra javio je na posao da je bolestan, a zatim otišao u dve bolje antikvarnice u Dodomi. Konačno je našao ono što je tražio, stavio ga na svoj račun i odneo kući. Plašio se da odrema pre večere, pa je jednostavno čitao knjigu celo popodne, na brzinu nešto pojeo i vratio se u Mulevov apartman.
<BR>&nbsp;&nbsp;&nbsp;&nbsp;&nbsp;"Šta si mi doneo?" upita Mulevo.
<BR>&nbsp;&nbsp;&nbsp;&nbsp;&nbsp;Meromo položi smotuljak ispred starca. "Šešir načinjen od lavlje kože", odgovori on. "Rekli su mi da ga je nosio sam Sendajo, najveći od laibona."
<BR>&nbsp;&nbsp;&nbsp;&nbsp;&nbsp;"Nije", reče Mulevo, ni ne otvorivši zavežljaj. "Ali svejedno je dovoljan dar." On zavuče ruku u svoju crvenu odoru, izvadi malu ogrlicu i pruži je Meromu.
<BR>&nbsp;&nbsp;&nbsp;&nbsp;&nbsp;"Za šta je ovo?" upita Meromo, zagledajući ogrlicu. Bila je načinjena od koščica spojenih žicom.
<BR>&nbsp;&nbsp;&nbsp;&nbsp;&nbsp;"Moraš je nositi večeras kada odeš na počinak", objasni starac. "Primiće tvoje vizije u sebe. Onda, sutra, moraš otići do klisure Olduvaji i baciti je na dno, tako da vizije leže rame uz rame sa stvarnošću."
<BR>&nbsp;&nbsp;&nbsp;&nbsp;&nbsp;"I to je sve?"
<BR>&nbsp;&nbsp;&nbsp;&nbsp;&nbsp;"To je sve."
<BR>&nbsp;&nbsp;&nbsp;&nbsp;&nbsp;Meromo se vrati u svoj stan, navuče ogrlicu i ode na spavanje. Te noći snovi su mu bili gori neko ikad ranije.
<BR>&nbsp;&nbsp;&nbsp;&nbsp;&nbsp;Ujutru je stavio ogrlicu u džep i otišao vladinim avionom do Aruše. Odande je iznajmio kopneno vozilo i dva sata kasnije stajao je na ivici klisure. Nije bilo ni traga od zakopanog otpada.
<BR>&nbsp;&nbsp;&nbsp;&nbsp;&nbsp;Uzeo je ogrlicu u ruku i zavitlao je daleko preko oboda klisure.
<BR>&nbsp;&nbsp;&nbsp;&nbsp;&nbsp;Košmari su te noći nestali.
<BR>
<BR>&nbsp;&nbsp;&nbsp;&nbsp;&nbsp;Sto trideset četiri godine kasnije, moćni Kilimandžaro zadrhtao je dok se dugo uspavani vulkan nakratko vratio u život.
<BR>&nbsp;&nbsp;&nbsp;&nbsp;&nbsp;Sto pedeset kilometara odatle, tlo se pomerilo na dnu Klisure Olduvaji, i tri olovna bureta se otvoriše.
<BR>&nbsp;&nbsp;&nbsp;&nbsp;&nbsp;Džozef Meromo je tada već bio dugo mrtav; i, na nesreću, nije bilo više laibona da pomognu tim ljudima koji su bili osuđeni da preživljavaju Meromove košmare.
<BR>
<BR>&nbsp;&nbsp;&nbsp;&nbsp;&nbsp;Ogrlicu sam ispitivao u svojim prostorijama i kada sam izišao da izvestim o otkrićima, zatekao sam ceo logor u haotičnom stanju.
<BR>&nbsp;&nbsp;&nbsp;&nbsp;&nbsp;"Šta se dogodilo?" upitah Belidorea.
<BR>&nbsp;&nbsp;&nbsp;&nbsp;&nbsp;"Egzobiolog se nije vratila iz klisure", reče on.
<BR>&nbsp;&nbsp;&nbsp;&nbsp;&nbsp;"Koliko je dugo nema?"
<BR>&nbsp;&nbsp;&nbsp;&nbsp;&nbsp;"Pošla je sinoć u suton. Sada je jutro, a nije se vratila niti pokušala da upotrebi svoj komunikator."
<BR>&nbsp;&nbsp;&nbsp;&nbsp;&nbsp;"Plašimo se..."
<BR>&nbsp;&nbsp;&nbsp;&nbsp;&nbsp;"...da je možda..."
<BR>&nbsp;&nbsp;&nbsp;&nbsp;&nbsp;"...pala i..."
<BR>&nbsp;&nbsp;&nbsp;&nbsp;&nbsp;"...postala nepokretna. Ili je možda..."
<BR>&nbsp;&nbsp;&nbsp;&nbsp;&nbsp;"...u nesvesti..." rekoše Zvezdani Blizanci.
<BR>&nbsp;&nbsp;&nbsp;&nbsp;&nbsp;"Poslao sam Istoričara i Procenjivača da je potraže", reče Belidore.
<BR>&nbsp;&nbsp;&nbsp;&nbsp;&nbsp;"Mogu i ja pomoći", ponudih se.
<BR>&nbsp;&nbsp;&nbsp;&nbsp;&nbsp;"Ne, ti imaš da ispitaš poslednji artefakt", reče on. "Kada se Morito probudi, poslaću i njega."
<BR>&nbsp;&nbsp;&nbsp;&nbsp;&nbsp;"A šta je sa Mistikom?" upitah.
<BR>&nbsp;&nbsp;&nbsp;&nbsp;&nbsp;Belidore pogleda Mistika i uzdahnu. "Nije prozborila ni reč od kako smo sleteli na ovaj svet. Da budem iskren, ne razumem koja je njena uloga. A i ne znam kako da opštim sa njom."
<BR>&nbsp;&nbsp;&nbsp;&nbsp;&nbsp;Zvezdani Blizanci zajednički udariše stopalima o zemlju, podigavši dva crvenkasta oblaka prašine.
<BR>&nbsp;&nbsp;&nbsp;&nbsp;&nbsp;"Izgleda nam smešno..." reče jedan.
<BR>&nbsp;&nbsp;&nbsp;&nbsp;&nbsp;"...da možemo pronaći i najsitniji artefakt..." reče drugi.
<BR>&nbsp;&nbsp;&nbsp;&nbsp;&nbsp;"...ali ne možemo naći..."
<BR>&nbsp;&nbsp;&nbsp;&nbsp;&nbsp;"...jednog egzobiologa."
<BR>&nbsp;&nbsp;&nbsp;&nbsp;&nbsp;"Zašto se ne pridružite potrazi?" upitah.
<BR>&nbsp;&nbsp;&nbsp;&nbsp;&nbsp;"Dobijaju vrtoglavicu", objasni mi Belidore.
<BR>&nbsp;&nbsp;&nbsp;&nbsp;&nbsp;"Pretražili smo..."
<BR>&nbsp;&nbsp;&nbsp;&nbsp;&nbsp;"...čitav kamp", dodadoše oni u svoju odbranu.
<BR>&nbsp;&nbsp;&nbsp;&nbsp;&nbsp;"Mogu odložiti upijanje poslednjeg predmeta do sutra i pomoći u potrazi", rekoh.
<BR>&nbsp;&nbsp;&nbsp;&nbsp;&nbsp;"Ne", odgovori Belidore. "Javio sam da pošalju brod. Polazimo sutra i želim da sve značajnije iskopine budu do tada ispitane. Moj je posao da pronađem Egzobiologa; tvoj je da ispitaš istoriju poslednjeg artefakta."
<BR>&nbsp;&nbsp;&nbsp;&nbsp;&nbsp;"Ako je to ono što želiš", rekoh. "Gde je?"
<BR>&nbsp;&nbsp;&nbsp;&nbsp;&nbsp;Odveo me je do stola na kome su Istoričar i Procenjivač već bili započeli sa ispitivanjem pre nestanka Egzobiologa.
<BR>&nbsp;&nbsp;&nbsp;&nbsp;&nbsp;"Čak i ja znam šta je ovo", reče Belidore. "Neispaljeni metak." On zastade. "Uz činjenicu da nismo našli nijedan ljudski artefakt u višim slojevima, rekao bih da je ovo samo po sebi jedinstveno: metak koji je čovek odlučio da ne ispali."
<BR>&nbsp;&nbsp;&nbsp;&nbsp;&nbsp;"Kada to tako postaviš, zaista deluje zanimljivo", priznadoh.
<BR>&nbsp;&nbsp;&nbsp;&nbsp;&nbsp;"Da li ćeš..."
<BR>&nbsp;&nbsp;&nbsp;&nbsp;&nbsp;"...ga ispitati..."
<BR>&nbsp;&nbsp;&nbsp;&nbsp;&nbsp;"...sada?" upitaše Zvezdani Blizanci uplašeno.
<BR>&nbsp;&nbsp;&nbsp;&nbsp;&nbsp;"Da, hoću", rekoh.
<BR>&nbsp;&nbsp;&nbsp;&nbsp;&nbsp;"Čekaj!" povikaše oni jednoglasno.
<BR>&nbsp;&nbsp;&nbsp;&nbsp;&nbsp;Sačekao sam dok su se oni povukli.
<BR>&nbsp;&nbsp;&nbsp;&nbsp;&nbsp;"Ne želimo..."
<BR>&nbsp;&nbsp;&nbsp;&nbsp;&nbsp;"...da te nipodaštavamo..."
<BR>&nbsp;&nbsp;&nbsp;&nbsp;&nbsp;"...ali posmatrati te kako ispituješ artifakte..."
<BR>&nbsp;&nbsp;&nbsp;&nbsp;&nbsp;"...previše je uznemirujuće."
<BR>&nbsp;&nbsp;&nbsp;&nbsp;&nbsp;Rekavši to, otrčaše da se sakriju u nekom delu logora.
<BR>&nbsp;&nbsp;&nbsp;&nbsp;&nbsp;"A ti?" upitah Belidorea. "Da li bi želeo da sačekam da odeš?"
<BR>&nbsp;&nbsp;&nbsp;&nbsp;&nbsp;"Ni najmanje", odgovori on. "Nalazim raznolikost opčinjavajućom. Uz tvoju dozvolu, voleo bih da ostanem i posmatram."
<BR>&nbsp;&nbsp;&nbsp;&nbsp;&nbsp;"Kako želiš", rekoh, puštajući telo da mi se rastopi oko metka dok on nije postao deo mene, njegova prošlost postala moja prošlost, čista i jasna kao da se sve to juče odigralo...
<BR>
<BR>&nbsp;&nbsp;&nbsp;&nbsp;&nbsp;"Dolaze!"
<BR>&nbsp;&nbsp;&nbsp;&nbsp;&nbsp;Tomas Naikoziai pogleda svoju ženu preko stola.
<BR>&nbsp;&nbsp;&nbsp;&nbsp;&nbsp;"Da li si sumnjala u to?"
<BR>&nbsp;&nbsp;&nbsp;&nbsp;&nbsp;"Ovo je bilo glupo, Tomase!" prasnu ona. "Nateraće nas da pođemo, a kako se uopšte nismo spremili, moraćemo ovde da ostavimo svu imovinu."
<BR>&nbsp;&nbsp;&nbsp;&nbsp;&nbsp;"Niko nikuda ne ide", reče Naikoziai.
<BR>&nbsp;&nbsp;&nbsp;&nbsp;&nbsp;On ustade i priđe ormanu. "Ti ostani ovde", reče on, oblačeći dugački kaput i masku. "Dočekaću ih napolju."
<BR>&nbsp;&nbsp;&nbsp;&nbsp;&nbsp;"To je i nepristojno i surovo, da ih teraš da stoje tamo napolju kad su prevalili ovoliki put."
<BR>&nbsp;&nbsp;&nbsp;&nbsp;&nbsp;"Nisu bili pozvani", reče Naikoziai. Zavukao je ruku duboko u orman i zgrabio pušku koja je bila naslonjena na zadnji zid, zatim je zatvorio orman, prošao kroz vazdušnu komoru i izišao na trem.
<BR>&nbsp;&nbsp;&nbsp;&nbsp;&nbsp;Šest ljudi, svi u zaštitnoj odeći i maskama za prečišćavanje vazduha, stajalo je ispred njega.
<BR>&nbsp;&nbsp;&nbsp;&nbsp;&nbsp;"Vreme je, Tomase", reče najviši od njih.
<BR>&nbsp;&nbsp;&nbsp;&nbsp;&nbsp;"Vreme za vas, možda", reče Naikoizai, držeći lagodno pušku preko grudi.
<BR>&nbsp;&nbsp;&nbsp;&nbsp;&nbsp;"Vreme za sve nas", odgovori mu visoki čovek.
<BR>&nbsp;&nbsp;&nbsp;&nbsp;&nbsp;"Ja nikuda ne idem. Ovo je moj dom. Neću ga napustiti."
<BR>&nbsp;&nbsp;&nbsp;&nbsp;&nbsp;"Ovo je čir propasti i zračenja kao i cela ova zemlja", dođe odgovor. "Svi idemo."
<BR>&nbsp;&nbsp;&nbsp;&nbsp;&nbsp;Naikoziai odmahnu glavom. "Moj otac je rođen na ovoj zemlji, i njegov otac i otac njegovog oca. Vi možete bežati pred opasnošću, ako tako želite; ja ću ostati da se borim protiv nje."
<BR>&nbsp;&nbsp;&nbsp;&nbsp;&nbsp;"Kako se možeš boriti protiv zračenja?" upita visoki. "Možeš li ga upucati? Kako se boriš protiv vazduha koji više ne možeš udisati?"
<BR>&nbsp;&nbsp;&nbsp;&nbsp;&nbsp;"Odlazite", reče Naikoziai, koji na to nije imao odgovora, osim uverenja da nikad neće napustiti svoj dom. "Ne zahtevam od vas da ostanete. Ne zahtevajte da ja idem."
<BR>&nbsp;&nbsp;&nbsp;&nbsp;&nbsp;"To je za tvoje dobro, Naikoziai", bio je uporan drugi. "Ako te baš briga za svoj život, pomisli na svoju ženu. Koliko dugo još ona može disati ovaj vazduh?"
<BR>&nbsp;&nbsp;&nbsp;&nbsp;&nbsp;"Dovoljno dugo."
<BR>&nbsp;&nbsp;&nbsp;&nbsp;&nbsp;"Zašto ne pustiš nju da o tome odluči?"
<BR>&nbsp;&nbsp;&nbsp;&nbsp;&nbsp;"Ja govorim u ime naše porodice."
<BR>&nbsp;&nbsp;&nbsp;&nbsp;&nbsp;Stariji čovek iskorači napred. "Ona je moja kćerka, Tomase", reče on strogo. "Neću ti dopustiti da je osuđuješ na život koji si za sebe odabrao. Niti ću dopustiti da moji unuci ostanu ovde."
<BR>&nbsp;&nbsp;&nbsp;&nbsp;&nbsp;Starac se još jedan korak primače tremu, i odjednom puška bi uperena u njega.
<BR>&nbsp;&nbsp;&nbsp;&nbsp;&nbsp;"Ostani gde si", reče Naikoziai.
<BR>&nbsp;&nbsp;&nbsp;&nbsp;&nbsp;"Oni su Masai", reče starac tvrdoglavo. "Moraju poći sa drugim Masaima u naš novi svet."
<BR>&nbsp;&nbsp;&nbsp;&nbsp;&nbsp;"Vi niste Masai", reče Naikoziai sa prezirom. "Masai nisu napuštali svoj dom kad je stočna kuga uništila njihova krda, niti kada je došao beli čovek, niti kada su vlade prodavale njihovu zemlju. Masai se nikad ne predaju. Ja sam poslednji Masai."
<BR>&nbsp;&nbsp;&nbsp;&nbsp;&nbsp;"Budi razuman, Tomase. Kako se ne predati pred svetom koji više nije bezbedan za življenje? Pođi sa nama u Novi Kilimandžaro."
<BR>&nbsp;&nbsp;&nbsp;&nbsp;&nbsp;"Masai ne beže od opasnosti", reče Naikoziai.
<BR>&nbsp;&nbsp;&nbsp;&nbsp;&nbsp;"Ja ti kažem, Tomase Naikoziai", reče starac, "da ti ne mogu dopustiti da osudiš moju kćerku i moje unuke da žive u ovoj jazbini. Poslednji brod poleće sutra ujutru. Oni će biti na njemu."
<BR>&nbsp;&nbsp;&nbsp;&nbsp;&nbsp;"Oni će ostati sa mnom, da izgrade novu naciju Masaia."
<BR>&nbsp;&nbsp;&nbsp;&nbsp;&nbsp;Šest ljudi stadoše međusobno nešto šaputati, a onda njihov vođa pogleda Naikoziaia.
<BR>&nbsp;&nbsp;&nbsp;&nbsp;&nbsp;"Činiš užasnu grešku, Tomase", reče on. "Ako se predomisliš, na brodu ima mesta za vas."
<BR>&nbsp;&nbsp;&nbsp;&nbsp;&nbsp;Svi se okrenuše da krenu, ali starac zastade i okrenu se Naikoziaiu.
<BR>&nbsp;&nbsp;&nbsp;&nbsp;&nbsp;"Vratiću se po moju kćerku", reče on.
<BR>&nbsp;&nbsp;&nbsp;&nbsp;&nbsp;Naikoziai podiže pušku. "Čekaću te."
<BR>&nbsp;&nbsp;&nbsp;&nbsp;&nbsp;Starac se okrete i ode sa ostalima i Naikoziai se vrati kroz vazdušnu komoru u kuću. Pločice na podu osećale su se na sredstvo za dezinfikovanje, a televizor mu je, kao i uvek, smetao očima. Žena ga je čekala u kuhinji, među desetinama naprava koje je nakupovala tokom godina.
<BR>&nbsp;&nbsp;&nbsp;&nbsp;&nbsp;"Kako možeš sa takvim nipodaštavanjem razgovarati sa Starešinama!" reče ona. "Osramotio si nas."
<BR>&nbsp;&nbsp;&nbsp;&nbsp;&nbsp;"Ne!" prasnu on. "Oni su nas osramotili, time što odlaze!"
<BR>&nbsp;&nbsp;&nbsp;&nbsp;&nbsp;"Tomase, na poljima se ništa ne može uzgajati. Životinje su sve pocrkale. Čak se ni vazduh ne može disati bez filter-maske. Zašto si toliko uporan da ostanemo?"
<BR>&nbsp;&nbsp;&nbsp;&nbsp;&nbsp;"Ovo je zemlja naših predaka. Nećemo je napustiti."
<BR>&nbsp;&nbsp;&nbsp;&nbsp;&nbsp;"Ali svi ostali..."
<BR>&nbsp;&nbsp;&nbsp;&nbsp;&nbsp;"Oni mogu raditi šta im je volja", prekide je on. "En-kai će im presuditi, kao što će nam svima presuditi. Ja se ne plašim da sretnem svog tvorca."
<BR>&nbsp;&nbsp;&nbsp;&nbsp;&nbsp;"Ali zašto ga moraš sresti tako brzo?" bila je uporna ona. "Video si trake i diskove Novog Kilimandžara. To je divan svet, zelen i zlatan, prepun reka i jezera."
<BR>&nbsp;&nbsp;&nbsp;&nbsp;&nbsp;"Nekada je Zemlja bila zelena i zlatna i prepuna reka i jezera", reče Naikoziai. "Upropastili su ovaj svet. Upropastiće i naredni."
<BR>&nbsp;&nbsp;&nbsp;&nbsp;&nbsp;"Čak i da to učine, mi ćemo tada već biti odavno mrtvi", reče ona. "Ja želim da idem."
<BR>&nbsp;&nbsp;&nbsp;&nbsp;&nbsp;"O ovome smo već pričali."
<BR>&nbsp;&nbsp;&nbsp;&nbsp;&nbsp;"I uvek bi me na kraju ućukao umesto da se nešto dogovorimo", reče ona. Izraz lica joj se ublaži. "Tomase, samo jednom pre smrti želim da vidim vodu koju možeš piti bez dodavanja hemikalija. Želim da vidim antilopu kako trči kroz visoku, zelenu travu. Želim da šetam napolju, a da se ne moram štititi od vazduha koji dišem."
<BR>&nbsp;&nbsp;&nbsp;&nbsp;&nbsp;"Odlučeno je."
<BR>&nbsp;&nbsp;&nbsp;&nbsp;&nbsp;Ona odmahnu glavom. "Volim te, Tomase, ali ne mogu ostati ovde i ne mogu dopustiti da naša deca ostanu ovde."
<BR>&nbsp;&nbsp;&nbsp;&nbsp;&nbsp;"Niko mi neće uzeti decu!" povika on.
<BR>&nbsp;&nbsp;&nbsp;&nbsp;&nbsp;"Samo zato što te baš briga za tvoju budućnost ne mogu ti dozvoliti da našim sinovima oduzmeš njihovu budućnost."
<BR>&nbsp;&nbsp;&nbsp;&nbsp;&nbsp;"Njihova budućnost je ovde, gde su Masai oduvek živeli."
<BR>&nbsp;&nbsp;&nbsp;&nbsp;&nbsp;"Molim te, pođi sa nama, Tata", reče glasić iza njega i Naikoziai se okrene i ugleda svoja dva sina, od osam i pet godina, kako stoje na vratima svoje sobe i posmatraju ga.
<BR>&nbsp;&nbsp;&nbsp;&nbsp;&nbsp;"Šta si im pričala?" upita Naikoziai sumnjičavo.
<BR>&nbsp;&nbsp;&nbsp;&nbsp;&nbsp;"Istinu", reče njegova žena.
<BR>&nbsp;&nbsp;&nbsp;&nbsp;&nbsp;On se okrenu dvojici dečaka. "Dođite ovamo", reče on i oni dođoše do njega.
<BR>&nbsp;&nbsp;&nbsp;&nbsp;&nbsp;"Šta ste vi?" upita on.
<BR>&nbsp;&nbsp;&nbsp;&nbsp;&nbsp;"Dečaci", reče mlađe dete.
<BR>&nbsp;&nbsp;&nbsp;&nbsp;&nbsp;"Šta još?"
<BR>&nbsp;&nbsp;&nbsp;&nbsp;&nbsp;"Masai", reče stariji.
<BR>&nbsp;&nbsp;&nbsp;&nbsp;&nbsp;"Tako je", reče Naikoziai. "Potičete od rase džinova. Nekada, kad bi se popeo na sam vrh Kilimandžara, sva zemlja koju bi video pripadala je nama."
<BR>&nbsp;&nbsp;&nbsp;&nbsp;&nbsp;"Ali to je bilo davno", reče stariji dečak.
<BR>&nbsp;&nbsp;&nbsp;&nbsp;&nbsp;"Jednog dana opet će biti naša", reče Naikoziai. "Moraš misliti ko si, sine moj. Ti si potomak Lije, koji je pobio stotinu lavova samo kopljem; Neliona, koji je ratovao protiv belaca i oterao ih od Procepa; Sendaja, najvećeg od svih laibona. Nekada su Kikuje, Vakambe i Lumbve drhtale od straha pri samom pomenu reči Masai. To je tvoje nasleđe; ne odbacuj ga."
<BR>&nbsp;&nbsp;&nbsp;&nbsp;&nbsp;"Ali Kikuje i sva druga plemena su otišli."
<BR>&nbsp;&nbsp;&nbsp;&nbsp;&nbsp;"Kakve to ima veze sa Masaima? Mi se nismo borili samo protiv Kikuja i Vakamba, već protiv svih ljudi koji su hteli izmeniti naš način života. Čak i kad su Evropljani pokorili Keniju i Tanganjiku, nikada nisu pokorili Masaie. Kada je došla Nezavisnost i kada su se sva ostala plemena preselila u gradove, nosila odela i oponašala Evropljane, mi smo ostali kakvi smo uvek bili. Nosili smo šta smo hteli i živeli smo gde smo hteli, jer smo bili ponosni što smo Masai. Zar ti to nešto ne znači?"
<BR>&nbsp;&nbsp;&nbsp;&nbsp;&nbsp;"Više nećemo biti Masai ako pođemo u novi svet?" upita stariji dečak.
<BR>&nbsp;&nbsp;&nbsp;&nbsp;&nbsp;"Ne", reče Naikoziaia čvrsto. "Između Masaia i zemlje postoji veza. Mi smo deo nje i ona je deo nas. Ona je ono za šta smo se oduvek borili i šta smo oduvek branili."
<BR>&nbsp;&nbsp;&nbsp;&nbsp;&nbsp;"Ali ona je sada obolela", reče dečak.
<BR>&nbsp;&nbsp;&nbsp;&nbsp;&nbsp;"Da sam ja bolestan, da li bi me napustio?" upita Naikoziai.
<BR>&nbsp;&nbsp;&nbsp;&nbsp;&nbsp;"Ne, Tata."
<BR>&nbsp;&nbsp;&nbsp;&nbsp;&nbsp;"Kao što ti ne bi ostavio mene mojoj bolesti, tako mi nećemo ostaviti zemlju njenoj bolesti. Ako nešto voliš, kada predstavlja deo tebe samog, ne napuštaš ga ako se razboli. Ostaješ i boriš se još jače da ga izlečiš nego što si se borio da ga zadobiješ."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Veruj mi", reče Naikoziai. "Da li sam te ikada obmanuo?"
<BR>&nbsp;&nbsp;&nbsp;&nbsp;&nbsp;"Ne, Tata."
<BR>&nbsp;&nbsp;&nbsp;&nbsp;&nbsp;"Ne obmanjujem te ni sada. Mi smo En-kaiev odabrani narod. Živimo na zemlji koju nam je On dao. Zar ne vidiš da moramo ostati ovde, da moramo održati zavet dat En-kaiu?"
<BR>&nbsp;&nbsp;&nbsp;&nbsp;&nbsp;"Ali nikad više neću videti svoje prijatelje!" zavapi njegov mlađi sin.
<BR>&nbsp;&nbsp;&nbsp;&nbsp;&nbsp;"Steći ćeš nove prijatelje."
<BR>&nbsp;&nbsp;&nbsp;&nbsp;&nbsp;"Kako?" zarida dečak. "Svi su otišli!"
<BR>&nbsp;&nbsp;&nbsp;&nbsp;&nbsp;"Da si odmah prekinuo!" reče Naikoziai strogo. "Masai ne plaču."
<BR>&nbsp;&nbsp;&nbsp;&nbsp;&nbsp;Dečak nastavi da jeca i Naikoziai podiže pogled prema svojoj ženi.
<BR>&nbsp;&nbsp;&nbsp;&nbsp;&nbsp;"Ovo je tvoje delo", reče on. "Pokvarila si ga."
<BR>&nbsp;&nbsp;&nbsp;&nbsp;&nbsp;Ona ga je gledala u oči, ne trepćući. "Petogodišnjim dečacima je dozvoljeno da plaču."
<BR>&nbsp;&nbsp;&nbsp;&nbsp;&nbsp;"Ne dečacima Masaia", odgovori on.
<BR>&nbsp;&nbsp;&nbsp;&nbsp;&nbsp;"Onda on više nije Masai i ne možeš mu zabraniti da pođe sa mnom."
<BR>&nbsp;&nbsp;&nbsp;&nbsp;&nbsp;"I ja hoću da idem!" reče stariji i odjednom se i njemu pojaviše suze na licu.
<BR>&nbsp;&nbsp;&nbsp;&nbsp;&nbsp;Tomas Naikoziai pogleda svoje ženu i decu - zaista ih pogleda - i shvati da ih uopšte ne poznaje. Ovo nije bila tiha devojka, podignuta po običajima njegovog naroda, kojom se oženio pre devet godina. Ovi meki, uplakani dečaci nisu bili naslednici Lija i Neliona.
<BR>&nbsp;&nbsp;&nbsp;&nbsp;&nbsp;Prišao je vratima i otvorio ih.
<BR>&nbsp;&nbsp;&nbsp;&nbsp;&nbsp;"Idite u novi svet sa ostalim crnim Evropljanima", zareža on.
<BR>&nbsp;&nbsp;&nbsp;&nbsp;&nbsp;"Hoćeš li poći sa nama?" upita njegov stariji sin.
<BR>&nbsp;&nbsp;&nbsp;&nbsp;&nbsp;Naikoziai se okrenu svojoj ženi. "Razvodim se od tebe", reče on hladno. "Sve što je bilo između nas više nije."
<BR>&nbsp;&nbsp;&nbsp;&nbsp;&nbsp;Priđe svojoj dvojici sinova. "Odričem vas se. Više nisam vaš otac, vi više niste moji sinovi. Sada idite!"
<BR>&nbsp;&nbsp;&nbsp;&nbsp;&nbsp;Njegova žena obuče kapute i maske obojici dečaka, pa onda obuče svoje.
<BR>&nbsp;&nbsp;&nbsp;&nbsp;&nbsp;"Poslaću neke ljude pre jutra po moje stvari", reče ona.
<BR>&nbsp;&nbsp;&nbsp;&nbsp;&nbsp;"Ako bilo koji čovek dođe na moje imanje, ubiću ga", reče Naikoziai.
<BR>&nbsp;&nbsp;&nbsp;&nbsp;&nbsp;Ona ga pogleda, pogledom čiste mržnje. Onda uze decu za ruke, izvede ih iz kuće i povede ih dugim putem na kraju koga ih je čekao brod.
<BR>&nbsp;&nbsp;&nbsp;&nbsp;&nbsp;Naikoziai je koračao kućom nekoliko minuta, ispunjen nervoznim gnevom. Konačno, otišao je do ormana, navukao svoj kaput i masku, izvadio pušku i izišao, kroz vazdušnu komoru, ispred kuće. Vidljivost je bila slaba, kao i uvek, i on iziđe na put da vidi da li neko dolazi.
<BR>&nbsp;&nbsp;&nbsp;&nbsp;&nbsp;Sve je bilo nepomično. Gotovo da je bio razočaran. Nameravao je da im pokaže kako Masai brani svoje.
<BR>&nbsp;&nbsp;&nbsp;&nbsp;&nbsp;Onda je odjednom shvatio da ovo nije kako Masai brani svoje. Otišao je do ivice klisure, otvorio pušku i pobacao metke, jedan po jedan, u bezdan. Onda je podigao pušku iznad glave i bacio je za njima. Zatim je usledio kaput, onda maska i konačno njegova odeća i cipele.
<BR>&nbsp;&nbsp;&nbsp;&nbsp;&nbsp;Vratio se nazad u kuću i izvukao onaj posebni kovčeg koji je čuvao uspomene prošlosti. U njemu je našao ono što je tražio: jednostavnu crvenu odoru. Pričvrstio ju je na ramenu.
<BR>&nbsp;&nbsp;&nbsp;&nbsp;&nbsp;Onda je otišao u kupatilo i stao preturati po kozmetici svoje žene. Trebalo mu je skoro pola sata da pogodi pravu kombinaciju, ali kada je izišao, kosa mu je bila crvena, kao da je premazana glinom.
<BR>&nbsp;&nbsp;&nbsp;&nbsp;&nbsp;Zaustavio se pored kamina i spustio koplje koje je tu visilo. Porodična legenda govorila je da je to koplje koje je nekada Nelion koristio; nije bio siguran da u to veruje, ali ovo je svakako bilo koplje Masai, mnogo puta okrvavljeno u bitkama i lovovima proteklih vekova.
<BR>&nbsp;&nbsp;&nbsp;&nbsp;&nbsp;Naikoziai je izišao kroz vrata i stao ispred svoje kuće - svoje manjate. Postavio je bose noge na obolelo tle, namestio tupi kraj koplja pokraj desnog stopala i uspravio se. Šta god došlo niz put - grupa crnih Evropljana sa namerom da ga liše njegove imovine, lav iz istorije, grupa Nanda ili Lumbva koji su došli da ubiju neprijatelja njihove krvi, zateći će ga spremnog.
<BR>
<BR>&nbsp;&nbsp;&nbsp;&nbsp;&nbsp;Vratili su se malo posle izlaska Sunca, sledećeg jutra, nadajući se da će ga ipak ubediti da se preseli u Novi Kilimandžaro. Ono što su zatekli bio je poslednji Masai, pluća izgorelih od zagađenja, mrtvih očiju kako ponosito gledaju preko iščezle savane ka nekom neprijatelju koga samo one mogu videti.
<BR>
<BR>&nbsp;&nbsp;&nbsp;&nbsp;&nbsp;Ostavio sam metak, snage gotovo iščezle, osećanja iscrpenih.
<BR>&nbsp;&nbsp;&nbsp;&nbsp;&nbsp;Znači, tako se za Čoveka okončao život na zemlji, verovatno manje od milje daleko od mesta na kome je počeo. Tako odvažno i tako glupo, tako moralno i tako divljački. Nadao sam se da će se za poslednji artefakt ispostaviti da je poslednji delić slagalice, ali umesto toga on je samo zapetljao zagonetku ove nesložne i očaravajuće rase.
<BR>&nbsp;&nbsp;&nbsp;&nbsp;&nbsp;Ništa im nije bilo nemoguće. Sticao se utisak da su onog dana kad je prvi primitivni čovek podigao pogled ka zvezdama dani Galaksije kao oaze mira i slobode bili odbrojani. Ipak, došli su do zvezda ne samo sa svojim žudnjama, svojim mržnjama i svojim strahovima, već i sa svojom tehnologijom i medicinom, herojima, kao i zlikovcima. Većinu rasa u Galaksiji Tvorac je naslikao pastelnim bojama; Čoveka je naslikao osnovnim.
<BR>&nbsp;&nbsp;&nbsp;&nbsp;&nbsp;Imao sam o mnogo čemu da razmišljam kad sam se vratio u svoje prostorije da obnovim snagu. Ne znam koliko sam dugo ležao, dremljiv i nepokretan, obnavljajući energiju, ali mora da je bilo dugo, jer noć je došla i prošla pre no što sam se osetio spreman da se pridružim ostalima.
<BR>&nbsp;&nbsp;&nbsp;&nbsp;&nbsp;Izišavši iz svojih prostorija i pošavši prema središtu logora, začuh povik iz pravca klisure i, trenutak kasnije, pojavi se Procenjivač, sa velikom sterilnom vrećom na vazdušnom nosaču.
<BR>&nbsp;&nbsp;&nbsp;&nbsp;&nbsp;"Šta si pronašao?" upita Belidore, i ja se odjednom setih da je Egzobiolog nestala.
<BR>&nbsp;&nbsp;&nbsp;&nbsp;&nbsp;"Gotovo se plašim da pretpostavim", odgovori Procenjivač, stavljajući vreću na sto.
<BR>&nbsp;&nbsp;&nbsp;&nbsp;&nbsp;Svi članovi družine se okupiše dok je on počinjao da vadi predmete: krvlju-umrljani komunikator, tako izuvijan da je bio neupotrebljiv; lebdeća senka koju je Egzobiolog koristila da zaštiti glavu od Sunčevih zraka; pocepano parče odeće; i, konačno, jedna jedina sjajna bela kost.
<BR>&nbsp;&nbsp;&nbsp;&nbsp;&nbsp;U trenutku kad je kost stavljena na sto, Mistik poče da vrišti. Svi smo bili trenutno zatečeni, ne samo iznenadnošću njene reakcije, već i zato što je to bio prvi znak života koji je ona pokazala od kako se pridružila grupi. Nastavila je da bulji u kost i da vrišti, i, naposletku, pre no što smo je mogli ispitati ili ukloniti joj kost sa vidika, ona se sruši.
<BR>&nbsp;&nbsp;&nbsp;&nbsp;&nbsp;"Mislim da nema mnogo sumnje oko toga šta se dogodilo", reče Belidore. "Stvorenja su sustigla Egzobiologa dok se spuštala niz klisuru i ubila je."
<BR>&nbsp;&nbsp;&nbsp;&nbsp;&nbsp;"Verovatno je i..."
<BR>&nbsp;&nbsp;&nbsp;&nbsp;&nbsp;"...pojela", rekoše Zvezdani Blizanci.
<BR>&nbsp;&nbsp;&nbsp;&nbsp;&nbsp;"Drago mi je što danas odlazimo", nastavi Belidore. "Čak i posle svih ovih milenijuma, duh Čoveka nastavlja da zagađuje i uništava ovaj svet. Ona glomazna stvorenja ne mogu biti grabljivci: na Zemlji nema više mesojeda. Ali kada im se ukazala prilika, obrušili su se na Egzobiologa i pojeli njeno meso. Imam neki nelagodan osećaj da, ako bismo još malo ostali, i mi bismo bili iskvareni varvarskom zaostavštinom ovoga sveta."
<BR>&nbsp;&nbsp;&nbsp;&nbsp;&nbsp;Mistik je povratila svest i ponovo počela da vrišti, pa su je Zvezdani Blizanci pažljivo odveli natrag u njene prostorije, gde joj je dat sedativ.
<BR>&nbsp;&nbsp;&nbsp;&nbsp;&nbsp;"Mogli bismo ovo i ozvaničiti", reče Belidore. On se okrenu Istoričaru. "Da li bi, molim te, mogao proveriti kost svojim instrumentima i potvrditi da je to ostatak Egzobiologa?"
<BR>&nbsp;&nbsp;&nbsp;&nbsp;&nbsp;Istoričar pogleda kost, užasnut. "Ona mi je bila prijatelj!" reče ono konačno. "Ne mogu je dodirivati kao neki artefakt."
<BR>&nbsp;&nbsp;&nbsp;&nbsp;&nbsp;"Moramo biti sigurni", reče Belidore. "Ako ovo nije deo Egzobiologa, onda postoje izgledi, ma koliko sićušni, da je tvoj prijatelj možda još živ."
<BR>&nbsp;&nbsp;&nbsp;&nbsp;&nbsp;Istoričar proba da ispruži ruku da uzme kost, ali je onda povuče natrag. "Ne mogu!"
<BR>&nbsp;&nbsp;&nbsp;&nbsp;&nbsp;Konačno, Belidore se okrenu meni. "Onaj Koji Sagledava", reče on. "Imaš li snage da je ispitaš?"
<BR>&nbsp;&nbsp;&nbsp;&nbsp;&nbsp;"Da", odgovorih.
<BR>&nbsp;&nbsp;&nbsp;&nbsp;&nbsp;Svi se odmakoše da mi oslobode prostor, i ja pustih da se moje telo lagano raširi preko kosti i obujmi je. Upio sam njenu istoriju, svario njen emocionalni talog i konačno se povukao.
<BR>&nbsp;&nbsp;&nbsp;&nbsp;&nbsp;"Pripada Egzobiologu", rekoh.
<BR>&nbsp;&nbsp;&nbsp;&nbsp;&nbsp;"Koji su običaji sahranjivanja njene rase?" upita Belidore.
<BR>&nbsp;&nbsp;&nbsp;&nbsp;&nbsp;"Kremacija", reče Procenjivač.
<BR>&nbsp;&nbsp;&nbsp;&nbsp;&nbsp;"Onda ćemo napraviti vatru i spaliti ono što je ostalo od našeg prijatelja i svako će uputiti molitvu da joj duša pođe Večnom Stazom."
<BR>&nbsp;&nbsp;&nbsp;&nbsp;&nbsp;To smo i učinili.
<BR>
<BR>&nbsp;&nbsp;&nbsp;&nbsp;&nbsp;Brod je stigao kasnije toga dana i odveo nas sa planete, i samo tako, bezbedno udaljen od njenog uticaja, mogu ispričati šta sam otkrio tog poslednjeg jutra.
<BR>&nbsp;&nbsp;&nbsp;&nbsp;&nbsp;Lagao sam Belidorea - celu družinu - jer čim sam saznao, shvatio sam da je moja primarna dužnost da ih udaljim sa Zemlje što je pre moguće. Da sam im rekao istinu, jedan ili više njih bi želeli da ostanu, jer oni su naučnici, radoznalih, ispitivačkih umova, a nikad ih ne bih uspeo ubediti da radoznali, ispitivački umovi nisu ništa prema onome što sam otkrio u mom sedmom i poslednjem pogledu na Klisuru Olduvaji.
<BR>&nbsp;&nbsp;&nbsp;&nbsp;&nbsp;Kost nije bila deo Egzobiologa. Istoričar, ili čak i Morito, znali bi, da nisu bili previše preplašeni da je pregledaju. Bila je to cevanica Čoveka.
<BR>&nbsp;&nbsp;&nbsp;&nbsp;&nbsp;Čovek je istrebljen već nekih pet hiljada godina, bar onakav kakvog ga mi, građani Galaksije, poimamo. Ali ona glomazna, nezgrapna stvorenja noći, koja su izgledala privučena našim logorskim vatrama, jesu ono što je Čovek postao. Čak ni zagađenje i zračenja kojima je prekrio sopstvenu planetu nisu ga mogli ubiti. Samo su ga izmenili do te mere da ga mi više nismo mogli poznati.
<BR>&nbsp;&nbsp;&nbsp;&nbsp;&nbsp;Mogao sam im reći šture činjenice, pretpostavljam: da je pleme ovog pseudo-Čoveka sledilo Egzobiologa niz klisuru, onda je napalo, ubilo i, da, pojelo je. Grabljivci nisu nepoznati svetovima Galaksije.
<BR>&nbsp;&nbsp;&nbsp;&nbsp;&nbsp;Ali dok sam se sjedinjavao sa cevanicom, dok sam je osećao kako udara opet i opet o glavu i ramena našeg sadruga, osetio sam osećaj moći, likovanje kakvo nikada ranije nisam iskusio. Odjednom sam video svet kroz oči vlasnika kosti. Video sam kako je ubio svog saplemenika da bi napravio oružje, video sam kako je nameravao da osakati tela starih i slabih da bi napravio još oružja, video sam vizije osvajanja drugih plemena koja su živela u blizini klisure.
<BR>&nbsp;&nbsp;&nbsp;&nbsp;&nbsp;I konačno, u trenutku likovanja, on i ja pogledasmo ka nebu i znadosmo da će jednoga dana sve što vidimo biti naše.
<BR>&nbsp;&nbsp;&nbsp;&nbsp;&nbsp;Ovo je saznanje sa kojim sam živeo dva dana. Ne znam sa kim da ga podelim, jer je očigledno nemoralno istrebiti rasu samo zbog veličine njenih snova i nemilosrdnosti njene ambicije.
<BR>&nbsp;&nbsp;&nbsp;&nbsp;&nbsp;Ali ovo je rasa koja odbija da umre i moram nekako upozoriti nas ostale, koji smo živeli u skladu skoro pet milenijuma.
<BR>&nbsp;&nbsp;&nbsp;&nbsp;&nbsp;Još nije gotovo.
</P></TD></TR></TABLE>
</CENTER>
</BODY>
</HTML>
