<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Nisam otišao na Tajreninu žurku sa golim plivanjem. Nije ni Spenser Rejnolds, koji je poslednji put kada sam ga video ozbiljno razgovarao sa Sudet Kjer. Ne znam da li je Monsinjor Eduar popustio pred Tajreninim zavođenjem.
<BR>&nbsp;&nbsp;&nbsp;&nbsp;&nbsp;Večera još nije bila gotova, ljudi iz predsedništva fonda držali su kratke govore i većina važnijih senatora počela je već da se vrpolji, kada mi je Li Hant šapnuo da je grupa sa CEO spremna da krene i da se zahteva i moje prisustvo.
<BR>&nbsp;&nbsp;&nbsp;&nbsp;&nbsp;Bilo je gotovo 23.00 po standardnom vremenu Mreže i ja sam pretpostavljao da će se grupa vratiti u Dom Vlade, ali kada sam kročio kroz jednokratni portal - bio sam poslednji u grupi koji je to učinio sa izuzetkom pretorskih telohranitelja koji su čuvali začelje - šokirao me je pogled niz hodnik naizmeničnih kamenih zidova i dugačkih prozora kroz koje se video osvit na Marsu.
<BR>&nbsp;&nbsp;&nbsp;&nbsp;&nbsp;Tehnički, Mars nije u Mreži; najstarija vanzemaljska kolonija čovečanstva namerno je sačinjena tako da je do nje teško doći. Hodočasnici Zen Gnostici koji putuju do Gospodareve Stene u Basenu Helas moraju da se 'bace do Stanice Matičnog Sistema i šatlovima da se spuste sa Ganimeda ili Evrope na Mars. To je neugodnost od samo nekoliko sati, ali za društvo u kome je sve bukvalno udaljeno deset koraka daje osećaj žrtvovanja i pustolovine. Osim za istoričare i stručnjake za poljoprivredu rakijskog kaktusa, postoji vrlo malo stručnih razloga koji bi čoveka privukli na Mars. Sa postepenim opadanjem Zen Gnosticizma tokom proteklog veka, ovde je čak i promet hodočasnika postao ređi. Nikoga nije briga za Mars.
<BR>&nbsp;&nbsp;&nbsp;&nbsp;&nbsp;Osim SILE. Iako su administrativne kancelarije SILE na TC2, a baze širom Mreže i Protektorata, Mars je ostao istinski dom vojne organizacije, čije je srce Škola Komande Olimp.
<BR>&nbsp;&nbsp;&nbsp;&nbsp;&nbsp;Grupica vojnih VIP-ovaca čekala je da pozdravi grupicu političkih VIP-ovaca, i dok su se ova dva grozda kovitlala kao Galaksije u sudaru, ja sam prišao prozoru i zagledao se napolje.
<BR>&nbsp;&nbsp;&nbsp;&nbsp;&nbsp;Hodnik je bio deo kompleksa uklesanog u gornji rub Mons Olimpusa, a sa mesta gde smo stajali, na nekih deset milja visine, činilo se da čovek može jednim pogledom da obuhvati pola planete. Sa ove tačke svet je bio drevni vulkanski štit, a trik udaljenosti svodio je prilazne puteve, stari grad uz zidove litice i sirotinjske četvrti, kao i šume visoravni Tarzis na obično migoljenje u crvenom pejsažu koji je izgledao neizmenjen od vremena kada je prvi čovek stupio na taj svet, proglasio ga vlasništvom nacije po imenu Japan i okinuo fotografiju.
<BR>&nbsp;&nbsp;&nbsp;&nbsp;&nbsp;Gledao sam kako se rađa malo sunce, uz pomisao: To je ono sunce, uživao u neverovatnoj igri svetlosti na oblacima koji su puzali iz tame uz bok beskrajne planine, kada mi je prišao Li Hant. "CEO će vas primiti posle konferencije." On mi dodade dva bloka za skiciranje koja je jedan od ađutanata doneo iz Doma Vlade. "Shvatate da je sve što budete čuli i videli na ovoj konferenciji vrhunska tajna?"
<BR>&nbsp;&nbsp;&nbsp;&nbsp;&nbsp;Nisam shvatio tu tvrdnju kao pitanje.
<BR>&nbsp;&nbsp;&nbsp;&nbsp;&nbsp;Široka, bronzana vrata otvorila su se u kamenim zidovima i popalila su se svetla-vodiči, obasjavši rampu i stepenište prekriveno tepihom, kojima se stizalo do stola Ratne Sobe u središtu široke, crne prostorije koja je mogla da bude masivni auditorijum utonuo u potpunu tamu s izuzetkom jednog jedinog, malog ostrva osvetljenja. Ađutanti pohitaše da nam pokažu put, izvuku stolice i stope se ponovo sa senkama. Nerado okrenuh leđa osvitu i krenuh za našom grupom u jamu.
<BR>
<BR>&nbsp;&nbsp;&nbsp;&nbsp;&nbsp;General Morpurgo i trojica ostalih šefova SILE lično su vodili ovaj brifing. Grafikoni su bili svetlosnim godinama daleko od grubih displeja i holoa brifinga u Domu Vlade; bili smo u ogromnom prostoru, dovoljno prostranom da primi svih osam hiljada kadeta i osoblje kada je to bilo potrebno, ali sada je najveći deo crnila iznad nas bio ispunjen holoima omega-kvaliteta i dijagramima veličine fudbalskih igrališta. Bilo je to na izvestan način zastrašujuće.
<BR>&nbsp;&nbsp;&nbsp;&nbsp;&nbsp;Baš kao i sadržina brifinga.
<BR>&nbsp;&nbsp;&nbsp;&nbsp;&nbsp;"Gubimo bitku u Hiperionovom sistemu", zaključio je Morpurgo. "U najboljem slučaju, možemo da izvučemo nerešeno, zadržavajući Roj Proteranih iza perimetra nekih petnaest AJ od sfere singularnosti dalekobacača, sa iscrpljujućim naletima njihovih malih brodova kao stalnim izvorom uznemiravanja. U najgorem slučaju, moraćemo da se povučemo na odbrambene položaje dok budemo evakuisali flotu i građane Hegemonije, a onda da dopustimo da Hiperion padne u ruke Proteranih."
<BR>&nbsp;&nbsp;&nbsp;&nbsp;&nbsp;"Šta bi sa odlučnim udarom koji nam je obećan?" upita senator Kolčev sa svog mesta blizu čela stola u obliku dijamanta. "Sa odlučujućim napadom na Roj?"
<BR>&nbsp;&nbsp;&nbsp;&nbsp;&nbsp;Morpurgo pročisti grlo, ali baci pogled na admirala Našitu, koji ustade. Crna uniforma zapovednika SILE:svemir ostavljala je utisak da samo njegovo namršteno lice lebdi u tami. Pomislivši na tu sliku, osetih da me obuzima deja vu, ali onda ponovo pogledah Meinu Gledston, sada osvetljenu ratnim kartama i bojama koje su lebdele iznad nas kao holospektrum-verzija čuvenog Damoklovog mača, pa se vratih crtanju. Odložio sam papirni blok za skiciranje i crtao svetlosnom olovkom po fleksibilnom listu displeja.
<BR>&nbsp;&nbsp;&nbsp;&nbsp;&nbsp;"Kao prvo, naša obaveštenja o Rojevima bila su nužno ograničena", započe Našita. Grafikoni se izmeniše iznad nas. "Izviđačke sonde i dalekometne izvidnice nisu mogle da nas obaveste o punoj prirodi svake jedinice u migracionoj floti Proteranih. Ishod toga bilo je očito i ozbiljno potcenjivanje stvarne borbene snage u ovom Roju. Naši napori da prodremo kroz odbrane Roja, korišćenjem samo dalekometnih lovaca i bakljobrodova, nisu bili uspešni onoliko koliko smo se nadali.
<BR>&nbsp;&nbsp;&nbsp;&nbsp;&nbsp;Kao drugo, potrebe obezbeđenja sigurnog odbrambenog perimetra takve veličine u Hiperionovom sistemu postavile su pred naše dve operativne udarne jedinice takve zahteve da je do sada bilo nemoguće odvojiti dovoljan broj brodova za napad."
<BR>&nbsp;&nbsp;&nbsp;&nbsp;&nbsp;Kolčev ga prekinu. "Admirale, ono što čujem jeste da imate premalo brodova da biste izveli misiju uništenja ili odbijanja ovog napada Proteranih na Hiperionov sistem. Je li tako?"
<BR>&nbsp;&nbsp;&nbsp;&nbsp;&nbsp;Našita se zagleda u senatora i ja se prisetih slika samuraja u sekundi pred izvlačenje ubilačkog mača iz korica. "Tako je, senatore Kolčev."
<BR>&nbsp;&nbsp;&nbsp;&nbsp;&nbsp;"A opet, na brifinzima našeg ratnog kabineta koliko pre samo standardnih nedelju dana, uveravali ste nas da će dve udarne jedinice biti dovoljne da zaštite Hiperion od invazije ili uništenja, kao i da zadaju odlučujući udarac ovom Roju Proteranih. Šta se to dogodilo, admirale?"
<BR>&nbsp;&nbsp;&nbsp;&nbsp;&nbsp;Našita se uspravi do svoje pune visine - koja je bila veća od Morpurgove, ali i dalje ispod proseka Mreže - i skrenu pogled ka Gledstonovoj. "M. Vrhovna, objasnio sam varijable koje zahtevaju izmenu našeg borbenog plana. Treba li ponovo da počnem sa tim brifingom?"
<BR>&nbsp;&nbsp;&nbsp;&nbsp;&nbsp;Lakat Meine Gledston bio je na stolu, a desna šaka pridržavala joj je glavu sa dva prsta uz obraz, dva pod bradom i palcem duž linije vilice u stavu umorne pažnje. "Admirale", reče ona tiho, "iako verujem da je pitanje senatora Kolčeva veoma značajno, mislim da situacija koju ste ocrtali na ovom brifingu i onima koji su mu danas prethodili odgovara na njega." Ona se okrenu Kolčevu. "Gabrijele, zakazali smo u nagađanju. Sa ovakvim angažovanjem SILE, u najboljem slučaju izvući ćemo pat. Proterani su opakiji, tvrđi i brojniji nego što smo mislili." Ona ponovo pogleda Našitu. "Admirale, koliko će vam još biti potrebno brodova?"
<BR>&nbsp;&nbsp;&nbsp;&nbsp;&nbsp;Našita udahnu, očito izbačen iz koloseka postavljanjem tog pitanja već na početku brifinga. On baci pogled na Morpurga i druge načelnike štabova, pa sklopi ruke ispred prepona kao pogrebnik. "Dve stotine ratnih brodova", reče. "Najmanje dve stotine. To je minimalni broj."
<BR>&nbsp;&nbsp;&nbsp;&nbsp;&nbsp;U prostoriji nastade komešanje. Podigoh pogled sa crteža. Svi su šaputali ili menjali mesta izuzev Gledstonove. Trebao mi je sekund da bih to shvatio.
<BR>&nbsp;&nbsp;&nbsp;&nbsp;&nbsp;Čitava flota SILE:svemir imala je manje od šest stotina ratnih brodova. Naravno, svaki je bio užasno skup - malo je planetnih ekonomija moglo da priušti izgradnju jednog ili dva kapitalna međuzvezdana broda, a čak i šačica bakljobrodova opremljenih Hokingovim pogonom mogla je da otera jedan kolonijalni svet u bankrot. A svaki je bio grozno moćan: jurišni nosač mogao je da uništi čitav jedan svet, a formacija krstarica i kovit-razarača mogla je da uništi sunce. Bilo je blizu pameti da brodovi Hegemonije već nagomilani u Hiperionovom sistemu mogu - ukoliko su vektorisani kroz veliki tranzitni dalekobacački matriks SILE - da unište većinu zvezdanih sistema u Mreži. Trebalo je manje od pedeset brodova istog tipa koji je Našita zahtevao da se uništi Glenon-Hajtova flota vek ranije i da se uguši Pobuna jednom za svagda.
<BR>&nbsp;&nbsp;&nbsp;&nbsp;&nbsp;Ali stvarni problem oko Našitinog zahteva bilo je istvoremeno angažovanje dve trećine flote Hegemonije u Hiperionovom sistemu. Osećao sam kako napetost u političarima i tvorcima politike teče poput električne struje.
<BR>&nbsp;&nbsp;&nbsp;&nbsp;&nbsp;Senatorka Rišo sa Renesanse Vektor pročisti grlo. "Admirale, nikada ranije nismo tako usredsredili snage flote, zar ne?"
<BR>&nbsp;&nbsp;&nbsp;&nbsp;&nbsp;Našitina glava obrnu se glatko kao da počiva na kugličnim ležajima. I dalje se mrštio. "Nikada ranije nismo se upustili u akciju flote od ovakve važnosti za budućnost Hegemonije, senatorko Rišo."
<BR>&nbsp;&nbsp;&nbsp;&nbsp;&nbsp;"Da, to razumem", reče Rišoova. "Ali moje pitanje postavljeno je sa namerom da ustanovim kakav bi to udar značilo za odbranu Mreže na drugim mestima. Nije li to strašno kockanje?"
<BR>&nbsp;&nbsp;&nbsp;&nbsp;&nbsp;Našita progunđa nešto i grafikoni u ogromnom prostoru iza njega zavrteše se, zamagliše i zgusnuše u zapanjujući pogled na Mlečni Put viđen visoko iznad ravni ekliptike; ugao se menjao i činilo se kao da jurimo vrtoglavom brzinom ka jednoj spirali sve dok nije postala vidljiva isprepletana plava mreža dalekobacača, Hegeomonija, nepravilni zlatni nukleus sa tornjevima i preudopodima koji su se širili u zeleni nimbus Protektorata. Mreža je izgledala nasumično sastavljena, patuljasta naspram gole veličine Galaksije... a oba ova utiska tačno su odražavala stvar.
<BR>&nbsp;&nbsp;&nbsp;&nbsp;&nbsp;Najednom se grafički prikaz pomeri i Mreža i kolonijalni svetovi postaše vasiona, sa izuzetkom nekoliko raštrkanih stotina zvezda, radi perspektive.
<BR>&nbsp;&nbsp;&nbsp;&nbsp;&nbsp;"Ovo predstavlja položaj elemenata naše flote u ovom trenutku", reče admiral Našita. Unutar i izvan zlatne i zelene boje pojavi se nekoliko stotina jarkonarandžastih tačkica; najveća usredsređenost bila je oko jedne daleke zvezde Protektorata koju sam zakasnelo prepoznao kao Hiperionovu.
<BR>&nbsp;&nbsp;&nbsp;&nbsp;&nbsp;"A ovo su Rojevi Proteranih, prema njihovom najskorijem rasporedu." Pojavi se desetak crvenih linija, vektorskih znakova i plavih, nestalnih repova koji su pokazivali smer putovanja. Čak i u ovoj razmeri, činilo se da nijedan od vektora Rojeva ne proseca svemir Hegemonije izuzev Roja - velikog Roja - koji kao da je skretao u Hiperionov sistem.
<BR>&nbsp;&nbsp;&nbsp;&nbsp;&nbsp;Primetih da razmeštaj SILE:svemir često odražava vektore Rojeva, izuzev grozdova blizu baza i problematičnih svetova poput Maui-Kovenanta, Bresije i Kom-Rijada.
<BR>&nbsp;&nbsp;&nbsp;&nbsp;&nbsp;"Admirale", reče Gledstonova, preduhitrivši bilo kakvo opisivanje tih razmeštaja, "pretpostavljam da ste uzeli u obzir vreme reakcije flote za slučaj da dođe do pretnje nekoj drugoj tački naše granice."
<BR>&nbsp;&nbsp;&nbsp;&nbsp;&nbsp;Našitino mrgođenje trznu se u nešto što je moglo biti i osmeh. U glasu mu se naslućivala snishodljivost. "Da, CEO. Primetićete da su najbliži Rojevi, osim onog kod Hiperiona..." Pogled mi se približi crvenim vektorima iznad zlatnog oblaka, koji je obuhvatao zvezdane sisteme za koje sam bio prilično siguran da ih prepoznajem, uključujući Rajsku Kapiju, Božji Gaj i Mare Infinitus. U ovoj razmeri, pretnja Proteranih činila se zaista veoma daleka.
<BR>&nbsp;&nbsp;&nbsp;&nbsp;&nbsp;"Predviđamo smer migracija Rojeva prema tragovima Hokingovog pogona koje hvataju naši osluškivači unutar i izvan Mreže. Pored toga, naše dalekometne sonde učestalo verifikuju veličinu Roja i pravac kretanja."
<BR>&nbsp;&nbsp;&nbsp;&nbsp;&nbsp;"Koliko učestalo, admirale?" upita senator Kolčev.
<BR>&nbsp;&nbsp;&nbsp;&nbsp;&nbsp;"Najmanje jednom u par godina", odbrusi admiral. "Morate shvatiti da putovanje traje mnogo meseci, čak i pri brzinama kovit-brodova, a vremenski dug s naše tačke gledanja može iznositi i dvanaest godina za jedan takav tranzit."
<BR>&nbsp;&nbsp;&nbsp;&nbsp;&nbsp;"Sa razmacima od više godina između direktnih posmatranja", bio je uporan senator, "kako znate gde su Rojevi u svakom datom trenutku?"
<BR>&nbsp;&nbsp;&nbsp;&nbsp;&nbsp;"Hokingovi pogoni ne lažu, senatore." Našitin glas bio je krajnje ravan. "Nemoguće je simulirati trag Hokingove distorzije. Ono što sada gledamo jeste stvarnovremenska lokacija stotina... ili u slučaju većih Rojeva, hiljada... pogona singularnosti u radu. Kao i kod fetlinijskog emitovanja, ne postoji vremenski dug za transmisiju Hokingovog efekta."
<BR>&nbsp;&nbsp;&nbsp;&nbsp;&nbsp;"Da", reče Kolčev, glasom ravnim i smrtonosnim poput admiralovog, "ali šta ako Rojevi putuju brzinama manjim od brzine kovit-broda?"
<BR>&nbsp;&nbsp;&nbsp;&nbsp;&nbsp;Našita se zaista osmehnu. "Ispod brzine hipersvetlosti, senatore?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Video sam kako Morpurgo i još nekoliko vojnih lica odmahuju glavama ili kriju osmehe. Samo se mladi zapovednik SILE:more, Vilijam Ahunta Li, nagnuo napred s pažnjom i ozbiljnim izrazom lica.
<BR>&nbsp;&nbsp;&nbsp;&nbsp;&nbsp;"Pri brzinama manjim od svetlosne", nastavi bezizražajno admiral Našita, "naši čukununuci morali bi da brinu o tome kako da upozore svoje unuke na invaziju."
<BR>&nbsp;&nbsp;&nbsp;&nbsp;&nbsp;Kolčev nije odustajao. On ustade i pokaza ka mestu gde se najbliži Roj izvijao dalje od Hegemonije, iznad Rajske Kapije. "Šta ako bi se ovaj Roj približavao bez Hokingovog pogona?"
<BR>&nbsp;&nbsp;&nbsp;&nbsp;&nbsp;Našita uzdahnu, očito ozlojeđen činjenicom da je suština sastanka potisnuta nevažnim stvarima. "Senatore, uveravam vas da bi, ukoliko bi Roj isključio svoje pogone sada, odnosno skrenuo prema Mreži sada, prošlo" - Našitine oči trepnuše dok je konsultovao svoje implante i komunikacione veze - "prošlo dve stotine trideset standardnih godina pre nego što bi se približio našim granicama. To nije činilac u donošenju ove odluke, senatore."
<BR>&nbsp;&nbsp;&nbsp;&nbsp;&nbsp;Meina Gledston se nagnu napred i sve oči okrenuše se ka njoj. Sačuvah svoju prethodnu skicu u displeju i započeh novu.
<BR>&nbsp;&nbsp;&nbsp;&nbsp;&nbsp;"Admirale, čini mi se da je glavni razlog za brigu ovde priroda usredsređenosti sila blizu Hiperiona, koja je bez presedana, kao i činjenica da sva svoja jaja stavljamo u istu kotaricu."
<BR>&nbsp;&nbsp;&nbsp;&nbsp;&nbsp;Začu se uveseljeno mrmljanje oko stola. Gledstonova je bila čuvena po svojim aforizmima, pričama i klišeima tako starim i zaboravljenim da su delovali kao potpuno novi. Ovo je mogao biti jedan od njih.
<BR>&nbsp;&nbsp;&nbsp;&nbsp;&nbsp;"Da li stavljamo sva jaja u istu kotaricu?" nastavi ona.
<BR>&nbsp;&nbsp;&nbsp;&nbsp;&nbsp;Našita kroči napred i spusti ruke na sto, ispruženih i raširenih prstiju koji su snažno pritiskali naniže. Ta snaga odgovarala je moći čovečuljkove ličnosti; on je bio jedan od onih retkih pojedinaca koji su bez ikakvog napora zapovedali pažnjom i poslušnošću drugih. "Ne, CEO, ne stavljamo." Ne okrećući se, on mahnu ka displeju iznad i iza sebe. "Najbliži Rojevi ne bi mogli da priđu svemiru Hegemonije bez vremena upozorenja od dva meseca pod Hokingovim pogonom... a to je tri godine našeg vremena. Jedinicama naše flote kod Hiperiona - čak i pod pretpostavkom da su razmeštene i duboko upletene u borbene operacije - trebalo bi manje od pet sati da se vrate i prebace bilo gde u Mrežu."
<BR>&nbsp;&nbsp;&nbsp;&nbsp;&nbsp;"To ne uključuje jedinice flote izvan Mreže", reče senatorka Rišo. "Kolonije se ne mogu ostaviti nebranjene."
<BR>&nbsp;&nbsp;&nbsp;&nbsp;&nbsp;Našita ponovo mahnu. "Dve stotine ratnih brodova koje ćemo pozvati da donesu odluku u pohodu na Hiperion jesu oni koji se već nalaze u Mreži ili imaju dalekobacačke mogućnosti Skok-brodova. To neće uticati ni na jednu nezavisnu jedinicu flote dodeljenu kolonijama."
<BR>&nbsp;&nbsp;&nbsp;&nbsp;&nbsp;Gledstonova klimnu glavom. "Ali šta ako Hiperionov portal bude oštećen ili ga osvoje Proterani?"
<BR>&nbsp;&nbsp;&nbsp;&nbsp;&nbsp;Po pomeranju, klimanju glava i izdisajima civila oko stola, pretpostavio sam da je pogodila šta je glavna briga.
<BR>&nbsp;&nbsp;&nbsp;&nbsp;&nbsp;Našita klimnu glavom i ode natrag do malog podijuma kao da je to pitanje očekivao i bio zadovoljan što je nevažnim stvarima došao kraj. "Odlično pitanje", reče on. "Pomenuto je i u prethodnim brifinzima, ali ja ću podrobno pokriti tu mogućnost.
<BR>&nbsp;&nbsp;&nbsp;&nbsp;&nbsp;Kao prvo, imamo isuviše dalekobacača, sa najmanje dva Skok-broda u sistemu u ovom trenutku, a planiramo još tri kada stigne pojačanje udarnim jedinicama. Izgledi da svih pet ovih brodova budu uništeni jesu veoma, veoma mali... gotovo beznačajni kada se pomisli na naše defanzivne sposobnosti uvećane pojačanjem udarnih jedinica.
<BR>&nbsp;&nbsp;&nbsp;&nbsp;&nbsp;Kao drugo, izgledi da Proterani zauzmu nedirnuti vojni dalekobacač i upotrebe ga kako bi izvršili invaziju na Mrežu sasvim su ništavni. Svaki brod... svaki pojedinac... koji prolazi kroz portal SILE mora biti identifikovan od strane sigurnih, šifrovanih transpondera, koji se dnevno ažuriraju..."
<BR>&nbsp;&nbsp;&nbsp;&nbsp;&nbsp;"Zar Proterani ne bi mogli da provale te šifre... da ubace svoje?" upita senator Kolčev.
<BR>&nbsp;&nbsp;&nbsp;&nbsp;&nbsp;"Nemoguće." Našita je koračao napred-nazad na malom podijumu, sa rukama na leđima. "Ažuriranje šifara vrši se dnevno preko fetlinijskih jednokratnih poruka iz štaba SILE unutar Mreže..."
<BR>&nbsp;&nbsp;&nbsp;&nbsp;&nbsp;"Izvinite", rekoh ja, zapanjen što tu čujem sopstveni glas, "ali ja sam jutros bio u kratkoj poseti Hiperionu i nisam bio svestan nikakvih šifara."
<BR>&nbsp;&nbsp;&nbsp;&nbsp;&nbsp;Glave se okrenuše. Admiral Našita ponovo izvede svoju upečatljivo oponašanje sove koja okreće glavu na kugličnim ležajima bez trenja. "Svejedno, M. Severn", reče on, "vi i M. Hant bili ste šifrovani - bezbolno i neprimetno, infracrvenim laserima, na oba kraja dalekobacačkog tranzita."
<BR>&nbsp;&nbsp;&nbsp;&nbsp;&nbsp;Klimnuh glavom, zapanjen na sekund što se admiral setio mog imena, a onda shvatih da i on ima implante.
<BR>&nbsp;&nbsp;&nbsp;&nbsp;&nbsp;"Kao treće", nastavi Našita, kao da ja nisam ni progovorio, "ako bi se i desilo nemoguće i ako bi snage Proteranih savladale našu odbranu, zarobile naš dalekobacač nedirnut, premostile nepremostive sisteme tranzitnih šifara i aktivirale tehnologiju koja im je nepoznata i koju smo im mi uskraćivali više od četiri veka... onda bi opet sav njihov trud bio uzaludan, jer se sav vojni saobraćaj do Hiperiona odvija preko baze na Madhiji."
<BR>&nbsp;&nbsp;&nbsp;&nbsp;&nbsp;"Gde?" začu se hor glasova.
<BR>&nbsp;&nbsp;&nbsp;&nbsp;&nbsp;Čuo sam za Madhiju samo zahvaljujući priči Bron Lamije o smrti njenog klijenta. I ona i Našita izgovarali su to ime kao 'mad-ji'.
<BR>&nbsp;&nbsp;&nbsp;&nbsp;&nbsp;"Na Madhiji", ponovi admiral Našita, sada sa širokim osmehom. Bio je to čudnovato dečački osmeh. "Ne pitajte svoje komlogove, gospodo i dame. Madhija je 'crni' sistem i ne može se naći ni u jednom inventaru civilnih dalekobacačkih karti. Nju rezervišemo upravo za takvu svrhu. Sa samo jednom nastanjivom planetom, pogodnom samo za rudnike i naše baze, Madhija je poslednje uporište za povlačenje. Ukoliko brodovi Proteranih učine nemoguće i probiju našu odbranu i portale kod Hiperiona, jedino mesto na koje mogu da odu jeste Madhija, gde je značajna automatizovana vatrena moć upravljena pravo ka svemu onome što može tamo da prođe. Ukoliko se dogodi i ono sasvim nemoguće, da njihova flota preživi tranzit do sistema Madhije, izlazne dalekobacačke veze automatski bi uništile same sebe i njihovi brodovi našli bi se nasukani godinama daleko od Mreže."
<BR>&nbsp;&nbsp;&nbsp;&nbsp;&nbsp;"Da", reče senatorka Rišo, "ali i naši bi. Dve trećine naše flote ostalo bi u Hiperionovom sistemu."
<BR>&nbsp;&nbsp;&nbsp;&nbsp;&nbsp;Našita zauze paradni stav na mestu voljno. "To je tačno", reče on, "i svakako da smo načelnici štabova i ja odvagnuli posledice ovako neverovatnog... moram reći statistički nemogućeg... događaja mnogo puta. Smatramo da su rizici prihvatljivi. Ukoliko se i dogodi nemoguće, još imamo više od dve stotine ratnih brodova za odbranu Mreže. U najgorem slučaju, izgubili bismo Hiperionov sistem posle zadavanja strašnog udarca Proteranima... udarca koji bi, sam po sebi, gotovo sigurno sprečio svaku dalju agresiju.
<BR>&nbsp;&nbsp;&nbsp;&nbsp;&nbsp;Ali to nije ishod koji očekujemo. Sa dve stotine uskoro premeštenih ratnih brodova - u roku od sledećih osam standardnih sati - naši prediktivci i prediktivci Savetodavnog Veća AI... vide verovatnoću od 99 odsto za potpunu pobedu nad agresivnim Rojem Proteranih, sa beznačajnim gubicima naših snaga."
<BR>&nbsp;&nbsp;&nbsp;&nbsp;&nbsp;Meina Gledston se okrenu ka savetniku Albedu. Na slabom svetlu projekcija je bila savršena. "Savetniče, nisam znala da je Savetodavnoj Grupi postavljeno ovakvo pitanje. Da li je vrednost od 99 odsto pouzdana?"
<BR>&nbsp;&nbsp;&nbsp;&nbsp;&nbsp;Albedo se osmehnu. "Sasvim pouzdana, CEO. A činilac verovatnoće iznosi 99,962794 odsto." Osmeh mu se raširi. "Sasvim ohrabrujuće, tako da zakratko mogu da se stave sva jaja u istu kotaricu."
<BR>&nbsp;&nbsp;&nbsp;&nbsp;&nbsp;Gledstonova se ne osmehnu. "Admirale, koliko smatrate da će još trajati borbe pošto dobijete pojačanja?"
<BR>&nbsp;&nbsp;&nbsp;&nbsp;&nbsp;"Jednu standardnu nedelju, CEO. Najduže."
<BR>&nbsp;&nbsp;&nbsp;&nbsp;&nbsp;Gledstonova blago podiže obrvu. "Tako kratko?"
<BR>&nbsp;&nbsp;&nbsp;&nbsp;&nbsp;"Da, CEO."
<BR>&nbsp;&nbsp;&nbsp;&nbsp;&nbsp;"Generale Morpurgo? Šta misli SILA:tle?"
<BR>&nbsp;&nbsp;&nbsp;&nbsp;&nbsp;"Mi se slažemo, CEO. Pojačanje je neophodno, i to smesta. Transporti će poneti blizu stotinu hiljada Marinaca i kopnenih trupa za čišćenje ostataka Roja."
<BR>&nbsp;&nbsp;&nbsp;&nbsp;&nbsp;"Za sedam standardnih dana ili manje?"
<BR>&nbsp;&nbsp;&nbsp;&nbsp;&nbsp;"Da, CEO."
<BR>&nbsp;&nbsp;&nbsp;&nbsp;&nbsp;"Admirale Sing?"
<BR>&nbsp;&nbsp;&nbsp;&nbsp;&nbsp;"Krajnje neophodno, CEO."
<BR>&nbsp;&nbsp;&nbsp;&nbsp;&nbsp;"Generale Van Zajdt?"
<BR>&nbsp;&nbsp;&nbsp;&nbsp;&nbsp;Gledstonova zatraži mišljenje od svakog načelnika štaba i prisutnog oficira najvišeg ranga ponaosob, zapitavši čak i zapovednika Škole Komande Olimp, koji se naduo od ponosa što ga ona konsultuje. I od svakog ponaosob dobi istovetni savet da se pojačanje izvrši.
<BR>&nbsp;&nbsp;&nbsp;&nbsp;&nbsp;"Zapovedniče Li?"
<BR>&nbsp;&nbsp;&nbsp;&nbsp;&nbsp;Svi pogledi uperiše se u mladog pomorskog oficira. Primetih krutost u stavu i mrke poglede starijih vojnih lica i najednom shvatih da se Li tu nalazi zahvaljujući pozivu CEO, a ne blagonaklonosti njegovih pretpostavljenih. Setih se da su naveli Gledstonovu kada je rekla da zapovednik Li pokazuje inicijativu i inetligenciju kakva ponekad nedostaje SILI. Pretpostavljao sam da će na karijeru tog čoveka biti stavljena tačka zbog prisustva na ovom sastanku.
<BR>&nbsp;&nbsp;&nbsp;&nbsp;&nbsp;Zapovednik Vilijam Ahunta Li nelagodno se promeškolji u svojoj udobnoj stolici. "Sa svim dužnim poštovanjem, CEO, ja sam samo mlađi pomorski oficir i nisam kvalifikovan da dajem mišljenje o stvarima takve strateške važnosti."
<BR>&nbsp;&nbsp;&nbsp;&nbsp;&nbsp;Gledstonova se ne osmehnu. Jedva primetno klimnu glavom. "Cenim to, zapovedniče. Sigurna sam da to podjednako cene i vaši pretpostavljeni ovde. Međutim, u ovom slučaju, pitam se da li biste mi udovoljili i prokomentarisali pitanje o kome se odlučuje."
<BR>&nbsp;&nbsp;&nbsp;&nbsp;&nbsp;Li se uspravi na stolici. Za trenutak, u očima je imao kako ubeđenost, tako i očajanje uhvaćene zverčice. "U redu, onda, CEO, ako već moram da komentarišem, prisiljen sam da kažem da bi me moji instinkti - a to su samo instinkti: nemam ni najmanjeg pojma o međuzvezdanoj taktici - savetovali protiv takvog pojačanja." Li udahnu. "To je čisto vojnička tvrdnja, CEO. Ja ne znam ništa o političkim implikacijama odbrane Hiperionovog sistema."
<BR>&nbsp;&nbsp;&nbsp;&nbsp;&nbsp;Gledstonova se nagnu napred. "Onda, na čisto vojničkoj osnovi, zapovedniče, zbog čega se vi protivite pojačanju?"
<BR>&nbsp;&nbsp;&nbsp;&nbsp;&nbsp;Tamo gde sam sedeo, pola stola dalje, mogao sam da osetim silinu pogleda načelnika SILE kao jedan od onih laserskih hitaca od stotinu miliona džula, kakvi su se koristili za paljenje deuterijum-tritijumskih sfera u nekom od drevnih inercionih fuzionih reaktora. Bio sam zapanjen što se Li nije srušio, implodirao, zapalio i istopio pred našim očima.
<BR>&nbsp;&nbsp;&nbsp;&nbsp;&nbsp;"Na vojničkoj osnovi", reče Li, bez nade u očima, ali staloženog glasa, "dva najveća greha koja neko može da počini jesu da podeli snage i da... kako ste vi to rekli, CEO... stavi sva jaja u jednu jedinu kotaricu. A u ovom slučaju, tu kotaricu čak nismo ni sami napravili."
<BR>&nbsp;&nbsp;&nbsp;&nbsp;&nbsp;Gledstonova klimnu glavom i zavali se natrag, spojivši prste ispod donje usne.
<BR>&nbsp;&nbsp;&nbsp;&nbsp;&nbsp;"Zapovedniče," reče General Morpurgo, i ja otkrih da se reč zaista može ispljunuti, "pošto smo sada imali to zadovoljstvo da čujemo vaš... savet... da li bih smeo da vas pitam jeste li ikada učestvovali u svemirskoj borbi?"
<BR>&nbsp;&nbsp;&nbsp;&nbsp;&nbsp;"Ne, ser."
<BR>&nbsp;&nbsp;&nbsp;&nbsp;&nbsp;"Jeste li ikada bili obučavani za svemirsku borbu, zapovedniče?"
<BR>&nbsp;&nbsp;&nbsp;&nbsp;&nbsp;"Ako se izuzme minimum neophodan u ŠKO, što se svodi na nekoliko kurseva iz istorije, ne, ser, nisam."
<BR>&nbsp;&nbsp;&nbsp;&nbsp;&nbsp;"Da li ste ikada učestvovali u bilo kakvom strateškom planiranju iznad nivoa... sa koliko ste pomorskih površinskih brodova komandovali na Maui-Kovenantu, zapovedniče?"
<BR>&nbsp;&nbsp;&nbsp;&nbsp;&nbsp;"Komandovao sam jednim, ser."
<BR>&nbsp;&nbsp;&nbsp;&nbsp;&nbsp;"Jednim", prodahta Morpurgo. "Je li to bio veliki brod, zapovedniče?"
<BR>&nbsp;&nbsp;&nbsp;&nbsp;&nbsp;"Nije, ser."
<BR>&nbsp;&nbsp;&nbsp;&nbsp;&nbsp;"Da li vam je dato zapovedništvo nad tim brodom, zapovedniče? Da li ste ga zaslužili? Ili vam je dopalo zahvaljujući zloj ratnoj sreći?"
<BR>&nbsp;&nbsp;&nbsp;&nbsp;&nbsp;"Naš kapetan je poginuo, ser. Ja sam preuzeo dužnost kao prvi sledeći po činu. Bila je to poslednja pomorska akcija u pohodu na Maui-Kovenantu i..."
<BR>&nbsp;&nbsp;&nbsp;&nbsp;&nbsp;"To bi bilo sve, zapovedniče." Morpurgo okrenu leđa ratnom heroju i obrati se CEO. "Da li ponovo želite naše mišljenje, gospo?"
<BR>&nbsp;&nbsp;&nbsp;&nbsp;&nbsp;Gledstonova odmahnu glavom.
<BR>&nbsp;&nbsp;&nbsp;&nbsp;&nbsp;Senator Kolčev pročisti grlo. "Možda bi trebalo da održimo zatvoreni sastanak kabineta u Domu Vlade."
<BR>&nbsp;&nbsp;&nbsp;&nbsp;&nbsp;"Nema potrebe", reče Meina Gledston. "Donela sam odluku. Admirale Sing, ovlašćeni ste da rasporedite onoliko jedinica flote u Hiperionovom sistemu koliko vi i načelnici štabova smatrate da je potrebno."
<BR>&nbsp;&nbsp;&nbsp;&nbsp;&nbsp;"Da, CEO."
<BR>&nbsp;&nbsp;&nbsp;&nbsp;&nbsp;"Admirale Našita, očekujem uspešno okončanje neprijateljstava u roku od jedne standardne nedelje od trenutka kada dobijete prikladna pojačanja." Ona pogleda oko stola. "Dame i gospodo, ne mogu dovoljno da vam iskažem od kolike je važnosti naše posedovanje Hiperiona i okončavanje jednom za svagda pretnje Proteranih." Ona ustade i ode do podnožja rampe koja je vodila naviše i napolje u tamu. "Laku noć, gospodo, dame."
<BR>
<BR>&nbsp;&nbsp;&nbsp;&nbsp;&nbsp;Bilo je gotovo 04.00 po vremenu Mreže i Tau Ceti Centra kada mi je Hant pokucao na vrata. Borio sam se sa snom tri sata otkad smo se 'bacili natrag. Upravo sam zaključio da je Gledstonova zaboravila na mene i zadremao, kada se začulo kucanje.
<BR>&nbsp;&nbsp;&nbsp;&nbsp;&nbsp;"Vrt", reče Li Hant, "i za ime Božje, uvucite tu košulju u pantalone."
<BR>&nbsp;&nbsp;&nbsp;&nbsp;&nbsp;Moje čizme pravile su meke zvuke na finom šljunku staze dok sam tumarao tamnim alejama. Fenjeri i svetleće kugle jedva da su odašiljale svetlost. Zvezde su bile nevidljive iznad dvorišta zbog sjaja beskrajnih gradova na TC2, ali signalna svetla orbitalnih staništa kretala su se nebom kao beskrajni prsten svitaca.
<BR>&nbsp;&nbsp;&nbsp;&nbsp;&nbsp;Gledstonova je sedela na gvozdenoj klupi blizu mosta.
<BR>&nbsp;&nbsp;&nbsp;&nbsp;&nbsp;"M. Severn", reče ona tihim glasom, "hvala vam što ste mi se pridružili. Izvinjavam se što je do toga došlo ovako kasno. Upravo je prekinut sastanak kabineta."
<BR>&nbsp;&nbsp;&nbsp;&nbsp;&nbsp;Ne rekoh ništa i ostadoh da stojim.
<BR>&nbsp;&nbsp;&nbsp;&nbsp;&nbsp;"Želela sam da vas pitam o vašoj jutrošnjoj poseti Hiperionu." Ona se zakikota u mraku. "Juče ujutro. Nosite li ikakve utiske odande?"
<BR>&nbsp;&nbsp;&nbsp;&nbsp;&nbsp;Zapitah se na šta to misli. Pretpostavljao sam da ta žena ima neutaživi apetit za podacima, bez obzira na to koliko su oni naizgled nevažni. "Sreo sam nekoga", rekoh ja.
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Da, dr Melija Arundeza. On je bio... jeste..."
<BR>&nbsp;&nbsp;&nbsp;&nbsp;&nbsp;"...prijatelj kćeri M. Vejntrauba", dovrši Gledstonova. "Deteta koje stari unazad. Imate li ažurirane podatke o njenom stanju?"
<BR>&nbsp;&nbsp;&nbsp;&nbsp;&nbsp;"Ne baš", rekoh ja. "Danas sam nakratko zadremao, ali snovi su bili fragmentarni."
<BR>&nbsp;&nbsp;&nbsp;&nbsp;&nbsp;"A šta je doneo sastanak sa dr Arundezom?"
<BR>&nbsp;&nbsp;&nbsp;&nbsp;&nbsp;Protrljah bradu najednom hladnim prstima. "Njegova istraživačka ekipa čekala je mesecima u prestonici", rekoh ja. "Oni su možda naša jedina nada da shvatimo šta se to dešava sa Grobnicama. A Šrajk..."
<BR>&nbsp;&nbsp;&nbsp;&nbsp;&nbsp;"Naši prediktivci kažu da je važno da hodočasnici ostanu sami sve dok ne odigraju svoju ulogu", začu se glas Gledstonove iz tame. Činilo se da gleda u stranu, ka rečici.
<BR>&nbsp;&nbsp;&nbsp;&nbsp;&nbsp;Osetih kako me prožima iznenadni, neobjašnjivi, neumoljivi gnev. "Otac Hojt je već 'odigrao svoju ulogu'", rekoh oštrije nego što sam nameravao. "Mogli su da ga spasu da je brodu bilo dopušteno da se sastane sa hodočasnicima. Arundez i njegovi možda bi bili u stanju da spasu bebu - Rejčel - iako je za to preostalo samo nekoliko dana."
<BR>&nbsp;&nbsp;&nbsp;&nbsp;&nbsp;"Manje od tri dana", reče Gledstonova. "Da li se dogodilo još nešto? Ima li kakvih utisaka o planeti ili o komandnom brodu admirala Našite koje biste smatrali... zanimljivim?"
<BR>&nbsp;&nbsp;&nbsp;&nbsp;&nbsp;Šake mi se stegoše u pesnice, a onda opustiše. "Nećete dozvoliti Arundezu da odleti do Grobnica?"
<BR>&nbsp;&nbsp;&nbsp;&nbsp;&nbsp;"Ne sad, ne."
<BR>&nbsp;&nbsp;&nbsp;&nbsp;&nbsp;"A šta je sa evakuacijom civila sa Hiperiona? Bar građana Hegemonije?"
<BR>&nbsp;&nbsp;&nbsp;&nbsp;&nbsp;"To je u ovom trenutku nemoguće."
<BR>&nbsp;&nbsp;&nbsp;&nbsp;&nbsp;Zaustih da kažem nešto, pa se obuzdah. Zagledah se ka zvuku vode ispod mosta.
<BR>&nbsp;&nbsp;&nbsp;&nbsp;&nbsp;"Nikakvi drugi utisci, M. Severn?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Pa, želim vam laku noć i prijatne snove. Sutra će dan možda biti veoma buran, ali želim da porazgovaram sa vama u nekom trenutku o tim snovima."
<BR>&nbsp;&nbsp;&nbsp;&nbsp;&nbsp;"Laku noć", rekoh ja i okrenuh se na peti, pa se brzo vratih u svoje krilo Doma Vlade.
<BR>&nbsp;&nbsp;&nbsp;&nbsp;&nbsp;U tami sobe, prizvao sam Mocartovu sonatu i uzeo tri trisekobarbitala. Oni će me najverovatnije oboriti u opijeni san bez snova, gde duh mrtvog Džona Kitsa i njegovi - duhovima još sličniji - hodočasnici neće moći da me pronađu. To je značilo da ću razočarati Meinu Gledston, ali to me ni najmanje nije užasnulo.
<BR>&nbsp;&nbsp;&nbsp;&nbsp;&nbsp;Pomislih na Sviftovog mornara, Gulivera, i na njegovo gađenje nad čovečanstvom posle povratka iz zemlje inteligentnog konja - Hojnmnsa - gađenje nad sopstvenom vrstom koje je naraslo do te tačke da je morao da spava u štalama sa konjima, samo da bi ga ohrabrio njihov miris i prisustvo.
<BR>&nbsp;&nbsp;&nbsp;&nbsp;&nbsp;Moja poslednja pomisao pre sna bila je: Do đavola s Meinom Gledston, do đavola s ratom i do đavola s Mrežom.
<BR>&nbsp;&nbsp;&nbsp;&nbsp;&nbsp;I do đavola sa snovima.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
