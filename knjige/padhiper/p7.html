<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Telo Dajane Filomel bilo je onoliko savršeno koliko su nauka i umešnost ARNista mogli da ga učine takvim. Ležao sam u krevetu nekoliko minuta posle buđenja i divio se njenom telu: bila mi je okrenuta leđima i klasično zakrivljenje guzova, kukova i bedara nudilo je geometriju divniju i moćniju od svega što je Euklid ikada otkrio, sa dve jamice vidljive ispod krsta, odmah iznad mlečno bele zadnjice koja se širila tako da je od toga zastajalo srce, sa ukrštanjem mekih uglova, a zadnji delovi punih butina nekako su bili senzualniji i čvršći nego što bi se ijedan vid muške anatomije ikada mogao ponadati da će biti.
<BR>&nbsp;&nbsp;&nbsp;&nbsp;&nbsp;Gospa Dajana je spavala ili se pravila da spava. Naša odeća ležala je razbacana po širokom, zelenom tepihu. Gusta svetlost, obojena u magentu i plavo, preplavila je široke prozore, kroz koje su se mogle videti sive i zlatne krošnje. Veliki listovi papira za crtanje bili su razbacani unaokolo, ispod i preko naše odbačene odeće. Nagnuo sam se na levu stranu, podigao list papira i ugledao žurno nažvrljane dojke, butine, mišicu prerađenu u žurbi i lice bez crta. Izvođenje životne studije u stanju pijanstva i postupku prepuštanja zavođenju nikada nije formula za kvalitetnu umetnost.
<BR>&nbsp;&nbsp;&nbsp;&nbsp;&nbsp;Zastenjah, prevrnuh se na leđa i proučih izvajani svitak na tavanici dvanaest stopa iznad nas. Da je žena kraj mene bila Fani, možda nikada ne bih poželeo ni da se pomerim. Ali ovako, kliznuo sam ispod prekrivača, pronašao svoj komlog, primetio da je na Tau Ceti Centru rano jutro - četrnaest sati posle mog sastanka sa CEO - i otapkao do kupatila u potrazi za pilulom protiv mamurluka.
<BR>&nbsp;&nbsp;&nbsp;&nbsp;&nbsp;U ormariću za lekove gospe Dajane moglo se odabrati nekoliko vrsta medikamenata. Pored uobičajenih aspirina i endorfina, ugledao sam stimulatore, sedative, cevčice za Flešbek, derme za orgazam, premaze za utičnice, udisnike za kanabis, nepreporučljive cigarete od duvana i na stotinu manje prepoznatljivih droga. Pronašao sam čašu i na silu popio dve pilule 'Dan posle', osetivši kako mi mučnina i glavobolja nestaju posle samo nekoliko sekundi.
<BR>&nbsp;&nbsp;&nbsp;&nbsp;&nbsp;Gospa Dajana bila je budna i sedela je na krevetu, i dalje naga, kada sam izišao. Htedoh da se osmehnem, ali tada videh dva muškarca kraj istočnih vrata. Nijedan od njih nije bio njen muž, iako su obojica bila podjednako krupna, negujući isti stil nedostatka vrata, pesnica veličine šunki i tamnog podbratka koji je Hermund Filomel usavršio.
<BR>&nbsp;&nbsp;&nbsp;&nbsp;&nbsp;U dugoj procesiji ljudske istorije, siguran sam da je postojao neki muškarac koji je mogao da stoji, iznenađen i nag, pred dvojicom sasvim obučenih i potencijalno neprijateljski nastrojenih stranaca, muškaraca-takmaca, a da ne ustukne, da ne oseti poriv da prekrije genitalije i presamiti se i da se ne oseća potpuno ranjivo i hendikepirano... ali ja taj muškarac nisam.
<BR>&nbsp;&nbsp;&nbsp;&nbsp;&nbsp;Presamitio sam se, prekrio prepone, uzmakao ka kupatilu i rekao: "Šta... ko...?" Pogledao sam ka Dajani Filomel kako bih joj se obratio za pomoć i spazio tamo osmeh... osmeh sasvim u skladu sa surovošću koju sam joj prvi put video u očima.
<BR>&nbsp;&nbsp;&nbsp;&nbsp;&nbsp;"Hvatajte ga. Brzo!" zatraži moja donedavna ljubavnica.
<BR>&nbsp;&nbsp;&nbsp;&nbsp;&nbsp;Stigoh do kupatila i posegnuh za manuelnim prekidačem kako bih zatvorio vrata, kada me dohvati bliži od one dvojice, zgrabi me, gurnu natrag u spavaću sobu i baci me ka svom pajtašu. Obojica su bila sa Lususa, ili nekog sveta sa podjednako visokom gravitacijom, ili su jeli samo steroide i Samsonove ćelije, pošto su me bez ikakvog napora bacakali tamo-amo. Nije bilo važno koliko su bili krupni. Pored moje kratke karijere borca u školskom dvorištu, moj život... uspomene na moj život... nudio mi je vrlo malo trenutaka nasilja, a još manje onih u kojima sam izlazio kao pobednik iz gužve. Jedan pogled na dvojicu muškaraca koji su se zabavljali na moj račun bio je dovoljan da znam da su to tipovi o kakvima čovek čita, ali nikad u njih sasvim ne poveruje - osobe koje mogu da polome kosti, spljeskaju nos ili razbiju čašicu kolena sa isto onoliko griže savesti sa koliko bih ja bacio neispravnu olovku.
<BR>&nbsp;&nbsp;&nbsp;&nbsp;&nbsp;"Brzo", prošišta Dajana ponovo.
<BR>&nbsp;&nbsp;&nbsp;&nbsp;&nbsp;Pretražih datasferu, memoriju kuće, Dajaninu pupčanu vrpcu komloga, krhku vezu dvojice siledžija sa vasionom inforamcija... i mada sam sada znao gde sam: na seoskom imanju Filomelovih, šest stotina kilometara od prestonice Pir, u poljoprivrednom pojasu teraformirane Renesanse Minor... kao i ko su tačno siledžije: Debin Farus i Hemit Gorma, iz fabričkog obezbeđenja sindikata čistača plesni sa Rajske Kapije... nisam imao pojma zbog čega jedan sedi na meni, sa kolenom na mojim krstima, dok mi drugi mrvi komlog pod petom i navlači mi osmotsku manžetu uz ručni zglob, mišicu...
<BR>&nbsp;&nbsp;&nbsp;&nbsp;&nbsp;Začuh šištanje i klonuh.
<BR>
<BR>&nbsp;&nbsp;&nbsp;&nbsp;&nbsp;"Ko i ti?"
<BR>&nbsp;&nbsp;&nbsp;&nbsp;&nbsp;"Džozef Severn."
<BR>&nbsp;&nbsp;&nbsp;&nbsp;&nbsp;"Da li je to tvoje pravo ime?"
<BR>&nbsp;&nbsp;&nbsp;&nbsp;&nbsp;"Ne." Osetih učinak seruma istine i shvatih da bih mogao da ga prevladam naprosto tako što bih otišao, kročio natrag u datasferu ili se u potpunosti povukao u Srž. Ali to bi značilo ostavljanje mog tela na milost i nemilost onoga ko je postavljao pitanja. Ostadoh tu. Oči su mi bile zatvorene, ali prepoznao sam novi glas.
<BR>&nbsp;&nbsp;&nbsp;&nbsp;&nbsp;"Ko jesi?" upita Dajana Filomel.
<BR>&nbsp;&nbsp;&nbsp;&nbsp;&nbsp;Uzdahnuh. Na to pitanje bilo je teško odgovoriti iskreno. "Džon Kits", rekoh konačno. Njihov muk saopšti mi da im to ime ništa ne znači. Zbog čega i bi? upitah sebe. Jednom sam predvideo da će to ime biti 'napisano u vodi.' Iako nisam mogao ni da se pomerim ili otvorim oči, nisam imao nikakvih problema oko pretraživanja datasfere i praćenja njihovih pristupnih vektora. Pesnikovo ime nalazilo se među stotinama Džona Kitsova na spisku koji im je ponudio javni fajl, ali izgleda da nisu bili naročito zainteresovani za nekoga ko je bio mrtav već devet stotina godina.
<BR>&nbsp;&nbsp;&nbsp;&nbsp;&nbsp;"Za koga radiš?" Bio je to glas Hermunda Filomela. Iz nekog razloga, bio sam blago iznenađen.
<BR>&nbsp;&nbsp;&nbsp;&nbsp;&nbsp;"Ni za koga."
<BR>&nbsp;&nbsp;&nbsp;&nbsp;&nbsp;Slabi Dopler glasova izmeni se dok su razgovarali međusobno. "Da li može da se opire drogi?"
<BR>&nbsp;&nbsp;&nbsp;&nbsp;&nbsp;"Niko ne može da joj se opire", reče Dajana. "Ljudi mogu da umru kada im je ubrizgaš, ali ne mogu da se opiru."
<BR>&nbsp;&nbsp;&nbsp;&nbsp;&nbsp;"Šta se onda dešava?" upita Hermund. "Zašto bi Gledstonova dovela nekog nikogovića u Savet, u samo predvečerje rata?"
<BR>&nbsp;&nbsp;&nbsp;&nbsp;&nbsp;"On može da te čuje, znaš", reče glas drugog muškarca - jednoga od siledžija.
<BR>&nbsp;&nbsp;&nbsp;&nbsp;&nbsp;"Nije važno", reče Dajana. "Ionako neće ostati živ posle ispitivanja." Njen glas ponovo se začu, ovaj put upućen direktno meni. "Zašto te je CEO pozvala u Savet... Džone?"
<BR>&nbsp;&nbsp;&nbsp;&nbsp;&nbsp;"Nisam siguran. Verovatno da bi čula šta rade hodočasnici."
<BR>&nbsp;&nbsp;&nbsp;&nbsp;&nbsp;"Koji hodočasnici, Džone?"
<BR>&nbsp;&nbsp;&nbsp;&nbsp;&nbsp;"Hodočasnici Šrajka."
<BR>&nbsp;&nbsp;&nbsp;&nbsp;&nbsp;Neko drugi se oglasi. "Tiše", reče Dajana Filomel. Meni reče: "Da li su ti Hodočasnici Šrajka na Hiperionu, Džone?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Hodočašće je u toku?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"A zašto Gledstonova tebe pita za njih, Džone?"
<BR>&nbsp;&nbsp;&nbsp;&nbsp;&nbsp;"Ja ih sanjam."
<BR>&nbsp;&nbsp;&nbsp;&nbsp;&nbsp;Začu se zgađeni zvuk. Hermund reče: "Ovaj je lud. Čak i pod serumom istine ne zna ko je, a sad nam trabunja ovo. Daj da svršimo s tim i..."
<BR>&nbsp;&nbsp;&nbsp;&nbsp;&nbsp;"Umukni", reče Gospa Dajana. "Gledstonova nije luda. Pozvala ga je, sećaš se? Džone, kako to misliš da ih sanjaš?"
<BR>&nbsp;&nbsp;&nbsp;&nbsp;&nbsp;"Sanjam utiske prve Kitsove obnovljene ličnosti", rekoh ja. Glas mi je bio nejasan, kao da govorim u snu. "On se hardverski povezao sa jednim od hodočasnika kada su mu ubili telo i sada luta po njihovoj mikrosferi. Njegova opažanja su nekako moji snovi. Možda su moji postupci njegovi snovi, ne znam."
<BR>&nbsp;&nbsp;&nbsp;&nbsp;&nbsp;"Ludilo", reče Hermund.
<BR>&nbsp;&nbsp;&nbsp;&nbsp;&nbsp;"Ne, ne", reče Gospa Dajana. Glas joj je bio napet, gotovo šokiran. "Džone, jesi li ti kibrid?"
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"O, Hriste i Alahu", reče Gospa Dajana.
<BR>&nbsp;&nbsp;&nbsp;&nbsp;&nbsp;"Šta je to kibrid?" upita jedan od siledžija. Imao je visok, gotovo ženski glas.
<BR>&nbsp;&nbsp;&nbsp;&nbsp;&nbsp;Za trenutak nastade tišina, a onda Dajana progovori. "Idiote. Kibridi su ljudi koje je stvorila i kojima na daljinu upravlja Srž. Bilo ih je nekoliko u Savetodavnom Veću sve do prošlog veka, kada su stavljeni van zakona."
<BR>&nbsp;&nbsp;&nbsp;&nbsp;&nbsp;"Kao android, ili tako nešto?" reče siledžija.
<BR>&nbsp;&nbsp;&nbsp;&nbsp;&nbsp;"Umukni", reče Hermund.
<BR>&nbsp;&nbsp;&nbsp;&nbsp;&nbsp;"Ne", odgovori Dajana. "Kibridi su bili genetski savršeni, izgrađeni iz DNK čije je poreklo još sa Stare Zemlje. Bila je dovoljna kost... komadić dlake... Džone, možeš li da me čuješ? Džone?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Džone, ti si kibrid... da li znaš ko je bila tvoja ličnost-šablon?"
<BR>&nbsp;&nbsp;&nbsp;&nbsp;&nbsp;"Džon Kits."
<BR>&nbsp;&nbsp;&nbsp;&nbsp;&nbsp;Čuo sam kako duboko uvlači vazduh. "Ko je... ko je bio... Džon Kits?"
<BR>&nbsp;&nbsp;&nbsp;&nbsp;&nbsp;"Pesnik."
<BR>&nbsp;&nbsp;&nbsp;&nbsp;&nbsp;"Kada je živeo, Džone?"
<BR>&nbsp;&nbsp;&nbsp;&nbsp;&nbsp;"Od 1795. do 1821", rekoh ja.
<BR>&nbsp;&nbsp;&nbsp;&nbsp;&nbsp;"Po kom to kalendaru, Džone?"
<BR>&nbsp;&nbsp;&nbsp;&nbsp;&nbsp;"Po zemaljskom računanju vremena", rekoh ja. "Pre Hedžire. Moderno doba..."
<BR>&nbsp;&nbsp;&nbsp;&nbsp;&nbsp;Ubaci se Hermundov glas, uzbuđen. "Džone, da li si... da li si i sada u kontaktu sa TehnoSrži?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Možeš li... jesi li u stanju slobodno da komuniciraš uprkos serumu istine?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;""O, jebi ga", reče siledžija sa visokim glasom.
<BR>&nbsp;&nbsp;&nbsp;&nbsp;&nbsp;"Moramo da se gubimo odavde", odbrusi Hermund.
<BR>&nbsp;&nbsp;&nbsp;&nbsp;&nbsp;"Samo još minut", reče Dajana. "Moramo da znamo..."
<BR>&nbsp;&nbsp;&nbsp;&nbsp;&nbsp;"Možemo li ga povesti sa sobom?" upita siledžija dubokog glasa.
<BR>&nbsp;&nbsp;&nbsp;&nbsp;&nbsp;"Idiote", reče Hermund. "Ako je živ i u dodiru sa datasferom i Srži... do đavola, on živi u Srži, njegov um je tamo... onda može da javi Gledstonovoj, Izvršnoj Bezbednosti, SILI, bilo kome!"
<BR>&nbsp;&nbsp;&nbsp;&nbsp;&nbsp;"Umukni", reče Gospa Dajana. "Ubićemo ga čim završim. Još malo pitanja, Džone?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zašto Gledstonova mora da zna šta se dešava sa Hodočasnicima Šrajka? Ima li to nekakve veze sa ratom s Proteranima?"
<BR>&nbsp;&nbsp;&nbsp;&nbsp;&nbsp;"Nisam siguran."
<BR>&nbsp;&nbsp;&nbsp;&nbsp;&nbsp;"Sranje", šapnu Hermud. "Hajdemo."
<BR>&nbsp;&nbsp;&nbsp;&nbsp;&nbsp;"Tiše. Džone, odakle si?"
<BR>&nbsp;&nbsp;&nbsp;&nbsp;&nbsp;"Poslednjih deset meseci živeo sam na Esperanci."
<BR>&nbsp;&nbsp;&nbsp;&nbsp;&nbsp;"A pre toga?"
<BR>&nbsp;&nbsp;&nbsp;&nbsp;&nbsp;"Pre toga na Zemlji."
<BR>&nbsp;&nbsp;&nbsp;&nbsp;&nbsp;"Na kojoj Zemlji?" upita Hermund. "Novoj Zemlji? Zemlji Dva? Zemljogradu? Na kojoj?"
<BR>&nbsp;&nbsp;&nbsp;&nbsp;&nbsp;"Na Zemlji", rekoh ja. Onda se setih. "Na Staroj Zemlji."
<BR>&nbsp;&nbsp;&nbsp;&nbsp;&nbsp;"Na Staroj Zemlji?" reče jedan od siledžija. "Ovo je skroz sjebano. Čistim se ja odavde."
<BR>&nbsp;&nbsp;&nbsp;&nbsp;&nbsp;Začu se crvčanje laserskog oružja, nalik na prženje slanine. Osetih miris nečeg slađeg od pržene slanine i začu se teški, tupi udarac. Dajana Filomel reče: "Džone, da li to govoriš o životu tvoje ličnosti-šablona na Staroj Zemlji?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Ti - kao kibrid - bio si na Staroj Zemlji?"
<BR>&nbsp;&nbsp;&nbsp;&nbsp;&nbsp;"Da", rekoh ja. "Tamo sam se probudio iz smrti. U istoj sobi na 'Piazza di Spagna' u kojoj sam umro. Severn nije bio tamo, ali dr Klark i još neki drugi jesu..."
<BR>&nbsp;&nbsp;&nbsp;&nbsp;&nbsp;"On jeste lud", reče Hermund. "Stara Zemlja je uništena pre više od četiri veka... osim ako kibridi ne mogu da žive duže od četiri stotine godina...?"
<BR>&nbsp;&nbsp;&nbsp;&nbsp;&nbsp;"Ne", odbrusi Gospa Dajana. "Umukni i dozvoli mi da završim s ovim. Džone, zašto te je Srž... dovela natrag?"
<BR>&nbsp;&nbsp;&nbsp;&nbsp;&nbsp;"Ne znam sa sigurnošću."
<BR>&nbsp;&nbsp;&nbsp;&nbsp;&nbsp;"Ima li to nekakve veze sa građanskim ratom među AI?"
<BR>&nbsp;&nbsp;&nbsp;&nbsp;&nbsp;"Možda", rekoh. "Verovatno." Postavljala je zanimljiva pitanja.
<BR>&nbsp;&nbsp;&nbsp;&nbsp;&nbsp;"Koja te je grupa stvorila? Ultimativci, Stabilni ili Prevrtljivi?"
<BR>&nbsp;&nbsp;&nbsp;&nbsp;&nbsp;"Ne znam."
<BR>&nbsp;&nbsp;&nbsp;&nbsp;&nbsp;Začu se uzdisaj očajanja. "Džone, da li si ikoga obavestio o tome gde si ili šta ti se događa?"
<BR>&nbsp;&nbsp;&nbsp;&nbsp;&nbsp;"Ne", rekoh ja. To što je gospa toliko dugo čekala da postavi ovo pitanje bilo je samo znak njene manje nego upečatljive pameti.
<BR>&nbsp;&nbsp;&nbsp;&nbsp;&nbsp;Hermund takođe ispusti vazduh. "Sjajno", reče on. "Hajde da se gubimo do sto đavola odavde, pre nego što..."
<BR>&nbsp;&nbsp;&nbsp;&nbsp;&nbsp;"Džone", reče Dajana, "da li znaš zbog čega je Gledstonova izazvala ovaj rat sa Proteranima?"
<BR>&nbsp;&nbsp;&nbsp;&nbsp;&nbsp;"Ne", rekoh ja. "Ili, bolje, može da postoji mnoštvo razloga. Najverovatniji razlog je dobijanje pozicije za cenkanje sa Srži."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Neki elementi u ROM vođstvu Srži plaše se Hiperiona", rekoh ja. "Hiperion je nepoznata varijabla u Galaksiji gde je svaka varijabla već kvantifikovana."
<BR>&nbsp;&nbsp;&nbsp;&nbsp;&nbsp;"Ko se plaši, Džone? Ultimativci, Stabilni ili Prevrtljivi? Koja se to AI grupa plaši Hiperiona?"
<BR>&nbsp;&nbsp;&nbsp;&nbsp;&nbsp;"Sve tri", rekoh ja.
<BR>&nbsp;&nbsp;&nbsp;&nbsp;&nbsp;"Sranje", šapnu Hermund. "Slušaj... Džone... imaju li Vremenske Grobnice i Šrajk ikakve veze sa svim tim?"
<BR>&nbsp;&nbsp;&nbsp;&nbsp;&nbsp;"Da, imaju mnogo veze sa tim."
<BR>&nbsp;&nbsp;&nbsp;&nbsp;&nbsp;"Kako to?" upita Dajana.
<BR>&nbsp;&nbsp;&nbsp;&nbsp;&nbsp;"Ne znam. Niko ne zna."
<BR>&nbsp;&nbsp;&nbsp;&nbsp;&nbsp;Hermund, ili neko drugi, udari me oštro, bolno u prsa. "Hoćeš da kažeš da jebeno Savetodavno Veće Srži nije predvidelo ishod ovog rata, ovih događaja?" zareža Hermund. "Očekuješ da poverujem da su se Gledstonova i Senat upustili u rat bez predviđanja verovatnoće?"
<BR>&nbsp;&nbsp;&nbsp;&nbsp;&nbsp;"Ne", rekoh ja. "To je predviđeno pre više vekova."
<BR>&nbsp;&nbsp;&nbsp;&nbsp;&nbsp;Dajana Filomel ispusti zvuk deteta suočenog sa velikom gomilom slatkiša. "Šta je predviđeno, Džone? Ispričaj nam sve."
<BR>&nbsp;&nbsp;&nbsp;&nbsp;&nbsp;Usta su mi bila suva. Serum istine sasušio mi je svu pljuvačku. "Predviđen je rat", rekoh. "Identitet hodočasnika u Hodočašću Šrajka. Izdaja Konzula Hegemonije u aktiviranju sprave koja će otvoriti - koja je otvorila - Vremenske Grobnice. Pomaljanje Šrajkove napasti. Ishod rata i Pustošenja..."
<BR>&nbsp;&nbsp;&nbsp;&nbsp;&nbsp;"Kakav je ishod, Džone?" šapnu žena sa kojom sam pre nekoliko sati vodio ljubav.
<BR>&nbsp;&nbsp;&nbsp;&nbsp;&nbsp;"Kraj Hegemonije", rekoh ja. "Uništenje Mreže svetova." Pokušah da se obliznem, ali jezik mi je bio suv. "Kraj ljudske rase."
<BR>&nbsp;&nbsp;&nbsp;&nbsp;&nbsp;"O, Isuse i Alahu", šapnu Dajana. "Postoje li ikakvi izgledi da je predviđanje pogrešno?"
<BR>&nbsp;&nbsp;&nbsp;&nbsp;&nbsp;"Ne", rekoh ja. "Ili, bolje, samo u učinku Hiperiona na ishod. Sve ostale varijable su uračunate."
<BR>&nbsp;&nbsp;&nbsp;&nbsp;&nbsp;"Ubij ga", viknu Hermund Filomel. "Ubij to... kako bismo mogli da iziđemo odavde i obavestimo Harbrita i ostale."
<BR>&nbsp;&nbsp;&nbsp;&nbsp;&nbsp;"U redu", reče Gospa Dajana. A onda, sekund kasnije: "Ne, ne laserom, idiote. Ubrizgaćemo mu smrtonosnu dozu alkohola kao što smo i planirali. Evo, pridrži osmotsku manžetu kako bih pričvrstila ovaj špric."
<BR>&nbsp;&nbsp;&nbsp;&nbsp;&nbsp;Osetih pritisak na desnoj mišici. Sekund kasnije začuše se eksplozije, udarci, povik. Namirisah dim i jonizovani vazduh. Neka žena vrisnu.
<BR>&nbsp;&nbsp;&nbsp;&nbsp;&nbsp;"Skinite mu tu manžetu", reče Li Hant. Mogao sam da ga vidim kako stoji tamo, i dalje u konzervativnom sivom odelu, okružen komandosima Izvršne Bezbednosti u punim borbenim oklopima i kameleonskim polimerima. Komandos dvaput viši od Hanta klimnu glavom, okači svoj đavolji bič o rame i pohita da učini ono što je Hant zatražio.
<BR>&nbsp;&nbsp;&nbsp;&nbsp;&nbsp;Na jednom od taktičkih kanala, na onom koji sam već neko vreme pratio, mogao sam da vidim prenos slike samog sebe... nagog, raširenih ruku i nogu na krevetu, sa osmotskom manžetom na ruci i sve uočljivijom modricom na grudnom košu. Dajana Filomel, njen muž i jedan od siledžija ležali su u nesvesti, ali živi, u iverju i srči na podu sobe. Drugi snagator ležao je do pola u vratima, a gornji deo tela ličio mu je po boji i teksturi na pregoreli biftek.
<BR>&nbsp;&nbsp;&nbsp;&nbsp;&nbsp;"Da li ste dobro, M. Severn?" upita Li Hant dok mi je podizao glavu i stavljao mi preko nosa i usta masku sa kiseonikom tanku poput opne.
<BR>&nbsp;&nbsp;&nbsp;&nbsp;&nbsp;"Hrrmmmmggh", rekoh ja. "Dombmro." Isplivao sam na površinu sopstvenih čula kao ronilac koji prebrzo izranja iz dubine. Glava me je bolela. Rebra su mi đavolski bridela. Oči me još nisu savršeno služile, ali preko taktičkog kanala mogao sam da vidim kako se Liju Hantu trzaju tanke usne u grimasi koja je kod njega važila kao osmeh.
<BR>&nbsp;&nbsp;&nbsp;&nbsp;&nbsp;"Pomoći ćemo vam da se obučete", reče Hant. "Daćemo vam i malo kafe dok budemo leteli natrag. A onda ćete ponovo u Dom Vlade, M. Severn. Kasnite na sastanak sa CEO."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
