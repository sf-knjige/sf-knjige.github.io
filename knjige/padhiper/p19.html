<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Dvanaest sati ranije, pukovnik Fedman Kasad stupio je sa zavojitog stepeništa na najviši preostali nivo Kristalnog Monolita. Plamenovi su se uzdizali sa svih strana. Kroz procepe koje je probio u kristalnoj površini građevine, Kasad je mogao da vidi tamu. Oluja je nosila prašinu boje cinobera kroz pukotine sve dok nije ispunila vazduh kao krv u prahu. Kasad stavi kacigu na glavu.
<BR>&nbsp;&nbsp;&nbsp;&nbsp;&nbsp;Deset koraka ispred njega, čekala je Moneta.
<BR>&nbsp;&nbsp;&nbsp;&nbsp;&nbsp;Bila je naga pod energetskim odelom koje joj je prianjalo uz kožu, a posledica toga bio je izgled sličan živi prosutoj pravo na njenu put. Kasad je video odraz plamenova u oblinama njenih dojki i butina, zakrivljenje svetlosti u udubljenju grla i pupka. Vrat joj je bio dugačak, lice kao hrom isklesan u savršenu glatkoću. U očima su joj bili istovetni odrazi visoke senke Fedmana Kasada.
<BR>&nbsp;&nbsp;&nbsp;&nbsp;&nbsp;Kasad podiže jurišnu pušku i ručno škljocnu podešivačem na vatru punog spektra. Unutar aktiviranog oklopa, telo mu se zgrči u iščekivanju napada.
<BR>&nbsp;&nbsp;&nbsp;&nbsp;&nbsp;Moneta pomeri ruku i zaštitno odelo joj izblede od temena do vrata. Sada je bila ranjiva. Kasad pomisli da poznaje svaku površinu tog lica, svaku poru i boricu. Smeđa kosa bila joj je kratko podšišana i meko joj je padala ulevo. Oči su joj bile iste, krupne, radoznale, zapanjujuće zbog svojih zelenih dubina. Mala usta sa punom donjom usnom još su oklevala na rubu osmeha. On primeti pomalo upitno povijene obrve, male uši koje je ljubio i u koje je šaputao toliko puta. Meko grlo gde je naslanjao obraz kako bi joj osluškivao bilo.
<BR>&nbsp;&nbsp;&nbsp;&nbsp;&nbsp;Kasad podiže pušku i uperi je u nju.
<BR>&nbsp;&nbsp;&nbsp;&nbsp;&nbsp;"Ko si ti?" upita ona. Glas joj je bio mek i senzualan, baš kao što ga se sećao, a blagi naglasak podjednako je izmicao prepoznavanju.
<BR>&nbsp;&nbsp;&nbsp;&nbsp;&nbsp;Sa prstom na obaraču, Kasad zastade. Toliko puta su vodili ljubav, poznavali su se godinama u njegovim snovima i njihovom ljubavnom pejsažu vojnih simulacija. Ali ako se ona zaista kretala natrag kroz vreme...
<BR>&nbsp;&nbsp;&nbsp;&nbsp;&nbsp;"Znam", reče ona, mirnim glasom, naizgled nesvesna pritiska kojim je on već počeo da povlači obarač, "ti si onaj koga je obećao Bog Bola."
<BR>&nbsp;&nbsp;&nbsp;&nbsp;&nbsp;Kasad je teško disao. Kada je progovorio, glas mu je bio hrapav i veoma napet. "Ne sećaš me se?"
<BR>&nbsp;&nbsp;&nbsp;&nbsp;&nbsp;"Ne." Ona nakrivi glavu da ga pogleda ispitivački. "Ali Bog Bola je obećao ratnika. Bilo nam je suđeno da se sretnemo."
<BR>&nbsp;&nbsp;&nbsp;&nbsp;&nbsp;"Sreli smo se davno", uspe da izgovori Kasad. Puška bi automatski nišanila ka licu, menjala talasne dužine i frekvencije u svakoj mikrosekundi sve dok odbrane zaštitnog odela ne bi bile poražene. Uz đavolji bič i laserske zrake, trenutak kasnije bili bi ispaljeni flešetni i pulsirajući naboji.
<BR>&nbsp;&nbsp;&nbsp;&nbsp;&nbsp;"Ne sećam se šta je to bilo davno", reče ona. "Mi se krećemo suprotnim smerovima duž opšteg vremenskog toka. Pod kojim me imenom poznaješ u mojoj budućnosti, svojoj prošlosti?"
<BR>&nbsp;&nbsp;&nbsp;&nbsp;&nbsp;"Moneta", prodahta Kasad, primoravajući šaku i prst da pucaju.
<BR>&nbsp;&nbsp;&nbsp;&nbsp;&nbsp;Ona se osmehnu, klimnu glavom. "Moneta. Dete Sećanja. Tu ima grube ironije."
<BR>&nbsp;&nbsp;&nbsp;&nbsp;&nbsp;Kasad se seti njene izdaje, promene dok su vodili ljubav taj poslednji put na pesku iznad mrtvog Grada Pesnika. Ili je postala Šrajk ili je dopustila Šrajku da zauzme njeno mesto. To je ljubavni čin pretvorilo u čin opscenosti.
<BR>&nbsp;&nbsp;&nbsp;&nbsp;&nbsp;Pukovnik Kasad povuče obarač.
<BR>&nbsp;&nbsp;&nbsp;&nbsp;&nbsp;Moneta trepnu. "Ovde to neće dejstvovati. Ne unutar Kristalnog Monolita. Zbog čega želiš da me ubiješ?"
<BR>&nbsp;&nbsp;&nbsp;&nbsp;&nbsp;Kasad zareža, zavitla beskorisno oružje preko platforme, usmeri energiju u rukavice i jurnu.
<BR>&nbsp;&nbsp;&nbsp;&nbsp;&nbsp;Moneta nije ni pokušavala da pobegne. Posmatrala je kako juriša deset koraka; glava mu je bila pognuta, oklop mu je stenjao dok je menjao kristalni poredak polimera, a Kasad je vrištao. Ona spusti ruke da dočeka juriš.
<BR>&nbsp;&nbsp;&nbsp;&nbsp;&nbsp;Kasadova brzina i masa oboriše Monetu i oboje se otkotrljaše, Kasad u pokušaju da joj šakama u rukavicama stegne vrat, Moneta držeći ga za ručne zglobove snažno kao mengelama, dok su se kotrljali preko platforme, sve do njenog ruba. Kasad se obrnu tako da bude na njoj, u pokušaju da dopusti sili teže da doprinese silini njegovog napada, ispruženih ruku, ukrućenih rukavica, prstiju skupljenih u ubilački šiljak. Leva noga visila mu je iznad tamnog poda šezdeset metara niže.
<BR>&nbsp;&nbsp;&nbsp;&nbsp;&nbsp;"Zbog čega želiš da me ubiješ?" šapnu Moneta i skotrlja ga na bok, preturivši oboje sa platforme.
<BR>&nbsp;&nbsp;&nbsp;&nbsp;&nbsp;Kasad vrisnu i spusti vizir trzajem glave. Prevrtali su se kroz prostor, obavivši noge jedno oko drugog čvrsto poput makaza, dok su Kasadove ruke bile bezopasne u snažnom zahvatu na njegovim ručnim zglobovima. Vreme kao da se usporavalo dok su padali kao na usporenom filmu, dok se vazduh kretao preko Kasada kao prekrivač koji mu se polako navlači na lice. Onda vreme ubrza, postade normalno: padali su kroz poslednjih deset metara. Kasad viknu i vizuelizova odgovarajući simbol kako bi mu se oklop ukrutio; začu se strašan prasak.
<BR>&nbsp;&nbsp;&nbsp;&nbsp;&nbsp;Sa udaljenosti crvene kao krv, Fedman Kasad se izbori da izroni na površinu svesti, znajući da je prošao samo sekund ili dva otkad su udarili o tle. On se zatetura i ustade. Moneta je takođe sporo ustajala, sa jednom nogom savijenom u kolenu, zureći u tle gde je keramički pod bio razoren njihovim padom.
<BR>&nbsp;&nbsp;&nbsp;&nbsp;&nbsp;Kasad posla energiju servomehanizmima noge njegovog odela i šutnu je iz sve snage u glavu.
<BR>&nbsp;&nbsp;&nbsp;&nbsp;&nbsp;Moneta izbeže udarac, uhvati mu nogu, izvi je i baci ga na kristalni kvadrat od tri metra u osnovici, koji puče s treskom, a on prolete napolje na pesak i u noć. Moneta dodirnu leđa, po licu joj poteče živa, pa iskorači napolje za njim.
<BR>&nbsp;&nbsp;&nbsp;&nbsp;&nbsp;Kasad podiže razbijeni vizir, skinu kacigu. Vetar mu namreška kratku, crnu kosu, a pesak mu zagreba po obrazima. On kleknu, pa ustade. Indikatori na displeju njegovog okovratnika žmirkali su crvenom bojom, objavljujući presahnuće poslednjih rezervoara energije. Kasad je prenebregao alarme; ostalo je dovoljno za sledećih nekoliko sekundi... a to je jedino bilo važno.
<BR>&nbsp;&nbsp;&nbsp;&nbsp;&nbsp;"Šta god da se desilo u mojoj budućnosti... tvojoj prošlosti", reče Moneta, "nisam ja bila ta koja se izmenila. Ja nisam Bog Bola. On..."
<BR>&nbsp;&nbsp;&nbsp;&nbsp;&nbsp;Kasad preskoči tri metra koji su ih razdvajali, dočeka se iza Monete i zamahnu ubilačkom rukavicom na desnoj šaci u luku koji probi zvučni zid, sa bridom dlana krutim i oštrim onoliko koliko su mu to omogućavala ugljenična piezoelektrična vlakna.
<BR>&nbsp;&nbsp;&nbsp;&nbsp;&nbsp;Moneta se ne sagnu, niti pokuša da blokira napad. Kasadova rukavica dohvati je po podnožju vrata udarcem koji bi presekao drvo ili bi se usekao u pola metra kamena. Na Bresiji, u borbi prsa u prsa u prestonici Bakminsteru, Kasad je ubio pukovnika Proteranih tako brzo - rukavica mu je prosekla oklop, kacigu, lično zaštitno polje, meso i kosti bez ikakve pauze - da je čovekova glava žmirkala u sopstveno telo dvadeset sekundi pre nego što je smrt nastupila.
<BR>&nbsp;&nbsp;&nbsp;&nbsp;&nbsp;Kasadov udarac pogodi valjano, ali zaustavi se na površini zaštitnog odela od žive. Moneta nije ni posrnula niti reagovala. Kasad oseti kako energija u njegovom odelu nestaje istog trena kada mu je ruka utrnula, a mišići ramena zgrčili se u agoniji. On se zatetura natrag, sa desnom rukom mrtvom i opruženom niz bok, dok je energija odela isticala kao krv iz ranjenog čoveka.
<BR>&nbsp;&nbsp;&nbsp;&nbsp;&nbsp;"Ne slušaš", reče Moneta. Ona kroči napred, zgrabi Kasada za prednju stranu borbenog odela i zavitla ga dvadeset metara ka Grobnici od žada.
<BR>&nbsp;&nbsp;&nbsp;&nbsp;&nbsp;On teško pade i oklop mu se ukruti da apsorbuje samo deo sudara pošto rezervi energije više nije bilo. Levom rukom zaštitio je lice i vrat, ali onda mu se oklop ukočio, tako da mu je ruka ostala beskorisno savijena pod telom.
<BR>&nbsp;&nbsp;&nbsp;&nbsp;&nbsp;Moneta preskoči dvadeset metara, čučnu kraj njega, podiže ga u vazduh jednom rukom, zgrabi pregršt oklopna drugom rukom i rascepa mu borbeno odelo spreda, rasparavši dve stotine slojeva mikrovlakana i polimera od omega-tkanine. Ošamari ga blago, gotovo mlitavo. Kasadova glava polete ukrug i on umalo da ne izgubi svest. Vetar i pesak bockali su mu golu put na prsima i stomaku.
<BR>&nbsp;&nbsp;&nbsp;&nbsp;&nbsp;Moneta mu strgnu ostatak odela, počupavši biosenzore i uzvratne tipsove. Ona podiže nagog muškarca, uhvativši ga za nadlaktice, pa ga protrese. Kasad okusi krv i crvene tačke zaplivaše mu u vidnom polju.
<BR>&nbsp;&nbsp;&nbsp;&nbsp;&nbsp;"Nismo morali da budemo neprijatelji", reče ona blago.
<BR>&nbsp;&nbsp;&nbsp;&nbsp;&nbsp;"Pucala... si... na mene."
<BR>&nbsp;&nbsp;&nbsp;&nbsp;&nbsp;"Da bih ti oprobala reakcije, a ne da bih te ubila." Usta su joj se normalno pomerala pod opnom od žive. Ona ga ponovo ošamari i Kasad odlete dva metra u vazduh, pa se sruši na dinu i skotrlja nizbrdo u hladan pesak. Vazduh je bio ispunjen milionima čestica - snegom, prašinom, čigrama obojenog svetla. Kasad se prevrnu, s mukom kleknu, zgrabi nestalni pesak dine prstima pretvorenim u utrnule kandže.
<BR>&nbsp;&nbsp;&nbsp;&nbsp;&nbsp;"Kasade", šapnu Moneta.
<BR>&nbsp;&nbsp;&nbsp;&nbsp;&nbsp;On se preturi na leđa, u iščekivanju.
<BR>&nbsp;&nbsp;&nbsp;&nbsp;&nbsp;Deaktivirala je zaštitno odelo. Meso joj je izgledalo toplo i ranjivo, koža tako bleda da je bila gotovo providna. Na vrhovima savršenih dojki bile su joj vidljive blage, plavičaste vene. Noge su joj izgledale snažno, pažljivo izvajane, butine blago razmaknute tamo gde su se spajale sa telom. Oči su joj bile tamnozelene.
<BR>&nbsp;&nbsp;&nbsp;&nbsp;&nbsp;"Ti voliš rat, Kasade", šapnu Moneta dok se spuštala ka njemu.
<BR>&nbsp;&nbsp;&nbsp;&nbsp;&nbsp;On poče da se otima, pokuša da se izvije u stranu, podiže ruke da je udari. Moneta mu jednom šakom prikova ruke iznad glave. Telo joj je zračilo toplotom dok mu je trljala dojkama napred-nazad po prsima, spuštala se među njegove raširene noge. Kasad oseti blagu oblinu njenog stomaka uz svoj donji trbuh.
<BR>&nbsp;&nbsp;&nbsp;&nbsp;&nbsp;On tada shvati da je to silovanje, da može da se bori jednostavno tako što neće reagovati, što će je odbiti. Nije delovalo. Vazduh kao da je bio tečan oko njih, vetar oluje dalek, a pesak je visio u vazduhu poput čipkane zavese nošene upornim lahorom.
<BR>&nbsp;&nbsp;&nbsp;&nbsp;&nbsp;Moneta se pomerala napred-nazad iznad njega, uz njega. Kasad oseti sporo meškoljenje sopstvenog uzbuđenja, poput kretanja kazaljke na satu. Borio se protiv toga, borio se protiv nje, hrvao i ritao, otimao se da oslobodi ruke. Ona je bila mnogo jača. Desnim kolenom odgurnula mu je nogu u stranu. Njene bradavice trljale su mu prsa kao topli kamičci; toplina njenog stomaka i prepona terala mu je meso da reaguje poput cveta koji se izvija prema svetlosti.
<BR>&nbsp;&nbsp;&nbsp;&nbsp;&nbsp;"Ne!" vrisnu Fedman Kasad, ali ućuta kada Moneta spusti svoje usne na njegove. Levom šakom i dalje mu je prikivala ruke iznad glave, a desnom je posegnula između njih, pronašla ga, povela ga.
<BR>&nbsp;&nbsp;&nbsp;&nbsp;&nbsp;Kasad je ujede za usnu dok ga je obavijala toplota. Njegovo otimanje samo ga je još više približilo njoj, uteralo ga dublje u nju. On pokuša da se opusti, a ona se spusti na njega tako da su mu leđa bila utisnuta u pesak. On se seti kako su ranije vodili ljubav i pronalazili razum u međusobnoj toplini dok je rat besneo izvan kruga njihove strasti.
<BR>&nbsp;&nbsp;&nbsp;&nbsp;&nbsp;Kasad zatvori oči, izvi leđa kako bi odložio agoniju zadovoljstva koja ga je oblivala kao talas. Osećao je ukus krvi na usnama, ali nije znao čije, njene ili svoje.
<BR>&nbsp;&nbsp;&nbsp;&nbsp;&nbsp;Minut kasnije, dok su se njih dvoje još pomerali zajedno, Kasad shvati da mu je oslobodila ruke. Bez oklevanja, on spusti obe ruke oko nje, stavi joj prste na leđa i grubo je pritisnu bliže sebi, jednom rukom kliznu naviše da joj obavije potiljak blagim pritiskom.
<BR>&nbsp;&nbsp;&nbsp;&nbsp;&nbsp;Vetar ponovo nalete, zvuk se vrati, pesak polete sa ruba dine u kovrdžama nanosa u kovitlacu. Kasad i Moneta skliznuše niže po blago zaobljenom peščanom nasipu, skotrljaše se zajedno niz topli talas do mesta gde će se on razbiti, zaboravivši noć, oluju, već zaboravljenu bitku i sve ostalo osim tog trenutka i njih dvoje.
<BR>
<BR>&nbsp;&nbsp;&nbsp;&nbsp;&nbsp;Kasnije, dok su zajedno hodali kroz razorenu lepotu Kristalnog Monolita, ona ga jednom dodirnu zlatnom ferulom, a onda još jednom plavim torusom. Posmatrao je u krhotini kristalnog panela kako mu odraz postaje skica muškarca izvedena u živi, savršena sve do pojedinosti njegovog pola i linija gde su mu se videla rebra na vitkom trupu.
<BR>&nbsp;&nbsp;&nbsp;&nbsp;&nbsp;- Šta sad? upita Kasad preko medija koji nije bio ni telepatija ni zvuk.
<BR>&nbsp;&nbsp;&nbsp;&nbsp;&nbsp;- Bog Bola čeka.
<BR>&nbsp;&nbsp;&nbsp;&nbsp;&nbsp;- Ti si njegov sluga?
<BR>&nbsp;&nbsp;&nbsp;&nbsp;&nbsp;- Nikada. Ja sam njegova saputnica i smrtni neprijatelj. Njegov čuvar.
<BR>&nbsp;&nbsp;&nbsp;&nbsp;&nbsp;- Došla si sa njim iz budućnosti?
<BR>&nbsp;&nbsp;&nbsp;&nbsp;&nbsp;- Ne. Uzeta sam iz svog vremena kako bih putovala natrag kroz vreme sa njim.
<BR>&nbsp;&nbsp;&nbsp;&nbsp;&nbsp;- Onda, ko si bila pre nego...
<BR>&nbsp;&nbsp;&nbsp;&nbsp;&nbsp;Kasadovo pitanje prekinu iznenadna pojava... Ne, pomisli on, iznenadno prisustvo, ne pojava... Šrajka.
<BR>&nbsp;&nbsp;&nbsp;&nbsp;&nbsp;Stvorenje je bilo onakvo kakvog ga se sećao posle prvog susreta koji se zbio pre više godina. Kasad primeti da je ta stvar glatka poput žive koja teče po hromu i toliko sličan njihovim zaštitnim odelima, ali intuitivno je znao da ispod tog nazubljenog oklopa nije puko meso i kost. Bilo je visoko najmanje tri metra, četiri ruke izgledale su normalno na elegantnom trupu, a telo je bilo izvajana masa trnja, šiljaka, zglobova i slojeva bodljikave žice oštre kao brijač. Oči sa hiljadu površina buktale su svetlom koje kao da je stvarao rubinski laser. Dugačka vilica i slojevi zuba kao da su poticali iz noćnih mora.
<BR>&nbsp;&nbsp;&nbsp;&nbsp;&nbsp;Kasad je stajao spreman. Ako mu je zaštitno odelo davalo istu snagu i pokretljivost koju je omogućavalo Moneti, možda će moći bar da umre u borbi.
<BR>&nbsp;&nbsp;&nbsp;&nbsp;&nbsp;Nije bilo vremena za to. U jednom trenutku, Bog Bola stajao je pet metara dalje na crnim pločama, a već u sledećem našao se kraj Kasada i ščepao pukovnika za nadlakticu mengelama sa čeličnim sečivima koja su prosekla polje zaštitnog odela i raskrvarila mu biceps.
<BR>&nbsp;&nbsp;&nbsp;&nbsp;&nbsp;Kasad se ukoči, očekujući udarac, odlučan da uzvrati na njega makar to značilo nabosti se na sečiva, trnje i žicu oštru kao brijač.
<BR>&nbsp;&nbsp;&nbsp;&nbsp;&nbsp;Šrajk podiže desnu šaku i pojavi se pravougaoni portal od četiri metra. Bio je sličan dalekobacačkom portalu, ako se izuzme ljubičasti sjaj koji je ispunio unutrašnjost Monolita gustim svetlom.
<BR>&nbsp;&nbsp;&nbsp;&nbsp;&nbsp;Moneta mu klimnu glavom i kroči kroz portal. Šrajk kroči napred, dok su sečiva njegovih prstiju samo blago zasecala Kasadovu nadlakticu.
<BR>&nbsp;&nbsp;&nbsp;&nbsp;&nbsp;Kasad razmisli o tome da se povuče, shvati da je radoznalost u njemu jača od poriva da umre, pa kroči kroz portal zajedno sa Šrajkom.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
