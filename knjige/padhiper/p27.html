<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Sol, Konzul, Otac Dire i onesvešćeni Het Mastin bili su u prvoj Pećinskoj Grobnici kada su čuli pucnjeve. Konzul je izišao sam, polako, oprezno, ispitujući ima li naznaka oluje vremenskih plima koja ih je oterala dublje u dolinu.
<BR>&nbsp;&nbsp;&nbsp;&nbsp;&nbsp;"U redu je", doviknu im on. Bledi sjaj Solovog fenjera obasjavao je zadnji deo pećine i osvetljavao tri bleda lica i hrpu u ogrtaču - Templara. "Plime su oslabile", viknu im Konzul.
<BR>&nbsp;&nbsp;&nbsp;&nbsp;&nbsp;Sol ustade. Lice njegove kćeri bilo je bledi oval ispod njegovog. "Sigurni ste da su pucnji bili iz Broninog pištolja?"
<BR>&nbsp;&nbsp;&nbsp;&nbsp;&nbsp;Konzul pokaza u tamu napolju. "Niko od nas ostalih ne nosi izbacivač metaka. Idem da proverim."
<BR>&nbsp;&nbsp;&nbsp;&nbsp;&nbsp;"Čekajte", reče Sol. "Idem i ja sa vama."
<BR>&nbsp;&nbsp;&nbsp;&nbsp;&nbsp;Otac Dire ostade da kleči kraj Heta Mastina. "Samo napred. Ja ću ostati sa njim."
<BR>&nbsp;&nbsp;&nbsp;&nbsp;&nbsp;"Jedan od nas vratiće se za nekoliko minuta", reče Konzul.
<BR>&nbsp;&nbsp;&nbsp;&nbsp;&nbsp;Dolina je svetlucala bledim sjajem Vremenskih Grobnica. Vetar je urlao sa juga, ali vazdušna struja večeras je bila vrelija, iznad zidova litice, a dine na dnu doline nisu se pomerale. Sol je išao za Konzulom, koji se spustio grubom stazom do dna i okrenuo ka otvoru doline. Blago povlačenje daja vu podseti Sola na silovitost vremenskih plima pre samo jedan sat, ali sada su čak i ostaci bizarne oluje jenjavali.
<BR>&nbsp;&nbsp;&nbsp;&nbsp;&nbsp;Tamo gde se staza širila na dnu doline, Sol i Konzul hodali su zajedno kraj sprženog bojišta Kristalnog Monolita, visoke građevine koja je lučila mlečni sjaj odražen u bezbroj krhotina razbacanih po dnu jarka, zatim su se malo popeli kraj Grobnice od žada i njene bledozelene fosforescencije, da bi se potom ponovo okrenuli i pošli blagim uzvisinama ka Sfingi.
<BR>&nbsp;&nbsp;&nbsp;&nbsp;&nbsp;"Bože", šapnu Sol i jurnu napred, pokušavajući da ne prignječi svoje usnulo dete u nosiljci. On kleknu kraj tamne prilike na najvišem stepeniku.
<BR>&nbsp;&nbsp;&nbsp;&nbsp;&nbsp;"Bron?" upita Konzul, zaustavivši se dva koraka iza njega da dođe do daha posle naglog uspona.
<BR>&nbsp;&nbsp;&nbsp;&nbsp;&nbsp;"Da." Sol poče da joj diže glavu, pa trgnu ruku natrag kada naiđe na nešto sluzavo i hladno što joj je izlazilo iz lobanje.
<BR>&nbsp;&nbsp;&nbsp;&nbsp;&nbsp;"Je li mrtva?"
<BR>&nbsp;&nbsp;&nbsp;&nbsp;&nbsp;Sol privi kćer na grudi dok je proveravao bilo na ženinom vratu. "Ne", reče i udahnu duboko. "Živa je... ali u nesvesti. Dajte to vaše svetlo."
<BR>&nbsp;&nbsp;&nbsp;&nbsp;&nbsp;Sol uze ručnu svetiljku i osvetli opruženo obličje Bron Lamije, prateći srebrnu vrpcu - 'pipak' bi bio bolji izraz, pošto je ta stvar posedovala mesnatu masu što je čoveka nagonilo na pomisao o organskom poreklu - koja je vodila od nervne utičnice u njenoj lobanji preko širokog najvišeg stepenika Sfinge, unutra kroz otvoreni portal. Sama Sfinga svetlela je najače od svih Grobnica, ali ulaz je bio veoma mračan.
<BR>&nbsp;&nbsp;&nbsp;&nbsp;&nbsp;Konzul priđe bliže. "Šta je to?" On posegnu da dodirne srebrni kabl, pa trže ruku brzo kao što je to učinio i Sol. "Bože, to je toplo."
<BR>&nbsp;&nbsp;&nbsp;&nbsp;&nbsp;"Kao da je živo na dodir", složi se Sol. On je trljao Bronine ruke i sada je lako pljesnu po obrazima, pokušavajući da je osvesti. Nije se ni pomerila. On se okrenu i isprati svetlošću svetiljke kabl do mesta gde je ovaj vijugao izvan vidokruga ulaznim hodnikom. "Mislim da ovo nije nešto na šta bi se ona dobrovoljno priključila."
<BR>&nbsp;&nbsp;&nbsp;&nbsp;&nbsp;"Šrajk", reče Konzul. On se nagnu bliže da aktivira biomonitorska očitavanja na Broninom ručnom komlogu. "Sve je normalno osim njenih moždanih talasa, Sole."
<BR>&nbsp;&nbsp;&nbsp;&nbsp;&nbsp;"Šta oni vele?"
<BR>&nbsp;&nbsp;&nbsp;&nbsp;&nbsp;"Vele da je mrtva. Ako ništa drugo, ono da joj je mrtav mozak. Nema nikakvih viših funkcija."
<BR>&nbsp;&nbsp;&nbsp;&nbsp;&nbsp;Sol uzdahnu i zaljulja se na petama. "Moramo da vidimo gde taj kabl vodi."
<BR>&nbsp;&nbsp;&nbsp;&nbsp;&nbsp;"Zar ne možemo naprosto da ga izvučemo iz te utičnice?"
<BR>&nbsp;&nbsp;&nbsp;&nbsp;&nbsp;"Gledajte", reče Sol i obasja svetlošću Bronin potiljak, podigavši u stranu masu uvojaka. Neuralna utičnica, u normalnim situacijama disk plas-mesa širine nekoliko milimetara, sa utičnicom od deset mikrometara, kao da se stopila... meso se uzdizalo u crvenom varu kako bi se spojilo sa mikroekstenzijama metalnog kabla.
<BR>&nbsp;&nbsp;&nbsp;&nbsp;&nbsp;"To bi moralo da se ukloni hirurškim putem", šapnu Konzul. On dodirnu var mesa ljutitog izgleda. Bron se ni ne pomeri. Konzul uze ručnu svetiljku i ustade. "Vi ostanite sa njom. Ja ću poći za kablom unutra."
<BR>&nbsp;&nbsp;&nbsp;&nbsp;&nbsp;"Koristite komunikacione kanale", reče Sol, znajući koliko su oni besklorisni dok traju vremenske plime i oseke.
<BR>&nbsp;&nbsp;&nbsp;&nbsp;&nbsp;Konzul klimnu glavom i krenu brzo napred pre nego što ga strah natera na oklevanje.
<BR>&nbsp;&nbsp;&nbsp;&nbsp;&nbsp;Hromirani kabl vijugao je glavnim hodnikom i skretao iz vidokruga iza prostorije u kojoj su hodočasnici prethodne noći spavali. Konzul baci pogled u prostoriju, dok je zrak iz ručne svetiljke obasjavao ćebad i pakete koje su ostavili za sobom u žurbi.
<BR>&nbsp;&nbsp;&nbsp;&nbsp;&nbsp;Pratio je kabl oko skretanja hodnika; kroz središnji portal gde se razdvajao u tri uža hodnika; uz rampu i ponovo desno uskim prolazom koji su zvali 'Autostrada Kralja Tuta' u ranijim istraživanjima; onda niz rampu; duž niskog tunela gde je morao da puzi, postavljajući pažljivo ruke i kolena tako da ne dodirne metalni pipak topao kao meso; uz uspon tako strm da je morao da se penje kao da je u dimnjaku; niz širi hodnik koga se nije sećao, gde se kamenje naginjalo unutra, prema tavanici, i gde je sve kapalo od vlage; a zatim strmo dole, usporivši spuštanje samo tako što je odrao kožu na dlanovima i kolenima, da bi konačno otpuzao parčetom koje se činilo duže nego što je Sfinga izgledala široka. Konzul je bio potpuno izgubljen i uzdao se u kabl da ga vodi natrag kada za to dođe vreme.
<BR>&nbsp;&nbsp;&nbsp;&nbsp;&nbsp;"Sol", pozva on konačno, ne verujući ni za trenutak da će komunikator to preneti kroz kamen i vremenske plime.
<BR>&nbsp;&nbsp;&nbsp;&nbsp;&nbsp;"Tu sam", začu se se najtiši mogući šapat naučnikovog glasa.
<BR>&nbsp;&nbsp;&nbsp;&nbsp;&nbsp;"Đavolski sam zašao unutra", šapnu Konzul u komlog. "Nalazim se u hodniku za koji se ne sećam da sam ga ranije video. Izgleda da sam duboko."
<BR>&nbsp;&nbsp;&nbsp;&nbsp;&nbsp;"Da li ste pronašli mesto gde se kabl završava?"
<BR>&nbsp;&nbsp;&nbsp;&nbsp;&nbsp;"Da", odgovori Konzul tiho i sede da obriše maramicom znoj sa lica.
<BR>&nbsp;&nbsp;&nbsp;&nbsp;&nbsp;"Neksus?" upita Sol, misleći na jedan od bezbrojnih terminala gde su građani Mreže mogli da se uključe u datasferu.
<BR>&nbsp;&nbsp;&nbsp;&nbsp;&nbsp;"Ne. Ta stvar kao da se ovde pravo uliva u kamen poda. Ovde se hodnik i završava. Pokušao sam to da pomerim, ali spoj je sličan načinu na koji je nervna utičnica zavarena za njenu lobanju. Naprosto izgleda kao deo kamena."
<BR>&nbsp;&nbsp;&nbsp;&nbsp;&nbsp;"Iziđite", začu se Solov glas iznad šuštanja statike. "Probaćemo da odsečemo to sa nje."
<BR>&nbsp;&nbsp;&nbsp;&nbsp;&nbsp;U vlazi i tami tunela, Konzul oseti prvi put kako se na njega spušta prava klaustrofobija. Bilo mu je teško da diše. Bio je siguran da je nešto iza njega u tami, da ga lišava vazduha i jedinog puta za uzmak. Lupanje srca gotovo da mu se moglo čuti u uskom kamenom prostoru za puzanje.
<BR>&nbsp;&nbsp;&nbsp;&nbsp;&nbsp;Udisao je polako, ponovo je obrisao lice i prisilio paniku da se povuče. "To bi moglo da je ubije", reče on između sporog gutanja vazduha.
<BR>&nbsp;&nbsp;&nbsp;&nbsp;&nbsp;Nije bilo odgovora. Konzul ponovo pozva, ali nešto je preseklo njihovu tanušnu vezu.
<BR>&nbsp;&nbsp;&nbsp;&nbsp;&nbsp;"Izlazim", reče on u nemi instrument i okrenu se, osvetlivši niski tunel ručnom svetiljkom. Da li se taj kabl-pipak trgao, ili je to bila samo igra svetlosti?
<BR>&nbsp;&nbsp;&nbsp;&nbsp;&nbsp;Konzul zapuza natrag putem kojim je i došao.
<BR>
<BR>&nbsp;&nbsp;&nbsp;&nbsp;&nbsp;Pronašli su Heta Mastina u suton, samo nekoliko minuta pre naleta vremenske oluje. Templar se teturao kada su ga Konzul, Sol i Dire prvi put ugledali, a kada su stigli do njegovog palog obličja, Mastin je bio u nesvesti.
<BR>&nbsp;&nbsp;&nbsp;&nbsp;&nbsp;"Odnesimo ga do Sfinge", reče Sol.
<BR>&nbsp;&nbsp;&nbsp;&nbsp;&nbsp;U tom trenutku, kao da je sunce na zalasku pripremilo koreografiju, vremenske plime preplaviše ih kao talasi mučnine i daja vu. Sva tri čoveka popadaše na kolena. Rejčel se probudi i snažno zaplaka kao prestravljeno novorođenče.
<BR>&nbsp;&nbsp;&nbsp;&nbsp;&nbsp;"Krenimo ka ulazu u dolinu", prodahta Konzul dok je stajao sa Hetom Mastinom oklembešenim o rame. "Moramo... izaći... iz doline."
<BR>&nbsp;&nbsp;&nbsp;&nbsp;&nbsp;Tri čoveka krenuše ka početku doline, pored prve Grobnice, Sfinge, ali vremenske plime postaše još gore i zaduvaše na njih kao strašni vetar vrtoglavice. Trideset metara dalje, više nisu mogli da se penju. Popadali su na ruke i kolena, a Het Mastin se skotrljao utabanom stazom. Rejčel je prestala da kmeči i koprcala se od neugodnosti.
<BR>&nbsp;&nbsp;&nbsp;&nbsp;&nbsp;"Natrag", prodahta Pol Dire. "Natrag niz dolinu. Bilo je... bolje... dole."
<BR>&nbsp;&nbsp;&nbsp;&nbsp;&nbsp;Vratili su se putem kojim su i došli, teturajući se stazom kao tri pijanca, od kojih svaki nosi teret previše dragocen da bi se ispustio. Ispod Sfinge, oni se odmoriše za trenutak, leđima uz gromadu, dok samo tkanje prostora i vremena kao da se pomeralo i poskakivalo oko njih. Činilo se da je svet sazdan od površine zastave i da ju je neko razmotao s ljutitim praskom. Stvarnost kao da se nadimala i splašnjavala, a onda uranjala još dublje, presavijajući se natrag kao talas koji se nadnosi nad njih. Konzul je ostavio Templara da leži kraj stene i pao na sve četiri, dahćući, ščepavši prstima tle u panici.
<BR>&nbsp;&nbsp;&nbsp;&nbsp;&nbsp;"Mebijusova kocka", reče Templar, promeškoljivši se, očiju još zatvorenih. "Moramo uzeti Mebijusovu kocku."
<BR>&nbsp;&nbsp;&nbsp;&nbsp;&nbsp;"Prokletstvo", izusti Konzul. On grubo prodrma Heta Mastina. "Šta će nam ona? Mastine, zašto nam je ona potrebna?" Templarova glava poskakivala je mlitavo napred-nazad. Ponovo se onesvestio.
<BR>&nbsp;&nbsp;&nbsp;&nbsp;&nbsp;"Ja ću je doneti", reče Dire. Sveštenik je izgledao drevno i bolesno, bledog lica i usana.
<BR>&nbsp;&nbsp;&nbsp;&nbsp;&nbsp;Konzul klimnu glavom, podiže Heta Mastina preko ramena, pomože Solu da stane na noge i otetura se niz dolinu, osećajući kako suprotstavljena strujanja antientropijskih polja slabe sa udaljavajem od Sfinge.
<BR>&nbsp;&nbsp;&nbsp;&nbsp;&nbsp;Otac Dire popeo se stazom, uspeo se dugačkim stepeništem i zateturao do ulaza u Sfingu, držeći se za grubo kamenje kao što se mornar drži za bačeno uže u nemirnom moru. Sfinga kao da se teturala iznad njega, najpre nakrivljena trideset stepeni u jednu stranu, potom pedeset u drugu. Dire je znao da mu to samo silovitost vremenskih plima izobličuje čula, ali bilo je dovoljno da ga natera da klekne i ispovraća se na kamen.
<BR>&nbsp;&nbsp;&nbsp;&nbsp;&nbsp;Plime su za trenutak zastale, kao siloviti vodeni front koji se odmara između strahovitih naleta talasa, i Dire se osovi na noge, obrisa usta nadlanicom i utetura se u mračnu grobnicu.
<BR>&nbsp;&nbsp;&nbsp;&nbsp;&nbsp;Nije poneo ručnu svetiljku; posrćući, pipao je po hodniku, užasnut istovetnim fantazijama o dodirivanju nečeg klizavog i hladnog u tami ili ulasku u prostoriju u kojoj je ponovo rođen, samo da bi tamo zatekao svoj leš, još plesniv od groba. Dire vrisnu, ali zvuk se izgubi u urliku tornada njegovog sopstvenog pulsa dok su se vremenske plime vraćale punom snagom.
<BR>&nbsp;&nbsp;&nbsp;&nbsp;&nbsp;Prostorija za spavanje bila je mračna, u onom strašnom mraku koji je značio potpuno odsustvo svetla, ali Direove oči su se prilagodile i on shvati da sama Mebijusova kocka pomalo svetluca, uz žmirkanje indikatora.
<BR>&nbsp;&nbsp;&nbsp;&nbsp;&nbsp;Prešao je posrćući preko prostorije u neredu i zgrabio kocku, podigavši tu stvar u iznenadnom naletu adrenalina. Konzulove trake sa sažetim prikazom pominjale su taj artefakt - Mastinov tajanstveni prtljag za vreme hodočašća - kao i činjenicu da se veruje kako se unutra nalazi erg, jedno od onih tuđinskih stvorenja sa poljem sila koja se koriste za kretanje templarskih drvobrodova. Dire nije imao pojma zbog čega je erg sada važan, ali prigrlio je kutiju dok se upinjao da se vrati hodnikom, napolje i niz stepenice, dublje u dolinu.
<BR>&nbsp;&nbsp;&nbsp;&nbsp;&nbsp;"Ovamo!" pozva ga Konzul iz prve Pećinske Grobnice u podnožju zida litice. "Ovde je bolje."
<BR>&nbsp;&nbsp;&nbsp;&nbsp;&nbsp;Dire se zatetura stazom, umalo ne ispusti kocku usled zbunjenosti i iznenadnog gubitka energije; Konzul mu pomože da se popne uz poslednjih trideset stepenika u grobnicu.
<BR>&nbsp;&nbsp;&nbsp;&nbsp;&nbsp;Unutra je bilo bolje. Dire je mogao da oseti jenjavanje i narastanje vremenskih plima neposredno ispred ulaza u pećinu, ali u zadnjem delu, gde su svetleće kugle otkrivale zamršene rezbarije svojim hladnim svetlom, bilo je gotovo normalno. Sveštenik se sruči kraj Sola Vejntrauba i postavi Mebijusovu kocku blizu nemog, ali izbuljenog obličja Heta Mastina.
<BR>&nbsp;&nbsp;&nbsp;&nbsp;&nbsp;"Probudio se baš kada ste se vi približavali", šapnu Sol. Bebine oči bile su veoma krupne i veoma tamne na slabom svetlu.
<BR>&nbsp;&nbsp;&nbsp;&nbsp;&nbsp;Konzul se spusti kraj Templara. "Zašto nam je potrebna kocka? Mastine, zašto nam je potrebna?"
<BR>&nbsp;&nbsp;&nbsp;&nbsp;&nbsp;Pogled Heta Mastina nije skrenuo; nije ni trepnuo. "Naš saveznik", šapnu on. "Naš jedini saveznik protiv Boga Bola." Slogovi su bili nagriženi prepoznatljivim dijalektom templarskog sveta.
<BR>&nbsp;&nbsp;&nbsp;&nbsp;&nbsp;"Kako je to naš jedini saveznik?" upita Sol, zgrabivši čovekovu odoru obema pesnicama. "Kako da je koristimo? Kada?"
<BR>&nbsp;&nbsp;&nbsp;&nbsp;&nbsp;Templarov pogled bio je uperen u nešto neodredljivo daleko. "Mi smo se utrkivali za tu čast", šapnu on, promuklim glasom. "Istinski Glas Sequoie Sempervirensa prvi je stupio u kontakt sa kibridom obnovljenog Kitsa... ali meni je pripala čast da budem obasjan svetlom Mjuira. Igdrasil, moj Igdrasil, ponuđen je kao okajanje naših grehova počinjenih prema Mjuiru." Templar zatvori oči. Blagi osmeh izgledao mu je neprikladno na licu strogih crta.
<BR>&nbsp;&nbsp;&nbsp;&nbsp;&nbsp;Konzul pogleda Direa i Sola. "To pre zvuči kao terminologija Kulta Šrajka nego kao templarska dogma."
<BR>&nbsp;&nbsp;&nbsp;&nbsp;&nbsp;"Možda je i jedno i drugo", šapnu Dire. "Postojale su i čudnije koalicije u istoriji teologije."
<BR>&nbsp;&nbsp;&nbsp;&nbsp;&nbsp;Sol podiže dlan do Templarovog čela. Visoki muškarac goreo je od groznice. Sol je preturio njihov jedini medpak u potrazi za mašću protiv bola ili oblogom protiv groznice. Kada je pronašao jednu, zastao je. "Ne znam da li se Templari uklapaju u standardne medicinske norme. Ne želim da ga ubije nekakva alergija."
<BR>&nbsp;&nbsp;&nbsp;&nbsp;&nbsp;Konzul uze oblogu protiv groznice i pričvrsti je uz krhku Templarovu nadlakticu. "Uklapaju se." On se nagnu bliže. "Mastine, šta se desilo na vetrokolima?"
<BR>&nbsp;&nbsp;&nbsp;&nbsp;&nbsp;Templarove oči su se otvorile, ali ostale su bez žiže. "Vetrokolima?"
<BR>&nbsp;&nbsp;&nbsp;&nbsp;&nbsp;"Ne razumem", šapnu Otac Dire.
<BR>&nbsp;&nbsp;&nbsp;&nbsp;&nbsp;Sol ga povede u stranu. "Mastin nikada nije ispričao svoju priču o hodočašću", šapnu on. "Nestao je za vreme naše prve noći na vetrokolima. Ostalo je za njim krvi - dosta krvi - kao i njegov prtljag i Mebijusova kocka. Ali Mastina nije bilo."
<BR>&nbsp;&nbsp;&nbsp;&nbsp;&nbsp;"Šta se desilo na vetrokolima?" šapnu Konzul ponovo. On malo prodrma Templara kako bi ovaj obratio pažnju. "Razmisli, Istinski Glasu Drveta, Hete Mastine!"
<BR>&nbsp;&nbsp;&nbsp;&nbsp;&nbsp;Lice visokog muškarca izmeni se, oči mu dođoše u žižu, a neodređeno azijatske crte vratiše se u poznato, strogo lice. "Pustio sam elementala iz zatočeništva..."
<BR>&nbsp;&nbsp;&nbsp;&nbsp;&nbsp;"Erga", šapnu Sol zbunjenom svešteniku.
<BR>&nbsp;&nbsp;&nbsp;&nbsp;&nbsp;"...i vezao ga disciplinom uma koju sam naučio na Visokim Granama. Ali onda, bez ikakvog upozorenja, došao nam je Bog Bola."
<BR>&nbsp;&nbsp;&nbsp;&nbsp;&nbsp;"Šrajk", šapnu Sol, više sebi nego svešteniku.
<BR>&nbsp;&nbsp;&nbsp;&nbsp;&nbsp;"Da li je tu prolivena vaša krv?" upita Konzul Templara.
<BR>&nbsp;&nbsp;&nbsp;&nbsp;&nbsp;"Krv?" Mastin navuče kapuljaču kako bi prikrio zbunjenost. "Ne, nije to bila moja krv. Bog Bola imao je... slavljenika... u naručju. Čovek se borio. Pokušao da izbegne šiljke okajanja..."
<BR>&nbsp;&nbsp;&nbsp;&nbsp;&nbsp;"Šta je s ergom?" navaljivao je Konzul. "S elementalom. Šta ste očekivali da učini za vas?... Da vas zaštiti od Šrajka?"
<BR>&nbsp;&nbsp;&nbsp;&nbsp;&nbsp;Templar se namršti i podiže drhtavu ruku do čela. "On... nije bio spreman. Ja nisam bio spreman. Vratio sam ga u zatočeništvo. Bog Bola dodirnuo mi je rame. Bio sam... zadovoljan... što će moje okajanje biti u istom satu kada i žrtvovanje mog drvobroda."
<BR>&nbsp;&nbsp;&nbsp;&nbsp;&nbsp;Sol se nagnu bliže Direu. "Te iste večeri, drvobrod Igdrasil bio je uništen na orbiti", šapnu on.
<BR>&nbsp;&nbsp;&nbsp;&nbsp;&nbsp;Het Mastin zatvori oči. "Umoran", šapnu, dok mu se glas gubio.
<BR>&nbsp;&nbsp;&nbsp;&nbsp;&nbsp;Konzul ga ponovo prodrma. "Kako ste vi stigli ovamo? Mastine, kako ste stigli ovamo sa Mora Trave?"
<BR>&nbsp;&nbsp;&nbsp;&nbsp;&nbsp;"Probudio sam se među Grobnicama", šapnu Templar ne otvarajući oči. "Probudio se među Grobnicama. Umoran. Moram da spavam."
<BR>&nbsp;&nbsp;&nbsp;&nbsp;&nbsp;"Pustite ga da se odmori", reče Otac Dire.
<BR>&nbsp;&nbsp;&nbsp;&nbsp;&nbsp;Konzul klimnu glavom i spusti muškarca u odori tako da može da zaspi.
<BR>&nbsp;&nbsp;&nbsp;&nbsp;&nbsp;"Ništa od svega toga nema nikakvog smisla", šapnu Sol dok su tri muškarca i beba sedeli na mutnom svetlu i osećali jenjavanja i nalete vremenskih plima napolju.
<BR>&nbsp;&nbsp;&nbsp;&nbsp;&nbsp;"Izgubimo jednog hodočasnika, dobijemo drugog", promrmlja Konzul. "Kao da se igra nekakva bizarna igra."
<BR>&nbsp;&nbsp;&nbsp;&nbsp;&nbsp;Sat kasnije, čuli su odjek pucnjeva iz doline.
<BR>
<BR>&nbsp;&nbsp;&nbsp;&nbsp;&nbsp;Sol i Konzul čučali su kraj nemog obličja Bron Lamije.
<BR>&nbsp;&nbsp;&nbsp;&nbsp;&nbsp;"Trebao bi nam laser da odsečemo tu stvar", reče Sol. "Sa Kasadom, otišlo je i naše oružje."
<BR>&nbsp;&nbsp;&nbsp;&nbsp;&nbsp;Konzul dodirnu ručni zglob mlade žene. "Odsecanje bi moglo da je ubije."
<BR>&nbsp;&nbsp;&nbsp;&nbsp;&nbsp;"Prema biomonitoru, ona je već mrtva."
<BR>&nbsp;&nbsp;&nbsp;&nbsp;&nbsp;Konzul odmahnu glavom. "Ne. Nešto drugo se dešava. Ta stvar možda je spojena sa Kitsovom kibridnom ličnošću koju je nosila. Možda će nam, kada bude završila, ponovo vratiti Bron."
<BR>&nbsp;&nbsp;&nbsp;&nbsp;&nbsp;Sol podiže kćer do ramena i zagleda se preko doline koja je blago svetlucala. "Kakva ludnica. Ništa se ne zbiva onako kako smo mislili. Da je samo taj vaš prokleti brod ovde... on bi imao alat za sečenje, za slučaj da moramo Bron da oslobodimo ovog... ove stvari... i ona i Mastin možda bi imali izgleda da prežive u odeljku za hirurgiju."
<BR>&nbsp;&nbsp;&nbsp;&nbsp;&nbsp;Konzul je ostao na kolenima, prazno zureći. Trenutak kasnije, on reče: "Sačekajte ovde sa njom, molim vas." Zatim ustade i nestade u tamnoj čeljusti ulaza u Sfingu. Pet minuta kasnije, vrati se sa svojom velikom putnom torbom. Izvadio je smotanu prostirku sa dna i razmotao je na kamenu najvišeg Sfinginog stepenika.
<BR>&nbsp;&nbsp;&nbsp;&nbsp;&nbsp;Bila je to drevna prostirka, nešto kraća od dva metra i nešto šira od metar. Složeno istkana tkanina izbledela je tokom vekova, ali monovlaknaste niti za let još su sijale kao zlato na mutnom svetlu. Tanki vodovi pružali su se sa tepiha do samostalne baterije koju je Konzul sada otkačio.
<BR>&nbsp;&nbsp;&nbsp;&nbsp;&nbsp;"Dobri Bože", šapnu Sol. Setio se priče o Konzulovoj baki Siri i njenoj tragičnoj ljubavi sa Merinom Aspikom, članom posade broda Hegemonije. Bila je to ljubav koja je podigla pobunu protiv Hegemonije i uvalila Maui-Kovenant u godine ratnog stanja. Merin Aspik doleteo je do Prvenca na Hoking-prostirci svog prijatelja.
<BR>&nbsp;&nbsp;&nbsp;&nbsp;&nbsp;Konzul klimnu glavom. "Pripadala je Majku Ošou, prijatelju dede Merina. Siri ju je ostavila u grobnici, kako bi Merin mogao da je nađe. On mi ju je dao kada sam bio dete - neposredno pre Bitke za Arhipelag, gde su skončali i on i njegov san o slobodi."
<BR>&nbsp;&nbsp;&nbsp;&nbsp;&nbsp;Sol pređe rukom preko vekovima starog artefakta. "Šteta što ovde ne može da dejstvuje."
<BR>&nbsp;&nbsp;&nbsp;&nbsp;&nbsp;Konzul podiže pogled. "Zašto ne bi mogla?"
<BR>&nbsp;&nbsp;&nbsp;&nbsp;&nbsp;"Hiperionovo magnetno polje slabije je od kritičnog nivoa za EM vozila", reče Sol. "Zbog toga su ovde dirižabli i letači umesto EMV-a i zbog toga Benares nije više levitaciona barža." On prekinu, osetivši da je prilično blesavo objašnjavati to čoveku koji je bio Konzul Hegemonije na Hiperionu jedanaest lokalnih godina. "Ili možda grešim?"
<BR>&nbsp;&nbsp;&nbsp;&nbsp;&nbsp;Konzul se osmehnu. "U pravu ste da standardni EMV-i ovde nisu pouzdani. Odnos između mase i podizanja je preveliki. Ali Hoking-prostirka sva je u podizanju, a gotovo bez mase. Probao sam je kada sam živeo u prestonici. Nije to glatka vožnja... ali trebalo bi da dejstvuje sa jednom osobom."
<BR>&nbsp;&nbsp;&nbsp;&nbsp;&nbsp;Sol baci pogled niz dolinu, kraj svetlucavih obličja Grobnice od žada, Obeliska i Kristalnog Monolita, ka mestu gde su senke zida litice skrivale ulaz u Pećinske Grobnice. Pitao se da li su Otac Dire i Het Mastin još sami... još u životu. "Mislite da odete po pomoć?"
<BR>&nbsp;&nbsp;&nbsp;&nbsp;&nbsp;"Da jedan od nas ode po pomoć. Da se vrati s brodom. Ili makar da ga oslobodi i pošalje natrag bez posade. Možemo da izvlačimo štapiće kako bismo videli ko će poći."
<BR>&nbsp;&nbsp;&nbsp;&nbsp;&nbsp;Došao je red na Sola da se osmehne. "Razmislite, prijatelju. Dire nije u stanju da putuje i u svakom slučaju ne poznaje put. Ja..." Sol podiže Rejčel sve dok mu njeno teme nije dodirnulo obraz. "Putovanje bi moglo da potraje nekoliko dana. Ja - mi - nemamo nekoliko dana. Ako nešto treba da se učini za nju, nas dvoje moramo ostati ovde i rizikovati. Vi ste onaj koji mora poći."
<BR>&nbsp;&nbsp;&nbsp;&nbsp;&nbsp;Konzul uzdahnu, ali se ne usprotivi.
<BR>&nbsp;&nbsp;&nbsp;&nbsp;&nbsp;"Osim toga", reče Sol, "brod je vaš. Ako iko može da ga oslobodi Gledstonove zabrane, onda ste to vi. A vi i dobro poznajete Guvernera-Generala."
<BR>&nbsp;&nbsp;&nbsp;&nbsp;&nbsp;Konzul pogleda ka zapadu. "Pitam se da li je Teo uopšte još na vlasti."
<BR>&nbsp;&nbsp;&nbsp;&nbsp;&nbsp;"Vratimo se i saopštimo plan Ocu Direu", reče Sol. "Osim toga, ostavio sam pakovanja za hranjenje u pećini, a Rejčel je gladna."
<BR>&nbsp;&nbsp;&nbsp;&nbsp;&nbsp;Konzul smota tepih, ubaci ga u torbu i zagleda se u Bron Lamiju, u opsceni kabl koji je vijugao u tamu. "Da li će sa njom biti sve u redu?"
<BR>&nbsp;&nbsp;&nbsp;&nbsp;&nbsp;"Poslaću Pola natrag sa ćebetom dok vi i ja budemo nosili našeg invalida ovamo. Hoćete li krenuti večeras ili ćete sačekati do osvita?"
<BR>&nbsp;&nbsp;&nbsp;&nbsp;&nbsp;Konzul umorno protrlja obraze. "Ne dopada mi se pomisao na to da noću prelazim preko planina, ali nemamo vremena za bacanje. Krenuću čim prikupim neke stvari."
<BR>&nbsp;&nbsp;&nbsp;&nbsp;&nbsp;Sol klimnu glavom i pogleda ka ulazu u dolinu. "Voleo bih da Bron može da nam kaže gde je otišao Silenus."
<BR>&nbsp;&nbsp;&nbsp;&nbsp;&nbsp;"Potražiću ga dok budem leteo", reče Konzul. On pogleda naviše, u zvezde. "Računam da će mi za povratak do Kitsa trebati trideset šest do četrdeset sati. Nekoliko sati da oslobodim brod. Trebalo bi da se vratim ovamo za dva standardna dana."
<BR>&nbsp;&nbsp;&nbsp;&nbsp;&nbsp;Sol klimnu glavom, ljuljajući uplakano dete. Umoran, ali blag izraz njegovog lica nije skrivao sumnju. On spusti Konzulu ruku na rame. "Treba da probamo, prijatelju. Hajdemo, popričajmo sa Ocem Direom, pogledajmo da li je naš drugi saputnik budan, pa pojedimo zajedno obrok. Čini se da je Bron donela dovoljno zaliha da nam omogući poslednju gozbu."
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
