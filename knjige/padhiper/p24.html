<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22.
<P>&nbsp;&nbsp;&nbsp;&nbsp;&nbsp;Bron Lamija ustanovila je da se njen četvorosatni hod pretvorio u desetosatnu noćnu moru. Najpre je tu bilo skretanje ka mrtvom gradu i težak izbor ostavljanja Martina Silenusa za sobom. Nije želela da pesnik tamo ostane sam; nije želela da ga natera da pođe niti da utroši vreme na povratak do Grobnica. Ovako, obilazak duž linije grebena koštao ju je jedan sat putovanja.
<BR>&nbsp;&nbsp;&nbsp;&nbsp;&nbsp;Prelazak preko poslednjih dina i kamene pustare bio je iscrpljujući i tegoban. Kada je stigla do brežuljaka, bilo je već kasno popodne i Utvrđenje se nalazilo u senci.
<BR>&nbsp;&nbsp;&nbsp;&nbsp;&nbsp;Bilo je lako sići niz šest stotina šezdeset jednu kamenu stepenicu iz Utvrđenja četrdeset sati ranije. Uspon je bio test čak i za njene mišiće odgajane na Lususu. Dok se pela, vazduh je postajao sve svežiji, pogled sve spektakularniji, dok na visini od četiri stotine metara iznad brežuljaka, kada joj je Dolina Vremenskih Grobnica ponovo došla u vidokrug, nije prestala da se znoji. Iz ovog ugla video se samo vrh Kristalnog Monolita, a i to samo kao neredovno svetlucanje i svetlosni blesak. Jednom se zaustavila kako bi se uverila da to neko ne šalje svetlosnu poruku, ali svetlucanje je bilo nasumično, samo ploča kristala koja hvata svetlost dok visi sa razorenog Monolita.
<BR>&nbsp;&nbsp;&nbsp;&nbsp;&nbsp;Neposredno pred poslednjih stotinu stepenica, Lamija ponovo isproba komlog. Na komunikacionim kanalima čulo se uobičajeno šuštanje i besmislice, verovatno izobličene vremenskim plimama, koje su onemogućavale sve osim najbližih elektromagnetskih komunikacija. Komunikacioni laser bi delovao... činilo se da deluje kod antiknog Konzulovog komlog releja... ali osim te jedne mašine, više nisu imali komunikacionih lasera sada, kada je Kasad nestao. Lamija slegnu ramenima i pope se uz poslednje stepenice.
<BR>&nbsp;&nbsp;&nbsp;&nbsp;&nbsp;Utvrđenje Hronos sagradili su androidi Tužnog Kralja Bilija - nikada to nije bilo pravo utvrđenje, trebalo je da se koristi kao izletište, gostionica za putnike i letnjikovac za umetnike. Posle evakuacije Grada Pesnika, to mesto ostalo je prazno više od jednog veka i posećivali su ga samo najodvažniji pustolovi.
<BR>&nbsp;&nbsp;&nbsp;&nbsp;&nbsp;Sa postepenim jenjavanjem opasnosti od Šrajka, turisti i hodočasnici počeli su da koriste to mesto, a onda ga je Crkva Šrajka konačno ponovo otvorila kao neophodnu postaju na godišnjem Hodočašću Šrajka. Pričalo se da su se u nekim njegovim sobama uklesanim duboko u planini ili na vrhovima najnepristupačnijih minareta upražnjavali tajanstveni obredi i složena žrtvovanja tom stvorenju koje su Kultisti Šrajka zvali Avatar.
<BR>&nbsp;&nbsp;&nbsp;&nbsp;&nbsp;Sa bliskim otvaranjem Grobnica, divljim nepravilnostima u vremenskim plimama i evakuacijom severnih oblasti, Utvrđenje Hronos ponovo je utihnulo. I takvo je i bilo kada se Bron Lamija vratila.
<BR>&nbsp;&nbsp;&nbsp;&nbsp;&nbsp;Pustinja i mrtvi grad izgledali su nepomični na svetlosti sunca, ali Utvrđenje je bilo u sumraku kada je Lamija stigla do terase na dnu, odmorila se načas, pronašla ručnu svetiljku u najmanjem rancu i ušla u lavirint. Hodnici su bili mračni. Za vreme njihovog boravka dva dana ranije, Kasad ih je pretražio i objavio da su svi izvori energije pokvareni bez nade za popravak - solarni konvertori bili su razoreni, fuzione ćelije smrvljene, a čak su i rezervne baterije bile porazbijane i razbacane po podrumima. Lamija je razmišljala o tome više puta dok se pela uz preko šest stotina stepenica, mrko zagledana u kabine lifta na njihovim zarđalim, okomitim šinama.
<BR>&nbsp;&nbsp;&nbsp;&nbsp;&nbsp;Veće dvorane, sazdane za večere i okupljanja, bile su upravo onakve kakve su ih i ostavili... posute raskomadanim ostacima napuštenih banketa i tragovima panike. Nije bilo leševa, ali smeđe pruge na kamenim zidovima i tapiserijama ukazivale su na orgiju nasilja samo koju nedelju ranije.
<BR>&nbsp;&nbsp;&nbsp;&nbsp;&nbsp;Lamija je prenebregla haos, prenebregla je vesnike - velike, crne ptice sa opsceno ljudskim licima - koji su izletali iz centralne obedovaonice i prenebregla je sopstveni zamor dok se pela uz mnogo nivoa do spremišta u kome su bivakovali. Stepeništa su se neobjašnjivo sužavala, dok je bleda svetlost kroz obojeno staklo poprimala bolesne prelive. Tamo gde su okna bila razbijena ili odsutna, gargojli su virili unutra kao da su zamrznuti u trenutku ulaska. Hladan vetar duvao je snežnim prostranstvima Masiva Uzde i terao Lamiju da drhti uprkos opekotinama od sunca.
<BR>&nbsp;&nbsp;&nbsp;&nbsp;&nbsp;Paketi i višak njihovih stvari bili su tamo gde su ih i ostavili, u malom spremištu visoko iznad središnje odaje. Lamija proveri da li se u nekim kutijama i sanducima u sobi nalaze trajni prehrambeni proizvodi, a onda iziđe na mali balkon gde je Lenar Hojt svirao balalajku tako malo sati - čitavu večnost - ranije.
<BR>&nbsp;&nbsp;&nbsp;&nbsp;&nbsp;Senke visova protezale su se kilometrima preko peska, gotovo do mrtvog grada. Dolina Vremenskih Grobnica i pustare u metežu iza nje još su čilele u večernjoj svetlosti i gromade i niske kamene formacije bacale su zbrku senki. Lamija odatle nije mogla da razazna Grobnice, iako se poneki svetlac još iskrio sa Monolita. Ona ponovo isproba komlog, opsova kada joj on pruži samo statiku i besmislenu podlogu, pa se vrati unutra da odabere i natovari namirnice.
<BR>&nbsp;&nbsp;&nbsp;&nbsp;&nbsp;Uzela je četiri pakovanja osnovnih namirnica umotanih u penu i livenu fiberplastiku. U Utvrđenju je bilo vode - korita za snežne otopine sa velikih visina bila su tehnologija koja nije mogla da se pokvari - i ona napuni sve boce koje je donela, pa potraži još. Voda je bila njihova najozbiljnija potreba. Ona opsova Silenusa što nije došao sa njom; starac je mogao da ponese bar pet-šest boca s vodom.
<BR>&nbsp;&nbsp;&nbsp;&nbsp;&nbsp;Bila je spremna da krene kada je čula buku. Nešto se nalazilo u Velikoj Dvorani, između nje i stepeništa. Lamija navuče i poslednji ranac, izvuče očev automatski pištolj iz opasača i polako siđe niz stepeništa.
<BR>&nbsp;&nbsp;&nbsp;&nbsp;&nbsp;Dvorana je bila prazna; vesnici se nisu vratili. Teške tapiserije koje je vetar pomerao lebdele su kao truli barjaci iznad razbacane hrane i kuhinjskog pribora. Kraj suprotnog zida, ogromna skulptura Šrajkovog lica, načinjena u potpunosti od lebdećeg hroma i čelika, rotirala je na lahoru.
<BR>&nbsp;&nbsp;&nbsp;&nbsp;&nbsp;Lamija krenu bočno preko praznog prostora, okrećući se naglo na svakih nekoliko sekundi, tako da joj leđa ne budu predugo okrenuta nijednom od mračnih uglova. Odjednom je vrisak zaledi na mestu.
<BR>&nbsp;&nbsp;&nbsp;&nbsp;&nbsp;Nije to bio ljudski vrisak. Tonovi su zavijali u ultrazvuk i dalje, nateravši Lamiju da zaškrguće zubima i stegne dršku pištolja pobelelim prstima. To najednom bi presečeno, kao kada se zrak plejera podigne sa diska.
<BR>&nbsp;&nbsp;&nbsp;&nbsp;&nbsp;Lamija vide odakle je došla buka. Iza stola za banket, iza skulpture, ispod šest velikih prozora od bojenog stakla gde je umiruća svetlost krvarila u prigušenim bojama, nalazila su se mala vrata. Glas je odjeknuo naviše i napolje, kao da je umakao iz neke duboke tamnice ili podruma.
<BR>&nbsp;&nbsp;&nbsp;&nbsp;&nbsp;Bron Lamija je bila radoznala. Čitav njen život bio je sukob sa ljubopitljivošću većom od uobičajene, koji je dostigao vrhunac njenim izborom zastarele i ponekad zabavne profesije privatne detektivke. Radoznalost ju je više puta dovodila u neprijatnosti, nevolje ili i jedno i drugo. I više puta njena radoznalost isplatila se znanjem koje je retko ko drugi posedovao.
<BR>&nbsp;&nbsp;&nbsp;&nbsp;&nbsp;Ovaj put ne.
<BR>&nbsp;&nbsp;&nbsp;&nbsp;&nbsp;Lamija je došla da pronađe veoma potrebnu hranu i vodu. Niko od ostalih nije mogao da dođe ovamo... tri starija muškarca nisu mogla da stignu pre nje čak i ako se uračuna skretanje do mrtvog grada... a nije je bilo briga ni za šta i ni za koga drugog.
<BR>&nbsp;&nbsp;&nbsp;&nbsp;&nbsp;Kasad? zapita se, ali priguši tu misao. Taj zvuk nije došao iz grla pukovnika SILE.
<BR>&nbsp;&nbsp;&nbsp;&nbsp;&nbsp;Bron Lamija uzmaknu od vrata, sa pištoljem na gotovs, pronađe stepenice do glavnih nivoa, pa siđe pažljivo, krećući se kroz svaku prostoriju što je tiše mogla dok je nosila sedamdeset kilograma hrane i više od deset boca s vodom. Ona ugleda načas sebe u izbledelom staklu na najnižem nivou - zdepasto telo pognuto, pištolj uzdignut i uperen čas tamo, čas ovamo, veliki tovar paketa koji joj se klatio na leđima i visio o širokom remenju, boce i čuturice koje su kuckale jedna o drugu.
<BR>&nbsp;&nbsp;&nbsp;&nbsp;&nbsp;Lamiji to nije bilo zabavno. Ona uzdahnu s olakšanjem kada se nađe napolju na najnižoj terasi, na svežem, retkom vazduhu, spremna da ponovo siđe. Još joj nije bila potrebna ručna svetiljka - večernje nebo najednom se ispunilo niskim oblacima koji su odbijali ružičastu i ćilibarnu svetlost na svet, obasjavši bogatim sjajem čak i Utvrđenje i brežuljke pod njim.
<BR>&nbsp;&nbsp;&nbsp;&nbsp;&nbsp;Ona krenu niz strme stepenice, prelazeći po dve odjednom, tako da su je snažne noge zabolele još pre nego što je stigla na pola puta. Nije zatakla pištolj za pojas, već ga je držala na gotovs za slučaj da se bilo šta spusti odozgo ili da se pojavi u otvoru litice. Kada je stigla do dna, odstupila je od stepeništa i podigla pogled ka tornjevima i terasama pola kilometra iznad nje.
<BR>&nbsp;&nbsp;&nbsp;&nbsp;&nbsp;Ka njoj je padalo kamenje. I ne samo kamenje, shvati ona, gargojli su bili oboreni sa svojih drevnih postolja i tumbali su se sa gromadama, demonskih lica osvetljenih sjajem sumraka. Lamija potrča, sa zaljuljanim paketima i bocama, shvati da nema vremena da stigne na bezbednu udaljenost pre nego što odron stigne i baci se između dve niske stene koje su se oslanjale jedna na drugu.
<BR>&nbsp;&nbsp;&nbsp;&nbsp;&nbsp;Zbog paketa nije mogla sasvim da se uvuče između njih, pa poče da se otima, da popušta remenje, svesna neverovatne buke kada je prvo kamenje popadalo iza nje i rikošetiralo naviše. Lamija je vukla i gurala snagom koja je kidala kožu, cepala fiberplastiku, a onda se našla ispod stena i počela da uvlači pakete i boce za sobom, rešena da se ne vraća u Utvrđenje.
<BR>&nbsp;&nbsp;&nbsp;&nbsp;&nbsp;Kamenje veličine njene glave i šaka zazvižda kroz vazduh oko nje. Razbijena glava kamenog goblina odskoči u blizini i tresnu o malu stenu ni tri metra dalje. Za trenutak, vazduh je bio pun projektila i krupnije kamenje treskalo je po stenama iznad njene glave, a onda lavina prođe i začu se samo štropot kamičaka naknadnog odrona.
<BR>&nbsp;&nbsp;&nbsp;&nbsp;&nbsp;Lamija se nagnu da povuče svoje pakete dublje u sigurnost, kada se jedan kamen veličine njenog komloga odbi spolja od litice, odskoči gotovo vodoravno ka njenom skrovištu, odbi se dvaput u maloj pećini skloništa i tresnu je u slepoočnicu.
<BR>
<BR>&nbsp;&nbsp;&nbsp;&nbsp;&nbsp;Lamija se probudi i starački zastenja. Glava ju je bolela. Napolju je bila noć i pulsiranje dalekih čarki obasjavalo je unutrašnjost njenog skloništa odozgo, kroz pukotine. Ona podiže prste do slepoočnice i pronađe usirenu krv na obrazu i vratu.
<BR>&nbsp;&nbsp;&nbsp;&nbsp;&nbsp;Zatim se izvuče iz procepa, iskobeljavši se napolje preko napadalog kamenja, pa sede na tren, spuštene glave, odupirući se porivu da povrati.
<BR>&nbsp;&nbsp;&nbsp;&nbsp;&nbsp;Paketi su joj bili nedirnuti, a samo jedna boca sa vodom bila je razbijena. Ona pronađe pištolj tamo gde ga je ispustila, na malom mestu koje nije bilo zasuto kamenjem. Kamena izbočina na kojoj je stajala bila je puna ožiljaka i useka od siline kratkog odrona.
<BR>&nbsp;&nbsp;&nbsp;&nbsp;&nbsp;Lamija ispita komlog. Prošlo je manje od jednog sata. Ništa nije sišlo da je odnese ili da je zakolje dok je ležala u nesvesti. Ona se poslednji put zagleda u grudobrane i balkone, sada nevidljive visoko iznad nje, izvuče opremu napolje i krenu niz varljivu kamenu stazu dvostruko bržim korakom.
<BR>
<BR>&nbsp;&nbsp;&nbsp;&nbsp;&nbsp;Martin Silenus nije bio na rubu mrtvog grada kada je skrenula ka njemu. Nekako nije ni očekivala da ga tamo zatekne, iako se nadala da se samo umorio od čekanja i prepešačio nekoliko kilometara do doline.
<BR>&nbsp;&nbsp;&nbsp;&nbsp;&nbsp;Iskušenje da skine tovar, da spusti boce na tle i odmori se malo bilo je veoma jako. Lamija mu se odupirala. Sa malim automatikom u ruci, hodala je ulicama mrtvog grada. Eksplozije svetla bile su dovoljne da može da vidi kuda ide.
<BR>&nbsp;&nbsp;&nbsp;&nbsp;&nbsp;Pesnik nije odgovarao na njene odjekujuće povike, iako su stotine malih ptica koje Lamija nije mogla da prepozna prhtale u let, krila belih u tami. Hodala je nižim nivoima kraljeve stare palate, vikala uz stepeništa, čak je jednom i opalila iz pištolja, ali Silenusu nije bilo ni traga ni glasa.
<BR>&nbsp;&nbsp;&nbsp;&nbsp;&nbsp;Hodala je dvorištima ispod zidova koji su nosili veliki teret puzavica, izvikivala njegovo ime, lovila bilo kakav znak da je on bio tu. Jednom je videla vodoskok koji ju je podsetio na pesnikovu priču o noći kada je nestao Tužni Kralj Bili, kada ga je odneo Šrajk, ali bilo je tu i drugih vodoskoka, i nije mogla da bude sigurna da je ovaj baš taj.
<BR>&nbsp;&nbsp;&nbsp;&nbsp;&nbsp;Lamija prođe kroz središnju obedovaonicu ispod razbijene kupole, ali prostorija je bila mračna od senki. Začu se neki zvuk i ona se okrenu, sa pištoljem na gotovos, ali bio je to samo drevni list papira nošen vetrom preko keramike.
<BR>&nbsp;&nbsp;&nbsp;&nbsp;&nbsp;Uzdahnula je i napustila grad, laka koraka uprkos zamoru posle više dana provedenih bez sna. Nije bilo odgovora na njene upite preko komloga, iako je osećala daja vu privlačenje vremenskih plima i nije bila iznenađena. Večernji vetrovi izbrisali su sve tragove koje je Martin mogao da ostavi pri povratku u dolinu.
<BR>&nbsp;&nbsp;&nbsp;&nbsp;&nbsp;Grobnice su ponovo svetlucale, primetila je Lamija još pre nego što je stigla do širokog sedla na ulazu u dolinu. Nije to bio jarki sjaj - ništa što bi se moglo uporediti sa nemim haosom svetla iznad nje - ali svaka površinska Grobnica kao da je odavala bledu svetlost, nalik na otpuštanje energije uskladištene tokom dugog dana.
<BR>&nbsp;&nbsp;&nbsp;&nbsp;&nbsp;Lamija se zaustavila na početku doline i viknula, da upozori Sola i ostale na svoj povratak. Ne bi ih odbila kada bi se ponudili da joj pomognu sa tovarom na ovih poslednjih stotinu metara. Lamijina leđa bila su izderana, a košulja skorena od krvi tamo gde se remenje useklo u meso.
<BR>&nbsp;&nbsp;&nbsp;&nbsp;&nbsp;Nije bilo nikakvog odgovora na njene povike.
<BR>&nbsp;&nbsp;&nbsp;&nbsp;&nbsp;Osećala je veliku iscrpljenost dok se polako pela stepenicama ka Sfingi, a onda je ispustila stvari na široku kamenu verandu i zapetljala u potrazi za ručnom svetiljkom. Unutrašnjost je bila mračna. Odeća za spavanje i paketi ležali su razbacani po prostoriji u kojoj su prespavali. Lamija viknu, sačeka da odjeci utihnu, pa ponovo prošara prostoriju svetlom. Sve je bilo isto. Ne, samo malo, nešto je bilo drugačije. Ona zatvori oči i priseti se kako je prostorija izgledala tog jutra.
<BR>&nbsp;&nbsp;&nbsp;&nbsp;&nbsp;Nedostajala je Mebijusova kocka. Čudna, energijom zapečaćena kutija koju je na vetrokolima ostavio Het Mastin, više se nije nalazila u uglu. Lamija slegnu ramenima i iziđe.
<BR>&nbsp;&nbsp;&nbsp;&nbsp;&nbsp;Šrajk je čekao. Stajao je odmah kraj vrata. Bio je viši nego što ga je zamišljala, nadnosio se nad njom.
<BR>&nbsp;&nbsp;&nbsp;&nbsp;&nbsp;Lamija iskorači u stranu i ustuknu, potiskujući poriv da vikne na stvorenje. Podignuti pištolj izgledao je mali i beskoristan u njenoj ruci. Ručna svetiljka pade na pod, zaboravljena.
<BR>&nbsp;&nbsp;&nbsp;&nbsp;&nbsp;Stvorenje nakrivi glavu i pogleda je. Crveno svetlo pulsiralo je negde iza očiju sa mnoštvom površina. Uglovi tela i sečiva hvatali su svetlost odozgo.
<BR>&nbsp;&nbsp;&nbsp;&nbsp;&nbsp;"Pseto jedno", reče Lamija, ravnim glasom. "Gde su? Šta si uradio sa Solom i sa bebom? Gde su ostali?"
<BR>&nbsp;&nbsp;&nbsp;&nbsp;&nbsp;Stvorenje nakrivi glavu na drugu stranu. Lice mu je bilo dovoljno tuđinsko, tako da Lamija na njemu nije mogla da razabere nikakav izraz. Telo mu je komuniciralo samo pretnjom. Čelični prsti škljocnuše i otvoriše se kao skalpeli na uvlačenje.
<BR>&nbsp;&nbsp;&nbsp;&nbsp;&nbsp;Lamija ga pogodi četiri puta u lice teškim zrnima od šesnaest milimetara, koja udariše u metu i odzujaše u noć.
<BR>&nbsp;&nbsp;&nbsp;&nbsp;&nbsp;"Ja nisamo došla ovamo da bih umrla, mater ti jebem metalnu", reče Lamija, nacilja, opali još tuce puta i svako tane pogodi u metu.
<BR>&nbsp;&nbsp;&nbsp;&nbsp;&nbsp;Poleteše iskre. Šrajk trgnu glavom naviše, kao da osluškuje neki daleki zvuk.
<BR>&nbsp;&nbsp;&nbsp;&nbsp;&nbsp;Zatim nestade.
<BR>&nbsp;&nbsp;&nbsp;&nbsp;&nbsp;Lamija zadahta, čučnu, obrnu se oko ose. Ništa. Dno doline svetlucalo je na svetlosti zvezda, dok se nebo smirivalo. Senke su bile crne kao mastilo, ali daleke. Nestao je čak i vetar.
<BR>&nbsp;&nbsp;&nbsp;&nbsp;&nbsp;Bron Lamija se otetura do svojih paketa i sede na najveći, pokušavajući da spusti ritam srca na normalu. Zainteresovala ju je uviđanje da se nije uplašila... ne, zaista... ali nije se mogao poreći priliv adrenalina u njenom sistemu.
<BR>&nbsp;&nbsp;&nbsp;&nbsp;&nbsp;Sa pištoljem još u ruci, pet-šest metaka preostalih u magacinu i još snažnim propulzivnim nabojem, ona podiže bocu s vodom i otpi iz nje dugi gutljaj.
<BR>&nbsp;&nbsp;&nbsp;&nbsp;&nbsp;Šrajk se pojavi kraj nje. Dolazak je bio trenutan i lišen svakog zvuka.
<BR>&nbsp;&nbsp;&nbsp;&nbsp;&nbsp;Lamija ispusti bocu, pokuša da okrene pištolj dok se izvijala u stranu.
<BR>&nbsp;&nbsp;&nbsp;&nbsp;&nbsp;Mogla je isto tako da se kreće kao usporeni film. Šrajk pruži desnu ruku, sečiva na prstima dužine igala za pletenje uhvatiše svetlost i jedan vrh skliznu joj iza uha, pronađe lobanju u uđe joj u glavu bez ikakvog trenja, bez ikakvog bola, samo sa ledenim osećajem prodiranja.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
