<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. ČAROLIJA
<P>&nbsp;&nbsp;&nbsp;&nbsp;&nbsp;To ime kao da je ošamutilo sve, zgrozivši i sam kamen Peskodrža.
<BR>&nbsp;&nbsp;&nbsp;&nbsp;&nbsp;Iz ogromne i usamljene udaljenosti, Kovenant je gledao kako se Kasrein od Vrtloga povlači. Kemper je ispustio monokl. Staračko lice zgrčilo mu se od straha i besa. No, nije mogao da opozove ime koje je Kovenant izgovorio. Za trenutak ga je obuzeo i paralisao užas neodlučnosti. Onda se u njemu podigao stari strah i pojurio je da spase život.
<BR>&nbsp;&nbsp;&nbsp;&nbsp;&nbsp;Zalupio je za sobom gvozdena vrata i namakao rezu. No, ti metalni zvuci Kovenantu nisu značili ništa. Bio je potpuno svestan situacije. Sva čula su mu normalno dejstvovala: shvatio je opasnost, razumeo strepnju družine, znao je šta treba učiniti. Ipak, bio je jedva na ivici razuma. Jaz između delovanja i pokreta, opažanja i posledica, sporo se zatvarao. Svest je izvirala iz njega kroz kontakt koji je stvorila Linden; ali razdaljina je bila ogromna i nije mogla začas da se ispuni.
<BR>&nbsp;&nbsp;&nbsp;&nbsp;&nbsp;Isprva je oporavak tekao brzo. Veze sa pubertetom, pa sa vremenom mladićstva, isceljivale su se u talasu sećanja koji je ličio na vatru - kaljenje i sagorevanje istovremeno. A ta vatra brzo se pretvarala u veličanstvenu dubinu kojom se predao pisanju i braku. Ali onda se napredak usporio. Sa Džoanom na farmi 'Utočište', pre objavljivanja romana i rođenja sina, osećao je da je ta svetlost najvažnija životna energija. Ali pokazala se šuplja u dubini. Bestseler je bio tek šuplji delić samoljublja. A brak mu se raspao zbog zločina lepre za koji nije bio kriv.
<BR>&nbsp;&nbsp;&nbsp;&nbsp;&nbsp;Stvari kojih se potom setio naterale su ga da se zgrči.
<BR>&nbsp;&nbsp;&nbsp;&nbsp;&nbsp;Gruba i nehotična izolacija u kojoj se našao i nametnuti samoprezir odveli su ga duboko u posebno ludilo gubavaca. Upao je u Domaju kao da je to končani vrhunac krize njegovog života. Gotovo odmah je silovao prvu osobu koja se sprijateljila sa njim. Mučio je i užasavao ljude koji su mu pomagali. Glupo je koračao tačno stazom koju mu je pripremio poglavar Kletnik; nije skrenuo sa nje sve dok mu se nisu vratile - i zgrozile ga - posledice sopstvenih dela. A i onda je mogao da izazove uništenje umesto iskupljenja, da ga nisu podržali ljudi kao Mhoram, Banor i Penosled, ljudi čije je shvatanje ljubavi i hrabrosti daleko prevazilazilo njegovo. Čak i sada, posle toliko godina, srce mu je krvarilo zbog zla koje je naneo Domaji, narodu Domaje - zbog bede u koju ih je bacio.
<BR>&nbsp;&nbsp;&nbsp;&nbsp;&nbsp;Glas mu je odzvanjao u vlažnoj ćeliji. Sadruzi su se saginjali prema njemu dok je klečao na ledenom kamenu kao prezren. No, nije obraćao pažnju na njih.
<BR>&nbsp;&nbsp;&nbsp;&nbsp;&nbsp;I nije bio prezren. Bio je ranjen, da; kriv, van svake sumnje; prepun žaljenja. Ali lepra mu je davala ne samo slabost, nego i snagu. U prestonoj dvorani Kletnikovog Tabora, suočen sa Opakim i Kamenom Zlozemlja, našao se u srcu sopstvenog paradoksa. Raspet između suprotnosti samozaborava i samopotvrđivanja, neverovanja i ljubavi - priznajući i odbijajući istinu o Opakom - stekao je svoju moć. Sada ju je osećao u sebi, smeštenu kao trenutak jasnoće u srcu svake vrtoglavice. Dok se jaz zatvarao, pribrao se.
<BR>&nbsp;&nbsp;&nbsp;&nbsp;&nbsp;Pokušao je da treptanjem osuši oči od suza. Linden ga je ponovo spasla. Jedina žena za poslednjih gotovo dvanaest godina koja se nije uplašila njegove bolesti. Njega radi, uporno se izlagala opasnostima, situacijama i zahtevima koje nije mogla ni da odmeri ni da kontroliše. Kamen mu je bio nesiguran pod dlanovima i kolenima; ali nameravao je da se uspravi. Toliko joj je dugovao. Nije mogao ni da zamisli cenu koju je platila da bi ga povratila.
<BR>&nbsp;&nbsp;&nbsp;&nbsp;&nbsp;Kada je pokušao da ustane, čitava ćelija se zanjihala. Vazduh je bio pun udaljenih udaraca nalik na uništenje granita. Pod svetlom baklji lebdela je prašina, ukazujući na pukotine u tavanici. Pod se ponovo pomerio. Vrata ćelije odzvanjala su od udaraca.
<BR>&nbsp;&nbsp;&nbsp;&nbsp;&nbsp;"Dolazi Peščana gorgona", rekao je nečiji mirni glas. Kovenant je prepoznao tipičnu Brinovu smirenost.
<BR>&nbsp;&nbsp;&nbsp;&nbsp;&nbsp;"Tomase Kovenante." Nikakva gvozdena samokontrola nije mogla da sakrije strepnju Prve. "Džinoljube! Je li te Odabrana ubila? Je li nas ubila sve? Dolazi Peščana gorgona!"
<BR>&nbsp;&nbsp;&nbsp;&nbsp;&nbsp;Nije mogoa da joj odgovori rečima. Reči mu se još nisu vratile. Zato joj je odgovorio tako što je raširio noge i uspeo da se uspravi uprkos dubokim drhtajima kamena. Okrenuo se prema vratima.
<BR>&nbsp;&nbsp;&nbsp;&nbsp;&nbsp;Prsten mu je nepomično ležao na osakaćenoj šaci. Otrov koji je pokretao divlju magiju već je danima bio prigušen; isuviše brzo se povratio. Nije mogao da preuzme svoju moć. Ipak je bio spreman. Linden ga je pripremila na ovo istim pokretom kojim je oterala Kasreina.
<BR>&nbsp;&nbsp;&nbsp;&nbsp;&nbsp;Findejl mu je priskočio. Elohimov strah bio je glasan kao krik, iako nije vikao. "Ne čini to." Uprkos drhtanju, hitnja mu je pomogla da jasno izgovori reči. "Hoćeš li da uništiš Zemlju?" Ruke i noge bile su mu napete od suzbijene žurbe. "Sunozbor čezne za smrću. Ne budi budala. Daj meni prsten."
<BR>&nbsp;&nbsp;&nbsp;&nbsp;&nbsp;Na to se prvo ugljevlje Kovenantovog starog besa razvilo u vatru.
<BR>&nbsp;&nbsp;&nbsp;&nbsp;&nbsp;Udaljeni udarci su se nastavljali, kao da se delovi Peskodrža urušavaju; ali opasnost je bila mnogo bliža. Čuo je teške korake kako trče spoljašnjim hodnikom.
<BR>&nbsp;&nbsp;&nbsp;&nbsp;&nbsp;Nagonski je povio kolena da očuva ravnotežu u bici.
<BR>&nbsp;&nbsp;&nbsp;&nbsp;&nbsp;Koraci su stigli do vrata i zastali.
<BR>&nbsp;&nbsp;&nbsp;&nbsp;&nbsp;Oglasio se Lupižena, stenjući kroz zube. "Paučino Vodosvetla, volim te."
<BR>&nbsp;&nbsp;&nbsp;&nbsp;&nbsp;Na to su se vrata ćelije zgužvala kao pergament kada je Nom udarila o njih i kroz njih dvema bezprstim rukama nalik na maljeve.
<BR>&nbsp;&nbsp;&nbsp;&nbsp;&nbsp;Dok je vrisak metala još odjekivao tamnicom, zver je jurnula kao da namerava da ga razbije o zid.
<BR>&nbsp;&nbsp;&nbsp;&nbsp;&nbsp;Nikakvo smrtno telo ni kost ne bi izdržalo takav napad. No, Elohimi su samo uspavali otrov Opakog. Nije bio očišćen ni oslabljen. A Peščana gorgona bila je stvorenje čiste moći.
<BR>&nbsp;&nbsp;&nbsp;&nbsp;&nbsp;Trenutak pre no što je Nom udarila, Tomas Kovenant se pretvorio u erupciju belog plamena.
<BR>&nbsp;&nbsp;&nbsp;&nbsp;&nbsp;Divlja magija: kamen temeljac Svoda Vremena: moć koju ne ograničava ni potčinjava nijedan Zakon sem unutrašnjih ograničenja onoga ko je nosi. Vrhovni poglavar Mhoram rekao je proročanstvo vatre: Ti jesi belo zlato, i Kovenant je ispunio te reči. Zahvatio ga je neugasivi plamen. Blistao je srebrnim ognjem kao da se pretvorio u ognjište peći.
<BR>&nbsp;&nbsp;&nbsp;&nbsp;&nbsp;"Ne!" kriknuo je Findejl kraj njega.
<BR>&nbsp;&nbsp;&nbsp;&nbsp;&nbsp;Peščana gorgona se zabila u Kovenanta. Udar i ubrzanje odneli su ga do zida. No, jedva je osetio napad. Plamen bele vatre čuvao ga je od bola, kao da je taj plamen samo spoljašnji znak njegove lepre, čineći ga neosetljivim na ograničenja sopstvene smrtnosti. Neko sa živim nervima možda bi suviše osećao toliku moć pa joj ne bi dozvolio da razvije punu snagu: Kovenanta to nije ograničavalo. Otrov je oživeo u njemu. Ožiljci od zmijskih zuba na podlaktici sinuli su kao oči Opakog. Gotovo bez misli i volje, suprotstavio se napadu Nom.
<BR>&nbsp;&nbsp;&nbsp;&nbsp;&nbsp;Peščana gorgona se zateturala i ustuknula.
<BR>&nbsp;&nbsp;&nbsp;&nbsp;&nbsp;Pošao je za njom kao struja magme. Nom je zadavala udarce koji bi i stenu pretvorili u prah. Urođeno divljaštvo uvećano stolećima zatočeništva sada se sručilo na Kovenanta. A on je odgovarao udarima nalik na bes uragana. Na podu su se pojavile pukotine. Dovratak se srušio, ostavljajući u spoljašnjem hodniku rascepinu nalik na ranu. Findejlovi protesti zvučali su kao cviljenje stenja.
<BR>&nbsp;&nbsp;&nbsp;&nbsp;&nbsp;Kovenant je napredovao. Zver je odbila da se dalje povlači. Nevernik i Nom uhvatili su se u rvački zagrljaj kao braća po usudu.
<BR>&nbsp;&nbsp;&nbsp;&nbsp;&nbsp;Peščana gorgona imala je ogromnu snagu. Mogla je da ga zdrobi kao svežanj trulih grančica. No, Kovenant se pretvorio u plamen, a svaki plamsaj nosio ga je dalje u ekstazu otrova i gneva. Već je postao toliko blistav da je družina bila zaslepljena. Srebro je topilo i isparavalo izlomljeni kamen, proširujući tamnicu pri svakom vrelom udaru njegovog srca. Bio je tako bespomoćan! Sada je podivljao od želje da uzvrati udarac. Ova Peščana gorgona ubila je Hergroma i obogaljila Cera. A Kasrein je pokrenuo njeno zlo. Kasrein! Mučio je Kovenanta dok ovaj nije bio sposoban da se brani; samo ga je Hergromov upad spasao od smrti - ili od opsednutosti koja bi bila gora od smrti. U njemu je ključao bes; gnev je plamteo kao sunčev oganj.
<BR>&nbsp;&nbsp;&nbsp;&nbsp;&nbsp;Ali Nom nije bila kriva. Zver je bila divlja i željna nasilja; ali živela je i delovala samo po naređenjima Kasreinove volje. Kasrein, uvek ponovo Kasrein. Kroz Kovenanta su se vitlali prizori puni svireposti. Gnev ga je učinio nesavladivim poput vulkana.
<BR>&nbsp;&nbsp;&nbsp;&nbsp;&nbsp;Osetio je da mu Nom slabi u stisku. Nagonski je umanjio svoju snagu. Otrov se tek probudio i još je mogao da ga obuzdava. Nije želeo da ubije.
<BR>&nbsp;&nbsp;&nbsp;&nbsp;&nbsp;Peščana gorgona smesta je oslobodila nov talas snage i gotovo ga rastrgla.
<BR>&nbsp;&nbsp;&nbsp;&nbsp;&nbsp;No, Kovenant je predaleko odmakao u moć. Divljom magijom ščepao je zver i okovao je plamenom i voljom. Gorgona se titanski borila, ali bezuspešno. Okovavši je, pustio ju je i uzmakao.
<BR>&nbsp;&nbsp;&nbsp;&nbsp;&nbsp;Nom se neko vreme uvijala, trudeći se da se oslobodi svom svojom urođenom divljinom. No, nije uspela.
<BR>&nbsp;&nbsp;&nbsp;&nbsp;&nbsp;Postepeno je, izgleda, postajala svesna da je konačno naišla na čoveka koji može da je uništi. Prestala je da se bori. Opustila je ruke. Čitavim telom pronosili su joj se dugi drhtaji, kao da iščekuje smrt.
<BR>&nbsp;&nbsp;&nbsp;&nbsp;&nbsp;Kovenant je postepeno umanjio moć, iako je zadržao pregršt plamena na samom prstenu. Uskoro je zver bila oslobođena plamena.
<BR>&nbsp;&nbsp;&nbsp;&nbsp;&nbsp;Lupižena je počeo da se smeje kao da se vratio sa ivice histerije. Findejl je piljio u Kovenanta kao da ne veruje sopstvenim očima. No, Kovenant nije imao vremena ni za šta sem Peščane gorgone. Nom je oprezno iskušavala slobodu. Od iznenađenja je počela da drhrti još jače. Mahala je glavom levo-desno, kao u neverici. Pažljivo, kao da se boji onoga što čini, podigla je ruku da udari Kovenanta pravo u glavu.
<BR>&nbsp;&nbsp;&nbsp;&nbsp;&nbsp;Kovenant je stegao pesnicu i ponovo rasplamsao vatru. Ali nije udario, nego je s mukom upotrebio zarđali glas.
<BR>&nbsp;&nbsp;&nbsp;&nbsp;&nbsp;"Ako me ne ubiješ, nećeš morati da se vratiš u Usud."
<BR>&nbsp;&nbsp;&nbsp;&nbsp;&nbsp;Nom se ukočila kao da razume. Drhteći čitavim telom, spustila je ruku.
<BR>&nbsp;&nbsp;&nbsp;&nbsp;&nbsp;Trenutak kasnije, zver ga je iznenadila - spustila se na pod. Drhtanje je postalo još jače, a onda je počelo da jenjava. Peščana gorgona dotakla je čelom kamen kraj Kovenantovih nogu kao da se zaklinje na vernost.
<BR>&nbsp;&nbsp;&nbsp;&nbsp;&nbsp;Pre no što je Kovenant stigao da reaguje, Nom se ponovo uspravila. Na praznom licu nije joj se videlo nikakvo osećanje. Okrenula se sa životinjskim dostojanstvom, popela se do razbijenih vrata, bez oklevanja prošla kroz šljaku dovratka i nestala niz prolaz.
<BR>&nbsp;&nbsp;&nbsp;&nbsp;&nbsp;U daljini su zvuci padanja kamena jenjali; povremeno je neki tup udar stizao do ćelije, kao da je negde pao komad zida ili tavanice. Nom mora da je napravila mnogo štete na putu ovamo.
<BR>&nbsp;&nbsp;&nbsp;&nbsp;&nbsp;Kovenant je iznenada postao svestan svetlosti svoje vatre. Pekla mu je vid kao da su mu se oči vratile u normalu. Smanjio je moć sve dok se nije svela na plamičak oko prstena. Ali nije je potpuno ugasio. Čitav Bhrathairdom ležao je između družine i Dragulja Zvezdoputa, a on nije nameravao da i dalje ostane zatvorenik. Vratila su mu se sećanja na Veselkamen - bespomoćnost i otrov u grču. Neposredno po istinozboru ubio je dvadeset jednog pripadnika na-Mhoramove Klave. Tragovi zmijskih zuba na podlaktici nastavili su da pilje u njega. Iznenada ga je obuzela žurba i okrenuo se da pogleda saputnike.
<BR>&nbsp;&nbsp;&nbsp;&nbsp;&nbsp;Vain je stajao odmah tu: simbolika pragrdana u ljudskom obliku. Na usnama je nosio crni osmeh olakšanja. No, Kovenant nije imao vremena za razmatranje demonokota. Kolikom brzinom će Kasrein organizovati odbranu Peskodrža? Požurio je kraj Vaina ka ostalim drugovima.
<BR>&nbsp;&nbsp;&nbsp;&nbsp;&nbsp;Prva je iznemoglo promrmljala njegovo ime. Izgledalo je da je jedva u stanju da izdrži teret izbavljenja. Lupižena je kraj nje bez zazora ronio suze, naizmenično se smejući glasnije i tiše. Ozbiljna modrica na slepoočnici kao da mu je oštetila emocionalnu ravnotežu. Brusobol je stajao sa pokidanim lancem na slobodnoj ruci, a sa zglobova mu je kapala krv; ali lice mu je bilo ozareno novom nadom koju mu je Kovenant pružio.
<BR>&nbsp;&nbsp;&nbsp;&nbsp;&nbsp;Sa ostalih zidova pogledi haručaija odražavali su belo zlato kao ponos. Izgledali su moćno kao Zavet koji je vezao Krvnu gardu za poglavare snagom jačom od sna i smrti. Čak su i Cerove oči sijale, iako je iza svetlosti ležao bol tako dubok da je i Kovenantov površni pogled mogao da ga razabere. Crvena tečnost natapala mu je zavoje oko kolena.
<BR>&nbsp;&nbsp;&nbsp;&nbsp;&nbsp;Sanomor kao da nije bio svestan Kovenanta. Pogled nemog džina bio je staklast i usmeren ka unutra. Izmoždene ruke pružao je napred kao da želi da pokrije lice. No, barem nije bilo znakova fizičke povrede.
<BR>&nbsp;&nbsp;&nbsp;&nbsp;&nbsp;A onda je Kovenant ugledao Linden.
<BR>&nbsp;&nbsp;&nbsp;&nbsp;&nbsp;Zaprepastio se. Visila je u okovima kao da su joj obe ruke slomljene. Glava joj je bila mlitavo opuštena napred; kosa boje žita padala joj je preko lica i grudi. Kovenant nije video da li diše, nije znao je li je povredio ili ubio tokom borbe sa Nom.
<BR>&nbsp;&nbsp;&nbsp;&nbsp;&nbsp;Findejl je za to vreme neprekidno mrmljao. "Hvala Gmrau što je izdržala." Reči kao da su bile otrgnute iz iščekivanja. "Ipak, sudbina Zemlje leži u rukama ludaka. Otvorila je stazu uništenja. Zar nisam Određen da je sprečim? Moj život je prokockan. To je nepodnošljivo."
<BR>&nbsp;&nbsp;&nbsp;&nbsp;&nbsp;Kovenant se plašio da joj priđe, strepeo je da će videti da je ranjena - ili nešto gore. Uspaničen, bacio se na Findejla. Ščepao ga je za ogrtač. Moć mu se okupljala i plamtela oko Elohimovog mršavog tela.
<BR>&nbsp;&nbsp;&nbsp;&nbsp;&nbsp;"Šta joj se desilo?"
<BR>&nbsp;&nbsp;&nbsp;&nbsp;&nbsp;Findejlove žute oči kao da su za časak razmišljale kako bi bilo da mu prosto nestane iz stiska. No, ipak je odgovorio. "Uzdrži se od gneva, prstenošo. Ne znaš kakva je opasnost. Sudbina Zemlje je krhka u tvojim grubim rukama." Kovenant ga je besno pogledao i Findejl je žurno dodao: "Odgovoriću."
<BR>&nbsp;&nbsp;&nbsp;&nbsp;&nbsp;Kovenant ga nije puštao. Divlja magija kovitlala se u njemu kao zmijsko gnezdo. Srce mu je udaralo na ivici krika.
<BR>&nbsp;&nbsp;&nbsp;&nbsp;&nbsp;"Ona je ućutkana", oprezno je rekao Findejl, pažljivo zagledan u Kovenanta, "kao što si ti bio ućutkan na Elohimfestu. Ulazeći u tebe, preuzela je u sebe tišinu koja te je čuvala." Govorio je kao da želi da Kovenant čuje drugu poruku, skriveno opravdanje onoga što su Elohimi učinili. Ali Kovenant nije imao sluha za to. Samo ga je stezanje pesnica sprečilo da ne eksplodira.
<BR>&nbsp;&nbsp;&nbsp;&nbsp;&nbsp;"Ali za nju to neće trajati", nastavio je Findejl. "Ovo je tvoje, načinjeno je za tebe, i neće je dugo držati. Uskoro će se vratiti. Zato", žurno je nastavio, "nema potrebe za divljom magijom. Moraš je ugasiti. Zar me ne čuješ? Tvoje ćutanje je jedina nada za Zemlju."
<BR>&nbsp;&nbsp;&nbsp;&nbsp;&nbsp;Kovenant ga više nije slušao. Odgurnuo je Findejla. Vatra je blesnula iz raširenih prstiju kao žar. Okrenuo se ka Linden i razbio joj lance na rukama i nogama, a onda pružio ruke da je uhvati. No, ona nije pala: telo joj je nagonski povratilo ravnotežu kao da je najprimitivniji nagoni navode da izbegne neophodnost njegovog dodira. Polako je podigla glavu. Pod žutim i belim svetlom baklji i bele magije video je da su joj oči prazne.
<BR>&nbsp;&nbsp;&nbsp;&nbsp;&nbsp;Oh, Linden! Nije mogao da se zaustavi. Zagrlio ju je, čvrsto, i počeo da je njiše kao da je dete. I sam je bio takav. A ona je zbog njega preuzela ovo na sebe. Od zagrljaja se nad njom stvorio srebrni oreol. Tok njegove moći pokrio ju je kao da je nikada neće pustiti. Nije znao da li da plače zato što je živa ili zato što je ovako izolovana. Sama je to učinila sebi. Zbog njega.
<BR>&nbsp;&nbsp;&nbsp;&nbsp;&nbsp;Oglasio se Brin, čvrstim glasom, bez straha i bez ikakvog drugog osećanja: "Prapoglavaru, onaj Kemper nas neće pustiti da odemo. Moramo da požurimo."
<BR>&nbsp;&nbsp;&nbsp;&nbsp;&nbsp;"Tako je, Džinoljube", rekla je Prva. Svaki protekli trenutak povećavao je njenu spremnost za bitku. "Dragulj Zvezdoputa i dalje je u opasnosti, a mi smo daleko od njega. Ne sumnjam ni u Sedmoruka ni u njegovu odanost, ali želim da odem odavde i ponovo stupim nogom na dromond."
<BR>&nbsp;&nbsp;&nbsp;&nbsp;&nbsp;Te reči Kovenant je razumeo - ne Findejlove nagoveštene pretnje, nego konkretan poziv na akciju. Elohim je rekao: Sudbina Zemlje leži u rukama ludaka. Tražio je prsten. A Kovenant je ubio toliko ljudi, uprkos svom gađenju od krvoprolića. Nije verovao nijednoj moći. Ipak, divlja magija tekla je kroz njega kao struja raskidanja, željna upotrebe. Zahtev Prve podsetio ga je na važnost pohoda, na potrebu da prežive i pobegnu.
<BR>&nbsp;&nbsp;&nbsp;&nbsp;&nbsp;Ona mu je vratila sećanje na Kasreina, koji je primorao Linden na ovoliko žrtvovanje.
<BR>&nbsp;&nbsp;&nbsp;&nbsp;&nbsp;Pažljivo je spustio Linden i odmakao se od nje. Za trenutak je ostao zagledan u nju, utiskujući njeno prazno i lepo lice u sećanje, da bi oko njega pribrao sva osećanja. Onda se okrenuo ostalima.
<BR>&nbsp;&nbsp;&nbsp;&nbsp;&nbsp;Mentalnim pokretom skinuo im je okove sa ruku i nogu, počev od Sanomora i Cera, kako bi nemi džin mogao da se postara za ranjenog haručaija. Cerova povreda nanela mu je dodatni bol, od čega mu se plamen proširio na ruke kao da on sam predstavlja samo gorivo za divlju magiju. Već se više puta iscelio i sačuvao od zla. Ipak, neosetljivost ga je sprečavala da to učini i svojim prijateljima. Morao je da uloži ogroman napor kako bi zadržao gnev od još jedne eksplozije.
<BR>&nbsp;&nbsp;&nbsp;&nbsp;&nbsp;Začas je oslobodio čitavu družinu. Lupižena je nesigurno stajao, još podložan posledicama primljenog udarca. No, Brin je pošao ka njemu kao da je spreman na sve Kovenanta radi. Kail je preuzeo brigu o Linden. Prva je izvukla svoj novi mač i stegla ga obema rukama; pogled joj je bio oštar kao gvozdeno sečivo. Brusobol je zategao lanac koji je slomio, isprobavajući je li pogodan za oružje.
<BR>&nbsp;&nbsp;&nbsp;&nbsp;&nbsp;Za trenutak su zastali da se nauživaju slobode. Onda je Prva požurila uz stepenice da napusti ćeliju, a ostali su pošli za njom.
<BR>&nbsp;&nbsp;&nbsp;&nbsp;&nbsp;Spoljnji hodnik zavijao je sa obe strane za ugao; Prva je smesta pošla u pravcu kuda je otišla oslobođena Peščana gorgona. Kovenant je krenuo za njom, rame uz rame sa Brinom i Brusobolom, a ostali su ih pratili. Džinovi su hodali pognuto, jer im je tavanica bila preniska. No, iza prvog ugla naišli su na širi hodnik sa mnogo vrata od ćelija. Hustin koji je čuvao to mesto bio je mrtav, zdrobljen tamo gde ga je našla Nom. Kovenant nije imao vremena da zaviruje u ćelije, ali u prolazu je slomio sve reze na vratima.
<BR>&nbsp;&nbsp;&nbsp;&nbsp;&nbsp;Hodnik se utapao u čitav lavirint prolaza. Prva je morala da stane, ne znajući pravac. Trenutak kasnije Brin je pokazao ka stepeništu koje se dizalo na jedom kraju hodnika. Družina je smesta krenula ka njemu.
<BR>&nbsp;&nbsp;&nbsp;&nbsp;&nbsp;Niz stepenište je sišla mršava žena i počela da trči ka njima. Kada ih je ugledala, iznenađeno je stala, a onda ponovo požurila napred.
<BR>&nbsp;&nbsp;&nbsp;&nbsp;&nbsp;Jedva su prepoznali gospu Alif. Haljina joj je bila iscepana i prljava. Kosa joj je visila u pramenovima, a na temenu su se videli tragovi čupanja vlasi. Niz desni obraz pružale su joj se četiri dugačke ogrebotine.
<BR>&nbsp;&nbsp;&nbsp;&nbsp;&nbsp;Pogledala je Prvu i Kovenanta, dahćući. "Peščana gorgona... Kako to da ste...?" Trenutak kasnije ugledala je Kovenantovu vatru i opasnu vrelinu u njegovom pogledu. Ramena su joj se opustila. "Oh, bojala sam se za vas. Vi ste mi bili jedina nada i kada je Peščana gorgona... došla sam da vas obiđem, misleći da ću ugledati sopstvenu smrt." Lice joj se trzalo. No, brzo je razmišljala. "Morate da bežite!" uzviknula je. "Kasrein će okupiti protiv vas sve snage Peskodrža."
<BR>&nbsp;&nbsp;&nbsp;&nbsp;&nbsp;Prva je bacila pogled na Kovenanta; ali on nije bio Linden i nije znao može li se verovati toj ženi. Sećanja na gospu ispunila su ga nelagodnošću. Da li bi došla ovamo da je onomad uspela da ga zavede?
<BR>&nbsp;&nbsp;&nbsp;&nbsp;&nbsp;"Gospo", kruto je rekla Prva, "ti si ranjena."
<BR>&nbsp;&nbsp;&nbsp;&nbsp;&nbsp;Alif je podigla ruku ka obrazu - pokret pun straha. Bila je Omiljena; njen položaj zavisio je od lepote. No, odmah je spustila ruku, pribrala se i dostojanstveno uzvratila pogled Prvoj.
<BR>&nbsp;&nbsp;&nbsp;&nbsp;&nbsp;"Gospa Bent nije nežna kada likuje. Pošto je ona gaddijeva Omiljena, nisam smela da se branim."
<BR>&nbsp;&nbsp;&nbsp;&nbsp;&nbsp;Na to je Prva klimnula glavom kao da obećava osvetu. "Hoćeš li nas izvesti odavde?"
<BR>&nbsp;&nbsp;&nbsp;&nbsp;&nbsp;Gospa nije oklevala. "Hoću. Meni ovde više nema života."
<BR>&nbsp;&nbsp;&nbsp;&nbsp;&nbsp;Prva je pošla prema stepeništu, ali izubijana žena ju je zaustavila. "Taj put vodi u Prvi Uvoj. Odatle nema izlaza sem kroz kapije - koje su snaga Peskodrža. Pokazaću vam drugi put."
<BR>&nbsp;&nbsp;&nbsp;&nbsp;&nbsp;Kovenant se složio, ali imao je druge planove. Pri svakom otkucaju srca iz njega su se razlivale iskre. "Reci mi kuda ideš."
<BR>&nbsp;&nbsp;&nbsp;&nbsp;&nbsp;Brzo je odgovorila. "Peščana gorgona napravila je veliku rupu u Peskodržu. Ako budemo išli njenim putem, stići ćemo do otvorenog peska pod Peskozidom. Odatle najsigurniji put u luku vodi duž vrha samog Peskozida. Biće čuvan, ali verovatno će Kemperove misli biti upravljene na drugu stranu - ka kapiji."
<BR>&nbsp;&nbsp;&nbsp;&nbsp;&nbsp;"A mi ćemo biti izloženiji napadu na zidu", mračno je rekla Prva, "nego na kapiji, ili na ulicama Bhrathaira. Dobro je. Idemo."
<BR>&nbsp;&nbsp;&nbsp;&nbsp;&nbsp;Ali Kovenant je već govorio dalje. "U redu. Naći ću vas na zidu. Negde. Ako se ne pojavim ranije, čekajte me kod Šiljaka."
<BR>&nbsp;&nbsp;&nbsp;&nbsp;&nbsp;Prva se naglo okrenula ka njemu i prostrelila ga pogledom. "Kuda ćeš?"
<BR>&nbsp;&nbsp;&nbsp;&nbsp;&nbsp;Bio je oštar od otrova i moći. "Ništa nam neće vredeti da se borimo sa stražarima. Prava opasnost potiče od Kasreina. Verovatno može da potopi brod, a da ni nos ne promoli iz Kemperovog Vrha." U njemu su se kovitlala sećanja - plamen uspomena - kako se jednom suočio sa Penosledom, Triokom i Lenom posle odbrane Kamendol Mithila, i kako im je dao obećanja. Obećanja koja je održao. "Idem da mu bacim ovu prokletu stenu pravo na glavu."
<BR>&nbsp;&nbsp;&nbsp;&nbsp;&nbsp;U ono vreme malo je ili nimalo razumeo divlju magiju. Dao je obećanja jer nije mogao drugačije da imenuje svoj gnev. Ali sada je Linden bila ućutkana, postala je prazna i slepa njega radi; a on je bio zaogrnut belom vatrom. Kada mu je Prva klimnula glavom, napustio je družinu i potrčao uz stepenice.
<BR>&nbsp;&nbsp;&nbsp;&nbsp;&nbsp;Brin se smesta našao kraj njega. Kovenant je bacio pogled na haručaija. Biće njih dvojica protiv čitavog Peskodrža. Ali to će biti dovoljno. U svoje vreme on i Brin sami su se suočili sa čitavim Veselkamenom - i pobedili su.
<BR>&nbsp;&nbsp;&nbsp;&nbsp;&nbsp;No, kada je pošao uz stepenice, pažnju mu je privukao blesak beličaste odore i ugledao je kako za njima trči Findejl.
<BR>&nbsp;&nbsp;&nbsp;&nbsp;&nbsp;Zastao je na stepeništu. Elohim je trčao lako kao Vain. Kada je stigao do Kovenanta, Findejl je zadihano rekao. "Ne čini to. Preklinjem te. Zar si gluv koliko i lud?"
<BR>&nbsp;&nbsp;&nbsp;&nbsp;&nbsp;Kovenant je za trenutak poželeo da se suprotstavi Findejlu. Dlanovi su ga svrbeli od moći; plamen mu je lizao uz ruke. Ali uzdržao se. Možda će uskoro imati bolju priliku da izvuče odgovore koji su mu potrebni. Okrenuo se od Elohima i pošao uz stepenice brzo kao vatra koju je nosio u nogama.
<BR>&nbsp;&nbsp;&nbsp;&nbsp;&nbsp;Stepenište je bilo dugačko; kada se završilo, našli su se u lavirintu hodnika i prolaza u dnu Prvog Uvoja. Sve je izgledalo pusto. Očito su snage Peskodrža već poslate nekuda. Nije znao kuda da pođe, ali Brin je bio siguran. Preuzeo je vođstvo; Kovenant ga je pratio trkom.
<BR>&nbsp;&nbsp;&nbsp;&nbsp;&nbsp;Lom kamena je prestao. Stene više nisu drhtale. Ali iz daljine se čuo zvuk sirena - grubi, dugi krici nalik na vrisak demona. Zavijale su kao da pozivaju u rat čitav Bhrathairdom.
<BR>&nbsp;&nbsp;&nbsp;&nbsp;&nbsp;Siguran da beg iz Peskodrža i Luke Bhrathaira nije moguć sve dok je živ Kasrein od Vrtloga, Kovenant je ubrzao korak.
<BR>&nbsp;&nbsp;&nbsp;&nbsp;&nbsp;Brže nego što je očekivao, napustili su složene prolaze i stigli u ogromno prednje dvorište Prvog Uvoja, između širokih stepenica koje su se izvijale naviše.
<BR>&nbsp;&nbsp;&nbsp;&nbsp;&nbsp;Prednje dvorište bilo je puno hustina i vojnika.
<BR>&nbsp;&nbsp;&nbsp;&nbsp;&nbsp;Odjeknuo je uzvik. Snage Peskodrža bile su postavljene pred kapijom kako bi blokirale bekstvo. Izgledale su mračno i nepregledno, jer pala je noć, a dvorište je bilo osvetljeno samo stražarskim bakljama. Na izdato naređenje usledio je juriš.
<BR>&nbsp;&nbsp;&nbsp;&nbsp;&nbsp;Brin nije obraćao pažnju na njih. Lako je potrčao uz bliže stepenište. Kovenant ga je pratio, nošen snagom divlje magije. Findejl se kretao kao da ima krila.
<BR>&nbsp;&nbsp;&nbsp;&nbsp;&nbsp;Odgovarajući na uzvik, odred hustina počeo je da se spušta iz Drugog Uvoja. Mora da su tamo čekale desetine stražara, kako bi uhvatili družinu u procep. Senke su im pokrile životinjska lica nečim nalik na nevericu kada su ugledali tri čoveka kako idu na njih umesto da beže.
<BR>&nbsp;&nbsp;&nbsp;&nbsp;&nbsp;Brin je srušio jednog, sapleo drugog, oteo koplje od trećeg. A onda je Kovenant počistio sve hustine sa stepeništa zamahom vatre i potrčao dalje.
<BR>&nbsp;&nbsp;&nbsp;&nbsp;&nbsp;Zastavši samo koliko da baci koplje na poteru, Brin je ponovo preuzeo vođstvo.
<BR>&nbsp;&nbsp;&nbsp;&nbsp;&nbsp;Drugi Uvoj bio je tamniji od Prvog. Odredi koji su bili skriveni ovde nisu odavali položaje svetlom baklji. No, Kovenantova moć sijala je kao oreol, otkrivajući opasnost. Kao da se svakim korakom približavao vrhuncu. Otrov i plamen vukli su ga napred kao da više nema svoju volju. Pošto je hustina i vojnika bilo previše da bi Brin mogao da ih delotvorno napada, Kovenant je pozvao haručaija da bude uz njega, a onda je podigao plamen oko njih dvojice i načinio oklop koji ih je štitio dok su napredovali. Po podu je ostavljao osmuđeni trag. Napadači nisu mogli da ih dosegnu kroz oganj. Bacali su koplja, ali divlja magija ih je pretvarala u iverje.
<BR>&nbsp;&nbsp;&nbsp;&nbsp;&nbsp;Negde van Peskodrža sirene su dostigle vrhunac i počele da pulsiraju kao uklete duše. Kovenant nije obraćao pažnju na njih. Zaštićen vatrom, stigao je do narednog stepeništa i popeo se u Niz Obilja.
<BR>&nbsp;&nbsp;&nbsp;&nbsp;&nbsp;Ovde je svetlo bilo ugašeno, ali nije bilo napadača. Možda Kemper nije očekivao da će neprijatelj stići dovde; ili nije želeo da ošteti stolećima nagomilavano bogatstvo. Na vrhu stepeništa Kovenant je zastao, zgusnuo plameni oklop u vrelu masu i zavitlao ga naniže da bi usporio poteru. Onda je ponovo potrčao za Brinom kroz galerije, noseći pred sobom bes na Kasreina.
<BR>&nbsp;&nbsp;&nbsp;&nbsp;&nbsp;Popeli su se uz bogato, široko stepenište poput vrtloga i banuli u Veličanstvo.
<BR>&nbsp;&nbsp;&nbsp;&nbsp;&nbsp;Ovde svetlo nije bilo prigušeno. Ogromne svetiljke i kandelabri još su bacali svetlost ka Okrilju kao da dominiranje gaddijevog prestola nije laž. No, svi stražari su povučeni da služe Kasreinu negde drugde. Niko se nije postavi pred Kovenanta dok je žurio napred, nošen divljom magijom i sirenama. Sa Findejlom koji ga je pratio kao protest, Brin i Nevernik pošli su pravo ka skrivenim vratima koja su predstavljala prolaz ka Kemperovom Vrhu i požurili u Kasreinove privatne odaje.
<BR>&nbsp;&nbsp;&nbsp;&nbsp;&nbsp;Kovenant se penjao kao plamen prema noćnom nebu. Uspon je bio dug i trebalo je da bude i naporan; ali divlja magija ga je učinila nepodložnim zamoru. Disao je kao oganj i nije se umarao. Sirene su mu odjekivale oko glave; a iza tog zvuka čuo je hustine kako tutnje za njim koliko god su brzo mogli po zavojitom stepeništu. No, bio je brz kao kondor i moćan, brži od svake potere. Obuzet besom kao putem ka apoteozi, osećao je da bi mogao da uđe i u samu Peščanu gorgonu i ostane nepovređen.
<BR>&nbsp;&nbsp;&nbsp;&nbsp;&nbsp;Ipak, unutar divlje magije i rešenosti, um mu je ostao bistar. Kasrein je bio moćan čarobnjak. Vekovima je vladao ovim delom Zemlje. Ako Kovenant ne smisli odbranu od straže koja je napredovala, moraće da ih sve pobije. Od te pomisli obuzela ga je jeza. Kada se pohod završi, kako će podneti teret tolikog krvoprolića?
<BR>&nbsp;&nbsp;&nbsp;&nbsp;&nbsp;Kada je ušao u prostranu odaju gde je gospa Alif pokušala da ga zavede, suzbio je moć i sveo je na svetlucanje oko prstena. Od tog napora zavrtelo mu se u glavi; ali stezao je zube sve dok nije izdržao pritisak. Bilo mu je teško; bojao se da neće dugo izdržati. Promuklo je pozvao Brina da se vrati sa gvozdenog stepeništa koje je vodilo u Kasreinovu radionicu.
<BR>&nbsp;&nbsp;&nbsp;&nbsp;&nbsp;Haručai ga je pogledao sa izrazom nalik na iznenađenje. Kovenant je pokazao glavom naviše. "To je moj posao." Glas mu je bio napet od uzdržavanja. Poklopac koji je postavio preko pritiska kao da je već počeo da se krivi i popušta. "Tamo mi ne možeš pomoći. Neću da rizikujem tvoj život. Potreban si mi ovde." Zvuci potere jasno su dopirali kroz otvorena vrata. "Zadrži stražu."
<BR>&nbsp;&nbsp;&nbsp;&nbsp;&nbsp;Brin je odmerio pogledom Kovenanta i klimnuo glavom. Stepenište je bilo usko. Moći će sam da brani odaju od hustina, ma koliko brojni bili. Zadatak kao da mu je prijao, kao da je bio dostojan haručaija. Zvanično se naklonio Prapoglavaru. Kovenant je pošao ka stepeništu.
<BR>&nbsp;&nbsp;&nbsp;&nbsp;&nbsp;Findejl mu je i dalje bio za petama. Elohim je nastavio da govori, nagovarajući Kovenanta da odustane. Kovenant ga nije slušao; ali Findejlov glas pomagao mu je da se umiri. Ovaj Elohim predstavljao je na neki način opasnost veću nego Kasrein od Vrtloga. A Kovenant je našao način da ih međusobno sukobi.
<BR>&nbsp;&nbsp;&nbsp;&nbsp;&nbsp;Ako uspe da dovoljno dugo održi kontrolu.
<BR>&nbsp;&nbsp;&nbsp;&nbsp;&nbsp;Bez divlje magije, morao bi da se penje običnom snagom nogu. Pustinjska noć bila je ledena, ali znoj mu je stajao na čelu kao da mu ga je iscedilo zavijanje sirena. Uzdržavanje je delovalo kao strah. Srce mu je tupo udaralo, ubrzano je disao, ali penjao se uz poslednje stepenice i našao se licem u lice sa Kemperom.
<BR>&nbsp;&nbsp;&nbsp;&nbsp;&nbsp;Kasrein je stajao kraj zida radionice, iza dugačkog stola. Na stolu je bilo nekoliko urni, krčaga i retorti, kao i velika, gvozdena činija sa nečim što se pušilo. Upravo je pripremao neku čaroliju.
<BR>&nbsp;&nbsp;&nbsp;&nbsp;&nbsp;Nekoliko koraka dalje nalazila se stolica na koju je jednom stavio Kovenanta da bi ga ispitao. No, oprema stolice se izmenila. Sada su sa nje na sve strane štrčali zlatni krugovi, nalik na velike monokle na tankim peteljkama.
<BR>&nbsp;&nbsp;&nbsp;&nbsp;&nbsp;Kovenant se ukočio, očekujući napad. Vatra mu je bila spremna. No, Kemper ga je osmotrio kroz skramu, pogledom punim stare strepnje, a onda ponovo usmerio pažnju na činiju. Sin mu je spavao u nosiljci na leđima kao mrtva stvar. "Znači, savladao si Peščanu gorgonu." Glas mu je šuštao kao nabori ogrtača. Vekovima je dokazivao da mu ništa ne može nauditi. Brusobolov udarac nije ostavio nikakav trag. "To je veliko delo. Bhrathairi veruju da će čovek koji ubije Peščanu gorgonu živeti večito."
<BR>&nbsp;&nbsp;&nbsp;&nbsp;&nbsp;Kovenant se trudio da se kontroliše. Otrov i moć besneli su u njemu. Osećao je da se guši od uzdržavanja. Krv u žilama plamtela mu je od razloga za smrt ovoga čoveka. No, stojeći tu i gledajući gaddijevog Kempera, ustanovio je da ne može svesno ubiti nekoga. Nikakvi razlozi nisu bili dovoljni. Već je ubio previše ljudi.
<BR>&nbsp;&nbsp;&nbsp;&nbsp;&nbsp;Odgovorio je promuklim šapatom punim lišavanja. "Nisam."
<BR>&nbsp;&nbsp;&nbsp;&nbsp;&nbsp;To je privuklo Kasreinovu pažnju. "Nisi?" Iznenada ga je obuzeo bes. "Jesi li poludeo? Osim smrti, nikakva moć ne može odvesti tu zver natrag u zarobljeništvo. Čak i tako sama može navući na nas tamu početka sveta. Zaista si moćan", obrecnuo se. "Dovoljno moćan da uništiš čitav Bhrathairdom."
<BR>&nbsp;&nbsp;&nbsp;&nbsp;&nbsp;Gnev mu je zvučao iskreno; no gotovo odmah naizgled ga je sasvim zaboravio. Zaokupile su ga druge brige. Ponovo je pogledao u činiju kao da čeka nešto. "Uostalom, nije važno", promrmljao je. "Postaraću se za to kada dođe vreme. A ti mi nećeš pobeći. Već sam naredio uništenje tvog voljenog džinobroda. U ovom trenutku, dok izazivački stojiš preda mnom, njegov plamen osvetljava Luku Bhrathaira."
<BR>&nbsp;&nbsp;&nbsp;&nbsp;&nbsp;Kovenant se nehotice trgao. Dragulj Zvezdoputa u plamenu! Niti divlje magije izvukle su se iz okova i posegnule ka Kemperu. Od napora da ih prizove nazad Kovenanta su zabolele grudi kao od uboda. Lobanja mu je pulsirala od naprezanja dok je pažljivo izgovarao: "Kasreine, mogu da te ubijem." Bela vatra podvlačila je svaku reč. "Znaš da mogu da te ubijem. Ostavi to što radiš. Prekini napad na brod. Pusti moje prijatelje." Moć mu je zamaglila pogled kao strašna nejasnost noćne more. "Svaku kost ću ti pretvoriti u ugljevlje."
<BR>&nbsp;&nbsp;&nbsp;&nbsp;&nbsp;"Hoćeš li, zaista?" Kemper se nasmejao - grub zvuk bez imalo humora. Pogled mu je bio grub i bez smilosti pod sirenama. "Zaboravljaš da sam ja Kasrein od Vrtloga. Moje veštine stvorile su Usud gorgona i podigle ovaj Peskodrž; ja držim u svojim rukama čitav Bhrathairdom. Ti si moćan na svoj način i imaš ono što ja želim. Ali ipak si bedan i potpuno nesposoban, a usuđuješ se da me vređaš."
<BR>&nbsp;&nbsp;&nbsp;&nbsp;&nbsp;Govorio je grubo, ali ipak nije napadao. Jednom rukom lagano je načinio bezazlen pokret ka onoj stolici. "Jesi li primetio moje pripreme?" Delovao je čvrsto. "Ovakvo zlato retko je na Zemlji. Možda se ne može naći nigde drugde sem ovde. Zato sam došao ovamo i preuzeo vlast nad Bhrathairdomom. I zato se trudim da proširim vlast nad drugim oblastima, drugim kraljevstvima, kako bih stekao još zlata. Pomoću zlata izvodim svoje veštine." Mirno je gledao Kovenanta. "Pomoću zlata ću te uništiti."
<BR>&nbsp;&nbsp;&nbsp;&nbsp;&nbsp;Dok je izgovarao te reči, naglo je pružio ruke i prevrnuo gvozdenu činiju.
<BR>&nbsp;&nbsp;&nbsp;&nbsp;&nbsp;Po stolu se prosula crna tečnost, gusta kao krv. Zapalila ga je - prosula se po podu, izgrizavši rupe u njemu - i polila i Kovenanta.
<BR>&nbsp;&nbsp;&nbsp;&nbsp;&nbsp;Kiselina: tečnost moćna koliko i znanstvo pragrdana. Kovenant je nagonski podigao ruke, bacajući beli plamen na sve strane. Trenutak kasnije se sabrao. Usmerio je moć i odgurnuo crnu tečnost u stranu.
<BR>&nbsp;&nbsp;&nbsp;&nbsp;&nbsp;Za to kratko vreme, manje od otkucaja srca, Kemper se pokrenuo. Dok se Kovenantu vid izbistrio, Kasrein više nije stajao kraj stola. Sedeo je na stolici, okružen malim, zlatnim omčama.
<BR>&nbsp;&nbsp;&nbsp;&nbsp;&nbsp;Kovenant nije mogao da se zadrži. Divlja magija iziskivala je svoje. Suviše brzo da bi se uzdržao ili razmislio, bacio je srebrni oganj na Kempera - udarac dovoljno jak da sprži svako smrtno telo.
<BR>&nbsp;&nbsp;&nbsp;&nbsp;&nbsp;Jedva je čuo Findejlov užasnuti krik. "Ne!"
<BR>&nbsp;&nbsp;&nbsp;&nbsp;&nbsp;No, vatra nije dotakla Kasreina. Usisali su je brojni zlatni krugovi oko stolice. Potom su je vratili, pustili je da besni radionicom sa udvostručenom, utrostručenom snagom.
<BR>&nbsp;&nbsp;&nbsp;&nbsp;&nbsp;Stolovi su se tresli; police su otpadale sa zidova; sve je odjekivalo od lomljave nalik na krike bola. Lavina krša i vatre napala je Kovenanta sa svih strana istovremeno. Spasao ga je samo nagonski krik divlje magije.
<BR>&nbsp;&nbsp;&nbsp;&nbsp;&nbsp;Udar ga je bacio na pod. Kamen je drhtao pod njim kao ranjeno telo. Pred očima su mu poigravali odjeci srebra.
<BR>&nbsp;&nbsp;&nbsp;&nbsp;&nbsp;Odjeci nisu jenjavali. Kasrein je preuzeo kontrolu nad Kovenantovim odbrambenim ognjem. Sada je divlje goreo unutar zlatnih krugova, bacajući plamsaj za plamsajem. Kao da su pržili i sam vazduh.
<BR>&nbsp;&nbsp;&nbsp;&nbsp;&nbsp;Findejl se našao pred Kovenantom. "Uzdrži se, budalo!" Počeo je da ga pesnicama udara po ramenima. "Zar me ne čuješ? Uništićeš Zemlju! Moraš se uzdržati!"
<BR>&nbsp;&nbsp;&nbsp;&nbsp;&nbsp;Ošamućen i zbunjen plamenom i pritiskom, Kovenant je jedva mogao da razmišlja. No, nešto duboko i mračno u njemu ostalo je prisebno i nametnulo svoju volju. "Moram da ga zaustavim", dahtao je. "Inače će uništiti pohod." Ubiće Linden. Džinove. Haručaije. "Neće biti više nikoga da zaštiti Zemlju."
<BR>&nbsp;&nbsp;&nbsp;&nbsp;&nbsp;"Ludače!" uzvratio je Findejl. "Ti dovodiš Zemlju i opasnost, ti!! Zar ne vidiš koja je svrha otrova Opakog?"
<BR>&nbsp;&nbsp;&nbsp;&nbsp;&nbsp;To je pokolebalo Kovenanta; ali nije popustio. Ostao je pod pritiskom gneva i straha. "Onda ga ti zaustavi!" odgovorio je.
<BR>&nbsp;&nbsp;&nbsp;&nbsp;&nbsp;Određeni se trgao. "Ja sam Elohim. Elohimi ne ubijaju."
<BR>&nbsp;&nbsp;&nbsp;&nbsp;&nbsp;"Ovako ili onako." U Kovenantovom glasu narastao je plamen. "Zaustavi ga. Ili mi odgovori na pitanja. Sva. Zašto si ovde. Čega se plašiš. Zašto hoćeš da me zadržiš." Findejl se nije pomerio. Kasreinova moć svakog trenutka jačala je ka uništenju. "Odluči se!"
<BR>&nbsp;&nbsp;&nbsp;&nbsp;&nbsp;Elohim je duboko uzdahnuo, nalik na jecaj. Žute oči za trenutak su mu bile vlažne od bola.
<BR>&nbsp;&nbsp;&nbsp;&nbsp;&nbsp;A onda se zanjihao i istopio. Podigao se u vazduh u obliku ptice.
<BR>&nbsp;&nbsp;&nbsp;&nbsp;&nbsp;Vatra je besnela oko njega. Proleteo je kroz nju nepovređen, brzo oličenje Zemne moći. Menjajući oblik u letu, postajući izdužen i pljosnat, stuštio se na Kempera.
<BR>&nbsp;&nbsp;&nbsp;&nbsp;&nbsp;Pre no što je Kasrein stigao da reaguje, Findejl mu je suknuo kraj lica i pao na bebu.
<BR>&nbsp;&nbsp;&nbsp;&nbsp;&nbsp;Elohim se smesta pretvorio u kapuljaču i pokrio bebinu glavu. Stegao se pod maleckom bradom, poklopivši paperjastu kosicu, i prilepio se za dete kao druga koža.
<BR>&nbsp;&nbsp;&nbsp;&nbsp;&nbsp;Gušio ga je.
<BR>&nbsp;&nbsp;&nbsp;&nbsp;&nbsp;Kasreinu se oteo krik. Skočio je i teturavo se uspravio, napustivši zaštitu stolice. Zamahnuo je rukama iza sebe, pokušavajući da dohvati Findejla; ali nije uspeo da ga skine. Udovi su mu se ukočili. Lice mu se pokrilo mrljama ludila i užasa.
<BR>&nbsp;&nbsp;&nbsp;&nbsp;&nbsp;Ponovo je vrisnuo - urlik užasa iz samih korena bića:
<BR>&nbsp;&nbsp;&nbsp;&nbsp;&nbsp;"Moj život!"
<BR>&nbsp;&nbsp;&nbsp;&nbsp;&nbsp;Krik kao da mu je slomio dušu. Srušio se na pod kao podrovani toranj.
<BR>&nbsp;&nbsp;&nbsp;&nbsp;&nbsp;Čarolija koja je plamtela oko stolice počela je polako da jenjava.
<BR>&nbsp;&nbsp;&nbsp;&nbsp;&nbsp;Kovenant se uspravio kao da će jurnuti u pomoć Kasreinu. Pritisak moći i užas smrti sijali su iz njega kao početak nehotične ekstaze.
<BR>&nbsp;&nbsp;&nbsp;&nbsp;&nbsp;Podigavši se ponovo u ljudski oblik, Findejl se sklonio od Kemperovog tela. Lice mu je bilo puno bola. Tiho je objasnio. "To što je nosio na leđima nije mu bio sin. Bio je to kroyel - ta stvorenja gladi i užasa naseljavaju proklete mrakove Zemlje. Oni koji radi života ili moći sklope pogodbu sa kroyelima prokleti su za sva vremena." Glas mu je bio pun magle i suza. "Prstenošo, jesi li zadovoljan?"
<BR>&nbsp;&nbsp;&nbsp;&nbsp;&nbsp;Kovenant nije mogao da odgovori. Nalazio se na ivici erupcije i nije imao drugog izbora do da pobegne od štete koju će načiniti. Boreći se da uspostavi kontrolu, pošao je ka stepeništu. Izgledalo je beskrajno. Ipak, nekako je izdržao - napor od koga su mu se cepali nervi - više radi Brina nego radi sebe. Da Brin ne bi umro na kraju.
<BR>&nbsp;&nbsp;&nbsp;&nbsp;&nbsp;U donjoj odaji našao je haručaija. Brin je tako čvrsto zagušio stepenište mrtvim hustinima da je sada mirno stajao i čekao da ostali stražari naprave prolaz.
<BR>&nbsp;&nbsp;&nbsp;&nbsp;&nbsp;Upitno je pogledao Kovenanta, ali ovaj nije imao odgovor ni za njega. Drhteći svakim mišićem, Nevernik je oslobodio taman toliko divlje magije da raščisti dugački, mrtvi vrtlog stepeništa. Onda je pošao naniže, praćen Brinom i Findejlom.
<BR>&nbsp;&nbsp;&nbsp;&nbsp;&nbsp;Izgubio je kontrolu još pre no što je stigao do Veličanstva. Plamen mu se oteo. Pretvorio se u oganj uništenja. Stepenište se zaljuljalo. U kamenu su se pojavile pukotine.
<BR>&nbsp;&nbsp;&nbsp;&nbsp;&nbsp;Daleko nad njim, krov Kemperovog vrha počeo je da se ruši.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
