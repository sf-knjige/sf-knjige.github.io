<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15. "NE DODIRUJ ME"
<P>&nbsp;&nbsp;&nbsp;&nbsp;&nbsp;Tomas Kovenant je sve video. Sve je čuo. Od trenutka kada su Elohimi otvorili dar Kaer-Kaverala, mesto Jedinog Drveta, sva čula su mu normalno funkcionisala. Ipak, ostao je prazan kao kamena ploča sa koje je izbrisana svaka zapovest. Ono što je video, čuo i osećao jednostavno mu ništa nije značilo. Veza između delovanja i uticaja, opažanja i razumevanja bila je oštećena ili prekinuta. Ništa nije dopiralo do njega.
<BR>&nbsp;&nbsp;&nbsp;&nbsp;&nbsp;Neobične suprotnosti Elohima nisu ga dodirnule. Oluja koja je gotovo uništila Dragulj Zvezdoputa nije mu ništa značila. Opasnosti po sopstveni život - i napori Brina, Sanomora i Linden da ga spasu - prolazili su kraj njega kao blebetanje na stranom jeziku. Sve je to video. Možda ga je na nekom nivou i razumeo, jer nedostajala mu je čak i sposobnost nerazumevanja. Ništa što mu se dešavalo nije bilo određeno ni najprostijom mogućnošću značenja. Disao je kada je disanje bilo neophodno. Gutao je hranu koju bi mu stavili u usta. Ponekad bi zatreptao da ovlaži oči. No, i ti refleksi bili su lišeni značenja. Povremeno bi u njemu narastala nelagodnost nejasna kao magla; ali kada bi ponovio svoju rečenicu, nestajala bi i ona.
<BR>&nbsp;&nbsp;&nbsp;&nbsp;&nbsp;Te tri reči bile su sve što mu je preostalo od duše.
<BR>&nbsp;&nbsp;&nbsp;&nbsp;&nbsp;Zato je gledao kako Kasrein pokušava da ga se dočepa, a bio je tako potpuno smiren kao da je načinjen od kamena. Gladni talas volje koji je plamteo iz Kemperovog zlatnog kruga nije delovao. On nije bio stvoren od tkiva koje se može pokoriti. Čak i način na koji su ga sadruzi odbranili potonuo je u njegovu prazninu i netragom nestao. Kada su Kasrein, Rant Absolen i dvorani izišli iz Visočanstva svako svojim putem, Kovenant je osto nepromenjen.
<BR>&nbsp;&nbsp;&nbsp;&nbsp;&nbsp;Ipak je sve video. Sve je čuo. Čula su mu normalno radila. Primetio je Findejlov pogled odobravanja kao da je Određeni odmeravao prazninu istkanu od Elohima sa Kemperovom glađu. Video je i talas srama i straha koji je zapljusnuo Lindenino lice kada je Kasreinova volja izgubila vlast nad njom. Vrat joj se grčio od napora koji je ulagala da priguši nagonski krik. Bojala se opsedanja više od ičeg drugog - a pala je pod Kasreinovu vlast tako lako kao da uopšte nema volje. "Blagi Bože", dahnula je kroz zube. No, njen uplašeni i besni pogled bio je uperen u Rire Grista i nije odgovarala na zabrinuta pitanja ostalih saputnika. Čvrsta zatvorenost u sebe jasno je pokazivala da ne veruje katifinu.
<BR>&nbsp;&nbsp;&nbsp;&nbsp;&nbsp;Pogled na toliku njenu patnju probudio je u Kovenantu onu nelagodnost; zato je izgovorio svoje tri reči i one su ga oslobodile svih nevolja.
<BR>&nbsp;&nbsp;&nbsp;&nbsp;&nbsp;Čuo je glas Prve, pun grubog uzdržavanja, kada se obratila Katifinu. "Pratićemo te. Potreba za odmorom i mirom sada nam je velika. Osim toga, moramo da razmislimo o onom što se ovde desilo."
<BR>&nbsp;&nbsp;&nbsp;&nbsp;&nbsp;Rire Grist propratio je grimasom njen opravdani gnev. No, nije ni pokušao da umiri družinu. Samo je poveo gaddijeve goste ka stepeništu koje se spuštalo u Niz Obilja.
<BR>&nbsp;&nbsp;&nbsp;&nbsp;&nbsp;Kovenant ih je pratio jer ga je Brinov stisak na mišici povukao da refleksno postavi jednu nogu pred drugu, kao da je sposoban da se odluči na takav pokret.
<BR>&nbsp;&nbsp;&nbsp;&nbsp;&nbsp;Rire Grist ih je odveo u Drugi Uvoj. U dubinama tog nivoa, iza ogromnog predsoblja ili balske sale, proveo ih je kroz složene i vedro osvetljene prolaze među blistavim salama i odajama - trpezarijama, kuhinjama, muzičkim sobama, ateljeima i galerijama - gde je družina susrela mnoge dvorjane što su se sada trudili da prikriju svoj strah. Konačno su stigli do dugačkog hodnika sa nizom vrata koja su vodila u udobne spavaće sobe. Po jedna je bila predviđena za svakog člana družine. Na kraju hodnika bila je prostrana odaja sa udobnim stolicama i foteljama. Tu ih je čekala zakuska na otmenim stočićima od bronze i mahagonija.
<BR>&nbsp;&nbsp;&nbsp;&nbsp;&nbsp;No, pred ulazom u svaku sobu nalazio se po jedan hustin, naoružan kopljem i mačem; još dvojica su bili kraj stolova, kao sluge ili ubice. Ni Rire Grist nije nameravao da ode. Kovenantu to nije bilo važno. Kao i pikantni mirisi jela i nečist miris stražara, to je bila činjenica lišena značenja. No, Brusobolovi mišići su se zategli, pogled Prve je planuo, Lindenine usne su se stisnule u bledu crtu. Trenutak kasnije, Odabrana se namršteno obratila Rire Gristu.
<BR>&nbsp;&nbsp;&nbsp;&nbsp;&nbsp;"Je li i ovo primer gaddijeve dobrodošlice? Stražari na svakom koraku?"
<BR>&nbsp;&nbsp;&nbsp;&nbsp;&nbsp;"Odabrana, pogrešno si razumela." Katifin je već povratio ravnotežu. "Hustini su stvorenja dužnosti, a ovima je data dužnost da vam služe. Ako hoćeš da odu, otići će. Ali ostaće u blizini, kako bi vam uslišili želje."
<BR>&nbsp;&nbsp;&nbsp;&nbsp;&nbsp;Linden je stala pred dvojicu stražara u odaji. "Gubite se odavde."
<BR>&nbsp;&nbsp;&nbsp;&nbsp;&nbsp;Na njihovim životinjskim licima nije se videla nikakva reakcija, ali okrenuli su se kao jedan i izmarširali u hodnik.
<BR>&nbsp;&nbsp;&nbsp;&nbsp;&nbsp;Pošla je za njima. "Odlazite!" povikala je svim hustinima. "Ostavite nas same!"
<BR>&nbsp;&nbsp;&nbsp;&nbsp;&nbsp;Njihova poslušnost malo joj je umanjila gnev. Kada se vratila, videlo se koliko je umorna. Osećanja koja je probudila u Kovenantu navela su ga da opet progovori. No, njegovi saputnici bili su toliko navikli na njegovu rečenicu da uopšte nisu obraćali pažnju.
<BR>&nbsp;&nbsp;&nbsp;&nbsp;&nbsp;"I ja ću otići", rekao je katifin kao da nije primoran na to. "Kada dođe čas, doneću vam poruku o volji gaddijevoj ili Kemperovoj. Ako vam imalo zatrebam, pozovite stražare i recite im moje ime. Spreman sam da vam poslužim u svakoj prilici."
<BR>&nbsp;&nbsp;&nbsp;&nbsp;&nbsp;Linden je samo umorno slegnula ramenima, ali Prva ga je zadržala. "Samo trenutak, katifine." Od pogleda na njeno lice katifin se oprezno ukočio. "Videli smo mnogo šta što ne razumemo i zato smo uznemireni. Pomozi mi makar jednim odgovorom." Po glasu joj se osećalo da bi bilo mudro poslušati je. "Govorio si o osam hiljada stražara - i o tri stotine konjanika. Videli smo mnoštvo bojne opreme. Ipak, Peščane gorgone vezane su u svoj Usud. A Kemperove veštine sigurno su dovoljna zaštita od svega ostalog. Zašto je Rantu Absolenu potrebna tolika vojna sila?"
<BR>&nbsp;&nbsp;&nbsp;&nbsp;&nbsp;Na to je Rire Grist dozvolio sebi da pokaže malo olakšanje, kao da je pitanje, zapravo, bezbedno. "Prva od Potrage", odgovorio je, "odgovor leži u bogatstvu Bhrathairdoma. Nemali deo tog bogatstva dobijen je od drugih vladara i naroda zauzvrat pomoći našeg oružja i brodova. Naša moć znači veliki ugled i bogatstvo. No, to je opasan posed, jer naše bogatstvo navodi druge zemlje i vladare da nas ljubomorno gledaju. Stoga naša sila služi očuvanju onoga što smo stekli od stvaranja Usuda gorgona."
<BR>&nbsp;&nbsp;&nbsp;&nbsp;&nbsp;Prva je naizgled prihvatila logiku ovakvog odgovora. Pošto niko drugi nije progovorio, katifin se naklonio i otišao. Brusobol je smesta zatvorio vrata; istog časa soba se ispunila napetim, prigušenim glasovima.
<BR>&nbsp;&nbsp;&nbsp;&nbsp;&nbsp;Prva i Brusobol objašnjavali su zašto su razočarani. Linden je opisivala moć Kemperovog kruga i neprirodno poreklo hustina. Brin je navaljivao da se svi smesta vrate na Dragulj Zvezdoputa. No, Brusobol je odvratio da bi takav čin možda naveo gaddija da povuče dobrodošlicu pre nego što dromond bude dovoljno snabdeven i opravljen. Linden je upozorila družinu da ne smeju verovati Rire Gristu. Vain i Findejl su nemo stajali jedan uz drugog.
<BR>&nbsp;&nbsp;&nbsp;&nbsp;&nbsp;Sanomor je znacima i pokretima pokazao Brusobolu šta želi da sazna; kapetan je upitao Brina kako su haručai nadvladali Kasreinovu volju. Brin je mirno omalovažio njegovu moć. "Govorio mi je pogledom. Čuo sam ga, ali sam rešio da ne slušam." Za trenutak je pogledao Linden sa otvorenim optuživanjem. Ugrizla se za usnu kao da se stidi sopstvene ranjivosti. Kovenant je sve to video i čuo. Prošlo je kraj njega kao da je neosetljiv.
<BR>&nbsp;&nbsp;&nbsp;&nbsp;&nbsp;Družina je odlučila da ostane u Peskodržu dogod se može, kako bi Lupižena i Sedmoruk imali što više vremena da završe posao. Potom su se džinovi okrenuli jelu. Pošto ga je Linden ispitala i objavila da je bezopasno, svi su seli da obeduju. Kovenant je gutao kada bi mu Brin stavio hranu u usta; ali i dalje je gledao i slušao kroz prazninu. Na Lindeninim obrazima pojavile su se opasne crvene mrlje i pogled joj je bio pun moguće panike, kao da zna da je saterana u ugao. Kovenant je nekoliko puta ponovio svoju rečenicu kako bi obuzdao nelagodnost.
<BR>&nbsp;&nbsp;&nbsp;&nbsp;&nbsp;Potom se vreme oteglo, kruneći se malo po malo od opšte napetosti družine; ali na Kovenanta to nije delovalo. Mogao je i da zaboravi na postojanje vremena. Niz dana nije imao više značenja od niske đinđuva - iako su možda sećanja na krvoproliće, puno optužbi u dalekoj Domaji, izazivala nelagodnost u njemu; postajala su sve jača kako su kasapljeni ljudi koje bi trebalo da spase. Njemu Jedino Drvo više nije bilo potrebno. Bio je bezbedan i ovako.
<BR>&nbsp;&nbsp;&nbsp;&nbsp;&nbsp;Njegovi sadruzi naizmenićčno su se odmarali, čekali, nemirno se meškoljili, tiho razgovarali ili raspravljali međusobno. Linden nije uspela da odgovori Brina da pošalje Cera ili Hergroma napolje da istraže Peskodrž. Haručai je više nisu slušali. Smirili su se tek kada ju je podržala Prva, tvrđenjem da družina mora ostati na okupu.
<BR>&nbsp;&nbsp;&nbsp;&nbsp;&nbsp;Vain je bio odvojen od svega kao i Kovenant. No, sa Findejlovog lica nikako nije nestajao dugi bol; posmatrao je Kovenanta kao da predviđa nekakav prelomni test za Nevernika.
<BR>&nbsp;&nbsp;&nbsp;&nbsp;&nbsp;Kasnije se vratio Rire Grist sa pozivom da družina prisustvuje banketu na dvoru. Linden nije odgovorila. Stav haručaija iscedio je iz nje deo neophodne odlučnosti. No, Prva je prihvatila; družina je pošla za katifinom u visoku, blistavo osvetljenu trpezariju gde su okićene dame i napirlitana gospoda razgovarali i jeli, razgledali i gostili se uz tihu muziku. Jednostavno odelo družine oštro se razlikovalo od raskoši oko njih; no, dvorani su se ponašali kao da ih upravo to čini zanimljivijim i privlačnijim - ili kao da se gaddijev dvor boji da se drugačije ponaša.
<BR>&nbsp;&nbsp;&nbsp;&nbsp;&nbsp;Linden se našla okružena muškarcima koji su nudili flert, ne obraćajući pažnju na nagoveštaje histerije na njenom licu. Žene su počele da odlučno progone neosetljive haručaije. Džinove su brzo uvukli u razgovore i nadmudrivanja. Nisu se pojavili ni gaddi ni njegov Kemper; samo su duž zidova stajali hustini nalik na osluškivače, ali čak ni najistančanija Brusobolova pitanja nisu izvukla nikakvu korisnu informaciju. Hrana je bila veličanstvena, vina izvanredna. Kako je veče odmicalo, razgovori dvorana postajali su sve više izveštačeni i prenaglašeni. Sanomor ih je naizmenično gledao staklastim pogledom, a Prva je počela da izgleda prilično preteći. Kovenant je povremeno izgovarao svoje upozorenje.
<BR>&nbsp;&nbsp;&nbsp;&nbsp;&nbsp;Družina je podnosila situaciju dogod se moglo, a onda su zamolili Rire Grista da ih vrati u njihove odaje. Povinovao se diplomatski olako. Kada ih je ostavio, našli su se pred neizbežnom potrebom sna.
<BR>&nbsp;&nbsp;&nbsp;&nbsp;&nbsp;Bilo je dovoljno soba za sve, ali u svakoj se nalazio samo po jedan krevet. No, brzo su se rasporedili po svome. Brusobol i Sanomor su se smestili u jednu sobu; Prva i Cer u drugu. Linden je još jednom ispitivački pogledala Kovenanta, a onda se povukla na počinak sa Kailom koji će je paziti. Brin je odvukao Kovenanta u sledeću sobu i smestio ga u krevet, ostavljajući Hergroma na straži u hodniku, sa Vainom i Findejlom. Kada je Brin ugasio svetlo, Kovenant je refleksno zatvorio oči.
<BR>&nbsp;&nbsp;&nbsp;&nbsp;&nbsp;Svetlo se vratilo, pa je otvorio oči. No, svetlo nije bilo ono isto. Dopiralo je od male svetiljke u ženskoj ruci. Žena je nosila prozirni ogrtač, izazovan kao izmaglica; bogata plava kosa rasula joj se po ramenima. Svetlo joj je obavijalo telo kao dobrodošlica.
<BR>&nbsp;&nbsp;&nbsp;&nbsp;&nbsp;Bila je to gospa Alif, jedna od gaddijevih Omiljenih.
<BR>&nbsp;&nbsp;&nbsp;&nbsp;&nbsp;Šaljivo je položila prst na usne i tiho se obratila Brinu. "Ne moraš da pozivaš saputnike. Kasrein od Vrtloga želi da govori sa Tomasom Kovenantom. Slobodan si da ga pratiš. Zapravo, svi tvoji saputnici su slobodni, ako želiš da ih budiš. Kemper žali zbog ranije žurbe. Ali zašto da im se uskrati odmor? Svakako si i ti dovoljan da čuvaš Tomasa Kovenanta."
<BR>&nbsp;&nbsp;&nbsp;&nbsp;&nbsp;Na Brinovom licu nije se videla nikakva reakcija. Bezizražajno je odmeravao opasnosti i mogućnosti nove situacije.
<BR>&nbsp;&nbsp;&nbsp;&nbsp;&nbsp;Dok je razmišljao, prišla mu je gospa Alif. Kretala se suviše meko i ljupko da bi bila opasna. Oko članaka na nogama zvonila su joj srebrni zvončići. Otvorila je slobodnu ruku i pokazala se hrpica srebrnastog praha. Iznenada ga je dunula pravo u lice Brinu.
<BR>&nbsp;&nbsp;&nbsp;&nbsp;&nbsp;Bio je dovoljan i nehotični udah od iznenađenja. Kolena su mu popustila i polako se skljokao na pod.
<BR>&nbsp;&nbsp;&nbsp;&nbsp;&nbsp;Gospa se smesta nadnela nad Kovenanta, željno se smešeći. Kada ga je povukla za ruku, automatski je ustao iz kreveta. "Ne dodiruj me", rekao je; ona se samo nasmešila i povela ga ka vratima.
<BR>&nbsp;&nbsp;&nbsp;&nbsp;&nbsp;U hodniku je ugledao Hergroma kako leži na kamenu kao i Brin. Vain je gledao u Lindenina vrata, ne primećujući ništa. Findejl je ispitivački gledao gospu Alif i Kovenanta.
<BR>&nbsp;&nbsp;&nbsp;&nbsp;&nbsp;Gaddijeva Omiljena povela je Kovenanta dalje od spavaćih soba.
<BR>&nbsp;&nbsp;&nbsp;&nbsp;&nbsp;Dok su se kretali, čuo je kako se otvaraju vrata i kako bosa stopala gotovo nečujno trče, jer je jedan haručai pošao u poteru. Mora da su Cer ili Kail osetili da se sa Brinom i Hergromom nešto dešava.
<BR>&nbsp;&nbsp;&nbsp;&nbsp;&nbsp;No, iza poslednjih vrata kameni zidovi su se promenili i pretvorili se u ogledala. Gospa je povela Kovenanta između njih. Sledećeg časa njihovi odrazi su se pojavili sa obe strane. Likovi i tela su se spajali i stapali. Pre no što ih je haručai stigao, Kovenant i vodilja našli su se u potpuno drugom delu Peskodrža.
<BR>&nbsp;&nbsp;&nbsp;&nbsp;&nbsp;Iskoračivši između dva ogledala postavljena blizu zida, obreli su se u prostranoj okrugloj odaji. Bila je prijatno osvetljena sa tri-četiri svetiljke pažljivo raspoređene duž zidova. Besprekorni plavi tepisi prosto su mamili da se bosonog hoda po njima; satenski i somotni jastuci pozivali su da se sedne na njih. U vazduhu se osećao miris sandalovine. Po zidovima su visile tapiserije sa slikama koje su pozivale na požudu. Samo su dvojica naoružanih hustina, stojeći licem u lice na dve strane, kvarila ugođaj. No, na Kovenanta ionako nisu delovali. Bili su kao i zavojita ograda stepenica koje su se uzdizale iz središta odaje. Gledao je u njih, ne misleći ništa.
<BR>&nbsp;&nbsp;&nbsp;&nbsp;&nbsp;"A sad", rekla je gospa uz uzdah nalik na drhtaj olakšanja, "konačno smo sami." Okrenula se da ga pogleda. Ovlažila je usne vrhom jezika. "Tomase Kovenante, srce mi je ludo od želje za tobom." Oči su joj bile žive kao žeravice. "Nisam te dovela ovamo zbog Kemperovih planova, već zbog svojih. Ovu noć nikada nećeš zaboraviti. Probudiću i ispuniću sve snove koje si u životu imao."
<BR>&nbsp;&nbsp;&nbsp;&nbsp;&nbsp;Gledala ga je, očekujući odgovor. Pošto ga nije bilo, za trenutak je oklevala. Licem joj je preleteo izraz gađenja. No, brzo ga je zamenila strašću i naglo se okrenula. "Gledaj!" tiho je uzviknula. Počela je da igra kao da joj je svaki delić tela bolan od požude.
<BR>&nbsp;&nbsp;&nbsp;&nbsp;&nbsp;Njišući se i okrećući u ritmu zvončića na člancima, pokazivala mu je telo sa umešnošću ponosne kurtizane. Pokazujući samozaborav od gladi za njim, u plesu mu je prilazila bliže, pa se udaljavala, pa ponovo prilazila; milovala je svoje butine, trbuh i grudi kao da priziva vatru u sopstvenom telu. Povremeno su delovi odeće sletali sa nje u oblaku parfema i velova, spuštajući se među jastuke kao da pozivaju. Koža joj je bila kao svila. Bradavice na grudima pokazivale su bojom i čvrstinom jačinu želje; mišići butina glatko su joj se talasali, pozivajući.
<BR>&nbsp;&nbsp;&nbsp;&nbsp;&nbsp;Ali kada je zagrlila Kovenanta, pritisla telo o njegovo i poljubila ga u usta, njegove usne su ostale mlitave. Nije morao da ponovi svoju rečenicu. Gledao ju je kao da ni ne postoji.
<BR>&nbsp;&nbsp;&nbsp;&nbsp;&nbsp;Izostanak odgovora ju je prepao: iznenađenje je dopustilo da joj se u očima pojavi čisti strah. "Zar me ne želiš?" Ugrizla se za usnu, tražeći neki izlaz. "Moraš me želeti!"
<BR>&nbsp;&nbsp;&nbsp;&nbsp;&nbsp;Pokušala je da prikrije očajanje pohotljivšću; ali svaki novi pokušaj da ga uzbudi samo je još jasnije pokazivao koliko se užasava neuspeha. Učinila je sve čemu su je naučili vežba i iskustvo. Nije izostavila nijedan položaj ni pokret koji bi možda mogli da uzbude muškarca. No, nije uspevala da prodre kroz prazninu koju su u njemu stvorili Elohimi. Bio je neprobojan kao da im je svrha bila da ga zaštite, a ne da mu naude.
<BR>&nbsp;&nbsp;&nbsp;&nbsp;&nbsp;Gospa je iznenada panično zacvilela. Prsti su joj gamizali po licu kao pauci. Lepota ju je izdala. "Ah, Kempere", jecala je. "Imaj milosti! On nije muškarac. Koji bi muškarac odbio ono što sam ponudila?"
<BR>&nbsp;&nbsp;&nbsp;&nbsp;&nbsp;Napor artikulacije za trenutak je pribrao Kovenanta. "Ne dodiruj me."
<BR>&nbsp;&nbsp;&nbsp;&nbsp;&nbsp;Na to se njeno poniženje pretvorilo u bes. "Budalo!" uzvratila je. "Uništio si me, a time ništa nećeš dobiti. Kemper će me zbog ovog neuspeha pretvoriti u prosjakinju pred javnim kućama u Bhrathairu, ali ni tebe neće poštedeti. Iščupaće ti ud po ud da bi se zadovoljio. Da si bio dovoljno muško i da si mi uzvratio, bar bi ti preživeo. A ja bih ti pružila zadovoljstvo." Slepo je zamahnula ka njemu i udarila ga dlanom po bradatom obrazu. "Zadovoljstvo."
<BR>&nbsp;&nbsp;&nbsp;&nbsp;&nbsp;"Dosta, Alif." Od Kemperovog glasa ukočila se u mestu. Gledao je nju i Kovenanta sa polovine stepeništa. "Ne treba ti da mu naudiš." Onako uzdignut, izgledao je visok kao džin; samo su mu ruke delovale krhko od starosti i mršavosti. Dete koje je nosio na leđima nije se micalo. "Vrati se gaddiju." U njegovom glasu nije bilo besa, ali ispunjavao je sobu nagoveštajima zlobe. "Završio sam sa tobom. Od sada, napredovaćeš ili propadati u skladu sa njegovim ćudima, Zadovolji ga ako možeš."
<BR>&nbsp;&nbsp;&nbsp;&nbsp;&nbsp;Reči su izražavale prezir, ali presuda je bila manje strašna nego što se plašila i nije se bunila. Poslednji put je optužujući pogledala Kovenanta, ispravila se i pošla ka stepeništu, ostavljajući odeću za sobom sa prezirom koji se graničio sa dostojanstvom.
<BR>&nbsp;&nbsp;&nbsp;&nbsp;&nbsp;Kada je otišla, Kasrein je naložio jednom stražaru da povede Kovenanta. Onda se vratio gore.
<BR>&nbsp;&nbsp;&nbsp;&nbsp;&nbsp;Hustin je stegao šaku sa kandžama oko Kovenantove mišice. Nagoveštaj strepnje naveo ga je da ponovi svoju rečenicu nekoliko puta dok se nije smirio. Stepenice su se uzdizale kao vrtlog Usuda gorgona, noseći ga visoko u skrovitost Kemperovog Vrha. Kada su se završile, našao se u radionici gde je Kemper izvodio svoje veštine.
<BR>&nbsp;&nbsp;&nbsp;&nbsp;&nbsp;Dugački stolovi bili su prekriveni najrazličitijim čarobnjačkim spravama. Duž zidova bile su poređane retorte i bočice sa moćnim praškovima. Parovi ogledala činili su svetlost sveća neugasivom. Kasrein je zašao među njih, pripremajući nešto. Neprestano je stezao i opuštao pesnice da bi savladao nestrpljenje. Oči pokrivene skramom nemirno su preletale sobom. No, njegov mirni sin i dalje mu je spavao na leđima. Zlatnim plaštom šuškao je po podu kao da tu jurcaju neke životinjice. Kada je progovorio, glas mu je bio smiren, sa nagoveštajima umora koji su ukazivali na duboku starost.
<BR>&nbsp;&nbsp;&nbsp;&nbsp;&nbsp;"Zapravo nisam očekivao da će uspeti." Obratio se Kovenantu kao da je znao da Nevernik neće odgovoriti. "Bilo bi bolje za tebe da je uspela - ali očito si iznad njenih mogućnosti. Ipak, možda bi trebalo da je za neuspeh kaznim onako kako su muškarci oduvek kažnjavali žene. Ona je ipak zgodna, mala veštica i svašta zna. Ali to više nije u meni." U glasu mu se osetilo nešto nalik na uzdah. "U stara vremena bilo je drugačije. Tada je gaddi dobijao svoju Omiljenu od onih koje su prvo zadovoljavale mene. No, kasnije sam to zadovoljstvo dobijao samo gledajući nedostojno ponašanje drugih u onoj sobi dole. Zato sam se gotovo nadao da ćeš se predati. Zbog zadovoljstva koje bi mi to pružilo."
<BR>&nbsp;&nbsp;&nbsp;&nbsp;&nbsp;Na jednom kraju odaje stajala je stolica pokrivena kožnim kaiševima i raznim napravama. Dok je Kasrein govorio, hustin je doveo Kovenanta do nje i gurnuo ga da sedne. Kemper je spustio neke stvari na najbliži sto i počeo da kožnim trakama vezuje Kovenantu ruke i noge.
<BR>&nbsp;&nbsp;&nbsp;&nbsp;&nbsp;"Ali to je jalovo zadovoljstvo", nastavio je posle kratke pauze, "i nije mi dovoljno. Ni starost mi nije dovoljna. Zato si sad ovde." Pričvrstio je Kovenantu grudi za naslon stolice. Poseban kaiš oko vrata osigurao je da Nevernik sedi uspravno. Kovenant je još mogao da pokreće glavu levo-desno kada bi bio u stanju da poželi tako nešto; ali Kasrein je sada izgledao uveren da je Kovenant izgubio sve slične želje. Iz praznine se izdiglo nejasno osećanje nevolje, ali Kovenant ga je oterao svojom rečenicom.
<BR>&nbsp;&nbsp;&nbsp;&nbsp;&nbsp;Sada je Kasrein počeo da pričvršćuje aparate na stolicu. Uglavnom su ličili na sočiva raznih vrsta i složenosti. Svi su bili raspoređeni na držač blizu Kovenantovog lica.
<BR>&nbsp;&nbsp;&nbsp;&nbsp;&nbsp;"Video si", nastavio je Kemper dok je radio, "da imam zlatni krug. Najčistije zlato - redak metal, moćan u rukama kao što su moje. Uz takva pomagala moje veštine stvaraju velika čuda, od kojih Usud gorgona nije najveće. Ali moje veštine takođe su čiste, kao što je krug čist, a u prljavom svetu čistota ne može da istraje. Zato u svakom svom delu moram da dopustim neku malu mrlju, inače ne bi uopšte ni bilo dela." Za trenutak se odmakao da pregleda šta je uradio. Onda je približio lice tik do Kovenantovog kao da želi da ga Nevernik razume. "Čak i u delu moje dugovečnosti postoji mrlja i kroz tu mrlju moj život me napušta kap po kap. Iako znam šta je savršenstvo - i imam savršena pomagala - morao sam da ugradim u sebe nesavršenstvo.
<BR>&nbsp;&nbsp;&nbsp;&nbsp;&nbsp;Tomase Kovenante, ja ću umreti." Ponovo se povukao, mrmljajući više za sebe. "To je nedopustivo."
<BR>&nbsp;&nbsp;&nbsp;&nbsp;&nbsp;Nekoliko trenutaka nije ga bilo. Kada se vratio, postavio je drugu stolicu pred Kovenanta i seo na nju. Sada su im oči bile na istoj visini. Koščatim prstima kucnuo je Kovenanta po troprstoj šaci.
<BR>&nbsp;&nbsp;&nbsp;&nbsp;&nbsp;"Ali ti imaš belo zlato." Njegove oči kao da iza skrame nisu imale nikakvu boju. "To je nesavršen metal - neprirodan spoj metala - i na čitavoj Zemlji postoji samo u prstenu koji ti nosiš. Moje veštine su mi govorile o postojanju takvog nečeg, ali nikada nisam ni sanjao da će mi belo zlato dopasti šaka. Belo zlato! Tomase Kovenante, ti nemaš pojma šta nosiš. To nesavršenstvo je sam paradoks od koga je načinjena Zemlja i njime majstor može stvoriti savršena dela, ne bojeći se ničega.
<BR>&nbsp;&nbsp;&nbsp;&nbsp;&nbsp;I zato" - jednom rukom je pomerio sočivo da pokrije Kovenantove oči, izobličujući sve - "nameravam da steknem taj prsten. Kao što znaš - ili kao što si znao - ne smem da ti ga otmem. Biće mi bezvredan, osim ako voljno rešiš da mi ga daš. A u tvom trenutnom stanju nisi sposoban za odlučivanje. Stoga prvo moram da prodrem kroz veo koji ti oslepljuje volju. Onda, dok si mi još u rukama, izmamiću iz tebe odluku koja mi je potrebna." Okrutnim osmehom otkrio je staračke zube. "Zaista, bilo bi bolje za tebe da si se predao gospi Alif."
<BR>&nbsp;&nbsp;&nbsp;&nbsp;&nbsp;Kovenant je započeo svoje upozorenje. Ali pre no što je stigao da ga završi, Kasrein je podigao monokl i uperio pogled levog oka kroz njega i kroz sočivo. Kada je taj pogled dotakao Kovenanta, život mu je eksplodirao u bolu.
<BR>&nbsp;&nbsp;&nbsp;&nbsp;&nbsp;U zglobove su mu se zabili šiljci; noževi su mu ogoleli sve mišiće; bodeži su mu parali svaki nerv. Muke su mu razapinjale glavu kao da mu je koža zguljena sa lobanje. Nesavladivi grčevi gonili su ga da se ludački uvija u vezama. Video je Kasreinovo oko kako se zariva u njega, čuo je sopstveno dahtanje, osećao je nasilje kako mu rastrže svaki delić tela. Sva čula su mu normalno dejstvovala.
<BR>&nbsp;&nbsp;&nbsp;&nbsp;&nbsp;Ali bol nije značio ništa. Padao je u njegovu prazninu i nestajao - osećanje bez sadržaja i bez posledica. Čak i grčevi sopstvenog tela nisu ga naveli da okrene glavu u stranu.
<BR>&nbsp;&nbsp;&nbsp;&nbsp;&nbsp;Napad se iznenada završio. Kepmer se zavalio u stolici i počeo tiho da zviždi kroz zube, razmišljajući o sledećem koraku. Trenutak kasnije doneo je odluku. Dodao je još dva sočiva da izobliči Kovenantov vid. Onda je ponovo prineo oko monoklu.
<BR>&nbsp;&nbsp;&nbsp;&nbsp;&nbsp;Sledećeg treenutka vatra je obavila Kovenanta kao da mu je svaka kap krvi i svaka ćelija tela pretvorena u ulje i užar. Urlikala je kroz njega kao zavijanje vukodlaka. Rastrzala mu je srce, plamtela mu u plućima, pržila mu organe. Koštana srž mu se topila i tekla kao lava. Bol je plamteo u njegovoj praznini kao da na svetu nema sile koja bi sprečila vatru da dopre do najskrovitijih zakutaka njegove duše.
<BR>&nbsp;&nbsp;&nbsp;&nbsp;&nbsp;Sva čula su mu normalno dejstvovala. Ovolika agonija trebalo je da ga odvede u neizlečivo ludilo. Ali njegova praznina bila je bezdanija od svake vatre.
<BR>&nbsp;&nbsp;&nbsp;&nbsp;&nbsp;I od toga su ga Elohimi zaštitili.
<BR>&nbsp;&nbsp;&nbsp;&nbsp;&nbsp;Besno frknuvši, Kasrein je ponovo odvratio pogled. Za trenutak je delovao poraženo.
<BR>&nbsp;&nbsp;&nbsp;&nbsp;&nbsp;No, ubrzo su mu se leđa ispravila od nove odlučnosti. Hitro je uklonio jedno sočivo i umesto njega stavio nekoliko novih. Sada je Kovennt mogao da vidi samo mrlje razlivenih boja. U središtu svega nalazio se Kasreinov zlatni monokl, jer Kemper je ponovo upravio volju ka njemu.
<BR>&nbsp;&nbsp;&nbsp;&nbsp;&nbsp;Tokom par otkucaja srca ništa se nije dešavalo. A onda se mrlja raširila i odaja je počela da se kreće. Isprva polako, a onda se uskovitlala vrtoglavom brzinom. Dok se okretala, zidovi su se rastvorili. Stolica se podigla, iako se Kasreinovo zapovedničko oko nije ni maklo. Kovenant je uleteo u kovitlac noći.
<BR>&nbsp;&nbsp;&nbsp;&nbsp;&nbsp;Ova noć nije ličila ni na šta poznato. Bila je bez ijedne zvezde, bez ikakvog značenja. Zaošijana tama predstavljala je samo odraz unutrašnje praznine u koju je upao. Kasrein ga je gurao u njega samog.
<BR>&nbsp;&nbsp;&nbsp;&nbsp;&nbsp;Pao je kao kamen, okrećući se sve brže i brže kako se pad produžavao. Prošao je kroz vatru koja ga je proždirala - i kroz mučenje noževa - sve dok nisu ostali za njim. I dalje je ubrzavao kroz ponor vrtloga, kroz mučninu stare vrtoglavice. Privlačila ga je kao da hoće da ga razbije o prazan zid sudbine.
<BR>&nbsp;&nbsp;&nbsp;&nbsp;&nbsp;Ipak je sve video i sve čuo. Kasreinovo oko ostalo je pred njim, prodirući kroz mrlju od sočiva. U daljini se začuo Kemperov oštar glas. "Ubij ga." Ali naređenje je bio upereno nekuda drugde i nije dotaklo Kovenanta.
<BR>&nbsp;&nbsp;&nbsp;&nbsp;&nbsp;A onda su se sa dna vrtloga podigle prilike koje se Kovenant plašio da prepozna. Kasreinov pogled izvukao ih je iz dubina. Leteli su Kovenantu oko glave i zavijali dok je padao.
<BR>&nbsp;&nbsp;&nbsp;&nbsp;&nbsp;Uništenje Žezla Zakona.
<BR>&nbsp;&nbsp;&nbsp;&nbsp;&nbsp;Potoci krvi kojima se hrani Vatrokob.
<BR>&nbsp;&nbsp;&nbsp;&nbsp;&nbsp;Nemla i Linden kako padaju pod na-Mhoramov grim jer nije mogao da ih spase.
<BR>&nbsp;&nbsp;&nbsp;&nbsp;&nbsp;Njegovi prijatelji, zarobljeni i osuđeni u Peskodržu. Poraženi pohod. Domaja bespomoćna pod Kobi Sunca. Sve na Zemlji izloženo na nemilost poglavaru Kletniku.
<BR>&nbsp;&nbsp;&nbsp;&nbsp;&nbsp;Zato što nije uspeo da ih spase.
<BR>&nbsp;&nbsp;&nbsp;&nbsp;&nbsp;Elohimi su ga lišili svega što je moglo da ima značenja. Učinili su ga bespomoćnim, da ne pomogne svim ljudima Domaje koje je voleo.
<BR>&nbsp;&nbsp;&nbsp;&nbsp;&nbsp;Opkoljen leprom, izolovan otrovom, pretvorio se u najobičniju žrtvu. Potpunu žrtvu. Opažanja koja su se ulivala u njega iz Kasreinovog oka kao da su govorila potpunu istinu o njemu. Vrtlog ga je nosio naniže kao lavina. Bacao ga je kao koplje, nosioca smrti, u ponor praznine.
<BR>&nbsp;&nbsp;&nbsp;&nbsp;&nbsp;Mogao se slomiti. Mogao je da razbije zid koji ga je štitio, ostavljajući ga ranjivog kao Domaja pred Kasreinovim okom. Ali u tom trenutku začuo je niz udaraca. Zvuke bitke: razmena udaraca, dahtanje i stenjanje borbe. Dve moćne prilike borile su se negde u blizini.
<BR>&nbsp;&nbsp;&nbsp;&nbsp;&nbsp;Nagonski, refleksno, okrenuo je glavu da vidi šta se dešava.
<BR>&nbsp;&nbsp;&nbsp;&nbsp;&nbsp;Tim pokretom razbio je Kasreinovu vlast nad sobom.
<BR>&nbsp;&nbsp;&nbsp;&nbsp;&nbsp;Oslobođen izobličenja sočiva, vid mu se vratio u prostoriju. Sedeo je u stolici gde ga je Kemper vezao. Stolovi i oprema u sobi ostali su isti.
<BR>&nbsp;&nbsp;&nbsp;&nbsp;&nbsp;Ali stražar je ležao na podu, iskašljavajući ostatke života. Nad hustinom je stajao Hergrom. Bio je spreman za skok. "Kempere", mirno je rekao, "ako si mu naneo zlo, odgovaraćeš za to svojom krvlju."
<BR>&nbsp;&nbsp;&nbsp;&nbsp;&nbsp;Kovenant je sve video. Sve je čuo.
<BR>&nbsp;&nbsp;&nbsp;&nbsp;&nbsp;"Ne dodiruj me", prazno je rekao.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
