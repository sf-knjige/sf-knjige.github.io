<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17. KRAJ IGRE
<P>&nbsp;&nbsp;&nbsp;&nbsp;&nbsp;Tokom vremena koje je izgledalo neizlečivo kao paraliza Linden je ostala nepomična. Kasreinovo odsustvo - činjenica da nije ostao da gleda borbu sa Peščanom gorgonom - bilo joj je strašnije od gaddijevog naslađivanja. Znala je da ima stvari koje treba učiniti i odluka koje treba doneti; ali nije mogla da ih razabere. Hergromovo ime pulsiralo joj je u srcu, čineći je neosetljivom na sve ostalo.
<BR>&nbsp;&nbsp;&nbsp;&nbsp;&nbsp;Gotovo je kriknula kada je Kovenant rekao kao prorok: "Ne dodiruj me."
<BR>&nbsp;&nbsp;&nbsp;&nbsp;&nbsp;Kail ju je oslobodio; ali trag koji su njegovi prsti ostavili na mišici nastavili su da pulsiraju kao da su usklađeni sa otkucajima srca. Zabio je svoju brigu u njeno telo i urezao joj je u kosti.
<BR>&nbsp;&nbsp;&nbsp;&nbsp;&nbsp;Prva se pokrenula. Stala je pred Rire Grista. Patnja u očima učinila ju je poluslepom. Progovorila je promuklim šapatom, kao da nikako drugačije nije u stanju da suzbije osećanja.
<BR>&nbsp;&nbsp;&nbsp;&nbsp;&nbsp;"Donesi nam konopac."
<BR>&nbsp;&nbsp;&nbsp;&nbsp;&nbsp;Katifin je imao izraz lica kao da mu se smučilo. Izgledalo je da je užasnut Hergromovom sudbinom. Možda nikada ranije nije video Peščanu gorgonu na delu. Ili je shvatio da će možda jednog dana njegovi gospodari postati nezadovoljni njime, pa će mu za kaznu usaditi u um ime užasa. Čelo mu je bilo oznojeno, kao i glas kada je preneo naređenje jednom hustinu.
<BR>&nbsp;&nbsp;&nbsp;&nbsp;&nbsp;Stražar je sporo reagovao. Katifin se obrecnuo na njega, pa se ovaj žurno udaljio. Ubrzo se vratio noseći novi svežanj konopca.
<BR>&nbsp;&nbsp;&nbsp;&nbsp;&nbsp;Brusobol i Sanomor su ga smesta preuzeli. Uvežbanom mornarskom smirenošću privezali su ga za grudobran i prebacili napolje. Iako im je u rukama uže izgledalo malo, bilo je dovoljno debelo da izdrži i džinove. Spustili su se na okrvavljeni pesak, prvo kapetan, pa Sanomor, i prišli Ceru.
<BR>&nbsp;&nbsp;&nbsp;&nbsp;&nbsp;Kailov dodir poterao je Linden napred. Tupo je prišla konopcu. Nije imala pojma šta radi. Obmotala je ruke i noge oko užeta i pustila da je težina povuče za Brusobolom i Sanomorom.
<BR>&nbsp;&nbsp;&nbsp;&nbsp;&nbsp;Kada je stigla na tle, zateturala se na pesku. Hergromovo telo ležalo je skljokano kraj zida, optužujući je. Jedva je primorala uzaludne noge da je ponesu ka Ceru.
<BR>&nbsp;&nbsp;&nbsp;&nbsp;&nbsp;Kail ju je pratio. Za njim je došao Brin sa Kovenantom preko ramena. Zatim se niz konopac sa gvozdenom lakoćom spustila Prva.
<BR>&nbsp;&nbsp;&nbsp;&nbsp;&nbsp;Vain je gledao sa grudobrana kao da razmatra situaciju. Onda je i on sišao. Za to vreme Findejl se pojavio iz temelja Peskozida i pridružio se ostalima.
<BR>&nbsp;&nbsp;&nbsp;&nbsp;&nbsp;Linden nije obraćala pažnju na njega. Spustila se na kolena kraj Cera, nagla se nad njega i pokušala da ne primeti dubinu njegovog bola.
<BR>&nbsp;&nbsp;&nbsp;&nbsp;&nbsp;Nije rekao ništa. Na licu nije imao nikakav izraz. Samo mu se sa čela slivao znoj, nalik na kapi agonije.
<BR>&nbsp;&nbsp;&nbsp;&nbsp;&nbsp;Osećanja su je udarala o lice. Povređene suvom vrelinom, oči su je bolele kao da u dupljama nosi žeravice. Ramena mu nisu bila teško povređena. Samo se ključnjača slomila - čist prelom. Ali noga...
<BR>&nbsp;&nbsp;&nbsp;&nbsp;&nbsp;Isuse Hriste.
<BR>&nbsp;&nbsp;&nbsp;&nbsp;&nbsp;Kroz mišiće na butini i kolenu virili su opiljci kosti. Kroz brojne rane obilno mu je tekla krv. Verovatno nikada više neće moći da hoda. Čak i kad bi ga odvela u dobru bolnicu, sa rendgenom i stručnim osobljem, možda ne bi mogla da mu spase nogu. Ali to je sve pripadalo svetu koji je izgubila - jedinom svetu koji je mogla da razume. Nije imala ništa sem ranjivosti kojom je osećala svaki delić njegovog bola kao da je urezan u njeno sopstveno telo.
<BR>&nbsp;&nbsp;&nbsp;&nbsp;&nbsp;Ječeći u sebi, sklopila je oči da ne bi gledala njegov bol i muke. Zgražala se od njega - ali bila mu je potrebna. Potrebna. A nije mogla da učini ništa sem da oseća zajedno da njim. Kako da ga odbije? Odbila je Brina i desilo se ovo. Osećala je da je u opasnosti da izgubi sve što ima kada je promrmljala ukočenim i zanemelim sadruzima. "Potreban mi je podvez. I udlaga."
<BR>&nbsp;&nbsp;&nbsp;&nbsp;&nbsp;Čula je zvuk cepanja. Brin ili Kail položio joj je u ruku dugačak komad tkanine. Za to vreme Prva je doviknula Rire Gristu: "Treba nam koplje!"
<BR>&nbsp;&nbsp;&nbsp;&nbsp;&nbsp;Orijentišući se dodirom, Linden je vezala krpu oko Cerove butine, iznad rane. Stegla je podvez što je jače mogla. Onda je prešla na rame, jer ta povreda bila je mnogo manje jeziva, i pozvala Kaila da joj pomogne.
<BR>&nbsp;&nbsp;&nbsp;&nbsp;&nbsp;Pokazala mu je gde trega da pritiska i vuče. Dok je ona prstima opipavala Cerovu ključnjaču, Kail ju je pokretao i vukao. Zajedno su uspeli da je dovedu u položaj gde će moći da se bezbedno zaceli.
<BR>&nbsp;&nbsp;&nbsp;&nbsp;&nbsp;Osećala je da je džinovi mračno, pažljivo posmatraju, ali nije imala hrabrosti da otvori oči. Grčevito je stezala vilice da ne bi zajecala od ponovljenog bola. Nervi su joj podrhtavali od Cerovih rana. No, on je bio važniji od svakog razmišljanja. Uz Kailovu, a potom i Brinovu pomoć, ponovo se suočila sa butinom.
<BR>&nbsp;&nbsp;&nbsp;&nbsp;&nbsp;Dok je rukama istraživala povredu, bojala se da će nemi krici iz njegove noge postati i njeni krici, da će joj oduzeti i poslednju odlučnost. Toliko je stegla očne kapke da je od pritiska osetila pulsiranje pod lobanjom. No, dovoljno je često viđala polomljene kosti. Cerovo uništeno koleno bilo joj je jasno. Znala je šta se mora učiniti.
<BR>&nbsp;&nbsp;&nbsp;&nbsp;&nbsp;"Naneću ti bol." Nije mogla da savlada bol u sopstvenom glasu. "Oprosti mi."
<BR>&nbsp;&nbsp;&nbsp;&nbsp;&nbsp;Vođenja osetljivošću, rekla je Brinu i Kailu šta da rade, a potom im je i pomogla.
<BR>&nbsp;&nbsp;&nbsp;&nbsp;&nbsp;Brin je fiksirao gornji deo butine. Kail je uhvatio Cera za članak. Na njen znak, Kail je povukao, otvarajući koleno. Onda ga je uvrnuo da bi vratio krajeve kosti na mesto.
<BR>&nbsp;&nbsp;&nbsp;&nbsp;&nbsp;Cer je dahtao kroz stegnute zube. Komadi slomljene kosti strugali su jedni o druge. Oštri komadići otvarali su nove rane. Linden je sve to osećala na sebi i poželela je da vrisne. Ali nije. Davala je uputstva Kailu, pritiskala oslobođene delove kosti da se vrate na mesto, smanjivala isticanje krvi. Svim čulima ispitivala je uništeno područje rane, procenjujući šta treba da se radi dalje.
<BR>&nbsp;&nbsp;&nbsp;&nbsp;&nbsp;Tako je učinila sve što je mogla. Komadići kosti i dalje su blokirali zglob, a meniskusi su bili ozbiljno oštećeni; ali dotle nije mogla da dospe - kao ni do raskinutih krvnih sudova i iskidanih nerava - bez hirurških instrumenata. Uz Cerovu urođenu otpornost i oštar nož, teorijski je mogla da izvrši operaciju. Ali ne ovde, na nečistom tlu. Rekla je Kailu da pusti Cerov članak i zatražila udlagu.
<BR>&nbsp;&nbsp;&nbsp;&nbsp;&nbsp;Jedan džin joj je spustio u ruke dva glatka komada drveta. Nehotice ih je pogledala i videla da su to delovi koplja. A Sanomor je već raspleo dug komad užeta, pripremivši vezove kojima će pričvrstiti udlage.
<BR>&nbsp;&nbsp;&nbsp;&nbsp;&nbsp;Linden se još trenutak držala. Uz Kailovu pomoć stavila je udlage. Onda je uklonila podvez.
<BR>&nbsp;&nbsp;&nbsp;&nbsp;&nbsp;No, potom je unutrašnja napetost postala prejaka da bi je suzbijala. Krutim pokretima udaljila se od Cerovog bola. Sela je leđima oslonjena o Peskozid, ogrlila kolena, sakrila lice i pokušala da se ljuljanjem vrati pod kontrolu. Prenapeti nervi cvileli su u njoj kao izgubljena deca; nije znala kako će to podneti.
<BR>&nbsp;&nbsp;&nbsp;&nbsp;&nbsp;Maglovalove rane nisu je ovoliko bolele. Ali za njih nije bila ona kriva, iako je krivica za Kovenantovo stanje takođe padala na nju. No, tada ipak nije bila toliko vezana na ono što je radila, za pohod i svoju ulogu u njemu - za duboki zaborav i izloženost za koje joj je Gibon-Besomuk rekao da će uništiti i nju i svet.
<BR>&nbsp;&nbsp;&nbsp;&nbsp;&nbsp;Cerov bol pokazao joj je koliko je izgubila sebe.
<BR>&nbsp;&nbsp;&nbsp;&nbsp;&nbsp;Ali dok je krvarila zajedno sa njim, shvatila je da nije izneverila sebe. I dalje je bila lekar, i dalje je bila posvećena jedinoj stvari koja ju je sačuvala od unutrašnje tame što ju je nasledila. I tek sada više nije bežala i nije odbijala. Bol je ipak bio samo bol; polako joj je isticao iz zglobova. Bolje to nego paraliza. I mnogo bolje od nezasite gladi.
<BR>&nbsp;&nbsp;&nbsp;&nbsp;&nbsp;Kada je Prva klekla kraj nje i nežno joj spustila ruke na ramena, bila je spremna da je pogleda u oči. Prva je slučajno jednom rukom dotakla modrice koje joj je Kail ostavio na mišici. Stresla se i otvorila pred zabrinutošću Prve.
<BR>&nbsp;&nbsp;&nbsp;&nbsp;&nbsp;Njena strašna ranjivost i duboka napetost Prve smesta su se složile. Mačomoćnica je ustala i povukla i Linden za sobom. "Moramo da idemo", rekla je Prva ostalima, grubim glasom kao da se bori sa suzama.
<BR>&nbsp;&nbsp;&nbsp;&nbsp;&nbsp;Brin i Kail klimnuli su glavom. Pogledali su Sanomora; on je odgovorio time što se nagnuo nad Cera i pažljivo ga podigao u naručje.
<BR>&nbsp;&nbsp;&nbsp;&nbsp;&nbsp;Svi su bili spremni za pešačenje do kapije.
<BR>&nbsp;&nbsp;&nbsp;&nbsp;&nbsp;Linden je zurila u njih. "Šta ćemo sa Hergromom?" promuklo je upitala.
<BR>&nbsp;&nbsp;&nbsp;&nbsp;&nbsp;Brin je piljio u nju kao da ne razume pitanje.
<BR>&nbsp;&nbsp;&nbsp;&nbsp;&nbsp;"Ne možemo ga ostaviti ovde." Hergrom je žrtvovao život da spase družinu. Telo mu je ležalo skljokano uz zid kao žrtva Velikoj Pustinji. Oko njega je ležala tamna mrlja krvi.
<BR>&nbsp;&nbsp;&nbsp;&nbsp;&nbsp;Brinov mirni pogled nije ni zadrhtao. "On nije uspeo."
<BR>&nbsp;&nbsp;&nbsp;&nbsp;&nbsp;Snaga tog mirnog pogleda ju je potresla. Presuda je bila prestroga; bila je neljudska. Ne znajući kako drugačije da mu protivureči, pošla je preko peska i svom snagom zamahnula na Brina.
<BR>&nbsp;&nbsp;&nbsp;&nbsp;&nbsp;Nemo je presreo udarac i za trenutak joj uhvatio ruku istom kamenom snagom koja je zarila Kailove prste u njenu mišicu. Gurnuo joj je ruku naniže i pustio je. Uzeo je Kovenanta pod ruku i okrenuo se od nje.
<BR>&nbsp;&nbsp;&nbsp;&nbsp;&nbsp;Brusobol se sagnuo da podigne medaljon koji je Rant Absolen bacio. Crno sunce bilo je slomljeno napola pod Hergromovim stopalom. Brusobolov pogled bio je pun žaljenja i besa kada je predao komade Prvoj.
<BR>&nbsp;&nbsp;&nbsp;&nbsp;&nbsp;Uzela ih je i zdrobila jednom šakom. Prekinula je lanac na dva mesta. Onda je sve zajedno zavitlala u Veliku Pustinju, okrenula se i pošla na istok, duž krivine Peskozida.
<BR>&nbsp;&nbsp;&nbsp;&nbsp;&nbsp;Sanomor i Brusobol pošli su za njom. Brin i Kovenant za njima.
<BR>&nbsp;&nbsp;&nbsp;&nbsp;&nbsp;Trenutak kasnije pokrenula se i Linden. Zglob i mišica su je boleli. U sebi je davala nova obećanja.
<BR>&nbsp;&nbsp;&nbsp;&nbsp;&nbsp;Sa Kailom iza sebe i Vainom i Findejlom na kraju kolone, pridružila se sadruzima, ostavljajući Hergroma lišenog dostojanstvenog pogreba naprosto zato što se pokazalo da je smrtan.
<BR>&nbsp;&nbsp;&nbsp;&nbsp;&nbsp;Spoljnja ivica zida bila je dugačka, a sunce je pržilo dok je prelazilo preko nepokretne plime dina da bi napalo družinu. Pesak je otežavao svaki korak. No, Linden se povukla od Cerovog bola i donela odluku. Hergrom je mrtav. Ceru je potrebna baš ona. Moraće da izvede čudesnu operaciju ako hoće da mu noga ostane pokretljiva. A Kovenant je išao na nekoliko koraka ispred nje, mrmljajući svoju litaniju u nepravilnim razmaciam kao da se od svega seća jedino lepre. Dovoljno je istrajala.
<BR>&nbsp;&nbsp;&nbsp;&nbsp;&nbsp;Peskozid je konačno prestao da se savija. Postao je potpuno prav kada se odvojio ogranak koji povezuje Bhrathair sa Lukom. U sredini tog dela stajala je kapija ka kojoj je družina pošla. Ušli su u otvoreno dvorište, gde je jedan od vodoskoka Bhrathairdoma blistao na suncu.
<BR>&nbsp;&nbsp;&nbsp;&nbsp;&nbsp;Tu su se zaustavili. Desno je bila kapija koja se otvarala u grad; levo se nalazio ulaz u Peskodrž. Put ka Dragulju Zvezdoputa izgledao je nečuvan. No, na unutrašnjoj kapiji čekali su ih Rire Grist i njegov pomoćnik.
<BR>&nbsp;&nbsp;&nbsp;&nbsp;&nbsp;Opet su se pojavile ptice - ovde i svuda oko Bhrathaira, samo ne u blizini Peskodrža. Možda ih u tvrđavi nikada nisu hranili. Ili su zazirale od Kemperovih veština.
<BR>&nbsp;&nbsp;&nbsp;&nbsp;&nbsp;Neočekivano se oglasio Određeni. Žute oči bile su mu u senci, prikrivajući osećanja. "Zar se nećete vratiti na svoj dromond? Ovo mesto vam nudi samo opasnoti."
<BR>&nbsp;&nbsp;&nbsp;&nbsp;&nbsp;Linden i džinovi zapanjeno su ga pogledali. Njegove reči kao da su pogodile žicu u Prvoj. Pogledala je Linden, nemo ponavljajući Findejlovo pitanje.
<BR>&nbsp;&nbsp;&nbsp;&nbsp;&nbsp;"Misliš da će nas pustiti da odemo?" zastenjala je Linden. Verovala je Kasreinu koliko i Elohimima. "Jesi li videla stražare unutar zida kada smo prvi put ušli? Grist verovatno samo čeka da izda naređenje." Prva je zažmirila u znak slaganja; ali i dalje je bilo jasno koliko želi da učini nešto, bilo šta, što bi joj umanjilo osećanje bespomoćnosti.
<BR>&nbsp;&nbsp;&nbsp;&nbsp;&nbsp;Linden je pokušala da se sabere. "Moram još mnogo šta da učinim za Cerovu nogu. Ako mu ne izvadim komadiće kosti iz zgloba, neće moći da hoda. Ali to može malo i da sačeka. Prvo su mi potrebni vrela voda i zavoji. Krvari i dalje. A na ovoj vrućini infekcije se brzo šire." Pogled joj je bio jasan i siguran. Već je videla smrt kako nagriza ivice Cerovih rana. "To ne može da čeka. Ako mu brzo ne pomognem, izgubiće čitavu nogu." Haručai su je posmatrali kao da joj uopšte ne veruju. No, držala se obećanja koja je dala i naterala sebe da ne obraća pažnju na njihovu sumnju. "Ako nastavimo da se ponašamo kao gaddijevi gosti, Grist neće smeti da nam uskrati ono što nam treba."
<BR>&nbsp;&nbsp;&nbsp;&nbsp;&nbsp;Družina je za trenutak ćutala. Linden nije čula ništa osim hladnog pljuskanja vodoskoka. Onda se mirno oglasio Brin. "Elohim govori istinu."
<BR>&nbsp;&nbsp;&nbsp;&nbsp;&nbsp;Na to se Prva ukočila. "Jeste", zarežala je. "Elohim govori istinu. A Hergrom je žrtvovao život za nas, iako mu ti pripisuješ neuspeh. Spremna sam da nešto rizikujem u ime Cerovih rana." Ne čekajući odgovor, pošla je ka katifinu. "Hej, Rire Griste!" doviknula je. "Sadrug nam je ozbiljno povređen. Potrebni su nam lekovi."
<BR>&nbsp;&nbsp;&nbsp;&nbsp;&nbsp;"Ovog časa", odgovorio je. Nije mogao da sakrije olakšanje u glasu. Brzo se obratio pomoćniku, koji je smesta otrčao ka Peskodržu. Onda je odgovorio Prvoj. "Sve što vam je potrebno čekaće vas u vašim odajama."
<BR>&nbsp;&nbsp;&nbsp;&nbsp;&nbsp;Brusobol i Sanomor pošli su za Prvom; Linden ih je pratila, primoravajući Brina i Kaila da učine isto to. Vail i Findejl bili su na kraju kolone.
<BR>&nbsp;&nbsp;&nbsp;&nbsp;&nbsp;Dvojica stražara sklonila su se u stranu. Ili su sada mogli da prepoznaju gaddijeve goste, ili su im izdata nova naređenja. Družina je prošla kroz Peskozid, žureći preko peska ka uzlazu u Peskodrž. Linden je grčevito iščekivala trenutak kada će moći da se slomi, a dotle je držala korak sa Prvom.
<BR>&nbsp;&nbsp;&nbsp;&nbsp;&nbsp;U visokoj dvorani Prvog Uvoja vrebala je stara polutama, smesta zaklonivši sve što nije bilo osvetljeno kroz kapiju. Pre no što su joj se oči navikle, Linden je stekla zbunjujući utisak o stražarima i narodu - i o još nečijem prisustvu koje ju je iznenadilo.
<BR>&nbsp;&nbsp;&nbsp;&nbsp;&nbsp;Neko vreme bila je svesna samo ljudi. Bile su to sluge, ali ne uglađena i pristala posluga koja ih je dvorila prethodnog dana na banketu. Ovo su bili prosjaci dvora, suviše stari ili nepodobni da bi bili ugodni gaddijevom pogledu - ili Kemperu. A bogatstvo Bhrathairdoma očito nije dostajalo i za njih. Obučeni u otrcanu prosjačku odeću, klečali su na sve četiri, čisteći za konjima koji su ranije ovde vežbali. Linden se upitala koliko ih je ranije spadalo u dvorane ili Omiljene.
<BR>&nbsp;&nbsp;&nbsp;&nbsp;&nbsp;No, čula su joj se brzo izbistrila i zaboravila je sluge, obradovana što vidi Lupiženu.
<BR>&nbsp;&nbsp;&nbsp;&nbsp;&nbsp;Oko njega je stajalo nekoliko hustina, zadržavajući ga u mestu, ali bez pretnji. Očito im je naređeno da on ovde čeka prijatelje.
<BR>&nbsp;&nbsp;&nbsp;&nbsp;&nbsp;Kada je ugledao Prvu i ostale, izobličeno lice sinulo mu je od olakšanja. No, Linden je primetila da su mu ramena i dalje povijena, a pogled mračan.
<BR>&nbsp;&nbsp;&nbsp;&nbsp;&nbsp;Iznenadno opuštanje lica Prve pokazivalo je koliko joj je muž nedostajao. Lupižena je pošao ka njoj kao da jedva čeka da je zagrli.
<BR>&nbsp;&nbsp;&nbsp;&nbsp;&nbsp;Njegovo lice podsetilo je Linden na opasnosti. Namerno je podigla glas kako bi privukla pažnju džinova. "Nemoj ništa govoriti. Kemper čuje sve što čuje straža."
<BR>&nbsp;&nbsp;&nbsp;&nbsp;&nbsp;Ispod oka osmotrila je katifina. Pocrveneo je do ušiju. Duboko u sebi opako se nasmešila. Želela je da Kemper zna da je makar toliko o njemu uspela da otkrije.
<BR>&nbsp;&nbsp;&nbsp;&nbsp;&nbsp;Kail ju je dotakao po mišici kao da je podseća na modrice koje joj je ostavio. Nije obraćala pažnju. Znala je šta rizikuje.
<BR>&nbsp;&nbsp;&nbsp;&nbsp;&nbsp;Lupiženino lice zgrčilo se kada je suzbio urođenu pričljiost. Prva se ukočila kada je shvatila šta Linden čini i bacila brz pogled na Brusobola. Kapetan je imao izraz priprostog poštenja, i dalje igrajući ulogu govornika družine; ali brada mu se kostrešila od grčenja vilica. Uglađeno je upoznao Lupiženu i Rire Grista, a onda je zamolio katifina da požuri sa pripremama oko Cerove noge.
<BR>&nbsp;&nbsp;&nbsp;&nbsp;&nbsp;Rire Grist je rado poslušao, očito u žurbi, kao da želi da što što pre obavi posao kako bi se posavetovao sa gospodarom i zatražio nova uputstva. Brzo je poveo družinu iz Prvog Uvoja, pa kroz prolaze Drugog sve do gostinskih soba. Tu je stao kao da mu kolena drhte i čekao da ga družina otpusti.
<BR>&nbsp;&nbsp;&nbsp;&nbsp;&nbsp;U zajedničkoj sobi na kraju hodnika zatekli su Rire Gristovog pomoćnika i mnogo medicinske opreme: veliki kazan vrele vode; razne oštrice i opremu za sečenje; svežnjeve čiste tkanine za zavoje; razne meleme i balzame u malim kamenim posudama. Dok je Linden pregledala doneto, pomoćnik ju je upitao treba li joj pomoć nekog Peskodržovog hirurga. Odbila je - odbila bi i da joj je bila potrebna takva pomoć. Njoj i njenim sadruzima bila je neophodna prilika da slobodno razgovaraju, bez prisustva ušiju uhoda.
<BR>&nbsp;&nbsp;&nbsp;&nbsp;&nbsp;Kada je klimnula glavom džinovima, Brusobol se oprostio sa katifinom i njegovim pomoćnikom. Linden je osetila mračno zadovoljstvo dok ih je gledala kako žurno odlaze.
<BR>&nbsp;&nbsp;&nbsp;&nbsp;&nbsp;Kail je stao na stražu pred vratima, koja je Brin ostavio otvorena iz opreznosti da se ne ponovi prepad kao onaj koji je gospa Alif već jednom izvela. Sanomor je nežno položio Cera na hrpu jastuka. Dok se Linden naginjala nad Cerovo koleno, Lupižena i Prva stali su jedno pred drugo.
<BR>&nbsp;&nbsp;&nbsp;&nbsp;&nbsp;"Kamena mi i Mora!" uzviknuo je on. "Drago mi je što vas vidim - iako me srce boli kad vidim u kakvom ste stanju. Šta se desilo sa Hergromom? Kako je Cer dopao takvih rana? Ta priča je sigurno..."
<BR>&nbsp;&nbsp;&nbsp;&nbsp;&nbsp;Prva ga je nežno prekinula. U glasu joj se osećalo podrhtavanje koje je govorilo da bi, nasamo sa njim, sigurno zaplakala. "Kakvu poruku donosiš sa Dragulja Zvezdoputa?"
<BR>&nbsp;&nbsp;&nbsp;&nbsp;&nbsp;Sa Brusobolovog lica nestala je sva glumljena učtivost. Netremice je gledao Lupiženu. Samo se Sanomor okrenuo na drugu stranu. Kleknuo je preko puta od Linden da joj pomogne ako ustreba. Onaj stari ožiljak pulsirao mu je od napetosti.
<BR>&nbsp;&nbsp;&nbsp;&nbsp;&nbsp;Linden je pažljivo oprala Cerovu zdrobljenu nogu. Ruke su joj bile mirne i sigurne. No, deo uma bio joj je usmeren na razgovor Lupižene i Prve.
<BR>&nbsp;&nbsp;&nbsp;&nbsp;&nbsp;Izobličeni džin se trgao, ali na ramenima je i dalje nosio teret plime. Glas mu je tiho zviždao u plućima.
<BR>&nbsp;&nbsp;&nbsp;&nbsp;&nbsp;"Džinobrod je noćas napadnut."
<BR>&nbsp;&nbsp;&nbsp;&nbsp;&nbsp;Brusobol je naglo uvukao vazduh. Sanomor je zario šake u jastuk, ali to nije moglo da ga umiri. Prva je uz ogroman napor ostala mirna kao haručai.
<BR>&nbsp;&nbsp;&nbsp;&nbsp;&nbsp;"Pošto ste otišli" - Lupižena je nespretno pričao zbog nametnute kratkoće - "kapetan Luke se povinovao naređenjima Rire Grista. Otvorili su nam skladišta - hrane, vode i kamena u izobilju. Do zalaska sunca skladišta su nam bila popunjena, a ja sam zalečio bok Dragulja Zvezdoputa - iako me čeka još mnogo posla na ostalim oštećenjima." Morao je da se bori sa nagonskom željom da potanko opiše posao. No, primorao je sebe da se drži srži stvari. "Nije nam naneseno nikakvo zlo, čak ni nagoveštaj zla, a čak je i kapetan Luke progutao deo svog ogromnog ponosa.
<BR>&nbsp;&nbsp;&nbsp;&nbsp;&nbsp;Srećom po nas, Sedmoruk sidromajstor veoma ceni opreznost. Na izmaku dana postavili smo straže na svim mestima, i u dromondu i na palubi. Ovako glup, osećao sam se bezbedno, jer je nad Bhrathairom izišao pun mesec, pa sam mislio da nam niko ne može prići neopažen. Ali mesečina je bacala odsjaje na površinu vode, sakrivajući dubinu. A dok je mesec putovao nad nama, stražari koje je Sedmoruk postavio unutar Dragulja Zvezdoputa čuli su neobične zvuke kroz korito."
<BR>&nbsp;&nbsp;&nbsp;&nbsp;&nbsp;Linden je uklonila Cerove udlage i završila čišćenje rana. Onda je okrenulaa čula ka lekovima koje je poslao Rire Grist. Bhrathairi su očito imali široka medicinska znanja - plod duge, ratničke istorije. Našla je rastovre za čišćenje, sredstva protiv groznice, balzame za narkozu: lekove koji su obećavali izlečenje od ratničkih rana. Izgledalo joj je da su svi načinjeni od raznih vrsta peska i minerala iz same Velike Pustinje. Odabrala je mast protiv sepse i balzam za umirenje bolova i počela da njima premazuje Cerovu nogu.
<BR>&nbsp;&nbsp;&nbsp;&nbsp;&nbsp;Ali nije propuštala ni reč Lupiženine priče.
<BR>&nbsp;&nbsp;&nbsp;&nbsp;&nbsp;"Sedmoruk je odmah zatražio ronioce", nastavio je ovaj. "Vedrogneva i Magloval su se javili. Tiho su ušli u vodu i zaplivali do mesta koje je označila straža, a tamo su dodirom pronašli krupan predmet pričvršćen za korito džinobroda. Zajedno su ga otrgli i poneli na površinu. Sedmoruk je odmah naredio da ga se otarase. Zato su ga bacili na pristan, gde se pretvorio u eksplozivnu vatru koja je nanela veliku štetu - ali ne Dragulju Zvezdoputa."
<BR>&nbsp;&nbsp;&nbsp;&nbsp;&nbsp;Sarkastično je nastavio. "Meni se čini pomalo čudno, ali baš niko iz čitavog Bhrathaira nije došao da vidi otkuda eksplozija." Slegnuo je ramenima. "U svakom slučaju, Sedmoruk je i dalje bio oprezan. Naložio je da Vedrogneva, skladomajstor i ostali ispitaju dodirom sve spoljašnje površine džinobroda, tražeći druge opasnosti. Nisu ih našli.
<BR>&nbsp;&nbsp;&nbsp;&nbsp;&nbsp;U svitanje", završio je, "pošao sam u potragu za vama. Bez oklevanja sam propušten u Prvi Uvoj. Ali tu mi je stavljeno do znanja" - mračno je iskrivio usne - "da moram da vas sačekam." Pogled mu je omekšao kada je pogledao Prvu. "Čekanje mi se odužilo."
<BR>&nbsp;&nbsp;&nbsp;&nbsp;&nbsp;Brusobol nije mogao da se savlada. Iskoračio je i primorao Prvu da ga pogleda. "Moramo da se vratimo na Dragulj Zvezdoputa." Brinuo je za svoj brod. "Moramo da pobegnemo iz ove Luke. Nedopustivo je da moj dromond može pasti u ruke Bhrathairima - a ja sam ovde, bespomoćan."
<BR>&nbsp;&nbsp;&nbsp;&nbsp;&nbsp;"Da", mračno je odvratila Prva, ali i dalje je ona naređivala. "Ipak, Odabrana nije završila. Mrkotraže Brusobole, prenesi Lupiženi šta se nama dešavalo ovde."
<BR>&nbsp;&nbsp;&nbsp;&nbsp;&nbsp;Kapetanovo lice se za trenutak zgčilo kao da je dobio okrutno naređenje. Ali nije bilo tako: samo mu je pružila način da suzbije nestrpljenje. Zgrčio se kao pesnica, a brada mu je pucketala od besa; ali pokorio se. Rečima nalik na komadiće gaddijevog medaljona, ispričao je Lupiženi šta se desilo.
<BR>&nbsp;&nbsp;&nbsp;&nbsp;&nbsp;Saslušala ga je kao i Lupiženu, ali zadržala je za sebe svoja obećanja. Dok je Sanomor pridržavao Cerovu nogu, namazala mu je butinu i koleno lekovima. Onda je isekla tkaninu u trake za zavoje. Ruke joj nisu oklevale. Kada mu je obmotala nogu čvrstim zavojima od polovine butine do polovine lista, vratila je udlage.
<BR>&nbsp;&nbsp;&nbsp;&nbsp;&nbsp;Potom su ona i Sanomor podigli Cera u sedeći položaj, kako bi mogla da mu valjano imobiliše ramena. Haručaijev pogled bio je staklast od bola; ali lice mu je bilo nepomično kao i uvek. Kada je završila i sa ramenima, prinela mu je vrč razblaženog vina i nije ga spuštala sve dok nije povratio dobar deo izgubljene tečnosti.
<BR>&nbsp;&nbsp;&nbsp;&nbsp;&nbsp;A za sve to vreme Brusobolove reči prodirale su joj u mozak, opisujući Hergromovu smrt tako da joj se činilo da je ponovo doživljava. Tvrdoglava upornost ili junaštvo haručaija činile su je čvrstom ili odlučnom. Kada je kapetan završio priču, i ona je bila spremna.
<BR>&nbsp;&nbsp;&nbsp;&nbsp;&nbsp;Lupižena se trudio da shati sve što je čuo. "Taj gaddi", promrmljao je.. "Kao što ste ga opisali. Zar je sposoban da izvede takvo mučenje?"
<BR>&nbsp;&nbsp;&nbsp;&nbsp;&nbsp;Linden je ustala. Iako pitanje nije bilo upučeno njoj, odgovorila je. "Ne."
<BR>&nbsp;&nbsp;&nbsp;&nbsp;&nbsp;Pogledao ju je, trudeći se da razme. "Pa, onda..."
<BR>&nbsp;&nbsp;&nbsp;&nbsp;&nbsp;"To je od početka radio Kasrein." Reči su joj bile oštre. "On kontroliše sve, iako Rant Absolen to ne zna. Mora da je tačno kazao gaddiju šta da uradi. Da bi Hergrom bio ubijen. A ne želi da mi to znamo. Želi da se bojimo Ranta Absolena, a ne njega. Jednom nije uspeo sa Kovenantom. Pokušava da dobije još jednu priliku. Možda misli da čemo ga zamoliti da nas spase od gaddija."
<BR>&nbsp;&nbsp;&nbsp;&nbsp;&nbsp;"Moramo da bežimo odavde", zahtevao je Brusobol.
<BR>&nbsp;&nbsp;&nbsp;&nbsp;&nbsp;Linden ga nije pogledala. Stala je pred Prvu. "Imam bolju ideju. Hajedemo kod Ranta Absolena. Tražićemo njegovu dozvolu da odemo."
<BR>&nbsp;&nbsp;&nbsp;&nbsp;&nbsp;Prva ju je prostrelila gvozdenim pogledom. "Hoće li nam dopustiti?"
<BR>&nbsp;&nbsp;&nbsp;&nbsp;&nbsp;Linden je slegnula ramernima. "Vredi pokušati." Bila je spremna i na tu mogućnost.
<BR>&nbsp;&nbsp;&nbsp;&nbsp;&nbsp;Prva je na prečac donela odluku. Luipiženino prisustvo i mogućnost akcije kao da su je vratili u normalno stanje. Pošla je u hodnik i doviknula stražarima koji su stajali negde u blizini. "Pozovite katifina Rire Grista! Moramo da govorimo sa njim!"
<BR>&nbsp;&nbsp;&nbsp;&nbsp;&nbsp;Linden nije uspevala da opusti prenapete nerve. Modrice koje joj je Kail ostavio na mišicu pulsirale su kao zahtev.
<BR>&nbsp;&nbsp;&nbsp;&nbsp;&nbsp;Kada je ponovo pogledala Prvu u oči, odlično su se razumele.
<BR>&nbsp;&nbsp;&nbsp;&nbsp;&nbsp;Katifin je brzo stigao. Iza pustinjske boje lica naslućivalo se bledilo, kao da nije imao vremena da razgovara sa gospodarom - ili mu je razgovor uskraćen. Delovao je prilično rastreseno, pokazujući znake napetosti.
<BR>&nbsp;&nbsp;&nbsp;&nbsp;&nbsp;No, Prva je povratila staloženost i mirno ga je dočekala. "Rire Griste", rekla je kao da od nje nema čega da se boji, "želimo audijenciju kod gaddija."
<BR>&nbsp;&nbsp;&nbsp;&nbsp;&nbsp;Na to su mu obrazi vidljivo prebledeli. Reči su se prosto izlile iz njega. "Prijatelji moji, dozvolite da vas odgovorim. Sigurno su vam bolni gubitak jednog sadruga i povreda drugog - ali nije mudro rizikovati da ponovo uvredite gaddija. On je ovde vladar i ljubomoran je. Ne smete ga teretiti za ono što je učinio. Pošto je izvršio kaznu koju je želeo, sada je verovatno prilično velikodušan. Ali ako ga opet nečim izazovete, brzo će promeniti raspoloženje, na vašu štetu."
<BR>&nbsp;&nbsp;&nbsp;&nbsp;&nbsp;Počeo je da se ponavlja, a onda naglo ućutao. Kasrein ga očito nije pripremio za ovakvu situaciju. Znoj mu je lio oko očiju dok je terao sebe da pogleda Prvu u oči.
<BR>&nbsp;&nbsp;&nbsp;&nbsp;&nbsp;Ona je bila potpuno mirna. "Katifine, mi smo razgovarali i odlučili da poštujemo gaddijevo pravo na kaznu." Linden je osetila laž pod površinom njenih reči, ali Rire Grist očito nije. "Žalimo zbog naših sadruga, ali nećemo dovoditi u pitanje presudu vašeg vladara." Prva je dozvolila sebi blagi prizvuk prezira. Budi siguran da nećemo ničim uvrediti gaddija. Želimo samo da ga otvoreno zamolimo za uslugu - takvu koju će nam lako pružiti i koja će mu služiti na čast."
<BR>&nbsp;&nbsp;&nbsp;&nbsp;&nbsp;Katifin je za trenutak gledao unaokolo, tražeći načina da upita kakva je usluga u pitanju. No, brzo je shvatio da mu to neće reći. Nemirno je prešao rukom preko čela. Izgledao je kao da mu se čitav život pun ambicija ljulja pod nogama. Ipak, ostao je dovoljno čvrst da bi nastaio glumatanje. Trudio se da prikrije nesigurnost. "Gaddi retko prima u audijenciju u ovo doba. Ali za svoje goste će možda napraviti izuzezak. Hoćete li da pođete sa mnom?"
<BR>&nbsp;&nbsp;&nbsp;&nbsp;&nbsp;Kada je Prva klimnula glavom, okrenuo se kao da bi najradije pobegao i izišao iz sobe.
<BR>&nbsp;&nbsp;&nbsp;&nbsp;&nbsp;Prva je brzo pogledala ostale. Niko nije oklevao. Sanomor je podigao Cera sa jastuka. Brin je uhvatio Kovenanta pod ruku. Brusobol je ukočeno pošao napred, stežući sopstvena osećanja u obema pesnicama.
<BR>&nbsp;&nbsp;&nbsp;&nbsp;&nbsp;Vain je ostao prazan kao uvek; a Findejl kao da je bio obuzet svojim nevoljama. No, ni njih dvojica nisu zaostali.
<BR>&nbsp;&nbsp;&nbsp;&nbsp;&nbsp;Linden ih je povela za Rire Gristom.
<BR>&nbsp;&nbsp;&nbsp;&nbsp;&nbsp;Išla je tik iza njega, a Kail i ostali iza nje. Htela je da spreči katifina da im priredi nekakvo iznenađenje. Nije mogla da ga osujeti da nešto grleno dovikne prvim hustinima na koje su naišli, posle čega su dvojica potrčala napred; ali nije videla nikakvo lukavstvo na njegovim leđima i nije čula pritvornost u glasu. Kada joj je preko ramena objasnio da je poslao stražare do Ranta Absolena kako bi preneli njihov zahtev, poverovala mu je. Ono malo preostale nade nije mu dozvoljavalo da sada izda pohod.
<BR>&nbsp;&nbsp;&nbsp;&nbsp;&nbsp;Poveo je družinu pravo naviše, kroz Niz Obilja, do Veličanstva. Dok se uspinjala u salu za audijencije, Linden je utvrdila da se prostorija nije nimalo promenila od kako su prvi put predstavljeni gaddiju: desetine stražara duž zidova i svetlo usmereno ka visokom Okrilju. Samo dvorjana nije bilo. Tek sada je shvatila da čitavog dana nije videla nijednog od njih. Postala je napeta. Možda se samo sklanjaju pred nevoljom...? Ili im je naređeno da ostanu skriveni kako ne bi smetali Kasreinu u mahinacijama?
<BR>&nbsp;&nbsp;&nbsp;&nbsp;&nbsp;Katifin se obratio jednom hustinu i dobio odgovor koji mu je očito doneo olakšanje. Kada je pogledao družinu, smešio se. "Gaddi je odlučio da vas primi."
<BR>&nbsp;&nbsp;&nbsp;&nbsp;&nbsp;Linden i Prva su zastale da se pripreme. Onda su pošle za Rire Gristom preko kružnih ploča, ka Okrilju.
<BR>&nbsp;&nbsp;&nbsp;&nbsp;&nbsp;U području svetlosti stale su kraj njega. Okrilje se veličanstveno uzdizalo pod osvetljenjem kao da je ono samo istinski vladar Bhrathairdoma, a ne Rant Absolen.
<BR>&nbsp;&nbsp;&nbsp;&nbsp;&nbsp;Gaddija nije bilo.
<BR>&nbsp;&nbsp;&nbsp;&nbsp;&nbsp;Trenutak kasnije pojavio se iz senke iza prestola. Bio je sam, bez žena i bez Kempera. I bio je nervozan. Linden je osetila kako mu kolena drhte dok se penjao na tron.
<BR>&nbsp;&nbsp;&nbsp;&nbsp;&nbsp;Rire Grist se spustio na jedno koleno. Linden i džinovi su ga pratili. Onako napeta, poželela je da vikne na Brina i Kaila, Vaina i Findejla, da učine isto; ali brzo se savladala. Pažljivo je gledala Ranta Absolena dok se penjao na sedište. Skinuo je zvaničnu odeću i sada je nostio samo laku tuniku koja je veoma ličila na spavaćicu. No, ispod toga se nije moglo naslutiti njegovo unutrašnje stanje. Bilo je jasno da je mnogo popio. Vino je prikrivalo sva zračenja.
<BR>&nbsp;&nbsp;&nbsp;&nbsp;&nbsp;Kada je seo, Linden i Prva su ustale, ne čekajući dozvolu. Ostali džinovi i Rire Grist takođe su stajali. Sanomor je držao Cera pod svetlošću kao optužbu.
<BR>&nbsp;&nbsp;&nbsp;&nbsp;&nbsp;Rant Absolen je pogledao družinu, ali nije progovorio. Videlo se kako pomera jezik u ustima, kao da su suva od žeđi. Vid mu je bio zamagljen od vina, a mrštio se kao da ga slepoočnice bole.
<BR>&nbsp;&nbsp;&nbsp;&nbsp;&nbsp;Prva je za trenutak takođe ćutala, kao da razume njegovu slabost. Potom je koraknula napred, zvanično se naklonila i počela da govori.
<BR>&nbsp;&nbsp;&nbsp;&nbsp;&nbsp;"O, gaddi, počastvovao si nas svojim prisustvom. Tvoji smo gosti i želimo da te zamolimo nešto." Glas joj je bio kao zaogrnut satenom. "Dobili smo poruku da nam je brod opremljen i popravljen, zahvaljujući tvojoj milosti. O, gaddi, potraga koja nas vodi preko mora hitna je i važna. Molimo te za dozvolu da odemo, kako bismo ispunili svoj cilj, noseći čast tvog imena sa sobom."
<BR>&nbsp;&nbsp;&nbsp;&nbsp;&nbsp;Govorila je potpuno mirno, ali Rant Absolen je počeo da se znoji. Skupio se u Okrilju. Stezao je rukohvate na sedištu kao da traži odgovor. Dok je mozgao, usne su mu se nemo micale. Ne. Ne.
<BR>&nbsp;&nbsp;&nbsp;&nbsp;&nbsp;Linden je za trenutak osetila sažaljenje; ali to nije bilo dovoljno da umanji pritisak koji ju je nagnao na ovu odluku.
<BR>&nbsp;&nbsp;&nbsp;&nbsp;&nbsp;Konačno je uspeo da progovori. "Da odete?" Glas mu je bespomoćno škripao. "Ne mogu to da dozvolim. Mnogo ste propatili u Bhrathairdomu." Odnekud je smogao snage da se brani. "Iako nisam ja kriv. Prolivena je krv. Ja moram da izričem pravdu." Opet je postao nesiguran, očito svestan koliko je usamljen. "Ali ne smete poneti sa sobom u svet takve pritiske. Vi ste gosti, a gaddi nije grub prema svojim gostima. Nadoknadiću vam to." Oči su mu šetale kao da traži nadahnuće. "Da li želiš mač? Uzmi koji god hoćeš u ime moje dobre volje i budi zadovoljna. Ne možete da odete." Pogledom je molio Prvu da ne navaljuje dalje.
<BR>&nbsp;&nbsp;&nbsp;&nbsp;&nbsp;To je nije pokolebalo. Glas joj je ogrubeo. "O, gaddi, čula sam da se govori kako su hustini tvoji i da se potpuno pokoravaju tvojoj volji."
<BR>&nbsp;&nbsp;&nbsp;&nbsp;&nbsp;Iznenadila ga je; ali nije shvatio prirodu njenog napada. Pomisao na hustine vratila mu je malo snage. "To je tačno. Straža pripada meni."
<BR>&nbsp;&nbsp;&nbsp;&nbsp;&nbsp;"To nije tačno." Prva je tek sad dopustila da se njene namere vide kao nož. "Ako im narediš da nas puste da odemo, neće te poslušati."
<BR>&nbsp;&nbsp;&nbsp;&nbsp;&nbsp;Gaddi je skočio na noge. "Lažeš!"
<BR>&nbsp;&nbsp;&nbsp;&nbsp;&nbsp;Nije ga pustila da nastavi. "Kasrein od Vrtloga im naređuje. On ih je načinio i pripadaju njemu." Hitro je upotrebila najjače oružje koje je mogla postaviti između Ranta Absolena i njegovog Kempera. "Odgovaraju ti samo na njegov mig."
<BR>&nbsp;&nbsp;&nbsp;&nbsp;&nbsp;"Laž!" proderao se on. "Laž!" Lice mu se zacrvenelo od besa. "Oni su moji!"
<BR>&nbsp;&nbsp;&nbsp;&nbsp;&nbsp;Linden mu je smesta odgovorila. "Onda ih iskušaj! Reci im da nas puste. Daj nam dozvolu da odemo. Ti si gaddi. Šta možeš da izgubiš?"
<BR>&nbsp;&nbsp;&nbsp;&nbsp;&nbsp;Na to mu je iz lica nestala sva boja, ostavljajući ga panično bledog pod mlazevima svetlosti. Otvorio je usta, ali nije se začuo nikakav zvukl. Um kao da mu se povukao, ostavljajući ga lišenog samosvesti i izbora. Tupo se okrenuo, sišao sa Okrilja i prišao družini. Kretao se drhtavo - krhko kao da svaki trenutak znači godine i kao da se sav kamen Peskodrža okrenuo protiv njega. Zureći pred sebe, oteturao se do Linden i približio joj svoj strah. Nekoliko puta je progutao knedlu; pogled mu se malo razbistrio. Promuklo je šapnuo. "Ne smem."
<BR>&nbsp;&nbsp;&nbsp;&nbsp;&nbsp;Nije imala šta da odgovori. Rekao je istinu - potpunu istinu o svom životu.
<BR>&nbsp;&nbsp;&nbsp;&nbsp;&nbsp;Još za časak ju je gledao, moleći je svojim strahom. Onda se okrenuo kao da shvata da ga je odbila. Spotičući se o pukotine na podu, odvukao se u senke Okrilja i nestao.
<BR>&nbsp;&nbsp;&nbsp;&nbsp;&nbsp;Prva je pogledala Linden.
<BR>&nbsp;&nbsp;&nbsp;&nbsp;&nbsp;"Dosta je." Linden je osećala da će se uskoro slomiti. "Brišemo odavde."
<BR>&nbsp;&nbsp;&nbsp;&nbsp;&nbsp;Prva je nemim pokretom skinula kacigu sa pojasa i stavila je na glavu. Sa leđa je prebacila štit. Zavukla je levicu u kožne držače i pošla ka stepeništu.
<BR>&nbsp;&nbsp;&nbsp;&nbsp;&nbsp;Rire Grist je krenuo za njom, pokušavajući da objasni. No, Brsobol ga je presreo i uhvatio. Jedan udarac bio je dovoljan da katifin padne na pod, onesvešten.
<BR>&nbsp;&nbsp;&nbsp;&nbsp;&nbsp;Nijedan stražar nije reagovao. Stezali su koplja i stajali, čekajući neki poznati glas da im kaže šta da čine.
<BR>&nbsp;&nbsp;&nbsp;&nbsp;&nbsp;Linden je požurila za Prvom, ali nije dozvolila sebi da potrči. Još nije došlo vreme za trčanje. Čula su joj bila na oprezu i izoštrena, prikupljajući opažanja. Svi sadruzi bili su iza nje, spremni na sve. Ali ništa im nije pretilo. Niz Obilja je pod njima bio prazan. Dalje od toga njena čula nisu dosezala.
<BR>&nbsp;&nbsp;&nbsp;&nbsp;&nbsp;U tišini prekinutoj samo zvucima njihovih koraka sadruzi su sišli u Niz. Tu Prva nije oklevala. Ratničkim korakom prošla je kroz galerije dok nije stigla do one u kojoj se nalazio mač što ga je želela.
<BR>&nbsp;&nbsp;&nbsp;&nbsp;&nbsp;"Čuju li dobro moje uši?" promrmljala je ironično dok je podizala mač sa stalka i odmeravala ga u ruci. "Zar mi nije gaddi poklonio ovo oružje?" Sečivo mu je bilo oštro kao svetlost u njenim očima. Usne su joj tragale za imenom ove oštrice.
<BR>&nbsp;&nbsp;&nbsp;&nbsp;&nbsp;Tiho se smejuljeći, Lupižena je pošao sa Brusobolom da i sebi nađu oružje.
<BR>&nbsp;&nbsp;&nbsp;&nbsp;&nbsp;Pridružili su se ostalima na stepeništu ka Drugom Uvoju. Lupižena je nosio buzdovan sa šiljcima, čvornovat i masivan kao i njegove ruke. Brusobol je preko ramena prebacio ogromnu močugu koja je sigurno bila deo neke mašine za opsadu. Prkosno je isturio bradu, izazivajući svakog ko bi se usudio da ga presretne.
<BR>&nbsp;&nbsp;&nbsp;&nbsp;&nbsp;Brinov pogled je blesnuo; Cerovim licem, upalim od bola, za trenutak je proleteo osmeh.
<BR>&nbsp;&nbsp;&nbsp;&nbsp;&nbsp;Zajedno su pošli naniže.
<BR>&nbsp;&nbsp;&nbsp;&nbsp;&nbsp;No, kada su stigli do Drugog Uvoja, Linden ih je zaustavila. Napetost u njoj narasla je do histerije. "Tamo dole." Sva čula su joj odzvanjala kao metal pod udarcima čekića. U dvorištu Prvog Uvoja skupljale su se neprebrojne snage. "On nas čeka." Kasreinovo prisustvo bilo je jasno koliko i njegova glad.
<BR>&nbsp;&nbsp;&nbsp;&nbsp;&nbsp;"To je dobro." Prva je pogladila svoj novi mač. Držala se smireno, puna gvozdene lepote. "Njegov život u Bhrathairdomu više nikad neće biti isti. Ako hoće da objavi svoju tiraniju, mnogo šta će se promeniti - a među tome i blagostanje ove zemlje." U glasu joj se naslućivalo da to jedva čeka.
<BR>&nbsp;&nbsp;&nbsp;&nbsp;&nbsp;Družina se rasporedila za bitku. Grla stegutog od straha, Linden je preuzela Kovenanta od Brina, kako bi haručai bio slobodan za borbu. Prva i Brusobol, Lupižena i dvojica haručaija postavili su se oko Sanomora, Cera, Kovenanta i Linden. Ni ne gledajući demonokota i Findejla, kojima zaštita nije bila potrebna, družina je odlučno pošla niz stepenice ka Prvom Uvoju.
<BR>&nbsp;&nbsp;&nbsp;&nbsp;&nbsp;Tu ih je čekao Kasrein od Vrtloga sa stotinak hustina i bar još toliko vojnika-pešaka.
<BR>&nbsp;&nbsp;&nbsp;&nbsp;&nbsp;Stajao je leđima okrenut kapiji. Kapija je bila zatvorena.
<BR>&nbsp;&nbsp;&nbsp;&nbsp;&nbsp;"Stoj!" Kemperov uzvik bio je jasan i zapovednički. "Vratite se u svoje sobe! Gaddi vam zabranjuje odlazak."
<BR>&nbsp;&nbsp;&nbsp;&nbsp;&nbsp;Podstaknuta ludačkom opasnošću svojih obećanja, Linden je prva odvratila. "Pustio bi nas da se usudio!"
<BR>&nbsp;&nbsp;&nbsp;&nbsp;&nbsp;Družina se nije zaustavila.
<BR>&nbsp;&nbsp;&nbsp;&nbsp;&nbsp;Kasrein je uzviknuo naređenje. Stražari su spustili koplja. Vojnici su izvukli mačeve uz oštar metalni zvuk.
<BR>&nbsp;&nbsp;&nbsp;&nbsp;&nbsp;Približavali su se korak po korak. Družina je izgledala beznačajno kao šačica peska bačenog u more. Bez Kovenantove moći nisu imali izgleda. Osim ako učine ono što je Brin ranije već hteo - osim ako stignu do Kasreina i ubiju ga.
<BR>&nbsp;&nbsp;&nbsp;&nbsp;&nbsp;Prva je kriknula kao bojni poklič: "Kamena mi i mora!" - i Brusobol je napao. Zabio je močugu s boka u hustine i porušio polovinu formacije koja je zaklanjala Kasreina. Smesta je uskočio u gužvu i počeo obema pesnicama da obara stražare.
<BR>&nbsp;&nbsp;&nbsp;&nbsp;&nbsp;Prva i Lupižena pošli su za njim i prestigli ga. Lupižena nije imao veštinu Prve ni snagu kapetana; ali ruke su mu bile žilave kao hrastovi i buzdovanom je uklanjao napadače iza leđa Prve dok se ona probijala napred.
<BR>&nbsp;&nbsp;&nbsp;&nbsp;&nbsp;Krenula je ka Kasreinu kao da namerava da mu pusti krv pravo iz srca. Bila je Prva, a on ju je zavaravao i ubijao joj prijatelje dok je bila nenaoružana. Mač je sevao kao munja kroz mlazeve svetlosti, prvo srebrn, a potom crven dok je prolivala krv oko sebe.
<BR>&nbsp;&nbsp;&nbsp;&nbsp;&nbsp;U ovako bliskoj borbi koplja stražara bila su beskorisna. Nijedan vojnik nije mogao da običnim mačem dosegne džinove. Troje morskih putnika probijalo se kroz gužvu ka Kasreinu i bili su neverovatno uspešni.
<BR>&nbsp;&nbsp;&nbsp;&nbsp;&nbsp;Sanomor je, sa Cerom u rukama, poveo Linden i Kovenanta napred. Brin i Kail kao da su se razlivali u pokretu borbe. Okrećući se i udarajući na sve strane, delili su udarce i brzu smrt. Tokom nekoliko trenutaka nezadrživog napada i tačnih udaraca, družina je napredovala kroz dvorište.
<BR>&nbsp;&nbsp;&nbsp;&nbsp;&nbsp;Ali zadatak je ipak bio nemoguć. Neprijatelj je bio brojno nadmoćan; pristizalo je sve više hustina. Da bi izbegao udar koplja, Sanomor je naleteo na Linden. Okliznula se u bari krvi i pala. Topla tečnost zamazala joj je ruke i odeću; Kovenant je prestao da korača. Praznim očima posmatrao je pokrete oko sebe, ali nije reagovao na zveku bitke i krike ranjenih.
<BR>&nbsp;&nbsp;&nbsp;&nbsp;&nbsp;Linden se s mukom podigla na noge i osvrnula se ka Vainu i Findejlu, tražeći pomoć. Vojnici su divlje jurišali na Elohima, ali njihove oštrice prolazile su kroz njega bez učinka. Pred njihovim zapanjenim pogledima, rastopio se i nestao.
<BR>&nbsp;&nbsp;&nbsp;&nbsp;&nbsp;Vain je nepokretno stajao, besciljno se smešeći napadačima. Koplja i mačevi cepali su mu odeću, ali nisu mogli da ga povrede. Udarci su odzvanjali o njega i pretvarali se u opiljke bola za one koji su zamahivali. Izgledao je sposoban da sam savlada sve hustine, kad bi samo rešio da se pokrene.
<BR>&nbsp;&nbsp;&nbsp;&nbsp;&nbsp;Napad je krenuo ka Kovenantu i bio je jedva suzbijen. "Vaine!" pobesnela je Linden. "Učini nešto!" Više puta joj je spasao život. Sada im je svima bila potrebna pomoć.
<BR>&nbsp;&nbsp;&nbsp;&nbsp;&nbsp;Ali demonokot kao da je bio gluv.
<BR>&nbsp;&nbsp;&nbsp;&nbsp;&nbsp;Ugledala je široku, zlatnu omču kako svetluca u vazduhu. Brusobol je dreknuo upozorenje. Prekasno. Omča se spustila na Kovenantovu glavu pre no što je iko stigao da ga spase.
<BR>&nbsp;&nbsp;&nbsp;&nbsp;&nbsp;Sanomor je očajnički oslobodio jednu ruku ispod Cera i pokušao da odgurne lebdeći krug. No, ovaj se sastojao od izmaglice i svetla, i ruka mu je prošla ne ostavljajući traga.
<BR>&nbsp;&nbsp;&nbsp;&nbsp;&nbsp;Čim se omča sklopila oko Kovenanta, kolena su ga izdala.
<BR>&nbsp;&nbsp;&nbsp;&nbsp;&nbsp;Nova je već lebdela u vazduhu. Dolazila je od Kasreina.
<BR>&nbsp;&nbsp;&nbsp;&nbsp;&nbsp;Prema Sanomoru.
<BR>&nbsp;&nbsp;&nbsp;&nbsp;&nbsp;Linden je iznenada shvatila da su stražari i vojnici stali, stvorivši čvrst kordon oko družine.
<BR>&nbsp;&nbsp;&nbsp;&nbsp;&nbsp;Besna i očajna, Prva je prekinula napad. Zajedno sa Lupiženom i Brusbolom, vratila se da pomogne ostalima.
<BR>&nbsp;&nbsp;&nbsp;&nbsp;&nbsp;Linden je jurnula ka Kovenantu, uhvatila ga za glavu i zagledala se u njega. Zamrljanim rukama zamazala mu je majicu.
<BR>&nbsp;&nbsp;&nbsp;&nbsp;&nbsp;Spavao je. Čelo mu se lako mrštilo kao da ima noćnu moru.
<BR>&nbsp;&nbsp;&nbsp;&nbsp;&nbsp;Sanomor je odskočio ispod svetlucavog zlata. Ali hustini su bili spremni, spustivši koplja da ga spreče u bekstvu. Brin i Prva su jurnuli na kordon. Koplja su zakrckala i izlomila se; hustini su popadali. Ali nije bilo vremena.
<BR>&nbsp;&nbsp;&nbsp;&nbsp;&nbsp;Iako se nemi džin trudio da je izbegne, petlja mu se spustila oko glave i odlebdela naniže da pokrije Cera. Sanomor je pao. Osesvešteni haručai se prostro po podu.
<BR>&nbsp;&nbsp;&nbsp;&nbsp;&nbsp;Kasrein je mahnuo monoklom, izvikujući naređenja. Treći krug svetlosti podigao se sa metala, šireći se dok je napredovao. Lupižena ga je udario buzdovanom; ali njegovi udarci nisu mogli ništa protiv čarolije.
<BR>&nbsp;&nbsp;&nbsp;&nbsp;&nbsp;Sa Kovenantom u rukama, Linden nije mogla da se pomeri. Omča se nežno spustila nad nju i povukla je u tamu.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
