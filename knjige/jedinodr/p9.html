<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. ELOHIMFEST
<P>&nbsp;&nbsp;&nbsp;&nbsp;&nbsp;Do đavola!
<BR>&nbsp;&nbsp;&nbsp;&nbsp;&nbsp;Linden nije mogla da se makne. Ošamutila ju je jasnoća kojom su progovorila bezvučna zvona. Zurila je u Dafinu ispruženu ruku. Kao da uopšte nije delovala. Grozničavo je tragala za značenjem muzike.
<BR>&nbsp;&nbsp;&nbsp;&nbsp;&nbsp;Treba da požurimo...
<BR>&nbsp;&nbsp;&nbsp;&nbsp;&nbsp;Je li to stvarno čula - ili joj se učinilo od zbunjenosti? Uči da nas čuje.
<BR>&nbsp;&nbsp;&nbsp;&nbsp;&nbsp;Osetljivost rođena u Domaji sada je naišla na nešto za šta nije bila predviđena. Oni koji su govorili zvonima nisu želeli da ona zna o čemu je reč.
<BR>&nbsp;&nbsp;&nbsp;&nbsp;&nbsp;Trudila se da se usmeri, ali nije uspevala da razabere jezik. Iako se prigušio kad je posegnula za njim, nije sasvim zamukao. Nastavio se na ivici njene svesti kao razgovor brušenih kristala. A ipak joj je izmicao. Što se više trudila da razume, više je zvučao kao obična zvonjava.
<BR>&nbsp;&nbsp;&nbsp;&nbsp;&nbsp;Dafin i Jutarnja Svetlost zurili su u nju kao da mogu da joj čitaju uzburkane misli. Želela je da ostane sama, trebalo joj je vremena da razmisli. No, Elohimi su je stalno gledali. Strepnja u njoj je narastala i shvatila je još jednu potrebu - da prikrije mogućnosti i ograničenja ovog sluha. Ako nije trebalo da otkrije postojanje zvona, moraće da sakrije šta čuje kako bi izvukla korist od njih.
<BR>&nbsp;&nbsp;&nbsp;&nbsp;&nbsp;Morala je da napabirči sve moguće tajne. I pored Dafine prividne ljubaznosti, Elohimi su krili svoje istinske ciljeve. A Kovenant i ostali sadruzi zavise od nje, znali to ili ne. Oni nemaju njen sluh.
<BR>&nbsp;&nbsp;&nbsp;&nbsp;&nbsp;Muzika se nije utišala. Znači da se nije potpuno odala. Zasad. Pokušavajući da sakrije zbunjenost, zatreptala je i nedužno upitala Dafin. "Je li to sve? Završili ste sa ispitivanjem? Pa niste ništa saznali."
<BR>&nbsp;&nbsp;&nbsp;&nbsp;&nbsp;Dafin se vedro nasmejala. "Sunozbore, ovo 'ispitivanje' je kao i 'rad' o kome tako jednoznačno govoriš. Za nas te reči imaju drugo značenje. Zagledala sam se u sebe i prikupila svu istinu o tebi koja mi je potrebna. Hodi sada." Ponovo je ispružila ruku. "Zar nisam rekla da te Elohimfest čeka? Tamo će dolazak Tragede pružiti nov uvid. A izvršićemo i ispitivanja i odgovaranja zbog kojih ste prešli tolike daljine. Zar ne želiš da prisustvuješ tom skupu?"
<BR>&nbsp;&nbsp;&nbsp;&nbsp;&nbsp;"Da", odgovorila je Linden, suzbijajući neugodnost. "To želim." U uznemirujućim značenjima zvona zaboravila je svoje nade. No, treba upozoriti prijatelje. Moraće naći načina da ih upozori na opasnost koju ne mogu da čuju. Kruto je prihvatila Dafinu ruku i pustila da je Elohimka podigne na noge.
<BR>&nbsp;&nbsp;&nbsp;&nbsp;&nbsp;Sišla je niz padinu sa Dafin s jedne i Jutarnjim Svetlom s druge strane, kao stražom.
<BR>&nbsp;&nbsp;&nbsp;&nbsp;&nbsp;Nije imala osećaj pravca, ali nije se protivila Dafinom vođstvu; usmerila se na prikrivanje misli iza maske strogosti.
<BR>&nbsp;&nbsp;&nbsp;&nbsp;&nbsp;Na sve strane širila su se čuda Elemesnedena. Zaslepljujuće drveće i plamteći grmovi, vodoskoci prožeti bojom ćilibara, životinje šarene kao tapiserije; Elohimi su na sve strane prikazivali čuda kao da su bezrazložna - proliveni ostaci njihovog samoposmatranja. Ali sada je svako vedro otelotvorenje za Linden imalo značenje, sluteći opasnost i strepnju. Zvona su joj odzvanjala u glavi. Iako se trudila da ih razume, nisu joj ništa govorila.
<BR>&nbsp;&nbsp;&nbsp;&nbsp;&nbsp;U jednom strašnom trenutku osetila se kao onda kada je prvi put ušla u Veselkamen: zarobljena snagom Santoninove moći, lišena svih razloga koji su ikada davali njenom životu oblik i volju. Ovde je pritisak bio prikriveniji; ali davio ju je kao mirisno ulje i pokrivao je gotovo sve ostalo. Ako Elohimi odluče da je ne puste, nikada neće otići iz Elemesnedena.
<BR>&nbsp;&nbsp;&nbsp;&nbsp;&nbsp;No, ovo svakako nije bio Veselkamen, a Elohimi nisu imali ništa zajedničkog sa Besomucima, jer Dafin osmeh nije sadržao ni nagoveštaj prikrivene zlobe, a oči su joj imale boju mladog prolećnog lišća. A kako je prolazila kraj njih, sva čuda su napuštala zadubljenost u sebe i pridruživala se Sunozboru. Topili su se, kovitlali i zgušnjavali u ljudski oblik, pozdravljajući Linden kao da je naslednik nekog stranog veličanstva, a onda se svrstavali iza nje i ćutke se, zvoneći, kretali ka saboru Elohimfesta. Ogrnuti haljama i pelerinama od svile, kadife i baršuna kao povprka proslave, pratili su Linden kao da joj odaju poštovanje. Ponovo je osetila kako divota klahana deluje na nju, odvlačeći je od nepoverenja.
<BR>&nbsp;&nbsp;&nbsp;&nbsp;&nbsp;Ali kako su Elohimi polazili za njom, predeo iza njih gubio je svu privlačnost i pretvarao se u običnu ustalasanu zemlju pod sivim nebom. Elemesneden je bez delovanja Elohima bio prazan i neplodan kao pustinja.
<BR>&nbsp;&nbsp;&nbsp;&nbsp;&nbsp;Pred njima se videlo jedino istaknuto mesto koje je Linden ugledala u čitavom klahanu - širok prsten mrtvih hrastova. Stajali su, upirući granama u azurno nebo kao ranjeni stražari, označavajući mesto na kome su pomrli pre mnogo eona. Čula su joj pružila uvid u prirodno ustrojstvo drveta, isušenost sokova u srži, crnu i zaboravljenu smrt uspravljenih grana. No, nije razumela zašto prirodno drveće ne može da izdrži prisustvo Elohima.
<BR>&nbsp;&nbsp;&nbsp;&nbsp;&nbsp;Kada se približila, praćena Dafin, Jutarnjim Svetlom i kolonom Elohima, videla je da drveće okružuje nizak, ogoljen brežuljak koji je svetleo naglašenim sjajem kao vilinsko stanište. Kao da je taj breg izvor svog osvetljenja u Elemesnedenu. Ili je možda tako izgledalo jer se nebo nadnosilo nad njim tako da su zajedno stvarali osovinu oko koje su stajali mrtvi hrastovi, ukočeni u pokretu. Dok je prolazila između drveća, Linden se osetila kao da ulazi u središte svetilišta.
<BR>&nbsp;&nbsp;&nbsp;&nbsp;&nbsp;Sa svih strana pristizali su novi Elohimi. Slivali su se napred, svetlucavi, u oblicima svega što Zemlju čini divnom; od tog prizora za trenutak joj se steglo grlo. Nije znala kako da razreši sukobe koje je ovaj narod podsticao u njoj, nije znala gde leži istina. Ali u tom trenutku bila je sigurna da više nikada neće sresti ljude toliko sposobne za lepotu.
<BR>&nbsp;&nbsp;&nbsp;&nbsp;&nbsp;Skrenula je pažnju kada su uz brdo počeli sa raznih strana da se penju ostali učesnici pohoda. Brusobol je pristigao visoko podignute glave i blistavog lica, kao da je oživeo najdragocenija sećanja. Sa druge strane došao je Lupižena. Kada je ugledao Prvu kako prilazi nedaleko od njega, pozdravio ju je uzvikom tako punim ljubavi da su Linden zasuzile oči, pa je za trenutak sve izgledalo čisto.
<BR>&nbsp;&nbsp;&nbsp;&nbsp;&nbsp;Zatreptala je da izbistri pogled i ugledala Sanomorovu visoku priliku kako se promalja iza vrha brda. Kao i Prva, izgleda da nije delio Brusobolovu radost. Ona je delovala mračno i zatvoreno, kao da je teškom mukom izborila pobedu u ispitivanju. No, on je na licu imao izraz dubokog bola, kao da je svestan opasnosti koju zbog nemosti ne može da objasni.
<BR>&nbsp;&nbsp;&nbsp;&nbsp;&nbsp;Podstaknuta onim što je videla u njegovom pogledu, Linden je brzo razgledala brdo, tražeći Kovenanta. Za trenutak ga nigde nije videla, ali gotovo odmah se pojavio sa druge strane i pošao prema njoj.
<BR>&nbsp;&nbsp;&nbsp;&nbsp;&nbsp;Koračao je kao da su mu mišići prezategnuti i krti; zračio je napetošću. Izgleda da ga je ispitivanje mnogo stajalo. Ipak, to što ga je videla i tako ukočenog, stegnutih pesnica, pružilo je Linden plimu olakšanja. Sada više nije bila sama.
<BR>&nbsp;&nbsp;&nbsp;&nbsp;&nbsp;Ukočeno joj je prišao. Oči su mu bile oštre i prkosne kao opiljci liskuna. Napev je bio nekoliko koraka iza njega, smešeći se neprirodno kao da je na iglama. Kad joj je Kovenant prišao bliže sa svim grubim osećanjima, Lindenino olakšanje pretvorilo se u strepnju i gnev. Poželela je da drekne na Napeva: 'Šta si mu to učinio?'
<BR>&nbsp;&nbsp;&nbsp;&nbsp;&nbsp;Kovenant se zaustavio pred njom, pogrbljenih ramena. "Jesi li dobro?" upitao je napetim glasom.
<BR>&nbsp;&nbsp;&nbsp;&nbsp;&nbsp;Slegnula je ramenima da bi otresla površinsko značenje pitanja. Šta ti je Napev učinio? Želela je da ga zagrli, ali nije znala kako. Nikada nije znala kako da mu pomogne. Mračno se savladala i potražila način da ga upozori na ono što je otkrila. Nije uspevala da smisli reči koje bi delovale dovoljno nedužno, pa je zato namerno progovorila potpuno nemarnim glasom i rizikovala da saopšti: "Volela bih kad bismo mogli da porazgovaramo. Kail je bio u pravu."
<BR>&nbsp;&nbsp;&nbsp;&nbsp;&nbsp;"I meni se čini." Glas mu je bio oštar. Od kako su se prvi put sreli sa Elohimima, bio je na ivici nasilja. Sada je zvučao kao da je na ivici erupcije. "Napev je pokušao da me nagovori da mu dam prsten."
<BR>&nbsp;&nbsp;&nbsp;&nbsp;&nbsp;Linden je zinula. Razgovor sa Dafin nije je pripremio za mogućnost da će sa ostalim saputnicima biti postupano daleko grublje.
<BR>&nbsp;&nbsp;&nbsp;&nbsp;&nbsp;"Imao je svašta da mi ispriča o tome", nastavio je Kovenant. Iza prividne smirenosti sav se tresao. "Elohimi smatraju sebe središtem Zemlje. Ako je verovati Napevu, ovde se dešava sve što je važno. Ostatak sveta samo je senka koju baca Elemesneden. Kletnik i Kob Sunca samo su simptomi. Stvarna bolest je nešto drugo - nije se pretrgao da mi objasni šta. Nešto u vezi sa tamom koja preti srcu Zemlje. Hoće moj prsten. Hoće divlju magiju. Tako bi mogao da napadne bolest."
<BR>&nbsp;&nbsp;&nbsp;&nbsp;&nbsp;Linden je zaustila da se pobuni. Pa njemu to ne treba. On je Zemna moć. Ali nije bila sigurna sme li to da otkrije.
<BR>&nbsp;&nbsp;&nbsp;&nbsp;&nbsp;"Kada sam odbio, rekao mi je da nije ni važno." Napevovo lice bilo je puno samouverene sigurnosti. "Ako mu je verovati, ja nisam važan. Već sam poražen." Kovenant kao da je odgrizao reči i osećao gorčinu iz njih. "Šta god da mi se desi, svejedno je."
<BR>&nbsp;&nbsp;&nbsp;&nbsp;&nbsp;Linden se trgla. Pokušala je da mu stavi do znanja kako ga razume. "Sada znaš kako se ja stalno osećam."
<BR>&nbsp;&nbsp;&nbsp;&nbsp;&nbsp;No, nije uspelo. Kovenant se namrštio. Pogled mu je bio oštar kao opiljak kamena. "Ne moraš me podsećati." Džinovi su se okupili iza njega i slušali su ga sa nerazumevanjem. No, on je bio obuzet gorčinom i kao da nije bio svestan koliki bol nanosi Linden. "Šta misliš, zašto si ovde? Svi očekuju kad ću posrnuti."
<BR>&nbsp;&nbsp;&nbsp;&nbsp;&nbsp;"Ja ne!" obrecnula se na njega, ne mareći više što bi ga mogla povrediti. "Nisam tako mislila."
<BR>&nbsp;&nbsp;&nbsp;&nbsp;&nbsp;Toliki bes ga je zaustavio. Pogledao ju je u oči, napet od sećanja i straha. Kada je ponovo progovorio, uspeo je da povrati bar deo samokontrole. "Žao mi je. Ne snalazim se dobro. Ne volim što sam ovoliko opasan."
<BR>&nbsp;&nbsp;&nbsp;&nbsp;&nbsp;Prihvatila je izvinjenje krutim klimanjem glave. Šta drugo da uradi? I dok je govorio, njegova svrha ojačala je do granitne snage. Ali nije znala koja je njegova svrha. Koliko daleko namerava da ide?
<BR>&nbsp;&nbsp;&nbsp;&nbsp;&nbsp;Držeći se kao kamen, okrenuo se od nje, pogledao džinove i kratko ih pozdravio. Prva nije mogla da odagna iz pogleda zabrinutost. Lupižena je zračio jasnim saosećanjem koje nije govoirlo ništa o ispitivanju koje je sam prošao; no, Brusobol je delovao rastrzano, kao da ne uspeva da spoji Kovenantov izveštaj i Lindenino držanje sa svojim iskustvom. Linden se ponovo upitala kakvu pogodbu se tako očito spremao da sklopi.
<BR>&nbsp;&nbsp;&nbsp;&nbsp;&nbsp;Pristizalo je sve više Elohima i sada ih je bilo toliko da su ispunili unutrašnji krug ispod hrastova i doprli sve do polovine brda. Njihovo kretanje stvaralo je tihi mrmor, ali prolazili su jedni između drugih bez razgovora. Bili su staloženi i smireni kao da su udubljeni u svoja samoposmatranja. Samo su zvona odavala postojanje kontakta. Linden se namrštila, opet pokušavajući da nasluti značenje zvonjave, ali ova je ostala čudna i nedodirljiva kao strani jezik blizak po zvuku, ali ne i po značenju.
<BR>&nbsp;&nbsp;&nbsp;&nbsp;&nbsp;A onda joj je pažnju privukao nailazak novog Elohima. Nije ga primetila kada je ušao u prsten. Ni bleda koža ni svetao ogrtač nisu ga izdvajali od ostalih. Ali kada je prišao bliže - naizgled besciljno koračajući oko brda - privukao joj je pažnju kao magnet. Uzdrhtala je od pogleda na njega. To je bio prvi Elohim koga je videla da izgleda jadno.
<BR>&nbsp;&nbsp;&nbsp;&nbsp;&nbsp;Izabrao je oblik koji je izgledao kao da je istrošen i istesan od nedaća. Udovi su mu bili mršavi, pa su se videli prepleteni mišići; koža mu je bila bleda kao da se sastoji od ožiljaka; kosa mu je visila preko ramena kao snop neobrađenog srebra. Čelo, obrazi i uglovi očiju bili su mu prekriveni borama uklesanim nevoljama i strepnjama. Kapci oko žutih očiju bili su mu tamni kao od davnih jada. A kretao se kruto kao da je upravo prebijen.
<BR>&nbsp;&nbsp;&nbsp;&nbsp;&nbsp;Nije prišao družini, nego je zašao među Elohime, ne obraćajući pažnju na njih kao ni oni na njega. Zureći za njim, Linden je rešila da rizikuje još jedno pitanje. "Ko je to?" obratila se Dafin.
<BR>&nbsp;&nbsp;&nbsp;&nbsp;&nbsp;Elohimka je odgovorila, ne gledajući ni njega ni Linden: "To je Findejl, Određeni."
<BR>&nbsp;&nbsp;&nbsp;&nbsp;&nbsp;"Određeni?" Linden se nije predavala. "Šta to znači."
<BR>&nbsp;&nbsp;&nbsp;&nbsp;&nbsp;Ostali saputnici pažljivo su slušali. Iako nisu imali vid kao ona, svakako su primetili Findejla. Okružen mnogim elegantnim Elohimima, on je nosio svoje bolove kao tragove muka.
<BR>&nbsp;&nbsp;&nbsp;&nbsp;&nbsp;"Sunozbore", vedro je rekla Dafin, "on nosi težak teret. Određen je da podnese cenu naše mudrosti.
<BR>&nbsp;&nbsp;&nbsp;&nbsp;&nbsp;Naš narod je ujedinjen vizijom. Govorila sam ti o tome. Istine koje Jutarnje Svetlo nalazi u sebi, posedujem i ja. Na taj način postajemo snažni i sigurni. Ali u tolikoj snazi i sigurnosti takođe ima opasnosti. Istina koju neko vidi može proći nezapaženo kod ostalih. Ne priznajemo rado takve stvari, jer kako bi neko od nas rekao drugome 'Moja istina je veća od tvoje'? A nema nikoga na svetu ko bi mogao da nam se usprotivi. No, deo naše mudrosti je i oprez.
<BR>&nbsp;&nbsp;&nbsp;&nbsp;&nbsp;Stoga se, kad god na Zemlji postoji potreba za nama, određuje neko da bude naša mudrost. Njegovi zadaci su različiti, u zavinosti od potrebe. U nekom razdoblju potrebno je da Određeni poriče naše jedinstvo i time nas tera da tražimo dublje istine. U nekom drugom on biva imenovan da bi ispunio to jedinstvo." Glas joj je za trenutak postao ozbiljniji. "U svim razdobljima Određeni plaća cenu sumnje. Findejl će rizikovati svoj život zbog usuda Zemlje."
<BR>&nbsp;&nbsp;&nbsp;&nbsp;&nbsp;Usud? Linden je osetila bol od te reči. Kako? Je li Findejl kao Kovenant - pa prihvata da plati cenu umesto čitavog naroda? Kakvu cenu? Šta su to Elohimi videli da bi se osetili odgovorni - a da pri tom ipak ne požele da im objasne?
<BR>&nbsp;&nbsp;&nbsp;&nbsp;&nbsp;Šta oni znaju o Opakom? Je li on Napevova senka?
<BR>&nbsp;&nbsp;&nbsp;&nbsp;&nbsp;I dalje je pogledom pratila Findejla. No, dok se borila sa zbunjenošću, na brdu se odigrala promena. Svi Elohimi prestali su da se kreću, a Dafin se nasmešila kao da očekuje nešto. "Ah, Sunozbore", šapnula je, "dolazi Trageda. Sada počinje Elohimfest."
<BR>&nbsp;&nbsp;&nbsp;&nbsp;&nbsp;Trageda? - nemo je upitala Linden. Zvona nisu odgovorila.
<BR>&nbsp;&nbsp;&nbsp;&nbsp;&nbsp;Svi Elohimi okrenuli su se ulevo. Kada je pogledala u tom pravcu, videla je priliku načinjenu od svetla kako se približava kroz hrastove. Kao da je donosila olakšanje suvim granama. Ušla je u prsten ponosnim i smirenim korakom ministranta i prošla između ljudi do vrha brda. Tu se zaustavila i pogledala članove pohoda.
<BR>&nbsp;&nbsp;&nbsp;&nbsp;&nbsp;Žena je bila visoka i dražesna kao svetlo dragulja. Kosa joj je blistala. Čitavim telom rasipala je odbleske kao more pod mesečinom. Haljina joj je bila istkana od dijamanata i ukrašena rubinima. Oreol duginih boja odvajao ju je od drveća i neba u pozadini. To je bila Trageda i stajala je na vrhu brda kao kruna svih čuda Elemesnedena.
<BR>&nbsp;&nbsp;&nbsp;&nbsp;&nbsp;Prešla je dostojanstvenim pogledom preko družine, stigla do Linden i stala da je gleda u oči. Linden je osetila da joj kolena klecaju pod tim pogledom. Poželela je da obori pogled pred ovom veličanstvenom pojavom. Pred ovakvom ženom svakako se moglo ponašati samo ponizno. Brusobol se već spustio na kolena, a ostali džinovi sledili su njegov primer.
<BR>&nbsp;&nbsp;&nbsp;&nbsp;&nbsp;No, Kovenant je i dalje uspravno stajao, kao kip isklesan od čvrstih kostiju i neprolaznosti. Ni Elohimi nisu ukazali Tragedi nikakav znak poštovanja, osim što su se smesta utišali. Samo su zvona ostala, zvučeći kao da slave nekoga. Linden je ukočila zglobove i potrudila se da deluje što čvršće pred veličanstvenim pogledom ove žene.
<BR>&nbsp;&nbsp;&nbsp;&nbsp;&nbsp;Trageda je konačno sklonila pogled, a Linden se gotovo skljokala od olakšanja. Trageda je podigla ruke i obratila se svom narodu glasom nalik na zvonjavu lakih kristala. "Došla sam. Počnimo."
<BR>&nbsp;&nbsp;&nbsp;&nbsp;&nbsp;Elohimfest je smesta počeo, bez upozorenja i bez priprema.
<BR>&nbsp;&nbsp;&nbsp;&nbsp;&nbsp;Nebo je potamnelo kao da nad Elemesnedenom pada noć, otvarajući pogled na svod bez zvezda. Elohimi su primali svetlost od Tragede. Obavijali su breg kao ogrtač, šarolik i živ. Njihovo svetlucanje kao da je poticalo od Tragedinih ispruženih ruku. Tirkizna i purpurna svetla, smaragd i blistava belina, pojačavali su se kao tinjanje, narastajući ka plamenu. Sa brda je nicala plamena duga. A kako se svetlost pojačavala, počinjao je da duva vetar.
<BR>&nbsp;&nbsp;&nbsp;&nbsp;&nbsp;Zahvatio je Lindeninu košulju i prošao joj kroz kosu kao ledeni prsti aveti. Uhvatila se za Kovenanta, tražeći podršku; ali nekako je uspela da ga izgubi. Ostala je sama u prigušenom svetlucanju i vetru. Narastao je i pritiskao je sve dok se nije zateturala. Tama je bujala, a sa njom i svetla. Nije uspevala da vidi džinove, nije mogla da dotakne nijednog Elohima. Sva materija u Elemesnedenu pretvorila se u vetar, a vetar je kružio oko brda kao da ga je Trageda dovela, rađajući ga jednostavnim rečima prizivanja.
<BR>&nbsp;&nbsp;&nbsp;&nbsp;&nbsp;Linden se ponovo zateturala i pala; i zemlja ispod nje bila je oduvana nekuda. Kugle elohimskog svetla dizale su se nad njom. Kovitlale su se naviše kao iskre plamena u srcu Zemlje, leteći pravo ka nebu. Prazan svod pretvorio se u vrtoglavi cilj. Linden je pošla za njima, bespomoćno se tumbajući u vetru.
<BR>&nbsp;&nbsp;&nbsp;&nbsp;&nbsp;No, kako se podizala, trapavo, smrtno telo počelo je da lebdi. Breg je sada videla u dubini kao jezero ponoći na dnu neumornog kovitlaca. Ostavila ga je za sobom i zaplovila uz reku iskri. Vatre su gorele sa svih strana kao izmenjena zvona. A kovitlac ju je nosio sve više.
<BR>&nbsp;&nbsp;&nbsp;&nbsp;&nbsp;Noć se odjednom pretvorila u istinsku noć i vetar ju je poneo dalje ka nebu prošaranom zvezdama. U svetlosti vatri videla je kako i ona i Elohimi izviru iz krečnjačkog izvora kao vodoskok i kruže naviše. Pod njom se u tami raširio maidan, ali brzo je nestao kada je nastavila da se penje. Oko livade zatvorio se Drvobreg; planine su zatvorile Drvobreg. Dizala se sve više u kovitlacu, nemoguće, sve bliže zvezdana.
<BR>&nbsp;&nbsp;&nbsp;&nbsp;&nbsp;Nije disala, nije se sećala kako se diše. Čuđenje ju je otrglo od svesti o sebi - letela je kao krpica tame u jatu iskri. Obzorje neosvetljene Zemlje skupljalo se kako je napredovala ka zvezdama. Iz samog središta kugle podizala se plamena pupčana vrpca, nalik na kovitlac večnosti.
<BR>&nbsp;&nbsp;&nbsp;&nbsp;&nbsp;A onda više nije imala ništa za šta bi se uhvatila. Nije više imala sebe. Predstavljala je neosvetljenu česticu među savršenim draguljima, dragulji su bili zvezde, a ponori oko nje i u njoj bili su bezdani i neshvatljivi - provalije hladne kao umiranje, prazne kao smrt. Nije postojala pod veličanstvenim nebesima. Njihova usamljenička i zbunjujuća lepota uzdizala joj je i umrtvljavala dušu. Osećala je ushićenje i uništenje kao da su to dve poslednje preostale misli; a kada je izgubila ravnotežu, spotakla se i počela da pada glavačke ka čvrstom tlu brda, zaplakala je od bezimene tuge.
<BR>&nbsp;&nbsp;&nbsp;&nbsp;&nbsp;Postepeno je do nje doprla činjenica da leži na zemlji, a krik joj se pretvorio u tihe suze gubitka, olašanja i čuđenja.
<BR>&nbsp;&nbsp;&nbsp;&nbsp;&nbsp;Kraj sebe je čula Kovenantovo stenjanje. Pogledala ga je očima zamagljenim od slabosti. Stajao je na sve četiri, ukočen pod nebesima. Oči su mu bile pune užasa zbog usuda zvezda.
<BR>&nbsp;&nbsp;&nbsp;&nbsp;&nbsp;"Đubrad", dahtao je. "Zar hoćete da mi slomite srce?"
<BR>&nbsp;&nbsp;&nbsp;&nbsp;&nbsp;Linden je pokušala da ga dosegne, ali nije mogla da se pomeri. U umu su joj govorila zvona. Kako su Elohimi polako zadobijali ljudski oblik na brdu, vraćajući svetlost nebu, njihov nemi jezik za trenutak je postao razumljiv.
<BR>&nbsp;&nbsp;&nbsp;&nbsp;&nbsp;Jedan niz zvona je govorio:
<BR>&nbsp;&nbsp;&nbsp;&nbsp;&nbsp;- Zar on stvarno smatra da su nam namere takve?
<BR>&nbsp;&nbsp;&nbsp;&nbsp;&nbsp;Drugi je odgovarao:
<BR>&nbsp;&nbsp;&nbsp;&nbsp;&nbsp;- Pa zar nisu?
<BR>&nbsp;&nbsp;&nbsp;&nbsp;&nbsp;A onda se ovaj razgovor utopio u metalne, kristalne i drvene zvuke uobičajene zvonjave - podsećajući na sve, ne odajući ništa.
<BR>&nbsp;&nbsp;&nbsp;&nbsp;&nbsp;Zatresla je glavom, trudeći se da ponovo uhvati jezik. Ali kada je uspela da žmirkanjem razbistri pogled, ugledala je pred sobom Findejla Određenog.
<BR>&nbsp;&nbsp;&nbsp;&nbsp;&nbsp;Kruto se sagnuo i pomogao joj da ustane. "Sunozbore." Glas mu je zvučao otupljeno od retke upotrebe. "Namera nam je da služimo životu na Zemlji što bolje možemo. Taj život je i naš."
<BR>&nbsp;&nbsp;&nbsp;&nbsp;&nbsp;No, ona se u sebi još pribirala. Njegove reči kao da nisu imale sadržaj; misli su joj pošle u drugom pravcu. Njegove bolne, žute oči bile su prve naizgled iskrene u Elemesnedenu. Grlo joj je još bilo stegnuto od bola zvezda. Mogla je da govori samo promuklim šapatom. "Zašto hoćete da mu naudite?"
<BR>&nbsp;&nbsp;&nbsp;&nbsp;&nbsp;Nije skrenuo pogled, ali ruke su mu zadrhtale. Odgovorio je sasvim tiho, kako ga niko drugi ne bi čuo. "Ne želimo da mu naudimo. Želimo samo da sprečimo da on naudi drugima." Onda se naglo okrenuo, kao da ne može da podnese ostalo što je želeo da kaže.
<BR>&nbsp;&nbsp;&nbsp;&nbsp;&nbsp;Malo dalje, četvoro džinova polako se podizalo na noge. Izgledali su ošamućeno, zbunjeni vizijom. Sanomor je pomogao Kovenantu da ustane. Elohimi su se opet okupljali na padinama. Još jednom je razumela zvona.
<BR>&nbsp;&nbsp;&nbsp;&nbsp;&nbsp;Da su nam namere takve? Želela je da razgovara sa Kovenantom i džinovima, da čuje njihovo mišljenje o onome što je čula. Pa zar nisu? Kakvo zlo Elohimi misle da će sprečiti time što bi povredili ili ponizili Kovenanta? I zašto se ne slažu oko toga? U čemu je razlika između Dafin i Napeva?
<BR>&nbsp;&nbsp;&nbsp;&nbsp;&nbsp;Na vrhu brda stajala je Trageda, čekajući. Bila je obavijena blistanjem kao ćilibarnom opnom iz koje će se svakog časa pojaviti da zadivi goste Elohimfesta - pojava koju niko ne može poreći. Čvrsto je uhvatila Lindenin pogled i više ga nije puštala.
<BR>&nbsp;&nbsp;&nbsp;&nbsp;&nbsp;"Sunozbore." Tragedin glas ličio je na svetlost njene odežde. "Elohimfest je počeo. Ono što se desilo jeste srž naših bića. Bićeš mudra da ga zadržiš u srcu i potrudiš se da razumeš. Ali to je prošlo, a pred nama stoji cilj koji vas je doveo k nama. Hodi." Mislostivo je mahnula rukom. "Razgovaraćemo o tome."
<BR>&nbsp;&nbsp;&nbsp;&nbsp;&nbsp;Linden je poslušala kao da ju je Tragedin okret lišio volje. No, smesta je osetila olakšanje, jer je ustanovila da je ostali saputnici neće ostaviti samu. Kovenant joj je stao uz bok, a džinovi su pošli ka njoj. Zajedno su prošli kroz Elohime i popeli se uz padinu.
<BR>&nbsp;&nbsp;&nbsp;&nbsp;&nbsp;Zaustavili su se blizu vrha brda. Tragedina visina i izdignuti položaj omogućili su joj da se gleda oči u oči sa Brusobolom i Sanomorom, ali usmerila je pažnju samo na Linden. Linden se osećala ogoljeno pod tim magičnom pogledom; no, prizvala je odlučnost i ostala uspravno.
<BR>&nbsp;&nbsp;&nbsp;&nbsp;&nbsp;"Sunozbore", počela je Trageda, "džin Mrkotrag Brusobol ti je svakako preneo svoja znanja o Elemesnedenu. Tako znaš da se naši darovi ne predaju slobodno. Imamo mnogo veoma opasnih stvari koje poklanjamo samo uz veliku pažnju. A neželjeno znanje ili moć brzo iščeznu. Ako se ne okrenu protiv ruke koja ih drži, svakako gube svu vrednost. Osim toga, imamo malo razloga da se radujemo upadima sa ivica Zemlje. Zato želimo da dobijemo cenu za ono što se traži od nas - i da odbijemo sve zahteve ako onaj ko traži nema čime da nas zauzvrat zadovoljni.
<BR>&nbsp;&nbsp;&nbsp;&nbsp;&nbsp;Ali ti si Sunozbor i jasno je koliko je tvoj pohod u hitnji. Zato od tebe i tvojih saputnika neću tražiti nikakvu razmenu. Ako vaše potrebe leže u našim moćima, ispunićemo ih bez cene."
<BR>&nbsp;&nbsp;&nbsp;&nbsp;&nbsp;Bez...? Linden je zurila u Tragedu. Zvonjava u glavi joj je narastala, mrseći joj misli. Kao da su se svi Elohimi usmerili na nju i Tragedu.
<BR>&nbsp;&nbsp;&nbsp;&nbsp;&nbsp;"Možeš da govoriš." Tragedin ton vrlo je blago nagoveštavao nestrpljenje.
<BR>&nbsp;&nbsp;&nbsp;&nbsp;&nbsp;Linden je jeknula u sebi. Blagi Bože. Pogledala je saputnike, tražeći pomoć. Trebalo je da zna šta da kaže, trebalo je da se pripremi za ovo. No, očekivala je pregovore, a ne poklone. Tragedina ponuda i zvona potpuno su je zbunili.
<BR>&nbsp;&nbsp;&nbsp;&nbsp;&nbsp;Zaustavio ju je pogled na Brusobolovo lice. Sve njegove sumnje su iščilele. Smesta je iskoristila priliku. Trebaće joj malo vremena da se pribere. Ne gledajući Tragedu, progovorila je što je mirnije mogla. "Ja sam ovde stranac. Neka prvo govori Brusobol."
<BR>&nbsp;&nbsp;&nbsp;&nbsp;&nbsp;Osetila je da pritisak Tragedinog pogleda prelazi na kapetana. "Onda, govori, Mrkotraže Brusobole", milostivo je rekla Elohimka.
<BR>&nbsp;&nbsp;&nbsp;&nbsp;&nbsp;Prva, koja je stajala kraj njega, ukočila se kao da ne može da poveruje kako nema nikakve opasnosti po njega. Ipak, nije mogla da mu uskrati klimanje glave u znak slaganja. Lupižena je radoznalo gledao kapetana. Sanomorov pogled bio je mračan, kao da mu neko unutrašnje opažanje smeta da vidi brata.
<BR>&nbsp;&nbsp;&nbsp;&nbsp;&nbsp;Kada je Brusobol koraknuo napred, ispod čupavih obrva blesnula mu je nada, nalik na zvezde. "Počastvovan sam", rekao je prigušenim glasom. "Ne želim ništa za sebe. Želim za Palamara Sanomora, mog brata."
<BR>&nbsp;&nbsp;&nbsp;&nbsp;&nbsp;Sanomor se smesta zagledao u njega.
<BR>&nbsp;&nbsp;&nbsp;&nbsp;&nbsp;"Sigurno vam je jasna njegova nevolja", nastavio je Brusobol. "Zemljo-vid ga muči i zbog tih patnji ostao je bez glasa. No, taj isti Zemljo-vid nas vodi u Potrazi, kako bismo se suprotstavili velikom zlu na Zemlji. Dar koji tražim jeste dar glasa za njega, kako bi nas bolje vodio - i kako bi mu bar malo bili olakšani bolovi."
<BR>&nbsp;&nbsp;&nbsp;&nbsp;&nbsp;Naglo je zaćutao, očito se savlađujući da ne počne da preklinje. U stegnutim mišićima na vratu videlo mu se pulsiranje od pokušaja da ućutka burna osećanja dok je Trageda gledala Sanomora.
<BR>&nbsp;&nbsp;&nbsp;&nbsp;&nbsp;Sanomor je odgovorio izrazom bespomoćne i neočekivane žudnje. U čitavom čvornovatom telu videlo se koliko duboko želi reči, neki način kojim bi olakšao sebi ogroman teret Zemljo-vida - ili ispitivanja kome je bio podvrgnut. Delovao je kao da je upravo ugledao spasilačnko svetlo na samoj ivici usuda.
<BR>&nbsp;&nbsp;&nbsp;&nbsp;&nbsp;No, Trageda ga je gledala samo trenutak, a onda se ponovo obratila Brusobolu. Zvučala je pomalo nezainteresovano. "Tvom bratu se glas svakako može vratiti. Ali ne znaš šta si zapravo tražio. Njegova nemost potiče od Zemljo-vida kao što dan potiče od sunca. Da bismo ti dali to što tražiš, morali bismo da mu oslepimo oči vizije. To nećemo. Ne bismo ga ubili da si zatražio. Isto tako nećemo da mu nanesemo ni ovo zlo."
<BR>&nbsp;&nbsp;&nbsp;&nbsp;&nbsp;Brusobol je razrogačio oči. Videlo se da se sprema na pobunu, jer su se želja i strepnja borili u njemu. No, Trageda je rekla 'Ja sam govorila' takvom čvrstinom da se Brusobol zateturao.
<BR>&nbsp;&nbsp;&nbsp;&nbsp;&nbsp;Na Sanomorovom licu kratkotrajna svestlost pretvorila se u pepeo. Oslonio se o bratovljevo rame kao da mu treba podrška. Brusobol mu nije uzvratio. Kao džin, izgleda nije mogao da razume kako se nada koju je toliko dugo i rešeno negovao može odbiti u nekoliko reči. Nije ni pokušao da prikrije bol od koga mu se lice izobličilo.
<BR>&nbsp;&nbsp;&nbsp;&nbsp;&nbsp;Pri pogledu na njega, Linden je zadrhtala od iznenadnog besa. Milostivost Elohima očito je samo maska za surovost sličnu grubosti. Nije verovala Tragedi. Ovi ljudi su otelotvorenje Zemne moći. Kako onda ne mogu...?
<BR>&nbsp;&nbsp;&nbsp;&nbsp;&nbsp;Ne. Nije tačno da ne mogu. Oni neće.
<BR>&nbsp;&nbsp;&nbsp;&nbsp;&nbsp;Sada više nije oklevala da pogleda Tragedu. Kovenant je pokušao da joj nešto kaže, ali nije ga slušala. Besno gledajući naviše, imenovala je poklon kojeg je nameravala da zatraži.
<BR>&nbsp;&nbsp;&nbsp;&nbsp;&nbsp;"Ako je to tačno, onda ćeš mi verovatno reći da ne možete ništa ni sa Kovenantovim otrovom."
<BR>&nbsp;&nbsp;&nbsp;&nbsp;&nbsp;Iza leđa je osetila da su joj se saputnici ukočili od iznenađenja i iščekivanja - nespremni na njen neočekivani zahtev, uznemireni tako otvorenim gnevom. No, nije obraćala pažnju ni na njih, uzdrhtalo usmerena na Tragedin pogled.
<BR>&nbsp;&nbsp;&nbsp;&nbsp;&nbsp;"Ne tražim da mu izlečite lepru. To ima suviše mnogo značenja. Ali otrov! Ubija ga. Čini ga opasnim i po njega i po ostale oko njega. To je verovatno najgore što mu je Kletnik ikada učinio. Hoćeš li mi reći da ni sa tim ništa ne možete učiniti?"
<BR>&nbsp;&nbsp;&nbsp;&nbsp;&nbsp;Zvona su zvučala uvređeno i zabrinuto. Jedno je govorilo:
<BR>&nbsp;&nbsp;&nbsp;&nbsp;&nbsp;- Vrlo neučtivo prihvata našu dobrodošlicu.
<BR>&nbsp;&nbsp;&nbsp;&nbsp;&nbsp;Drugo je odgovaralo:
<BR>&nbsp;&nbsp;&nbsp;&nbsp;&nbsp;- Ima i razloga. Naša dobrodošlica nije bila nimalo ljubazna.
<BR>&nbsp;&nbsp;&nbsp;&nbsp;&nbsp;Ubacilo se i treće:
<BR>&nbsp;&nbsp;&nbsp;&nbsp;&nbsp;- Naš put je preopasan za ljubaznosti. Ne smemo mu dozvoliti da uništi Zemlju.
<BR>&nbsp;&nbsp;&nbsp;&nbsp;&nbsp;Linden ih nije slušala. Usmerila je sav gnev na Tragedu, čekajući da visoka žena prihvati ili odbije jasno izrečenu optužbu.
<BR>&nbsp;&nbsp;&nbsp;&nbsp;&nbsp;"Sunozbore." Tragedin glas očvrsnuo je kao da opominje. "Vidim taj otrov o kome govoriš. Jasan je u njemu - kao i zlo koje zoveš lepra. No, mi nemamo leka za njega. To je moć - koja može služiti dobru ili zlu - i suviše je duboko usađena u njegovo biće da bi se mogla iskoreniti. Hoćeš li da mu iščupamo korene života? Moć je život, a njemu koreni leže u otrovu i lepri. Cena takve pomoći bila bi gubitak svih moći, zauvek."
<BR>&nbsp;&nbsp;&nbsp;&nbsp;&nbsp;Linden je i dalje gledala Tragedu. Od besa je u njoj planulo svo staro gnušanje od uzaludnosti. Nije mogla da podnese što ostaje tako beskorisna. Kovenant ju je dozivao po imenu, pokušavajući da je odvrati, upozori ili obuzda. No, bilo joj je dosta izgovora i tajenja. Nasilje koje je tinjalo ispod površine Elemesnedena sada je planulo u njoj.
<BR>&nbsp;&nbsp;&nbsp;&nbsp;&nbsp;"U redu!" prasnula je, izazivajući Tragedu da slično odgovori, iako je znala da bi je Elohimka mogla ugasiti kao sveću. "Zaboravi. Ne možete ništa sa otrovom." Iskrivila je usta. "Ne možete vratiti glas Sanomoru. U redu. Kad tako kažeš. Ima nešto što prokleto sigurno možete."
<BR>&nbsp;&nbsp;&nbsp;&nbsp;&nbsp;"Odabrana!" upozorila ju je Prva, ali Linden nije prekinula.
<BR>&nbsp;&nbsp;&nbsp;&nbsp;&nbsp;"Možete da se sa nama borite protiv Opakog."
<BR>&nbsp;&nbsp;&nbsp;&nbsp;&nbsp;Džinovi su istog trenutka zapanjeno zaćutali. Kovenant je tiho opsovao, kao da mu takav zahtev nikada ne bi pao na pamet. No, njen ključali bes nije joj dopuštao da se zaustavi.
<BR>&nbsp;&nbsp;&nbsp;&nbsp;&nbsp;Trageda se nije ni pomerila. Kao da je i ona bila iznenađena.
<BR>&nbsp;&nbsp;&nbsp;&nbsp;&nbsp;"Sedite ovde u vašem klahanu", nastavila je Linden, birajući reči kao argumente optužbe, "puštate da vreme prolazi kao da nikakvo zlo ni opasnost na svetu ne smeju da utiču na vaše uzvišeno samoposmatranje, a mogli biste nešto i da učinite! Vi ste Zemna Moć! Vi ste načinjeni od Zemne Moći. Možete da zaustavite Kob Sunca - povratite Zakon - porazite poglavara Kletnika - samo kad biste se potrudili!
<BR>&nbsp;&nbsp;&nbsp;&nbsp;&nbsp;Pogledaj se samo!" nastavila je. "Stojiš na vrhu kako bi nas gledala odozgo. A možda i imaš pravo na to. Otelotvorena Zemna Moć je toliko moćna da vam moramo delovati jadno i smešno. Ali mi bar pokušavamo!" Brusobol i Sanomor su povređeni. Kovenant je odbijen. Čitav pohod je izdan. Bacala je rečenice kao projektile, pokušavaući da u Tragedi nađe i napadne neko ranjivo mesto ili savest. "Kletnik pokušava da uništi Domaju. A ako uspe, neće se tu zaustaviti. On želi čitavu Zemlju. U ovom trenutku njegovi jedini neprijatelji su jadni, smešni smrtnici - kao mi. U ime najobičnijeg stida, ako već ne nečeg drugog, trebalo bi da ste voljni da ga zaustavite!"
<BR>&nbsp;&nbsp;&nbsp;&nbsp;&nbsp;Kada je zaćutala, jer ponestalo joj je reči, oko brega su se podigli glasovi - izrazi besa, zabrinutosti, nezadovoljstva. Najjasnije se izdvojio Napevov uzvik. "Tragedo, ovo je neoprostivo!"
<BR>&nbsp;&nbsp;&nbsp;&nbsp;&nbsp;"Ne!" odvratila je Trageda. To je zaustavilo proteste Elohima. "Ona je Sunozbor i njoj ću oprostiti!"
<BR>&nbsp;&nbsp;&nbsp;&nbsp;&nbsp;Ovako neočekivan odgovor izmakao je Lindenin oslonac. U sebi se zaljuljala; gnev joj je oslabio od iznenađenja. Posustala je od stalnog zvuka zvonjave. Jedva je uspevala da izdrži Tragedin pogled dok je ova govorila.
<BR>&nbsp;&nbsp;&nbsp;&nbsp;&nbsp;"Sunozbore", rekla je sa prizvukom žaljenja ili tuge, "to što ti zoveš Zemna Moć naš je Gmra." Kao i Dafin, nejasno je izgovorila reč pa je zvučala i kao Gral i kao Glas. "Ti veruješ da je to predmet suverene moći. U osnovi, to je opravdano verovanje. Ali zar si prešla tako dalek put, a da nisi razmela koliko je moć bespomoćna? Mi smo to što jesmo - a ono što nismo ne možemo ni postati. Onaj koga zoveš Opakim stvorenje je potpuno druge vrste. Mi smo nemoćni protiv njega. To je naš Gmra. Osim toga, Elemesneden je naše središte kao što je i središte Zemlje. Ne želimo da idemo van njegovih granica."
<BR>&nbsp;&nbsp;&nbsp;&nbsp;&nbsp;Linden je poželela da krikne. Lažeš! Sva je gorela od protesta i želje da vikne. No, Kovenant joj je sasvim prišao. Stegao ju je troprstom šakom kao kandžama, zabijajući prste sve dublje kao da želi da je fizički kontroliše.
<BR>&nbsp;&nbsp;&nbsp;&nbsp;&nbsp;"Ona govori istinu." Obraćao se njoj, ali gledao je Tragedu kao da je konačno našao put svoje svrhe. Linden je osetila u njemu bes jednak svome - bes od koga se držao kruto kao kost. "Zemna Moć nije odgovor na Opačiju. Inače Kevin nikada ne bi bio naveden na Obred Obesvećenja. On je bio gospodar Zakona i Zemne Moći, ali nije mu to bilo potrebno. Ne bi uspeo da time spase Domaju.
<BR>&nbsp;&nbsp;&nbsp;&nbsp;&nbsp;Zato smo Domaji potrebni mi. Zbog divlje magije. Ona potiče izvan Svoda Vremena. Kao i Kletnik. Može da učini stvari koje Zemnoj Moći nisu moguće."
<BR>&nbsp;&nbsp;&nbsp;&nbsp;&nbsp;"Onda se sve svodi na ovo." Brusobolov glas nadjačao je Kovenanta. Otvoren bol u glasu davao mu je dostojanstveno držanje; govorio je kao da izriče presudu Elohimima. "U svim krajevima Zemlje pričaju se legende o Elemesnedenu. Elohimi su u njima narod koji vlada vilinskim moćima i čudima, nečim najvišim i najdragocenijim što postoji. Džinovi rado i često pričaju o tome i oni koji su imali sreću da ih ovde dočekaju dobrodošlicom smatraju se blagoslovenima.
<BR>&nbsp;&nbsp;&nbsp;&nbsp;&nbsp;Ali mi nismo dobili dobrodošlicu o kojoj svet priča sa tolikom čežnjom. Nismo dobili ni darove koji su neophodni za opstanak sveta. Umesto toga, oteli su nam sadruge haručaije, a mi smo poniženi. I zavedeni smo pri traženju darova. Ponudili ste ih bez cene, ali to nije pravo, jer znači da se ne možemo buniti zbog odbijanja. Elemesneden se tužno promenio i nemam želje da ovu priču pronesem kroz svet."
<BR>&nbsp;&nbsp;&nbsp;&nbsp;&nbsp;Linden ga je žudno slušala. Zgrozio ju je Kovenantov stav. Zar misli da je pravo što je Napev želeo njegov prsten? Zar ne čuje zvona?
<BR>&nbsp;&nbsp;&nbsp;&nbsp;&nbsp;Jedno od njih je govorilo:
<BR>&nbsp;&nbsp;&nbsp;&nbsp;&nbsp;- Zbori istinu. Nismo više ono što smo bili.
<BR>&nbsp;&nbsp;&nbsp;&nbsp;&nbsp;Odgovorio je tamniji ton:
<BR>&nbsp;&nbsp;&nbsp;&nbsp;&nbsp;- Ne. Samo su ovi smrtnici bezobrazniji od svih drugih.
<BR>&nbsp;&nbsp;&nbsp;&nbsp;&nbsp;Prvo je odgovorilo:
<BR>&nbsp;&nbsp;&nbsp;&nbsp;&nbsp;- Ne. Mi smo postali bezobrazniji. Zar u ranijim vremenima ne bismo preuzeli na sebe ovu cenu? A sada tražimo da je on snosi, kako bismo mi bili pošteđeni.
<BR>&nbsp;&nbsp;&nbsp;&nbsp;&nbsp;Smesta se umešalo treće:
<BR>&nbsp;&nbsp;&nbsp;&nbsp;&nbsp;- Zaboravljate da je on opasan sam po sebi. Odabrali smo jedini put koji nudi nadu i nama i Zemlji. No, Određenom se i dalje može dopasti da plati cenu.
<BR>&nbsp;&nbsp;&nbsp;&nbsp;&nbsp;A Elohimfest se nastavljao kao da nema zvonjave. Trageda je kruto govorila. "Mrkotraže Brusobole, slobodno si govorio. Sada ćuti." No, njegovo dostojanstvo bilo je van domašaja prekora. Uperila je pogled u Linden. "Jesi li zadovoljna?" upitala je.
<BR>&nbsp;&nbsp;&nbsp;&nbsp;&nbsp;"Zadovoljna?" zaustila je Linden. "Jesi li ti lu..."
<BR>&nbsp;&nbsp;&nbsp;&nbsp;&nbsp;Zaustavio ju je Kovenantov stisak. Zario joj je prste u rame, zahtevajući da se savlada. Pre no što je stigla da se oslobodi, da mu u lice kaže koliko je glup, on se obratio Tragedi. "Ne. Sve ovo je nevažno. Nismo zato došli." Zvučao je kao da je upravo našao novi način da se žrtvuje.
<BR>&nbsp;&nbsp;&nbsp;&nbsp;&nbsp;"Nastavi, prstenošo", rekla je Trageda ravnim glasom. Svetlost u njenoj kosi i odeći kao da je pokazivala da je spremna za sve što će uslediti.
<BR>&nbsp;&nbsp;&nbsp;&nbsp;&nbsp;"Tačno je da Zemna Moć nije odgovor na Opačiju." Govorio je oštro kao led. "Ali Kob Sunca je nešto drugo. To je pitanje Zemne Moći. Ako je ne zaustavimo, izješće srce Zemlje."
<BR>&nbsp;&nbsp;&nbsp;&nbsp;&nbsp;Zastao je. Trageda je mirno čekala nastavak.
<BR>&nbsp;&nbsp;&nbsp;&nbsp;&nbsp;I Linden je čekala. Nepoverenje u Elohime u njoj se pretvorilo u bezimeni užas. Nagonski je strepela od Kovenantovih namera.
<BR>&nbsp;&nbsp;&nbsp;&nbsp;&nbsp;"Želim da načinim novo Žezlo Zakona." Glas mu je bio pun rizika. "Način da se borimo. Zato smo ovde. Moramo naći Jedino Drvo." Polako je pustio Lindenino rame, oslobodio je i zakoračio u stranu kao da hoće da je poštedi svoje opasnosti. "Želim da nam kažete gde je ono."
<BR>&nbsp;&nbsp;&nbsp;&nbsp;&nbsp;Zvona su istog časa glasno zazvonila. Jedno je udaralo:
<BR>&nbsp;&nbsp;&nbsp;&nbsp;&nbsp;- Nemoj, Tragedo. Naše nade biće izgubljene.
<BR>&nbsp;&nbsp;&nbsp;&nbsp;&nbsp;Od nje je došao kristalni odgovor:
<BR>&nbsp;&nbsp;&nbsp;&nbsp;&nbsp;- Razumem i slažem se. Neću.
<BR>&nbsp;&nbsp;&nbsp;&nbsp;&nbsp;No, njen pogled ničim nije odavao ovaj razgovor. Gledala je Kovenanta otvoreno, gotovo sa uživanjem. "Prstenošo", pažljivo je rekla, "ne treba ti to znanje. Već je položeno u tvoj um."
<BR>&nbsp;&nbsp;&nbsp;&nbsp;&nbsp;Odgovorio joj je jednako spremno i pažljivo. "To je tačno. Dao mi ga je Kaer-Kaveral. Rekao je 'Znanje je u tebi, iako ga ne vidiš. Ali kada dođe pravo vreme, naći ćeš načina da otvoriš moj dar'. Ali ne znam kako da dospem do njega."
<BR>&nbsp;&nbsp;&nbsp;&nbsp;&nbsp;Zvonjava se utišala, nalik na prigušeno disanje. No, Linden je shvatila značenje zvona. Na ovaj trenutak su čekali.
<BR>&nbsp;&nbsp;&nbsp;&nbsp;&nbsp;U naletu shvatanja, pokušala je da se baci na Kovenanta. U njoj su odzvanjale reči suviše brze da ih izgovori: Oni već znaju gde je Drvo, ovo su čekali, zar ne razumeš, Kletnik je stigao ovamo pre nas! Ali kretala se presporo, okovana smrtnošću. Srce kao da joj se smrzlo između dva otkucaja; dah joj nije ulazio u pluća. Jedva je uspela da se okrene kada je on progovorio kao da zna da srlja u nesreću.
<BR>&nbsp;&nbsp;&nbsp;&nbsp;&nbsp;"Želim da mi otvorite to znanje. Želim da mi otvorite um."
<BR>&nbsp;&nbsp;&nbsp;&nbsp;&nbsp;Trageda se na vrhu brda smešila.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
