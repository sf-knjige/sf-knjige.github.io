<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. MAJČINO DETE
<P>&nbsp;&nbsp;&nbsp;&nbsp;&nbsp;Linden je konačno osetila bol u ruci. Krv joj se pretvorila u kiselinu, polako izjedajući put od ramena duž nerava sve do lakta. Podlaktica i šaka i dalje su joj ostale neosetljive i teške kao mrtvo meso; ali sada je znala da će se na kraju sasvim oporaviti. Svaki osetljivi centimetar mišice odmah je počinjao da peče i boli od tuge.
<BR>&nbsp;&nbsp;&nbsp;&nbsp;&nbsp;Taj bol zahtevao je pažnju i svest, kao kazna. Staro, crno raspoloženje stalno joj se vraćalo, kao magla, da joj zakloni predele uma; a bol ga je neprekidno suzbijao. Ionako me nikad nisi volela. Kada je pogledala kroz prozor kabine u sivo jutro razbijeno nad ustalasanim morem, oči su joj se zamaglile i zasuzile kao da ju je ošamutila čista osujećenost. Desna ruka ležala joj je u krilu. Masirala ju je levom, grubo, stalno, pokušavajući da utisne neko značenje u nepokretne prste. Cere! - ječala je u sebi. Ježila se od pomisli na ono što je učinila.
<BR>&nbsp;&nbsp;&nbsp;&nbsp;&nbsp;Sedela je u kabini, onako kako ju je smestio Lupižena kada ju je doveo dole. Njegova zabrinutost ispoljavala se mumlanjem i lošim šalama, oklevajućim ponudama tešenja; ali nije znao šta da učini, pa ju je ostavio samu. Ubrzo posle svitanja - bledog svitanja, zaklonjenog oblacima - vratio se sa poslužavnikom hrane. Nije mu ništa rekla. Bila je suviše svesna ko je to poslužuje. Lupižena, ne Kail. Presuda haručaija visila je nad njom kao da je počinila neoprostive zločine.
<BR>&nbsp;&nbsp;&nbsp;&nbsp;&nbsp;Razumela je Kaila. Nije znao kako da oprosti. I to je bilo pravo. Ni ona nije znala.
<BR>&nbsp;&nbsp;&nbsp;&nbsp;&nbsp;Pečenje joj se širilo duž bicepsa. Možda bi trebalo da skine i opere odeću. No, Cerova krv joj je odgovarala. Nije mogla da spere tu sramotu, kao što Kovenant nije mogao da ukloni lepru. Mučeći se na raspeću krivice i očaja, držao se podalje od nje kao da ne zaslužuje njenu brigu; a ona nije imala prilike da ga dodirne. Jedan dodir bio bi dovoljan. Njegov izgled kada ga je srela prilikom ulaska u njega, kada mu se otvorila i spasla ga od uticaja Elohima, predstavljao je unutrašnji bol za koji nije imala lek - slika mila i draga kao ljubav. No, Kail mu je dosad sigurno ispričao o Ceru. Sve što je možda osećao prema njoj sada će se pretvoriti u mržnju. Nije znala kako to da podnese.
<BR>&nbsp;&nbsp;&nbsp;&nbsp;&nbsp;Ipak, morala je da podnese. Suviše je već bežala u životu. Bol se u njoj širio sve dok nije ispunio kabinu. Nikada neće zaboraviti krv kako se cedi, ritmički, smrtonosno, kroz stisak Cerovih pesnica. Ustala je. Pantalone su joj grebale noge i već su joj oderale kožu. Neosetljiva šaka mlatarala joj je kraj boka kao da je treba iščupati. Kruto je prišla vratima, otvorila ih i pošla da se suoči sa svojim teretom.
<BR>&nbsp;&nbsp;&nbsp;&nbsp;&nbsp;Bilo joj je teško da se popne na zadnju palubu. Već skoro dva dana nije ništa jela. Napori prethodne noći su je iscrpli. A Dragulj Zvezdoputa nije mirno plovio. Talasi su bili visoki i dromond se propinjao preko njih kao da je posle gubitka srednjeg jarbola postao nesiguran. No, kroz zvuke vetra i mora čula je glasove kako se zabrinuto sudaraju. Taj sukob ju je privukao kao što svetlo privlači noćne leptire.
<BR>&nbsp;&nbsp;&nbsp;&nbsp;&nbsp;Naleti vetra su se valjali preko nje kada je izišla preko visokog praga na zadnju palubu. Sunce je bilo jedva vidljivo iza sivih oblaka koji su pokrivali more, izlivajući kišu negde drugde, daleko od obale Bhrathairdoma i od Velike Pustinje.
<BR>&nbsp;&nbsp;&nbsp;&nbsp;&nbsp;Nije se više videla ni obala. Džinobrod je plovio ka severozapadu, sekući zapenušane talase; jedra su prigušeno lepetala, boreći se sa nesigurnim vetrovima. Linden se osvrnula po palubi i utvrdila da je Lupižena zaista uspeo da popravi bok broda i mesto gde se nalazio hranohol, ponovo učinivši dromond plovnim. Čak se potrudio da od ostataka načini improvizovanu ostavu. I ovako uznemirena, osetila je nalet iznenadne zahvalnosti prema izobličenom džinu. I on je, na svoj način, bio iscelitelj.
<BR>&nbsp;&nbsp;&nbsp;&nbsp;&nbsp;No, ipak nije bilo u njegovim moćima da izleči nesigurnost kretanja Dragulja Zvezdoputa bez srednjeg jarbola. Bilo je neverovatno kako je Sedmoruk uspeo da manevrima nadvlada ratne brodove Bhrathaira. Džinobrod je ličio na Kovenantovu desnu šaku, nepotpunu i nepreciznu.
<BR>&nbsp;&nbsp;&nbsp;&nbsp;&nbsp;Ipak, Kovenant je ljutito stajao nasred zadnje palube kao da tu pripada, kao da ima pravo. S jedne strane stajali su mu Prva i Lupižena; Sa druge Brin i Kail. Zaćutali su kada je Linden izišla na palubu. Okrenuli su lica ka njoj, pa je videla da je ona bila predmet malopređašnje rasprave.
<BR>&nbsp;&nbsp;&nbsp;&nbsp;&nbsp;Kovenantova majica još je nosila crne otiske šaka od krvi hustina, kojima ga je isprljala u dvorištu Prvog Uvoja.
<BR>&nbsp;&nbsp;&nbsp;&nbsp;&nbsp;Povremeno se sa krmene palube čuo Brusobolov glas kako upravlja džinobrodom. Pošto joj hranohol više nije smetao da gleda napred, videla je da je Findejl ponovo zauzeo svoje mesto na pramcu. Vain je ostao da stoji tamo gde je prvi put stupio na palubu kada se ukrcao na brod.
<BR>&nbsp;&nbsp;&nbsp;&nbsp;&nbsp;Sanomora nije nigde bilo. Linden je utvrdila da joj nedostaje. Možda bi on stao na njenu stranu.
<BR>&nbsp;&nbsp;&nbsp;&nbsp;&nbsp;Kruto je pošla napred. Lice joj je bilo ukočeno, iz straha da će zaplakati. Vetar joj je bacao davno neopranu kosu na obraze. Pod drugim okolnostima gadila bi se tolike prljavštine. Imala je lekarski nagon za čistoćom; nešto u njoj uvek se ponosilo sjajem njene kose. Ali sada je prihvatila aljkav izgled na isti način kao i tamne mrlje na pantalonama. I to je bilo pravo.
<BR>&nbsp;&nbsp;&nbsp;&nbsp;&nbsp;Iznenada se oglasio Lupižena. "Odabrana", rekao je gotovo grozničavo, "Kovenant Džinoljub opisao nam je obračun sa Kasreinom od Vrtloga. Ta priča izazvala je veliki broj pitanja, na koja bi Određeni mogao da odgovori ako tako odluči - ili ako se potrudimo da ga ubedimo. On vidi nekakvu neobjašnjivu opasnost u..."
<BR>&nbsp;&nbsp;&nbsp;&nbsp;&nbsp;Brin je hladno prekinuo džina. Glas mu je bio bezizražajan, ali govorio je oštro kao bič. "A Kail je pričao Prapoglavaru o Cerovoj smrti. Preneo mu je način na koji si htela da je ubrzaš."
<BR>&nbsp;&nbsp;&nbsp;&nbsp;&nbsp;Linden je nehotice pocrvenela. Zgrčila je šaku kao da će se pobuniti. No, ruka joj je i dalje beživotno visila.
<BR>&nbsp;&nbsp;&nbsp;&nbsp;&nbsp;"Odabrana." Prva je govorila stegnutog grla, kao da su reči oružje koje pokušava da kontroliše. "Nema potreba da budeš svedok našeg neslaganja. Svima je jasno da si veoma opterećena i umorna. Zašto se ne vratiš u svoju kabinu da jedeš i spavaš?"
<BR>&nbsp;&nbsp;&nbsp;&nbsp;&nbsp;Brin je nepokretno slušao. Čim je završila, otvoreno joj se suprotstavio. "Postoji potreba. Ona je ruka Izopačenja među nama, i želela je Cerovu smrt kada je zadobio smrtonosnu ranu namenjenu njoj." Govorio je bezizražajnim glasom, koji je prilično ličio na sarkazam. "Neka odgovara - ako je u stanju."
<BR>&nbsp;&nbsp;&nbsp;&nbsp;&nbsp;"Hej!" obrecnuo se Lupižena. Izobličeno lice bilo mu je puno gneva. Linden ga još nije videla takvog. "Žurno presuđuješ, haručai. Čuo si, kao i svi, reči Elohima. Kovenantu Džinoljubu je rekao: 'Ućutkana je kao što si ti bio ućutkan na Elohimfestu.' A primivši na sebe taj teret, spasla nam je živote iz dubina Peskodrža. Zašto je onda optužuješ za to što je učinila?"
<BR>&nbsp;&nbsp;&nbsp;&nbsp;&nbsp;Kovenant je zurio u Linden kao da je gluv za okolne rasprave. Ipak, videlo se da mu se na svaku izgovorenu reč jedva primetno trzaju mišići u uglovima očiju i usana. Brada i vreli pogled činili su ga neobično sličnim onom starcu koji joj je nekada davno rekao: Budi što jesi. No, koža mu je bila obojena otrovom; a ispod površine ležala je lepra, kao konačno ubeđenje ili ludilo, nepobediva i uporna. Bio je siguran u to - i ni u šta drugo, ni u sebe ni u nju.
<BR>&nbsp;&nbsp;&nbsp;&nbsp;&nbsp;Zar ti nisi zla?
<BR>&nbsp;&nbsp;&nbsp;&nbsp;&nbsp;Obuzeta slabošću, želela je da ga zamoli, da ga preklinje da opozove te užasne reči, iako ih nije on izgovorio. No, Brin je bacao na nju optužbe i nije mogla da ga prenebregne.
<BR>&nbsp;&nbsp;&nbsp;&nbsp;&nbsp;"Ne, džine", odgovorio je haručai Lupiženi. "Ti si prebrz. Razmisli. Dok je na njemu bilo ćutanje Elohima, Prapoglavar Tomas Kovenant nije činio ništa. Nije pokazivao ni znanje ni svest. A ona je bila sposobna da dela, zar ne?"
<BR>&nbsp;&nbsp;&nbsp;&nbsp;&nbsp;Lupižena je zaustio da odgovori, ali Brin ga je preduhitrio. "I zar nismo čuli šta joj je rekao Gibon-Besomuk? Rekao je 'Posebno si odabrana za ovo obesvećenje'. A od tada, zar nisu sva njena dela donosila zlo na naše glave?" Lupižena je opet zaustio da se pobuni; ali haručai je ponovo bio brži. "Kada je Prapoglavar pao pod Besomuka, njeno oklevanje" - zlokobno je naglasio tu reč - "ugrozilo je i njega i Dragulj Zvezdoputa. Kada su Elohimi pokušali da ga liše naše zaštite, naredila nam je da odemo, predajući ga time zlim namerama tog naroda. Iako je dobila pravo da se uplete, odbijala je da upotrebi svoj vid kako bi ga spasla od usuda.
<BR>&nbsp;&nbsp;&nbsp;&nbsp;&nbsp;Dalje, džine", nastavio je Brin, nastavljajući nabrajanje krivica, "nije ni pokušala da održi Prapoglavarovo ćutanje. Zabranila nam je da napadnemo Kasreina u Hergromovu zaštitu, kada nam je Kemper bio sam na dohvat ruke. Navela nas je da se vratimo u Peskodrž kada je čak i Određeni savetovao da bežimo. Nije nam ukazala nikakvu pomoć sve dok Hergrom nije bio ubijen i Cer ranjen - dok se nismo našli u Kemperovoj tamnici i nije nam ostala nikakva druga pomoć.
<BR>&nbsp;&nbsp;&nbsp;&nbsp;&nbsp;Slušaj me." Sada se obraćao Prvoj - a reči kao da su bile komadići leda. "U našem narodu, kazivači često pričaju o Krvnoj gardi koja je služila drevnim poglavarima Domaje - i o Kevinu Zemljogubu, koji je izveo Obred Obesvećenja. Tim ludačkim činom došao je kraj drevnim poglavarima, jer su Obesvećenjem ostali razvlašćeni. I tako je trebalo da završi i Krvna garda. Zar se nisu zarekli da čuvaju poglavare ili umru? A ipak su istrajali, jer ih je Kevin Zemljogub poslao od sebe pre no što je počeo Obred. Poslušali su ga, ne znajući šta mu je na srcu.
<BR>&nbsp;&nbsp;&nbsp;&nbsp;&nbsp;Iz te poslušnosti potekla je sumnja Krvne garde, a sumnjom su otvorena vrata Izopačenju. Greška Krvne garde sastoji se u tome što nisu procenili Kevina Zemljoguba - ili što ga nisu dobro procenili. Stoga je Izopačenje izišlo nakraj sa drevnim poglavarima i sa Krvnom gardom. A i novi poglavari bi tako pali, da nije Prapoglavar preuzeo na sebe teret Domaje.
<BR>&nbsp;&nbsp;&nbsp;&nbsp;&nbsp;A sada vam kažem: nećemo da ponovimo takvu grešku. Čistota svake službe leži u onima koji služe, a ne u onima kojima se služi, i nećemo da izopačimo sebe poverenjem u one koji su lažni.
<BR>&nbsp;&nbsp;&nbsp;&nbsp;&nbsp;Čujete li, džinovi?" zaključio je ravnim glasom. "Nećemo da ponovo pogrešno procenimo tamo gde treba proceniti. A procenili smo ovu Linden Averi. Ona je lažna - lažna za Prapoglavara, lažna za nas, lažna za Domaju. Pokušala je da ubije Cera u trenutku njegove poslednje potrebe. Ona je ruka Izopačenja među nama. Moramo se osvetiti."
<BR>&nbsp;&nbsp;&nbsp;&nbsp;&nbsp;Na to se Kovenant primetno trgao. Prva je prostrelila Brina pogledom. Lupižena ga je užasnuto gledao. No, Linden se usmerila samo na Kovenanta. Brinov zahtev nije je iznenadio. Van Peskozida, njegova očita ravnodušnost prema Hergromovoj smrti samo je prikrivala bes dubok koliko i obaveza koju je preuzeo. No, Kovenantovo ćutanje pogodilo ju je kao poslednje odbijanje. Nije je više gledao. Od početka je sumnjao u nju. Želela je da mu priđe, da ga udara pesnicama sve dok joj nečim ne odgovori. Zar to misliš o meni? No, jedva je mogla da pomeri ruku u ramenu, a lakat i dalje nije osećala.
<BR>&nbsp;&nbsp;&nbsp;&nbsp;&nbsp;Šum jedara još je više naglašavao ćutanje. Linden je osećala da joj vetar lepi košulju za telo. Prva je izgledala zatvoreno, zamišljeno. Kao da je poverovala slici koju je stvorio Brin. Linden je osećala da se i sama koleba. Svi ovi ljudi potiskivali su je ka tami koja je vrebala kao Besomuk na dnu njenog srca.
<BR>&nbsp;&nbsp;&nbsp;&nbsp;&nbsp;Tišinu je prekinula Prva. "Ja zapovedam Potragom. Iako vi niste džinovi - i niste mi podređeni - prihvatili ste naše ortaštvo i prihvatićete i moju presudu u ovome." Nije izgledala preteći. Kazala je to jednostavno, kao oštrica mača. "Kakvu osvetu želite?"
<BR>&nbsp;&nbsp;&nbsp;&nbsp;&nbsp;Brin je odgovorio bez oklevanja. "Neka izgovori ime Peščane gorgone."
<BR>&nbsp;&nbsp;&nbsp;&nbsp;&nbsp;Vazduh kao da se za trenutak zaledio, kao da su se svi vetrovi sveta užasnuli oštrinom Brinove presude. Linden je osetila da joj se paluba naginje pod nogama; vrtelo joj se u glavi. Izgovori...
<BR>&nbsp;&nbsp;&nbsp;&nbsp;&nbsp;Zar to misliš o meni?
<BR>&nbsp;&nbsp;&nbsp;&nbsp;&nbsp;Kroz užas su polako prodrle reči. Prva je govorila glasom promuklim od savladanog besa.
<BR>&nbsp;&nbsp;&nbsp;&nbsp;&nbsp;"Odabrana, zar nećeš da odgovoriš?"
<BR>&nbsp;&nbsp;&nbsp;&nbsp;&nbsp;Linden se trudila da se pribere. Kovenant nije rekao nijednu reč u njenu odbranu. Stajao je i čekao, kao što su čekali džinovi i haručai. Utrnula ruka mlitavo ju je udarila po butini, ali napor je bio uzaludan. I dalje nije mogla da je oseti.
<BR>&nbsp;&nbsp;&nbsp;&nbsp;&nbsp;"Ne", promuklo je rekla.
<BR>&nbsp;&nbsp;&nbsp;&nbsp;&nbsp;Prva je zaustila da se pobuni. Lupižena je iskrivio lice kao da će kriknuti. Linden ih je oboje ućutkala.
<BR>&nbsp;&nbsp;&nbsp;&nbsp;&nbsp;"Nemaju pravo."
<BR>&nbsp;&nbsp;&nbsp;&nbsp;&nbsp;Brin je pomerio usne, ali obrecnula se na njega. "Nemaš pravo."
<BR>&nbsp;&nbsp;&nbsp;&nbsp;&nbsp;Na zadnjoj palubi vladala je potpuna tišina. Džinovi su je gledali sa jarbola, slušajući kroz šum mora i lepet jedara. Brinovo lice zatvorilo se pred njom. Uložila je napor i primorala sebe da se suoči sa dubokim nemirom u Kovenantovom pogledu.
<BR>&nbsp;&nbsp;&nbsp;&nbsp;&nbsp;"Jesi li se ikada upitao zašto se Kevin Zemljogub odlučio na Obred Obesvećenja?" Drhtala je sve do srži kostiju. "Mora da je bio sjajan čovek, ili bar moćan" - izgovorila je tu reč kao da je se gadi - "kada je Krvna garda bila voljna da se odrekne smrti, pa čak i sna kako bi mu služili. Pa šta mu se desilo?"
<BR>&nbsp;&nbsp;&nbsp;&nbsp;&nbsp;Uvidela je da će Kovenant možda pokušati da odgovori. Nije mu dopustila. "Ja ću ti reći. Desila mu se prokleta Krvna garda. Nije bilo dosta što nije uspeo - što nije mogao da spase Domaju. Morao je da se suoči i sa njima. Stajali su tamo kao svemoćni bogovi i služili ga dok je gubio sve što je voleo." Glas joj je zvučao sarkastično. To joj je bilo poslednja odbrana od tamnog mesta ka kome se polako približavala. Ionako me nikada nisi volela. "Isuse Hriste! Nikakvo čudo što je poludeo od očajanja. Kako bi i mogao da očuva makar delić samopoštovanja kad su ga okruživali takvi ljudi? Sigurno je pomislio da nema drugog izbora do da uništi sve što ih nije dostojno."
<BR>&nbsp;&nbsp;&nbsp;&nbsp;&nbsp;Videla je šok na Kovenantovom licu, odbijanje na Brinovom. Nastavila je, drhteći. "A sada ti radiš to isto." Usmerila je grozničavu molbu pravo ka Kovenantovom srcu. "Imaš svu moć sveta, a tako si čist. Sve što radiš potpuno je posvećeno." Posvećeno na način koji je činio sve njene odluke kukavičkim i ništavnim. "Sve oko sebe navodiš na ovakvo ponašanje." A ja nemam moći da ti se suprotstavim. Nije moja...
<BR>&nbsp;&nbsp;&nbsp;&nbsp;&nbsp;Tu se zaustavila. Uprkos tome što se bedno osećala, nije mogla da ka okrivi za ono što je sama učinila. Ozbiljno bi shvatio takvu optužbu - a nije je zasluživao. Gorka od bola zbog razlike između njegovih i njenih patnji, kruto je završila. "Nemaš pravo."
<BR>&nbsp;&nbsp;&nbsp;&nbsp;&nbsp;Kovenant nije odgovorio. Nije više gledao u nju. Zagledao se u kamenu palubu kao da se stidi ili preklinje.
<BR>&nbsp;&nbsp;&nbsp;&nbsp;&nbsp;No, Brin nije ćutao. "Linden Averi." Glas mu je bio ravan i bezosećajan kao lice usuda. "Da li zaista tvrdiš da je Krvna garda izazvala očajanje Kevina Zemljoguba?"
<BR>&nbsp;&nbsp;&nbsp;&nbsp;&nbsp;Nije mu odgovorila. Bila je usmerena na Kovenanta i nije imala vremena ni za koga drugog.
<BR>&nbsp;&nbsp;&nbsp;&nbsp;&nbsp;Iznenada se nešto u njemu prelomilo. Zamahnuo je pesnicama kroz vazduh; divlja magija ostavila je u ćutanju srebrni luk. Plamen je gotovo odmah nestao, ali nije otvorio pesnice. "Linden." Glas mu je zvučao pridavljeno - istovremeno grub i nežan. "Šta ti je bilo sa rukom?"
<BR>&nbsp;&nbsp;&nbsp;&nbsp;&nbsp;Iznenadio ju je. Džinovi su piljili u njega. Kailovo čelo se zatalasalo kao da će se namrštiti. No, taj kratki plamsaj vatre privukao je pažnju čitavog skupa. Sukob se smesta izmenio. Više nije bilo rasprave između Linden i haručaija. Sada je reč bila o Kovenantu i njoj, o njemu i o svakom ko bi se usudio da mu protivureči. A znala je da će morati da mu odgovori. Izgubila je svaku drugu odbranu od njegovog gneva.
<BR>&nbsp;&nbsp;&nbsp;&nbsp;&nbsp;Ipak, samo gađenje od onoga što je uradila učinilo je reči opakim. "Kail me je šutnuo. Da me spreči da ubijem Cera."
<BR>&nbsp;&nbsp;&nbsp;&nbsp;&nbsp;Od te otvorene izjave, Kovenant je dahnuo kroz zube kao od naglog bola.
<BR>&nbsp;&nbsp;&nbsp;&nbsp;&nbsp;Brin je klimnuo glavom. Ako su ga Lindenine optužbe i povredile, nije to ničim pokazao.
<BR>&nbsp;&nbsp;&nbsp;&nbsp;&nbsp;Kovenant se za trenutak trudio da shvati. Onda je promrmljao. "U redu. To je dovoljno."
<BR>&nbsp;&nbsp;&nbsp;&nbsp;&nbsp;Haručai nije odustajao. "Prapoglavaru, mora biti odmazde."
<BR>&nbsp;&nbsp;&nbsp;&nbsp;&nbsp;"Ne", odgovorio je Kovenant kao da je čuo neki drugi odgovor. "Ona je lekar. Spasava živote. Zar ne misliš da je već dovoljno propatila?"
<BR>&nbsp;&nbsp;&nbsp;&nbsp;&nbsp;"Ne znam ništa o tome", uzvaratio je Brin. "Znam samo da je pokušala da ubije Cera."
<BR>&nbsp;&nbsp;&nbsp;&nbsp;&nbsp;Kovenant je bez ikakvog prelaza počeo da viče. "Baš me briga!" Obrušio se na Brina kao da mu gnev nanosi bol. "Ona me je spasla! Spasla je sve nas! Zar misliš da je to bilo lako? Neću da joj okrenem leđa samo zato što je učinila nešto što ja ne razumem!"
<BR>&nbsp;&nbsp;&nbsp;&nbsp;&nbsp;"Prapoglavaru..." počeo je Brin.
<BR>&nbsp;&nbsp;&nbsp;&nbsp;&nbsp;"Ne!" Kovenantov gnev bio je toliko pun nagoveštaja moći da se paluba zaljuljala pod Lindeninim nogama. "Već si otišao predaleko!" Grudi su mu se grčile od napora da se savlada. "U Andelejnu - sa Mrtvima - Elena je govorila o njoj. Rekla je 'Čuvaj je, voljeni, kako bi na kraju mogla da nas sve isceli.'Elena", ponovio je. "Vrhovni poglavar. Volela me je, i to ju je ubilo. Ali nije važno. Ne dozvoljavam da se tako ponašate prema njoj." Glas mu je postao hrapav od napora da se savlada. "Možda joj ne veruješ." Osakaćenom šakom rasipao je po vazduhu nagoveštaje vatre. "Možda ne veruješ ni meni." Nije uspeo da savlada krik. "Ali. boga mi, ostavićeš je na miru!"
<BR>&nbsp;&nbsp;&nbsp;&nbsp;&nbsp;Brin nije odgovorio. Nepomičnim očima žmirkao je kao da se pita je li Kovenant pri sebi.
<BR>&nbsp;&nbsp;&nbsp;&nbsp;&nbsp;Istog časa iz svakog obrisa Kovenantovog tela sinulo je svetlo na ivici vatre. Ožiljci na podlaktici sinuli su kao zmijski zubi. Tako je viknuo da se sve zanjihalo od udara sile.
<BR>&nbsp;&nbsp;&nbsp;&nbsp;&nbsp;"Da li me čuješ?"
<BR>&nbsp;&nbsp;&nbsp;&nbsp;&nbsp;Brin i Kail ustuknuli su za korak kao da ih je zgrozila Kovenantova moć. Smesta su mu se zajedno naklonili onako kako su mu se desetine haručaija poklonile kada se vratio sa Zlatosinja noseći u rukama Lorikov kril i njihovu slobodu. "Prapoglavaru", s poštovanjem je rekao Brin. "Čujemo te."
<BR>&nbsp;&nbsp;&nbsp;&nbsp;&nbsp;Dahćući kroz zube, Kovenant je suzbio vatru.
<BR>&nbsp;&nbsp;&nbsp;&nbsp;&nbsp;Sledećeg časa kraj njega se pojavio Findejl. Lice Određenog bilo je izbrazdano strepnjom i ozlojeđenošću; progovorio je kao da pokušavaa da na neko vreme privuče Kovenantovu pažnju.
<BR>&nbsp;&nbsp;&nbsp;&nbsp;&nbsp;"Prstenošo, oni te čuju. Čuju te svi koji žive na Zemlji. Samo ti nemaš uši. Zar ti nisam govorio i govorio da ne smeš podizati tu divlju magiju? Ti si opasnost po one koje misliš da voliš."
<BR>&nbsp;&nbsp;&nbsp;&nbsp;&nbsp;Kovenant se okrenuo ka Elohimu. Kažiprstom troprste šake pritisnuo mu je grudi kao da označava mesto na kome će ga napasti.
<BR>&nbsp;&nbsp;&nbsp;&nbsp;&nbsp;"Ako nećeš da odgovoriš na pitanja", zarežao je, "nemoj da mi se obraćaš uopšte. Da ste svi vi imali imalo savesti, ne bi se desilo ništa od svega ovoga."
<BR>&nbsp;&nbsp;&nbsp;&nbsp;&nbsp;Findejl je za trenutak gledao Kovenantov gnev žutim očima. Onda je tiho upitao: "Zar ti nismo sačuvali dušu?"
<BR>&nbsp;&nbsp;&nbsp;&nbsp;&nbsp;Nije čekao odgovor. Okrenuo se, pun dostojanstva od starog bola, i vratio se na svoje mesto na pramcu.
<BR>&nbsp;&nbsp;&nbsp;&nbsp;&nbsp;Kovenant se odmah okrenuo ka Linden. Pritisak je u njemu goreo, vreo kao uvek; primorao ju je da ga jasnije vidi. To nije imalo veze sa Findejlom - ni sa haručaijima. Iznenađeno je ustanovila da on od početka nije nameravao da dopusti nikakvu odmazdu nad njom. Bio je pun bola zbog Cera i Hergroma - gotovo lud od otrova i moći - zgrožen onim što je počinila. Ali nije ni razmišljao o kažnjavanju.
<BR>&nbsp;&nbsp;&nbsp;&nbsp;&nbsp;Nije joj dao vremena da razmišlja. "Hodi sa mnom." Glas mu je bio bespogovoran kao kod haručaija. Oštro se okrenuo i pošao ka novom spoju prednje i zadnje palube. Izgledalo je kao da je odabrao to mesto kako ih ne bi prisluškivali. Ili da ne bi predstavljao opasnost po jarbole i jedra.
<BR>&nbsp;&nbsp;&nbsp;&nbsp;&nbsp;Izobličeno lice Lupižene bilo je puno olakšanja i iščekivanja, neravnomerno raspoređenih. Prva je podigla ruku ka čelu oznojenom od uznemirenosti, ali izbegavala je da pogleda Linden kao da ne želi da komentariše ono što Džinoljub čini ili želi. Linden se plašila da pođe za njim. Nagonski je znala da joj je ovo poslednja prilika da odbije - poslednja prilika da očuva poricanja na kojima je zasnovala čitav svoj život. Ipak, njegova napetost stigla je do nje preko sive, zasenčene površine zadnje palube. Ukočeno, grebući butine pri svakom koraku, pošla je ka njemu.
<BR>&nbsp;&nbsp;&nbsp;&nbsp;&nbsp;Za trenutak je nije gledao. Okrenuo joj je leđa kao da ne može da podnese pogled na ono u šta se pretvorila. No, brzo je pogrbio ramena, stegao šake zajedno kao davitelj i okrenuo se da se suoči sa njom. Glas mu je bio otrovan. "A sada ćeš mi reći zašto si to učinila. "
<BR>&nbsp;&nbsp;&nbsp;&nbsp;&nbsp;Nije želela da odgovori. Odgovor je bio u njoj. Ležao je u korenima crnog raspoloženja, nalik na raspeće koje joj je stezalo nerve u laktu. No, potpuno ju je smeo. Nikada nikome nije priznala svoj zločin, nikada nikome nije dala priliku da joj sudi. Dovoljno je bilo i to što je do sada saznao o njoj. Da je mogla da koristi desnu ruku, njome bi sakrila lice od oštre prodornosti i proroštva njegovog pogleda. Naprežući se da ga odbije, oštro je odgovorila. "Ja sam lekar. Ne volim da gledam ljude kako umiru. Ako ne mogu da ih spasem..."
<BR>&nbsp;&nbsp;&nbsp;&nbsp;&nbsp;"Ne." Glas mu je postao promukao od pretnje divljom magijom. "Mani ta jeftina objašnjenja. Ovo je suviše važno."
<BR>&nbsp;&nbsp;&nbsp;&nbsp;&nbsp;Nije želela da odgovori. Ali odgovorila je. Svi problemi i potrebe iz prethodne noći sklopili su se u njegovom pitanju i zahtevali su da se odgovori. Cerova krv stajala joj je na pantalonama kao spoljašnji pokazatelj drugih mrlja, drugih smrti. Šake su joj bile toliko dugo pokrivene krvlju da joj se boja upila u dušu. Otac ju je označio smrću. I pokazalo se da je bio u pravu.
<BR>&nbsp;&nbsp;&nbsp;&nbsp;&nbsp;Isprva su reči dolazile polako. No, postepeno su jačale kao opsednutost. Gotovo su je potpuno obuzele. Izdizale su se u njoj, jedna za drugom, dok se nisu pretvorile u dahtanje. Bilo joj je potrebno da ih izgovori. A Kovenant ju je sve vreme gledao sa licem punim mučnine, kao da se u njemu sve što je ikada osećao za nju pretvara u gađenje.
<BR>&nbsp;&nbsp;&nbsp;&nbsp;&nbsp;"Zbog tišine", počela je - rečima nalik na slabe, gotovo besciljne udarce čekića koji na kraju mogu da probiju i granit. "I udaljenosti." Elohimi su to zabili u njega kao klin, razbijajući neophodnu povezanost osećanja i svesti, delovanja i značaja. "Bilo je u meni. Znala sam šta radim. Znala sam šta se oko mene dešava. Ali kao da nisam imala drugog izbora. Nisam znala kako, čak ni zašto još dišem."
<BR>&nbsp;&nbsp;&nbsp;&nbsp;&nbsp;Izbegavala je njegov pogled. Vratila joj se prethodna noć, zamračivši dan, i sada je stajala neosvetljena i sama u pustoši koju je načinila od sopstvenog života.
<BR>&nbsp;&nbsp;&nbsp;&nbsp;&nbsp;"Pokušavali smo da pobegnemo iz Peskodrža, a ja sam se upirala i da se izvučem iz tišine. Morala sam da počnem sa samog dna. Morala sam da se setim kako je to izgledalo - živeti u staroj kući sa tavanom, na poljima i pod suncem, sa roditeljima koji su već tražili načina da umru. Onda je otac isekao vene. Posle toga kao da više nije bilo razlike između onoga što smo radili i onoga čega sam se sćeala. Biti na Peskozidu bilo je isto kao i biti sa mojim ocem."
<BR>&nbsp;&nbsp;&nbsp;&nbsp;&nbsp;A gorčina njene majke zatrovala joj je i samu krv u venama. Pošto je izgubila muža, pošto ju je tako sebično napustio, ona je očito izgubila sposobnost za istrajavanje. Muževljeva finansijska propast - i Lindenini bolnički računi - primorali su je da proda kuću; a to ju je pogodilo kao konačni poraz. Nije prestala da grozničavo odlazi u crkvu. Radije je na nju prebacila dobar deo večite zavisnosti. Iako je mogla sasvim lepo da živi od socijalne pomoći, izmolila je da je jedan od pripadnika iste crkve primi na besplatan stan, a drugima se nametnula da im obavlja kućne poslove, što je činila uz ogromno samosažaljenje. Zajedničke molitve i službe božije koristila je kao priliku da iskuka svaku moguću utehu i pomoć. No, njena gorčina već je postala neizlečiva.
<BR>&nbsp;&nbsp;&nbsp;&nbsp;&nbsp;Procesom čudesnim gotovo kao i uskrsnuće, uspela je da pretvori svog muža u nežnog sveca, oteranog u smrt okrutnim i neobjašnjivim ponašanjem kćeri koja je zahtevala ljubav, ali je nije pružala. To joj je omogućilo da i sebe predstavi kao sveticu i da kao vrlinu shvati emocionalni vakuum kojim je obavila sopstveno dete. I to joj još nije bilo dovoljno. Ništa nije bilo dovoljno. Trošila je na hranu bukvalno svaku paru koju bi dobila. Jela je kao da fizička glad predstavlja simbol i ispoljavanje njenih duhovnih muka, neutešnosti njene duše. Linden često ne bi imala šta da obuče da nije bilo dobrotvornih akcija crkve, koje se grozila - čime je samo još više pojačavala majčino gađenje nad sobom. Zgrožena i zadovoljna činjenicom da njena kćer nosi samo nečiju odbačenu odeću, a ipak ne oseća nimalo zahvalnosti, majka je svoju nesposobnost pretvarala u svetačku vrlinu.
<BR>&nbsp;&nbsp;&nbsp;&nbsp;&nbsp;Priča je bila vrela u Lindeninim ustima - strašno crnilo koje kao da joj je izviralo iz samog srca. Oči su je već pekle, predskazujući suze. Ali sada je rešila da plati punu cenu. Tako je bilo pravo.
<BR>&nbsp;&nbsp;&nbsp;&nbsp;&nbsp;"Pretpostavljam da sam to i zaslužila. Stvarno nije bilo lako izići nakraj sa mnom. Kada sam izišla iz bolnice, bila sam drugačija iznutra. Kao da sam želela da svetu pokažem da je moj otac bio u pravu - da ga nikada nisam volela. Ni njega, ni ikoga drugog. Recimo, počela sam da mrzim tu crkvu. Sebi sam govorila da je to zato što bi majka bila kod kuće onoga dana kad se otac ubio - da nije bila religiozni manijak. Mogla je da mu pomogne. Mogla je da pomogne meni. Ali stvarni razlog bio je taj što ju je crkva odvajala od mene, a ja sam bila samo dete i i bila mi je potrebna.
<BR>&nbsp;&nbsp;&nbsp;&nbsp;&nbsp;I tako sam se ponašala kao da mi niko nije potreban. A najmanje ona i Bog. Verovatno sam joj bila potrebna koliko i ona meni, ali moj otac se ubio kao da želi da baš mene kazni, a nisam bila u stanju da vidim da i njoj nešto treba. Mislim da sam se bojala: ako dozvolim sebi da je volim - ili ako se ponašam kao da je volim - bojala sam se da će se i ona ubiti.
<BR>&nbsp;&nbsp;&nbsp;&nbsp;&nbsp;Mora da sam je izluđivala. Verovatno se niko nije iznenadio kada je dobila rak."
<BR>&nbsp;&nbsp;&nbsp;&nbsp;&nbsp;Linden je želela da se obgrli, da nekako umiri duboki bol sećanja; ali desna ruka je nije slušala. Kroz telo su joj puzala sećanja na bolest. Trudila se da uspostavi onu daleku strogost kojom je ranije pričala Kovenantu o ocu; ali bolest joj je bila suviše jasna u sećanju. Kao da je u dnu pluća počela da se guši. Kovenant je zračio predosećanjem strepnje.
<BR>&nbsp;&nbsp;&nbsp;&nbsp;&nbsp;"Trebalo je da se leči. Da ide na operaciju. Da je stigla do lekara na vreme. Ali lekar je nije ozbiljno shvatio. Bila je samo debela cmizdravica. Kompleks udovice. Do vremena kada se predomislio - kada ju je konačno primio u bolnicu i operisao - melanom je već metastazirao. Nije više mogla ništa, sem da leži i čeka da umre."
<BR>&nbsp;&nbsp;&nbsp;&nbsp;&nbsp;Nehotice je jeknula kada se setila tog poslednjeg meseca, majke kako leži i guši se od guste tečnosti koja ju je polako davila. Ležala je u bolničkom krevetu kao da su joj ostali samo disanje i glas. Nabori kože i sala ležali su na krevetu kao da su odvojeni od nje. Udovi su joj bili uzaludni i nepokretni. No, svakim dahom neumorno je prizivala smrt, a svakim glasom nabrajala je grehe svoje kćeri. Nije pokušavala da je privoli crkvi. Do tada joj je Lindenino odricanje postalo potrebno, oslanjala se na to. To joj je bila jedina zaštita od užasa. Kako bi inače znala da ima prava na ljubav Božiju?
<BR>&nbsp;&nbsp;&nbsp;&nbsp;&nbsp;"Bilo je leto." Opsela su je sećanja. Bila je jedva svesna džinobroda i oblačnog neba koje se zatvaralo nad njom kao lišenost. "Nije bilo škole. Nisam imala kuda drugde da odem. A ona mi je bila majka." Reči nisu mogle da prikriju bol petnaestogodišnjakinje. "Imala sam još samo nju. Ljudi iz crkve starali su se o meni preko noći. Ali preko dana nisam imala šta drugo da radim. Čitav mesec sam provela kraj nje. Slušala sam je kako cvili i jeca kao da je to moja krivica.
<BR>&nbsp;&nbsp;&nbsp;&nbsp;&nbsp;Lekarima i sestrama nije bilo važno. Davali su joj lekove i kiseonik i dvaput dnevno su je prali. Ali dalje od toga nisu znali šta da rade sa njom. Nisu dozvolili sebi da mare za nju. I tako sam ja bila sama sa njom. Sedela sam i slušala kako me optužuje. To je bio njen način da preklinje. Sestre su verovatno mislile da želim da pomognem. Ili ni same nisu mogle da je podnesu. Dale su mi posao. Dale su mi pune kutije papirnih maramica i rekle da je brišem kad zatreba. Znoj. I sluz koja joj je tekla iz usta čak i onda kada nije imala dovoljno snage da se zakašlje. Morala sam da sedim tik pored nje. Pod svim onim salom pretvorila se u kostur. A dah... u plućima joj je trulila tečnost. Toliko je smrdelo da mi je bilo muka." Zadah nalik na gangrenozni smrad starca kome je spasla život pred farmom 'Utočište'. "Sestre su mi davale jelo, ali ja sam ga bacala u toalet."
<BR>&nbsp;&nbsp;&nbsp;&nbsp;&nbsp;Budi što jesi.
<BR>&nbsp;&nbsp;&nbsp;&nbsp;&nbsp;"Nije htela da me gleda. Nisam mogla da je navedem da me pogleda. Kada sam pokušala, zažmurila je i nastavila da cvili."
<BR>&nbsp;&nbsp;&nbsp;&nbsp;&nbsp;Molim te, Bože, pusti da umrem.
<BR>&nbsp;&nbsp;&nbsp;&nbsp;&nbsp;Posle mesec dana, devojčica je preuzela u svoje ruke taj krhki život. Bol, sukob i osećanje krivice pokrili su je potpunije nego sada Cerova krv, obeležili su je mnogo teže, razbesneli je mnogo dublje. Bila joj je potrebna moć da preduzme nešto, da stvori neku vrstu odbrane; a pošto u svesnom umu nije imala takvu snagu, u njoj je podigla glavu tamna glad koju je nasledila od očeve smrti. Ionako me nikada nisi volela. Ispuzala je iz tavanskog poda, izlila se kao mržnja čitavog života i njegovih zlobnih, razvučenih usta. Usta koja je trebalo da se otvore od bola ili ljubavi. Dok je gledala majku, tama je skočila kao lice noćne more i pojavila se potpuno uobličena, tačna i nesumnjiva - ne u umu, nego u rukama. Tako je njeno telo znalo šta će učiniti, a um je mogao samo da gleda i cvili, a ne da spreči, kontroliše, čak ni da odabere. Divlje je plakala, ali bezglasno, ne dozvoljavajući da joj pobegne i jedan jedini jecaj koji bi čule sestre, a koji bi je izdao. Jedva je videla šta čini dok je vadila iz majčinih nozdrva cevi za kiseonik. Tama u njoj počela je da se meškolji. Smejala se kao pohlepa pred mogućnošću zadovoljenje. Smrt je bila moć. Moć. Snaga da nagura optužbe niz grlo onima koji je optužuju. Zar ti nisi zla? Prolivajući suze koje je će je bez prestanka pratiti čitavog života, nikada ne opraštajući, počela je da gura papirne maramice, jednu po jednu, majci u usta.
<BR>&nbsp;&nbsp;&nbsp;&nbsp;&nbsp;"To ju je konačno nateralo da me pogleda." Jedva je videla Kovenanta; ali osećala je da pati zbog nje kao da ga njene reči lome. "Popkušala je da me zaustavi. Ali nije imala snage. Nije mogla da podigne sopstvenu težinu kako bi me zaustavila.
<BR>&nbsp;&nbsp;&nbsp;&nbsp;&nbsp;A onda je bilo gotovo. Nisam više morala da udišem taj smrad." Nije više drhtala. Nešto u njoj se razdvojilo. "Kada sam bila sigurna, nastavila sam kao da sam od ranije imala tačan plan šta ću učiniti. Povadila sam joj maramice iz usta - i bacila ih u toalet. Vratila sam joj u nos cevi za kiseonik. Onda sam otišla kod sestara i rekla kako mi se čini da majka više ne diše."
<BR>&nbsp;&nbsp;&nbsp;&nbsp;&nbsp;Paluba joj se naginjala pod nogama; gotovo je pala. No, Dragulj Zvezdoputa brzo se ispravio, ispravivši i nju. Oči su joj bile jasne kao vatra koja joj se slivala sa desnog ramena, grebući nerve sve dok ne bi nestala u praznini ispod lakta. Sada je Kovenant zračio takvom snagom da nije mogla da je ne vidi. Gledao ju je pun razumevanja i patnje, kao da su on i džinovi svi zajedno bogalji. Kroz suze je uvidela da su joj dragoceni čak i njegova lepra i otrov. Predstavljali su mane, potrebe, činili su ga poštenim i poželjnim. Želeo je da krikne zbog nje - ili protiv nje, nije tačno znala. Ali još nije završila.
<BR>&nbsp;&nbsp;&nbsp;&nbsp;&nbsp;"Dala sam joj ono što je želela. Sam Bog nije hteo ništa drugo do da je pusti da pati, ali ja sam joj dala ono što je želela.
<BR>&nbsp;&nbsp;&nbsp;&nbsp;&nbsp;To je bilo zlo."
<BR>&nbsp;&nbsp;&nbsp;&nbsp;&nbsp;Zaustio je da se pobuni, kao da oseća više tuge nego što je ona ikada sebi dopustila. Prekinula ga je.
<BR>&nbsp;&nbsp;&nbsp;&nbsp;&nbsp;"Zato nisam htela da verujem u zlo. Nisam htela da tako gledam na sebe. I nisam htela da znam tvoje tajne, jer nisam htela da ti kažem moje.
<BR>&nbsp;&nbsp;&nbsp;&nbsp;&nbsp;Ali to je tačno. Ja sam joj oduzela život. Oduzela sam joj priliku da sama nađe svoje rešenje. Priliku da se čudo ipak desi. Oduzela sam joj ljudskost." Nikada neće završiti. Ne postoji takvo ispaštanje na čitavom svetu koje bi joj bilo dovoljno za ono što je učinila. "Zbog mene, poslednje što je u životu osetila bio je užas."
<BR>&nbsp;&nbsp;&nbsp;&nbsp;&nbsp;"Ne." Kovenant je pokušavao da je zaustavi. "Linden. Nemoj. Nemoj toliko kriviti sebe." Bio je obuzet strepnjom. Čitavim telom ju je preklinjao, stojeći na kamenoj palubi. "Bila si samo dete. Nisi znala šta drugo da uradiš. Nisi ti jedina. Svi mi imamo u sebi poglavara Kletnika." Zračio je gubavačkim saosećanjem za ranjene i lišene. "I spasla si me. Spasla si sve nas."
<BR>&nbsp;&nbsp;&nbsp;&nbsp;&nbsp;Odmahnula je glavom. "Samo sam te opsela. Spasao si se sam." Dozvolio je da ga Elohimi liše volje i uma i sve što je ostalo bila je odsutna i nepotrebna litanija njegove bolesti. Prihvatio je čak i taj teret u ime svoje ljubavi prema Domaji, svoje odlučnosti da se bori sa Opakim. A ona se potpuno predala, izazvala najstrašnije užase iz prošlosti, kako bi ga dovela nazad. Ali u tome nije videla nikakvu vrlinu. Doprinela je njegovoj nevolji kao i svi ostali. I pomogla je da se stvore uslovi koji su ga naveli da je povredi. "Čitavog života" - šake su joj se grčile - "držala sam tu tamu pod kontrolom. Ovako ili onako. Ali morala sam da je odbacim kako bih dospela dovoljno duboko u tebe. Nije mi ostalo ništa za Cera." Oštro je završila. "Trebalo je da pustiš Brina da me kazni."
<BR>&nbsp;&nbsp;&nbsp;&nbsp;&nbsp;"Ne." Njegovo protivljenje bilo je vreli šapat koji kao da je premostio jaz između njih poput udara moći. Trgla je glavu. Jasno ga je videla, zagledanog u nju kao da mu njeno poštenje znači više od svakog krvoprolića. Iz dubina sopstvenog poznavanja samooptuživanja, nastavio je. "Baš me briga za tvoju majku. Nije me briga jesi li me opsela. Imala si dobar razlog. A to nije čitava priča. Spasla si pohod. Ti si jedina žena koju poznajem, a koja me se ne plaši." Načinio je rukama rastrzani pokret, nalik na trzaj osakaćen osećanjem potrebe i srama. "Zar ne shvataš da te volim?"
<BR>&nbsp;&nbsp;&nbsp;&nbsp;&nbsp;Voliš? Pokušala je da nemo ponovi reč, ali nije uspela. Tim priznanjem promenio je sve. Njen svet se u trenutku promenio. Nesigurno mu je prišla. Bio je bled od iscrpljenosti, povređen pritiskom svog usuda. Stari rez nožem još mu je stajao nasred okrvavljene majice kao udar smrtnosti. No, njegova osećanja odjekivala su u njenom poboljšanom sluhu; iznenada je oživela, drhteći. Nije nameravao da je odbije. Napori koje je ulagao da se uzdrži nisu bili usmereni ka njoj. Trudio se da odbije sebe samog. Bio je prepun otrova i lepre; ali to je znala i prihvatala. Pre no što je stigao da se povuče, zagrlila ga je levom rukom, podigavši i desnu što je više mogla.
<BR>&nbsp;&nbsp;&nbsp;&nbsp;&nbsp;Još trenutak se borio sa sobom, stojeći u njenom zagrljaju kruto i nepopustljivo. Ali potom se predao. Sklopio je ruke oko nje i spustio usne na njene kao da pada.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
