<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. GADDIJEVA KAZNA
<P>&nbsp;&nbsp;&nbsp;&nbsp;&nbsp;Linden Averi dugo nije mogla da zaspi. Kamen Peskodrža okruživao ju je i ograničavao joj opažanje. Kao da su joj sami zidovi uzvraćali pogled, trudeći se da zaštite neko tajno lukavstvo. A na ivici opažanja kretali su se hustini kao gužve zla. Neprirodni stražari nalazili su se na sve strane, tamničari za dvor koliko i za družinu. Gledala je dvorane na banketu i utvrdila da je njihova veselost samo glumatanje za koje su verovali da će im očuvati život. Ali ne može biti bezbednosti u dvorcu koji je Kemper stvorio za sebe i za svog razmaženog gaddija.
<BR>&nbsp;&nbsp;&nbsp;&nbsp;&nbsp;Izmučeni um čeznuo joj je za počinkom u snu. No, ispod umora i nemira koji je Peskodrž izazivao u njoj ležala je dublja i ozbiljnija nevolja. Srce joj se grčilo od sećanja na nalet Kemperove volje. Kasrein ju je naprosto pogledao kroz monokl bez stakla, a ona se istog časa pretvorila u njegovo oruđe, u običan instrument njegove volje. Opseo ju je upravo onako lako kao što je strepela čitavog života.
<BR>&nbsp;&nbsp;&nbsp;&nbsp;&nbsp;Haručai su mogli da se odupru, ali ona je bila bespomoćna. Otvorenost čula nije joj ostavljala nikakvu mogućnost odbrane. Nije bila u stanju da potpuno zatvori vrata koja je Domaja otvorila u njoj.
<BR>&nbsp;&nbsp;&nbsp;&nbsp;&nbsp;Zato je izdala Tomasa Kovenanta. Bio je vezan za nju potrebama dubljim od svega što je ikada sebi dopustila da oseti prema nekom muškarcu; a prodala ga je kao da joj ništa ne znači. Ne, nije ga prodala: zauzvrat joj nije ponuđeno ništa. Prosto ga je napustila. Samo Brinova odlučnost ga je spasla.
<BR>&nbsp;&nbsp;&nbsp;&nbsp;&nbsp;Taj bol nadjačavao je opasnosti Peskodrža. Predstavljao je vrhunac njenih promašaja. Osećala se kao kamen koji su prejako i prečesto udarali. Spolja je izgledala nedirnuto, ali iznutra su se pukotine širile pri svakom udarcu. Više nije znala može li da veruje samoj sebi.
<BR>&nbsp;&nbsp;&nbsp;&nbsp;&nbsp;Posle banketa ležala je u sobi i pretvarala se da spava, jer je Kail bio kraj nje. No, i njegovo prisustvo teralo ju je da ostane budna. Kada se okrenula ka zidu, osećala je njegovo tvrdo zračenje kako joj pritiska kičmu, oduzimajući joj i ono malo preostale hrabrosti. Ni on joj nije verovao.
<BR>&nbsp;&nbsp;&nbsp;&nbsp;&nbsp;Ipak, dan je bio dug i naporan; i umor je konačno nadvladao napetost. Potonula je u snove o kamenu - o neuništivim temeljima Veselkamena. Kao zarobljenik Klave pokušala je da se utisne u granit čitavim telom kako bi izbegla Gibona-Besomuka. Ali kamen ju je odbio. Po Kovenantovim rečima, raniji stanovnici Domaje videli su u kamenu lepotu i život; ali ova stena bila je gluva na sve molbe. Još je čula Besomukove reči: Na tvojim plećima leži sudbina Domaje. Zar ti nisi zla? Odgovorila mu je krikom i od tada je neprestano vrištala u sebi. Ne! Nikad!
<BR>&nbsp;&nbsp;&nbsp;&nbsp;&nbsp;A onda je glas rekao nešto drugo. "Odabrana, ustani. Prapoglavar je odveden."
<BR>&nbsp;&nbsp;&nbsp;&nbsp;&nbsp;Oznojena od noćne more, naglo se okrenula od zida. Kail joj je položio ruku na rame: u grlo joj se popelo cviljenje koje je probudio još Gibon. No, vrata su bila otvorena, propuštajući svetlost u sobu. Kailovo lice nije bilo nimalo zlobno. Nagonski je suzbila neizgovoreni krik. Glas joj je drhtao. "Odveden?" Reč nije sadržala ništa sem neugasivog drhtaja strave.
<BR>&nbsp;&nbsp;&nbsp;&nbsp;&nbsp;"Prapoglavar je odveden", mirno je ponovio Kail. "Gospa Alif došla je po njega u Kemperovo ime. Odvela ga je sa sobom."
<BR>&nbsp;&nbsp;&nbsp;&nbsp;&nbsp;Zurila je u njega, pokušavajući da se oslobodi zbunjenosti sna. "Zašto?"
<BR>&nbsp;&nbsp;&nbsp;&nbsp;&nbsp;Kail je slegnuo ramenima u senci. "Rekla je: 'Kasrein od Vrtloga želi da govori sa Tomasom Kovenantom'."
<BR>&nbsp;&nbsp;&nbsp;&nbsp;&nbsp;Odvela ga je. Oštrica strepnje zaparala joj je kičmu. "Je li Brin sa njim?"
<BR>&nbsp;&nbsp;&nbsp;&nbsp;&nbsp;Haručai nije ni trepnuo. "Ne."
<BR>&nbsp;&nbsp;&nbsp;&nbsp;&nbsp;Raširila je oči. "Hoćeš da kažeš da ste pustili...?" Već je bila na nogama. Ščepala ga je za ramena. "Jeste li poludeli? Zašto me niste zvali?"
<BR>&nbsp;&nbsp;&nbsp;&nbsp;&nbsp;Bila je malo viša od njega, ali njegov čvrsti pogled ju je nadvisio. Nisu mu bile potrebne reči da bi je ponizio.
<BR>&nbsp;&nbsp;&nbsp;&nbsp;&nbsp;"Oh, prokletstvo!" Pokušala je da ga odgurne, ali od napora se samo zateturala unazad. Naglo se okrenula i potrčala ka vratima. "Trebalo je da me pozovete", obrecnula se preko ramena, ali već je znala šta će joj odgovoriti.
<BR>&nbsp;&nbsp;&nbsp;&nbsp;&nbsp;U hodniku je zatekla džinove. Brusobol i Sanomor žurno su se oblačili. Prva je stajala potpuno spremna, sa štitom preko ruke, kao da je tako i spavala. Tu je bio i Cer. Vain i Findejl nisu se ni pomerili. Brina i Hergroma nije bilo na vidiku.
<BR>&nbsp;&nbsp;&nbsp;&nbsp;&nbsp;Prva je zabrinuto odgovorila na Lindenin ljutiti pogled.
<BR>&nbsp;&nbsp;&nbsp;&nbsp;&nbsp;"Izgleda da smo potcenili Kemperovu lukavost. Priču sam čula od Cera. Dok smo spavali, gospa Alif je došla do Hergroma koji je stajao sa Vainom i ovim Elohimom. Obratila mu se učtivo i laskavo, prišla mu sasvim blizu i bacila mu u lice prah koji ga je smesta uspavao. Ni Vain ni Findejl" - gorko je rekla - "nisu smatrali da nešto treba preduzeti, a ona se okrenula od njih kao da je njihova bezbrižnost gotova stvar. Onda je pošla kod Brina i Džinoljuba. Brin je takođe postao žrtva njenog praha sna, a ona je odvela Kovenanta.
<BR>&nbsp;&nbsp;&nbsp;&nbsp;&nbsp;Osećajući neočekivani san svojih drugova, Cer me je ostavio. Na hodniku je ugledao gospu Alif kako se udaljava sa Kovenantom." Pokazala je niz hodnik. "Pošao je u poteru. Nestali su pre no što je mogao da ih stigne."
<BR>&nbsp;&nbsp;&nbsp;&nbsp;&nbsp;Linden je zurila u Prvu.
<BR>&nbsp;&nbsp;&nbsp;&nbsp;&nbsp;"Brin i Hergrom su kratko spavali", nastavila je Mačomoćnica. "Pošli su u poteru za Džinoljubom - ili Kemperom. Mislim da bismo morali i mi za njima."
<BR>&nbsp;&nbsp;&nbsp;&nbsp;&nbsp;Lindenino srce toliko je udaralo da je jedva uspevala da diše. Šta bi Kasrein mogao da želi od Kovenanta kada je spreman da uloži toliko ubeđivanja i lukavstva?
<BR>&nbsp;&nbsp;&nbsp;&nbsp;&nbsp;Šta drugo, ako ne beli prsten?
<BR>&nbsp;&nbsp;&nbsp;&nbsp;&nbsp;Zapljusnuo ju je talas histerije. Trudila se da se sredi. Od straha je bila kao na iglama. Obratila se Ceru. "Kako su mogli da nestanu?"
<BR>&nbsp;&nbsp;&nbsp;&nbsp;&nbsp;"Ne znam." I dalje je izgledao potpuno smireno. "Na jednom mestu iza onih vrata" - za trenutak je tražio reč - "zahvatila ih je oštrina. A onda ih više nije bilo preda mnom. Nisam uspeo da otkrijem način na koji su nestali."
<BR>&nbsp;&nbsp;&nbsp;&nbsp;&nbsp;Prokletstvo! Linden je trzajem ruke odustala od nedokučivog kako. "Kemperov Vrh", dobacila je Prvoj.
<BR>&nbsp;&nbsp;&nbsp;&nbsp;&nbsp;"Da." Uprkos praznim kanijama, mačomoćnica je bila spremna za akciju. "Kemperov Vrh." Trzajem glave poslala je Brusobola i Sanomora niz hodnik.
<BR>&nbsp;&nbsp;&nbsp;&nbsp;&nbsp;Cer im se pridružio i počeli su da trče. Prva je smesta pošla za njima, a potom i Linden i Kail, suviše zabrinuti za Kovenanta da bi promislili o posledicama onoga što čine.
<BR>&nbsp;&nbsp;&nbsp;&nbsp;&nbsp;Na prvom uglu se osvrnula i ugledala Vaina i Findejla kako ih prate bez vidljive žurbe ili napora.
<BR>&nbsp;&nbsp;&nbsp;&nbsp;&nbsp;Skoro smesta naleteli su na stražare koji su im ranije bili postavljeni pred sobe. Lica hustina pokazivala su iznenađenje i nesigurnost. Neki su zakoračili napred; ali kada su džinovi promakli pored njih, hustini nisu reagovali. Linden je mračno pomislila da je Kasreinova pažnja svakako usmerena na drugu stranu.
<BR>&nbsp;&nbsp;&nbsp;&nbsp;&nbsp;Kao i haručai, džinovi su naučili mnogo više od nje o rasporedu unutar Drugog Uvoja. Bez razmišljanja su se prodevali kroz hodnike i prolaze, sale i sobe. Ubrzo su stigli do prednje dvorane sa stepenicama koje su vodile u Niz Obilja. Bez oklevanja su pošli naviše.
<BR>&nbsp;&nbsp;&nbsp;&nbsp;&nbsp;Niz je bio blistavo osvetljen kao i uvek; ali u ovo doba noći bio je pust. Brusobol je brzo odabrao krivudavi put kroz odaje. Kada je stigao do dugačkog mača u koji je Prva tako željno gledala, zaustavio se. Pažljivo ju je pogledao i tiho upitao. "Zar se nećeš naoružati?"
<BR>&nbsp;&nbsp;&nbsp;&nbsp;&nbsp;"Ne dovodi me u iskušenje." Lice joj je bilo ledeno. "Ako se pojavimo pred gaddijem ili njegovim Kemperom noseći dar koji nam je uskratio, nećemo imati drugog izlaza do da se upustimo u borbu. Nemojmo hitati tim putem."
<BR>&nbsp;&nbsp;&nbsp;&nbsp;&nbsp;Linden je osetila tamne prilike kako pristižu iz Drugog Uvoja. "Stražari", dahnula je. "Neko im je rekao šta da rade."
<BR>&nbsp;&nbsp;&nbsp;&nbsp;&nbsp;Prva je zapovednički klimnula glavom Brusobolu. Ovaj je pojurio ka stepeništu koje je vodilo ka Veličanstvu.
<BR>&nbsp;&nbsp;&nbsp;&nbsp;&nbsp;Linden je ošamućeno trčala za džinovima uz zavojito stepenište. disala je kratko i isprekidano; suvi vazduh sekao joj je pluća. Bojala se hustina u Veličanstvu. Ako su i oni dobili naređenja, šta će družina protiv tolikog broja?
<BR>&nbsp;&nbsp;&nbsp;&nbsp;&nbsp;Kada je skočila sa poslednje stepenice na nesigurni pod sale Okrilja, utvrdila je da je s pravom strahovala. Desetine zdepastih, snažnih hustina bile su postrojene u luk koji im je zaprečio prolaz. imali su koplja. Pod slabim svetlom koje je dopiralo od Okrilja, izgledali su nesavladivo kao prastara tama.
<BR>&nbsp;&nbsp;&nbsp;&nbsp;&nbsp;Stražari iz potere stigli su do podnožja stepenica.
<BR>&nbsp;&nbsp;&nbsp;&nbsp;&nbsp;"Kamena mu i Mora!" zasiktala je Prva kroz zube. "Ovo će biti veselo putovanje." Sanomor je nagonski zakoračio napred. "Mir, džine", tiho mu je naredila. "Zar da nas pobiju kao stoku?" Istim glasom se preko ramena obratila Linden. "Odabrana, ako ti išta pada na pamet, ne stidi se da kažeš. Ova opasnost mi se ne dopada."
<BR>&nbsp;&nbsp;&nbsp;&nbsp;&nbsp;Linden nije odgovorila. Položaj stražara pokazivao je prirodu Kasreinovih namera prema Kovenantu. A Kovenant je bio bespomoćan kao beba. Elohimi su ga lišili svega što bi moglo da ga zaštiti. Gutala je neme kletve u naporu da obuzda paniku.
<BR>&nbsp;&nbsp;&nbsp;&nbsp;&nbsp;Hustini su pošli ka družini.
<BR>&nbsp;&nbsp;&nbsp;&nbsp;&nbsp;Sledećeg trenutka kroz Veličanstvo odjeknuo je uzvik.
<BR>&nbsp;&nbsp;&nbsp;&nbsp;&nbsp;"Stoj!"
<BR>&nbsp;&nbsp;&nbsp;&nbsp;&nbsp;Stražari su stali. Oni na stepenicama prešli su još nekoliko koraka, a onda su poslušali.
<BR>&nbsp;&nbsp;&nbsp;&nbsp;&nbsp;Neko je počeo da se probija kroz hustine. Linden je ugledala nečiju glavu kako plahovito promiče oko njihovih ramena, praćena oblakom guste, plave kose. Stražari su se nevoljno razmicali. Uskoro se pred družinom zaustavila žena.
<BR>&nbsp;&nbsp;&nbsp;&nbsp;&nbsp;Gospa Alif.
<BR>&nbsp;&nbsp;&nbsp;&nbsp;&nbsp;Bacila je pogled na družinu, izazivajući ih da primete njenu obnaženost. Onda se obratila stražarima. Glas joj je glumio gnev, ali ispod toga je drhtao od prenagljene neustrašivosti.
<BR>&nbsp;&nbsp;&nbsp;&nbsp;&nbsp;"Zašto presrećete gaddijeve goste?"
<BR>&nbsp;&nbsp;&nbsp;&nbsp;&nbsp;Hustini su sa nelagodnošću preletali pogledom između nje i družine. Bilo je jasno da mučno razmišljaju. Nešto kasnije nekolicina ih je odgovorila. "Ovima nije dozvoljeno da prođu."
<BR>&nbsp;&nbsp;&nbsp;&nbsp;&nbsp;"Nije?" obrecnula se žena. "Ja naređujem da ih pustite."
<BR>&nbsp;&nbsp;&nbsp;&nbsp;&nbsp;Hustini su ponovo zaćutali, boreći se sa nepotpunim naređenjima. Začuli su se novi glasovi. "Ovima nije dozvoljeno da prođu."
<BR>&nbsp;&nbsp;&nbsp;&nbsp;&nbsp;Gospa se podbočila rukama. Glas joj je postao opasno tih. "Stražari, da li me poznajete?"
<BR>&nbsp;&nbsp;&nbsp;&nbsp;&nbsp;Hustini su žmirkali, gledajući je. Nekolicina je oblizivala usne kao da su rastrzani između gladi i zbunjenosti. Konačno je šačica njih odgovorila. "Gospa Alif, gaddijeva Omiljena."
<BR>&nbsp;&nbsp;&nbsp;&nbsp;&nbsp;"Pogodak", sarkastično se obrecnula. "Ja sam gospa Alif, Omiljena gaddija Ranta Absolena. Je li vam Kasrein odobrio da odbijate naređenja gaddija i njegovih Omiljenih?"
<BR>&nbsp;&nbsp;&nbsp;&nbsp;&nbsp;Stražari su ćutali. Pitanje je bilo suviše složeno za njih.
<BR>&nbsp;&nbsp;&nbsp;&nbsp;&nbsp;"Naređujem", tiho i jasno je rekla gospa, "u ime Ranta Absolena, gaddija Bhrathairdoma i Velike Pustinje da pustite njegove goste da prođu."
<BR>&nbsp;&nbsp;&nbsp;&nbsp;&nbsp;Linden je zadržala dah dok su se hustini mučili da odmere snagu naređenja. Očito, ova situacija nije bila predviđena uputstvima koja su dobili; a nisu stizala nova naređenja da im pomognu. Suočeni sa upornom gospom Alif, nisu znali šta drugo da urade. Uz šuškavi zvuk nalik na uzdah, razdvojili su se i otvorili im put ka Okrilju.
<BR>&nbsp;&nbsp;&nbsp;&nbsp;&nbsp;Omiljena je smesta pogledala družinu. Oči su joj sijale od opasne osvete. "A sad, požurite", brzo je rekla, "dok je Kasrein obuzet planovima protiv vašeg Tomasa Kovenanta. Nemam razloga da želim dobro vašem saputniku, ali naučiću Kempera da nije mudro ponižavati one koji mu služe. Možda će njegove šape jednog dana smoći hrabrosti da mu se suprotstave." Lupila je nogom o pod i začula se srebrna zvonjava. "Idite, kad kažem! Svakog časa može se sabrati i dati novo naređenje."
<BR>&nbsp;&nbsp;&nbsp;&nbsp;&nbsp;Prva nije oklevala. Prelazeći sa kruga na krug, brzo je prošla između hustina. Cer je pošao za njom. Brusobol i Sanomor takođe, čuvajući joj leđa. Linden je želela da makar malo ispita gospu, ali nije imala vremena. Kail ju je uhvatio za ruku i povukao je za džinovima.
<BR>&nbsp;&nbsp;&nbsp;&nbsp;&nbsp;Stražari iza družine su se okrenuli i ponovo stali u luk. Ukočeno koračajući po kamenim pločama, pratili su Vaina i Findejla ka Okrilju.
<BR>&nbsp;&nbsp;&nbsp;&nbsp;&nbsp;Kada su džinovi stigli pod jače svetlo oko prestola, iz senki je iznenada izronio Brin. Nije zastao da objasni kako se tu stvorio. "Hergrom je našao Prapoglavara", mirno je rekao. "Hodite." Okrenuo se i žurno zašao u senke iza gaddijevog prestola.
<BR>&nbsp;&nbsp;&nbsp;&nbsp;&nbsp;Linden je pogledala hustine. Kretali su se mračno i odlučno, ali nisu ni pokušavali da pristignu uljeze. Možda im je sada naređeno da im preseku odstupnicu.
<BR>&nbsp;&nbsp;&nbsp;&nbsp;&nbsp;Nije mogla da razmišlja o odstupnici. Kovenant je bio u Kemperovim rukama. Potrčala je za Prvom i Cerom, u senke iza Okrilja.
<BR>&nbsp;&nbsp;&nbsp;&nbsp;&nbsp;I ovde je zid bio pokriven dubokim reljefima izmučenih tela nalik na vrtlog aveti. Čak i pod jakim svetlom bilo bi teško naći vrata, jer su bila lukavo skrivena u bareljefu. Ali Brin je znao put. Pošao je pravo ka vratima.
<BR>&nbsp;&nbsp;&nbsp;&nbsp;&nbsp;Gurnuo ih je napred i propustio družinu na usko stepenište koje se izvijalo naviše kroz kamen. Brin je pošao napred, a za njim Brusobol, Sanomor i Cer. Linden je pošla za Prvom. Srce joj se grčilo od žurbe, boreći se sa ubrzanim disanjem i slabošću nogu. Želela je da krikne Kovenantovo ime.
<BR>&nbsp;&nbsp;&nbsp;&nbsp;&nbsp;Stepenice su izgledale neverovatno dugačke; ali konačno su ih dovele do vrata koja su se otvarala u prostranu, okruglu odaju. Bila je uređena i nameštena kao soba za zavođenje. Svetiljke su bacale svetlo preko tamnoplavih tepiha, mekih jastuka i fotelja: tapiserije na zidovima pokazivale su razne erotske prizore. Gotovo istog časa pluća su joj se ispunila mirisom sandalovine koji je donosio mučninu.
<BR>&nbsp;&nbsp;&nbsp;&nbsp;&nbsp;Džinovi i haručai su se zaustavili. Pred njima je stajao hustin sa uperenim kopljem, čuvajući gvozdeno stepenište koje je počinjalo u središtu odaje.
<BR>&nbsp;&nbsp;&nbsp;&nbsp;&nbsp;Ovaj hustin nije sumnjao u svoju dužnost. Jedan obraz bio mu je pokriven modricama, a Linden je videla i druge tragove koji su govorili da je stražar imao borbu. Ako je Hergrom stvarno našao Kovenanta, morao je proći kroz ovu sobu. No, hustin kao da je bio neosetljiv na bol. Bez imalo straha iščekivao je družinu.
<BR>&nbsp;&nbsp;&nbsp;&nbsp;&nbsp;Brin je pošao napred. Za trenutak je išao ka stražaru, a onda se brzo izmakao i skočio na ogradu stepeništa.
<BR>&nbsp;&nbsp;&nbsp;&nbsp;&nbsp;Hustin je zamahnuo kopljem za njim da bi ga udario u leđa. No, Sanomor nije oklevao. Svom svojom težinom, brzinom i snagom tako je raspalio stražara da se ovaj skljokao na jastuke kao iscrpljeni ljubavnik.
<BR>&nbsp;&nbsp;&nbsp;&nbsp;&nbsp;Brusobol je skočio za njim, oteo mu koplje i slomio mu dršku.
<BR>&nbsp;&nbsp;&nbsp;&nbsp;&nbsp;Ostatak družine jurnuo je za Brinom.
<BR>&nbsp;&nbsp;&nbsp;&nbsp;&nbsp;Stepenište ih je odvelo još dalje u skrovite visine Kemperovog Vrha.
<BR>&nbsp;&nbsp;&nbsp;&nbsp;&nbsp;Čvrsto držeći ogradu, Linden se vukla od prečke do prečke, primoravajući olovne noge da je održe. Miris sandalovine i zavojito kretanje delovali su na nju kao noćna mora. Nije znala koliko će još moći da se penje. Kada bude stigla na sledeći sprat, možda će biti preslaba za bilo kakav pokret.
<BR>&nbsp;&nbsp;&nbsp;&nbsp;&nbsp;No, snagom volje uspela je da ipak stigne, ošamućena i zadihana, u radionicu gaddijevog Kempera.
<BR>&nbsp;&nbsp;&nbsp;&nbsp;&nbsp;Panično je pretraživala pogledom prostoriju. Ovo je očito bila Kasreinova laboratorija u kojoj se bavio svojim veštinama. No, nije uspevala da jasno sagleda nijednu stvar. Dugački stolovi natovareni opremom, zakrčene police, neobični aparati, sve se vrtelo oko nje.
<BR>&nbsp;&nbsp;&nbsp;&nbsp;&nbsp;A onda joj se vid izbistrio. Malo dalje od mesta gde su stali Brin i džinovi ležao je još jedan stražar. Bio je mrtav, zgrčen u barici zgrušane, smrdljive krvi. Hergrom je pobednički stajao nad njim. Pokazao je glavom ka jednom kraju radionice.
<BR>&nbsp;&nbsp;&nbsp;&nbsp;&nbsp;Tamo se nalazio Kasrein.
<BR>&nbsp;&nbsp;&nbsp;&nbsp;&nbsp;U sopstvenom staništu, okružen svojim stvarima i moćima, delovao je neprirodno visok. Mršave ruke prekrstio je preko grudi; ali bio je nepomičan poput Hergroma, kao da se on i haručai odmeravaju pred borbu. Zlatni monokl visio mu je oko vrata. Sin mu je spavao na leđima, nalik na tumor.
<BR>&nbsp;&nbsp;&nbsp;&nbsp;&nbsp;Stajao je pred stolicom načičkanom kaiševima i aparatima.
<BR>&nbsp;&nbsp;&nbsp;&nbsp;&nbsp;Pod kaiševima se nalazio Kovenant.
<BR>&nbsp;&nbsp;&nbsp;&nbsp;&nbsp;Gledao je svoje saputnike, ali oči su mu bile prazne, kao da nema dušu.
<BR>&nbsp;&nbsp;&nbsp;&nbsp;&nbsp;Stežući zube da savlada dahtanje, Linden je prošla između džinova i požurila napred. Za trenutak je prostrelila Kasreina pogledom, puštajući da vidi na njenom licu ključanje gneva. Onda mu je okrenula leđa i prišla Kovenantu.
<BR>&nbsp;&nbsp;&nbsp;&nbsp;&nbsp;Ruke su joj se tresle dok ga je odvezivala. Kaiševi su bili prečvrsti za nju. Kada joj je prišao Brin, prepustila je taj posao njemu i usmerila se na ispitivanje Kovenanta.
<BR>&nbsp;&nbsp;&nbsp;&nbsp;&nbsp;Nije našla nikakvu povredu. Telo mu je bilo nedirnuto. Iza mlitavih usana i zamršene brade ništa se nije izmenilo. Zaronila je u unutrašnjost tela, ispitala mu kosti i organe svojim čulima; ni iznutra nije bio povređen.
<BR>&nbsp;&nbsp;&nbsp;&nbsp;&nbsp;Prsten mu je još visio kao okov sa poslednjeg prsta na troprstoj šaci.
<BR>&nbsp;&nbsp;&nbsp;&nbsp;&nbsp;Osetila je vrtoglavicu od olakšanja. Za trenutak ništa nije razumela i morala je da se osloni o Brinovo rame dok je ovaj oslobađao prapoglavara. Je li Hergrom na vreme zaustavio Kasreina? Ili Kemper prosto nije uspeo? Je li ćutanje Elohima nadmašilo čak i njegove veštine?
<BR>&nbsp;&nbsp;&nbsp;&nbsp;&nbsp;Je li možda upravo to zaštitilo Kovenanta?
<BR>&nbsp;&nbsp;&nbsp;&nbsp;&nbsp;"Kao što vidiš", oglasio se Kasrein, "nije povređen." U glasu mu se osećao drhtaj od starosti i savladanog besa. "Uprkos onome što misliš o meni, hteo sam samo da mu pomognem. Da me ovaj haručai nije uznemirio svojim prisustvom i nepotrebnim krvoprolićem, tvoj Tomas Kovenant bio bi ti vraćen zdrav i čitav. No, nikakva ispravnost ne može biti pošteđena tvoje sumnjičavosti. Tvoje sumnje ispunjavaju se same po sebi, jer su me sprečile da postignem ono što bi ti pokazalo poštenje mojih namera."
<BR>&nbsp;&nbsp;&nbsp;&nbsp;&nbsp;Linden se naglo okrenula ka njemu. Olakšanje joj se pretvorilo u gnev. "Đubre jedno. Ako si stvarno tako ispravan, zašto si učinio sve ovo?"
<BR>&nbsp;&nbsp;&nbsp;&nbsp;&nbsp;"Odabrana." Kroz skramu na očima blistalo mu je dostojanstvo. "Postoji li način na koji sam mogao da te ubedim da me ostaviš nasamo sa Tomasom Kovenantom?"
<BR>&nbsp;&nbsp;&nbsp;&nbsp;&nbsp;Svom snagom svoje ličnosti odavao je utisak povređene vrline. No, Linden se nije dala zavarati. Neslaganje njegovog ponašanja i njegove gladi bili su joj suviše očiti. Bila je dovoljno besna da mu kaže šta vidi i time otkrije domet svojih čula. No, nije imala vremena. Na gvozdenom stepeništu odjeknuli su teški koraci. Kroz zadah smrti osetila je hustine kako se penju ka njima. Kada je Brin izvukao Kovenanta iz stolice, okrenula se da upozori saputnike.
<BR>&nbsp;&nbsp;&nbsp;&nbsp;&nbsp;Upozorenje im nije bilo potrebno. Džinovi i haručai već su zauzeli odbrambene položaje po čitavoj sobi.
<BR>&nbsp;&nbsp;&nbsp;&nbsp;&nbsp;No, prva osoba koja se pojavila sa stepeništa nije bio hustin. Pojavio se Rant Absolen.
<BR>&nbsp;&nbsp;&nbsp;&nbsp;&nbsp;Iza njega je bila gospa Alif. Odvojila je toliko vremena da bi nabacila prozirni ogrtač.
<BR>&nbsp;&nbsp;&nbsp;&nbsp;&nbsp;Za njima su dolazili stražari.
<BR>&nbsp;&nbsp;&nbsp;&nbsp;&nbsp;Kada je ugledala mrtvog hustina, na licu gospe Alif za trenutak se ukazala zabrinutost. Nije to očekivala. Posmatrajući je, Linden je pretpostavila da je Odabrana dovela gaddija kako bi još više pomutila Kasreinove planove. No, mrtvi stražar je sve menjao. Pre no što je gospa uspela da se savlada, po licu joj se videlo da shvata koliku je grešku napravila.
<BR>&nbsp;&nbsp;&nbsp;&nbsp;&nbsp;Linden je uzdrhtala kada je shvatla u čemu je greška.
<BR>&nbsp;&nbsp;&nbsp;&nbsp;&nbsp;Gaddi nije ni pogledao Kasreina. Nije primetio svoje goste. Svu pažnju usmerio je na mrtvog stražara. Načinio je korak, pa još dva, i pao na kolena pravo u lokvu krvi. Začuo se vlažan zvuk i krv mu je poprskala odeću. Drhtavim prstima dodirnuo je hustinovo lice. Onda je pokušao da okrene stražara na leđa, ali bio mu je pretežak. Kada je podigao ruke, bile su pokrivene krvlju. Zurio je u njih, a onda podigao pogled ka ljudima oko sebe. Usne su mu drhtale. "Moj stražar." Zvučao je kao očajno dete. "Ko je ubio mog stražara?"
<BR>&nbsp;&nbsp;&nbsp;&nbsp;&nbsp;Za trenutak je u radionici vladala tišina, a onda je istupio Hergrom. Linden je osetila da sve podrhtava od opasnosti. Pokušala je da ga opomene, ali bilo je prekasno. Hergrom je priznao krivicu da bi poštedeo saputnike gaddijevog gneva.
<BR>&nbsp;&nbsp;&nbsp;&nbsp;&nbsp;Hustini još su pristizali. Džinovi i haručai i dalje su bili spremni; ali bili su malobrojni i nenaoružani.
<BR>&nbsp;&nbsp;&nbsp;&nbsp;&nbsp;Rant Absolen je postepeno usmerio pažnju na Hergroma. Ustao je, a sa odeće mu je kapala krv. Za trenutak je zurio u Hergroma kao da se zgraža nad dubinom haručaijevog zločina. Onda je progovorio. "Kempere." Glas mu je bio prigušen od gneva. Bol i bes dali su mu dostojanstvo koje mu je ranije nedostajalo. "Kazni ga."
<BR>&nbsp;&nbsp;&nbsp;&nbsp;&nbsp;Kasrein je prošao između stražara i družine i zaustavio se tik pred Rantom Absolenom. "O, gaddi, nemoj ga kriviti." Kemper je imao dovoljno samokontrole da zvuči više upečatljivo nego skrušeno. "Krivica je do mene. Mnogo šta sam pogrešno procenio."
<BR>&nbsp;&nbsp;&nbsp;&nbsp;&nbsp;Na to se gaddi potpuno slomio.
<BR>&nbsp;&nbsp;&nbsp;&nbsp;&nbsp;"Hoću da bude kažnjen!" Obema pesnicama počeo je da udara Kasreina po grudia, razmazujući mu krv po žutom plaštu. Kemper je ustuknuo za korak; Rant Absolen se okrenuo i usmerio gnev na Hergroma. "Taj stražar je moj! Moj!" Onda je ponovo pogledao Kasreina. "U čitavom Bhrathairdomu ja ne posedujem ništa! Ja sam gaddi, a gaddi je samo sluga!" U njemu su ključali bes i samosažaljenje. "Peskodrž nije moj! Niz Obilja nije moj! Dvorani mi dolaze samo na tvoj mig!" Sagnuo se do mrtvog hustina, podigao pune šake poluzgrušane krvi i bacio je na Kasreina i Hergroma. Masa je pogodila Kasreina pravo u bradu i sasuljala se na pod, ali on nije obraćao pažnju. "Čak i moje Omiljene dobijam od tebe! Pošto ih se ti zasitiš!" Rant Absolen je mlatarao pesnicama u prazno. "Ali straža je moja! Samo oni mi se pokoravaju, ne pitajući prvo tebe! Hoću da bude kažnjen!" proderao se na kraju.
<BR>&nbsp;&nbsp;&nbsp;&nbsp;&nbsp;Ukočen od besa, ponovo je pogledao Kempera. "Tvoja volja je moja volja, o, gaddi", ukočeno je rekao ovaj. Glas mu je bio pun žaljenja. Dok je polako, gotovo oklevajući išao ka Hergromu, napetost pod njegovim ogrtačem kao da je sadržala pretnju. "Hergrome..." zaustila je Linden. A onda joj se grlo steglo. Nije znala u čemu je opasnost.
<BR>&nbsp;&nbsp;&nbsp;&nbsp;&nbsp;I ostali saputnici spremili su se da priskoče u pomoć Hergromu. Ali ni oni nisu znali odakle će doći pretnja.
<BR>&nbsp;&nbsp;&nbsp;&nbsp;&nbsp;Kemper se zaustavio pred Hergromom i zakratko ga pogledao. Onda je podigao monokl pred levo oko. Linden je pokušala da se opusti. Haručai su već pokazali da su neosetljivi na Kemperovu volju. U Hergromovim mirnim očima nije bilo straha.
<BR>&nbsp;&nbsp;&nbsp;&nbsp;&nbsp;Gledajući kroz zlatni krug, Kasrein je pažljivo posegnuo napred i kažiprstom dotakao središte Hergromovog čela.
<BR>&nbsp;&nbsp;&nbsp;&nbsp;&nbsp;Hergrom je samo malo raširio oči.
<BR>&nbsp;&nbsp;&nbsp;&nbsp;&nbsp;Kemper je opustio obe ruke i pogrbio se, kao od umora ili tuge. Bez reči se okrenuo. Stražari su se razdvojili pred njim i propustili ga do stolice za koju je bio vezan Kovenant. Tu je seo, iako nije mogao da se nasloni zbog deteta koje je nosio. Sakrio je lice dlanovima kao da žali.
<BR>&nbsp;&nbsp;&nbsp;&nbsp;&nbsp;Linden je znala da zapravo prikriva radost.
<BR>&nbsp;&nbsp;&nbsp;&nbsp;&nbsp;Nije bila sigurna u svoja čula. Kemper je bio vešt u prikrivanju istine o sebi. Ali reakcija Ranta Absolena bila je jasna. Iskezio se u zlobnom likovanju.
<BR>&nbsp;&nbsp;&nbsp;&nbsp;&nbsp;Pokrenuo je usne kao da će reći nešto što će zgromiti družinu i pokazati koliko je uzvišen; ali reči mu nisu dolazile. No, bes zbog stražara i dalje ga je držao. Po načinu na koji se udaljio mogao je zbilja da bude vladar. Naredio je hustinima da ga prate, uzeo gospu Alif pod ruku i napustio radionicu.
<BR>&nbsp;&nbsp;&nbsp;&nbsp;&nbsp;Pre no što je pošla naniže, gospa je bacila brz pogled na Linden. Ličio je na žaljenje. A onda je otišla, a stražari su počeli da tutnje niz stepenice za njom. Dvojica su nosila mrtvog sadruga.
<BR>&nbsp;&nbsp;&nbsp;&nbsp;&nbsp;Niko iz družine nije se ni pomerio dok su hustini napuštali odaju. Vainov prazni, višeznačni osmeh izgledao je kao negativ Findejlovog bola. Prva je stajala prekrštenih ruku, streljajući pogledom. Brusobol i Sanomor i dalje su bili spremni za bitku. Brin je smestio Kovenanta kraj Linden, gde su četvorica haručaija napravili kordon oko ljudi koje su se zarekli da štite.
<BR>&nbsp;&nbsp;&nbsp;&nbsp;&nbsp;Linden se kruto držala, glumeći strogost. Ali osećanje opasnosti nije jenjavalo.
<BR>&nbsp;&nbsp;&nbsp;&nbsp;&nbsp;Stražari su odlazili. Hergrom nije pretrpeo nikakvu vidljivu povredu. Kasrein će za nekoliko trenutaka ostati sam sa družinom. Biće u njihovim rukama. Sigurno neće ni pokušati da se brani kada ih ima toliko. Pa zašto onda oseća da je opstanak družine toliko ugrožen?
<BR>&nbsp;&nbsp;&nbsp;&nbsp;&nbsp;Brin ju je napeto gledao. Kao da se trudio da joj pogledom prenese poruku. Nagonski ga je razumela.
<BR>&nbsp;&nbsp;&nbsp;&nbsp;&nbsp;Poslednji hustin već je bio na stepenicama. Trenutak je gotovo došao. Kolena su joj klecala. Lako ih je povila, pokušavajući da drži ravnotežu na prednjem delu stopala.
<BR>&nbsp;&nbsp;&nbsp;&nbsp;&nbsp;Kemper se nije ni pomerio. Progovorio je, lica još zaklonjenog dlanovima, glasom punim žaljenja ili dobro odglumljenog žaljenja. "Možete da se vratite u sobe. Gaddi će vas kasnije svakako pozvati. Upozoravam vas da mu se pokorite. Nadam se da mi verujete koliko žalim zbog svega što se ovde desilo."
<BR>&nbsp;&nbsp;&nbsp;&nbsp;&nbsp;Trenutak je došao. Linden je uobličila reči u sebi. Povremeno je sanjala kako ubija Gibon-Besomuka. Čak je grdila Kovenanta zbog njegovog ponašanja u Veselkamenu. Neke infekcije moraju se odseći, govorila je. I verovala je u to. Čemu služi moć, ako ne iskorenjivanju zla? Zašto bi inače ona postala to što jeste?
<BR>&nbsp;&nbsp;&nbsp;&nbsp;&nbsp;Ali sada je odluka bila na njoj - a ona nije mogla da progovori. Srce joj se grčilo od svega što je Kasrein učinio, a ipak nije mogla da progovori. Nije mogla da da Brinu dozvolu koju je tražio.
<BR>&nbsp;&nbsp;&nbsp;&nbsp;&nbsp;Kad joj je okrenuo leđa, lice mu je bilo puno hladnog prezira. Nemo je saopštio svoje želje Prvoj od Potrage.
<BR>&nbsp;&nbsp;&nbsp;&nbsp;&nbsp;Mačomoćnica nije odgovorila. Ako je i bila svesna mogućnosti, odlučila je da ne reaguje. Pošla je ka stepenipštu bez reči.
<BR>&nbsp;&nbsp;&nbsp;&nbsp;&nbsp;Linden je promuklo jeknula od olakšanja ili žaljenja - nije znala ni sama.
<BR>&nbsp;&nbsp;&nbsp;&nbsp;&nbsp;Brinovim čelom proletelo je lako mrštenje, ali nije oklevao. Kada je Brusobol pošao za Prvom, Brin i Hergrom su poveli Kovenanta naniže. Kail i Cer su odmah poveli i Linden ka stepeništu. Sanomor se našao u zaštitnici tik iza haručaija. Ostavivši Vaina i Findejla da se snalaze kako znaju, družina je sišla iz Kemperovog Vrha. Zgrčeni u tišini, vratili su se u svoje odaje u Drugom Uvoju.
<BR>&nbsp;&nbsp;&nbsp;&nbsp;&nbsp;Uz put nisu videli stražare. Nije ih bilo čak ni u Veličanstvu.
<BR>&nbsp;&nbsp;&nbsp;&nbsp;&nbsp;Prva je pošla u veću prostoriju na kraju hodnika sa sobama. Linden i ostali su joj se pridružili, a Cer je ostao u hodniku da pazi na ulaz.
<BR>&nbsp;&nbsp;&nbsp;&nbsp;&nbsp;Brin je pažljivo spustio Kovenanta na jedno sedište. Onda je prišao Prvoj i Linden. Lindenin izoštreni sluh uhvatio je u njegovom mirnom glasu nagoveštaj optužujućeg prizvuka.
<BR>&nbsp;&nbsp;&nbsp;&nbsp;&nbsp;"Zašto nismo ubili Kempera? To nam je bio put ka bezbednosti."
<BR>&nbsp;&nbsp;&nbsp;&nbsp;&nbsp;Prva ga je pogledala kao da grize jezik da bi se savladala. Prošlo je nekoliko mučnih trenutaka pre no što je odgovorila. "Hustina ima osam hiljada. Konjanika je tri stotine. Ne možemo početi krvoproliće."
<BR>&nbsp;&nbsp;&nbsp;&nbsp;&nbsp;Linden se osećala kao bogalj. Ponovo je bila paralisana i nije stigla da dejstvuje; suprotnosti su je učinile beskorisnom. Nije mogla čak ni sebe da poštedi tereta podrške Brinu.
<BR>&nbsp;&nbsp;&nbsp;&nbsp;&nbsp;"Oni ništa ne znače. Za konjanike ne znam, ali stražari uopšte nemaju svoju volju. Bespomoćni su kada im Kasrein ne govori šta da urade."
<BR>&nbsp;&nbsp;&nbsp;&nbsp;&nbsp;Brusobol ju je iznenađeno pogledao. "Ali, gaddi je rekao..."
<BR>&nbsp;&nbsp;&nbsp;&nbsp;&nbsp;"Pogrešio je." Glas joj je drhtao od prigušenih krikova. "Kasrein ga drži kao kućno ljubimče."
<BR>&nbsp;&nbsp;&nbsp;&nbsp;&nbsp;"Znači da i ti misliš", mračno je upitala Prva, "da je trebalo da ubijemo Kempera?"
<BR>&nbsp;&nbsp;&nbsp;&nbsp;&nbsp;Linden je nije gledala u oči. Želela je da vikne Da!, ali i Ne. Zar nije imala dovoljno okrvavljene ruke?
<BR>&nbsp;&nbsp;&nbsp;&nbsp;&nbsp;"Mi smo džinovi", odgovorila je Mačomoćnica na njeno ćutanje. "Mi ne ubijamo." Potom je svemu okrenula leđa.
<BR>&nbsp;&nbsp;&nbsp;&nbsp;&nbsp;Ipak je bila uvežban borac. Ukočena ramena jasno su pokazivala koliko je rastrže napor suzdržavanja pred tolikim opasnostima i zlobom.
<BR>&nbsp;&nbsp;&nbsp;&nbsp;&nbsp;Lindenin pogled se zamaglio. Svaka presuda bila je tačna. Čak i Kovenantova praznina bila je optužba na koju nije imala odgovora.
<BR>&nbsp;&nbsp;&nbsp;&nbsp;&nbsp;Šta je Kasrein učinio Hergromu?
<BR>&nbsp;&nbsp;&nbsp;&nbsp;&nbsp;Svetlo i tama sveta bili su nevidljivi u Peskodržu. No, konačno su se pojavile sluge, objavljujući jutro poslužavnicima punim hrane. Linden je usporeno razmišljala zbog umora i napetosti; ipak je ustala da ispita ponude. U svemu je očekivala izdaju. U svakom slučaju, samo jedan ispitivački pogled bio je dovoljan da utvrdi da je hrana čista. Cela družina se najela, pokušavajući da se pripremi za nepoznato.
<BR>&nbsp;&nbsp;&nbsp;&nbsp;&nbsp;Zagledala se u Hergroma umornim, zakrvavljenim očima. Od smeđe kože na licu pa sve do srži kostiju na njemu nije bilo nikakve povrede, nikakvog traga da ga je iko dotakao. No, kruta strogost njegovog lica sprečila ju je da mu postavlja pitanja. Haručai joj nisu verovali. Odbivši da da znak za Kasreinovu smrt, odbacila je možda jedinu priliku da spasu Hergroma.
<BR>&nbsp;&nbsp;&nbsp;&nbsp;&nbsp;Nešto kasnije pojavio se i Rire Grist. Pratio ga je još jedan čovek, vojnik mračnog lika koga je katifin predstavio kao svog pomoćnika. Pozdravio je družinu kao da nije čuo ništa o njihovim noćašnjim doživljajima. "Prijatelji", vedro je rekao, "gaddi je odlučio da ovog jutra ugodi sebi šetnjom po Peskozidu. Poziva i vas da mu se pridružite. Sunce divno sija, otkrivajući veličanstveni vidik na Veliku Pustinju koja vas možda zanima. Hoćete li doći?"
<BR>&nbsp;&nbsp;&nbsp;&nbsp;&nbsp;Delovao je smireno i samouvereno. No, Linden je po napetosti oko očiju razabrala da opasnost još nije minula.
<BR>&nbsp;&nbsp;&nbsp;&nbsp;&nbsp;Na Prvoj se jasno videlo kakvim gorkim mislima se bavi: imamo li uopšte izbora? Ali Linden nije imala šta da kaže. Izgubila je moć odlučivanja. Strahovi su joj lepetali u glavi kao tamna krila, čineći sve nemogućim. Oni će ubiti Hergroma!
<BR>&nbsp;&nbsp;&nbsp;&nbsp;&nbsp;No, družina zaista nije imala izbora. Nisu mogli da se bore sa svim gaddijevim stražarima i konjanicima. A ako neće da se bore, jedino im ostaje da se ponašaju kao gosti Ranta Absolena. Linden je pretraživala pogledom prazni kamen na podu, izbegavajući ispitivačke poglede, sve dok Prva nije odgovorila Rire Gristu: "Spremni smo." Onda je, ukočena u strepnji, pošla iz sobe za ostalim saputnicima.
<BR>&nbsp;&nbsp;&nbsp;&nbsp;&nbsp;Katifin ih je poveo do masivnih kapija Peskodrža. U dvorištu Prvog Uvoja četrdesetak vojnika uvežbavalo je konje, jureći kasom i galopom kroz ogromnu, polumračnu prostoriju. Svi konji bili su tamnosmeđi ili crni, a potkovanim kopitima izbijali su iskre iz senki poda nalik na strepnju još neiskazanog predosećanja. Rire Grist pozdravio je vođu jahača glasom prisnog naređenja. Među njima je bio siguran u sebe. No, bez zastajkivanja je poveo družinu dalje.
<BR>&nbsp;&nbsp;&nbsp;&nbsp;&nbsp;Kada su stigli do pojasa otvorenog zemljišta koje je opkoljavalo tvrđavu, pustinjsko sunce pogodilo ih je opipljivim talasom sjaja i vreline. Linden je morala da se okrene kako bi razbistrila pogled. Žmirkajući, podigla je oči ka nebu između zidova, zatamnjenom prašinom, tražeći neko olakšanje za čula posle stalnog pritiska Peskodrža. No, olakšanja nije bilo. Nije bilo ptica. A duž grudobrana na gornjoj ivici zida bili su raspoređeni hustini u pravilnim razmacima.
<BR>&nbsp;&nbsp;&nbsp;&nbsp;&nbsp;Kail ju je uhvatio pod ruku i povukao za ostalima, ka istoku, u senku pod zidom. Njenim očima prijala je tama, ali suvi vazduh i dalje joj je grebao pluća. Pesak joj je pri svakom koraku škripao pod nogama. Kada je družina prošla kraj istočne kapije Peskozida, osetila je neverovatnu želju da se okrene i pobegne.
<BR>&nbsp;&nbsp;&nbsp;&nbsp;&nbsp;Učtivo razgovarajući o projektu i izgradnji Peskozida, Rire Grist je poveo družinu oko Prvog Uvoja, ka širokom stepeništu na boku Peskozida. Pričao je Prvoj i Brusobolu da postoje dva takva stepeništa, na suprotnim stranama Peskodrža - a da ima i drugih načina da se na zid stigne pravo iz tvrđave, kroz podzemne prolaze. Glas mu je bio miran, ali duh nije.
<BR>&nbsp;&nbsp;&nbsp;&nbsp;&nbsp;Linden je osetila drhtaj nalik na groznicu kad je pošla uz stepenice. Ipak je išla dalje, kao da je podredila svoju nezavisnu volju potrebi koja je vodila Prvu.
<BR>&nbsp;&nbsp;&nbsp;&nbsp;&nbsp;Stepenice su bile dovoljno široke da osam do deset ljudi ide njima rame uz rame. Ali bile su i strme, a od napora penjanja uz njih po tolikoj vrućini Linden se zarumenela i košulja joj se zalepila za leđa od znoja. Kada je stigla na vrh, disala je grčevito kao da je suvi vazduh pun igala. Unutar grudobrana vrh Peskozida bio je širok kao drum i dovoljno ravan da bi konji i kočije lako išli njime. Bio je na istom nivou sa ivicom Prvog Uvoja i Linden je videla masivni krug Peskodrža kako se dramatično izdiže i završava ponosnim šiljkom Kemperovog Vrha.
<BR>&nbsp;&nbsp;&nbsp;&nbsp;&nbsp;Sa druge strane zida ležala je Velika Pustinja.
<BR>&nbsp;&nbsp;&nbsp;&nbsp;&nbsp;Kao što je Rire Grist rekao, vazduh je vio bistar i oštar sve do obzorja. Linden je osećala kako joj pogred dopire po dvadeset milja na istok i jug. Na jugu je nekoliko oblaka bacalo ljubičaste senke, ali to nije uticalo na jačinu sunčeve svetlosti.
<BR>&nbsp;&nbsp;&nbsp;&nbsp;&nbsp;Pod takvim osvetljenjem, pustinja je bila puna divljeg peska - belog kao so i izbledele kosti, suvljeg od sve žeđi sveta. Hvatao je svetlo i odbijao ga rasuto i uvećano. Ličio je na more nepomično zbog izostanka plime koja bi bila dovoljno jaka da ga pomeri. Dine su se nizale i spajale ka nebu kao da je nekada samo tle bilo oživljeno besom neke katastrofe. Ali to se desilo tako davno da su ga se sećali samo kostur tla i dine. U Velikoj pustinji nije bilo nikakvog života osim vetra - jakih, isušujućih naleta sa dalekog juga koji je dizao pesak kao prah i u trenutku menjao izgled zemlje. A danas nije bilo vetra. Vazduh je ličio na odraz peska, a sve što se moglo videti bilo je mrtvo.
<BR>&nbsp;&nbsp;&nbsp;&nbsp;&nbsp;No, na jugozapadu je bilo vetra. Dok je družina hodala vrhom Peskozida, postala je svesna da u se daljini, iza oblaka i vidljivih dina, sprema nešto veliko. Ne, nije se spremalo: već je dostiglo punu snagu. Ogromna oluja kovitlala se pred obzorjem kao da je u srcu nosila ciklon. Oblaci su joj bili crni kao grmljavina, a povremeno su se iz nje širili blesci nalik na krike.
<BR>&nbsp;&nbsp;&nbsp;&nbsp;&nbsp;Tek kad su se džinovi zaustavili da pogledaju oluju, shvatila je šta je to.
<BR>&nbsp;&nbsp;&nbsp;&nbsp;&nbsp;Usud gorgona.
<BR>&nbsp;&nbsp;&nbsp;&nbsp;&nbsp;Iznenada ju je obuzeo drhtaj proročanstva, kao da čak i sa tolike daljine oluja ima moć da dopre do njih i...
<BR>&nbsp;&nbsp;&nbsp;&nbsp;&nbsp;Gaddi i njegove žene stajali su na jugozapadnoj krivini Peskozida, odakle su imali jasan pogled na Usud. Čuvalo ih je gotovo dvadeset stražara.
<BR>&nbsp;&nbsp;&nbsp;&nbsp;&nbsp;Bili su tačno na oku Kemperovog Vrha.
<BR>&nbsp;&nbsp;&nbsp;&nbsp;&nbsp;Rent Absolen je zaustavio družinu kad su mu se približili. Bilo je nekog tajnog uzbuđenja u njegovoj dobrodošlici. Govorio je zajedničkim jezikom sa prilježnošću koja je zvučala lažno. Rire Grist je davao prigodne odgovore u ime družine. Pre no što je stigao da se pokloni, gaddi ga je pozvao bliže, vodeći družinu ka stražarima. Linden je brzo osmotrila čitavu grupu i utvrdila da nema Kasreina.
<BR>&nbsp;&nbsp;&nbsp;&nbsp;&nbsp;Oslobođen svog Kempera, Rant Absolen je bio rešen da odigra ulogu ljubaznog domaćina. "Dobro došli, dobro došli", ulizički je rekao. Nosio je dugačku, žućkastu odoru koja mu je davala dostojanstven izgled. Njegove Omiljene bile su kraj njega, odevene kao sveštenice boginje ljubavi. Tu su bile i druge mlade žene; ali njima nije bilo dopušteno da se obuku u istom stilu kao gaddi. Ostale su nakićene, u odeći potpuno neodgovarajućoj za sunce i vrućinu. No, gaddi nije obraćao pažnju na njihovu očitu lepotu; sav se posvetio gostima. U jednoj ruci držao je abonosni lanac sa velikim medaljonom u obliku crnog sunca. Njime je naglašavao veličanstvenost pokreta dok je glumatao.
<BR>&nbsp;&nbsp;&nbsp;&nbsp;&nbsp;"Pogledajte Veliku Pustinju!" Osmotrio je pustoš kao da pripada samo njemu. "Zar nije divan prizor? Pod ovakvim suncem otkriva se prava boja - boja koja dopire dokle god su Bhrathairi proputovali, iako se priča da se daleko na jugu pustinja pretvara u zemlju čudesa svih boja koje oko može da zamisli." Mlatarao je medaljonom oko sebe. "Nijedan narod sem Bhrathaira nije uspeo da otme život iz ovako ogromne i škrte zemlje. Ali mi smo učinili i više.
<BR>&nbsp;&nbsp;&nbsp;&nbsp;&nbsp;Peskodrž ste videli. Naše bogatstvo je veće nego kod onih vladara koji imaju raskošne dvore. Ali sada prvi put" - glas mu je postao napet od iščekivanja - "sada vidite Usud gorgona. Nigde na Zemlji ne postoji nešto tako veličanstveno." Uprkos samoj sebi, Linden je pogledala tamo kuda je gaddi hteo. Od vrelog peska kosti na čelu su je bolele kao da opasnost tek počinje; ali daleka sila ju je privlačila. "I nijedan narod nije likovao nad tako strašnim neprijateljima." Njeni saputnici kao da su bili očarani ogromnom olujom. Čak su i haručai zurili, kao da žele da se odmere sa njom.
<BR>&nbsp;&nbsp;&nbsp;&nbsp;&nbsp;"Peščane gorgone." Uzbuđenje Ranta Absolena je raslo. "Vi ih ne poznajete - ali reći ću vam nešto. Ako bi imala dovoljno vremena i slobode, samo jedna od njih mogla bi da razori Peskozid, kamen po kamen. Jedna! One su strašnije od najvećeg ludila noćnih mora. A ipak su vezane. Provešće život okrećući se u vrtlogu svog Usuda, sve dok mi trajemo. Samo vrlo retko se dešava da neka od njih stekne slobodu - a i tada samo nakratko." Napetost u njegovom glasu narastala je pri svakoj reči. Linden je želela da odvrati pogled od Usuda i odvuče saputnike sa grudobrana. Ali nije mogla da imenuje šta je toliko uznemirava.
<BR>&nbsp;&nbsp;&nbsp;&nbsp;&nbsp;"Vekovima su Bhrathairi živeli samo zato što ih Peščane gorgone nisu sve pobile. Ali sada sam ja gaddi Bhrathairdoma i čitave Velike Pustinje i one su moje!"
<BR>&nbsp;&nbsp;&nbsp;&nbsp;&nbsp;Završio je govor pokretom punim kitnjastog ponosa; pri tom mu je ebonosni lanac iskliznuo iz prstiju.
<BR>&nbsp;&nbsp;&nbsp;&nbsp;&nbsp;Proletevši, crni, kroz sunčevo svetlo i beli pesak, lanac i medaljon su poleteli preko grudobrana i pali blizu temelja Peskozida. Na mestu pada podigao se oblačić peska, ali se brzo smirio. Tamno sunce na medaljonu ležalo je kao mrlja na čistom tlu.
<BR>&nbsp;&nbsp;&nbsp;&nbsp;&nbsp;Gaddijeve žene su ciknule i požurile na ivicu da pogledaju dole. I džinovi su provirili preko grudobrana.
<BR>&nbsp;&nbsp;&nbsp;&nbsp;&nbsp;Rant Absolen se nije ni pomerio. Obgrlio je grudi rukama da bi prikrio neko tajno osećanje.
<BR>&nbsp;&nbsp;&nbsp;&nbsp;&nbsp;Rire Grist je reagovao kao pravi dvoranin. "Nemoj brinuti, o, gaddi", hitro je rekao. "Brzo ćemo ga vratiti. Poslaću mog pomoćnika po njega."
<BR>&nbsp;&nbsp;&nbsp;&nbsp;&nbsp;Njegov vojnik pošao je ka stepeništu, očito nameravajući da dođe do jedne od spoljnih kapija i vrati se duž Peskozida kako bi uzeo medaljon.
<BR>&nbsp;&nbsp;&nbsp;&nbsp;&nbsp;Ali gaddi nije ni pogledao katifina. "Hoću ga odmah", obrecnuo se nadureno i zapovednički. "Donesite konopac."
<BR>&nbsp;&nbsp;&nbsp;&nbsp;&nbsp;Dvojica stražara smesta su napustila vrh zida, spustivši se kroz najbliži otvor u unutrašnjost.
<BR>&nbsp;&nbsp;&nbsp;&nbsp;&nbsp;Linden je oprezno pokušavala da nekako nasluti u čemu je opasnost. Svakog trenutka je postajala sve gušća. No, gaddijevo ponašanje nije bilo dovoljno jasno da bi otkrilo njegove namere. Rire Gristovo pažljivo držanje pokazivalo je da i on ima ulogu u igri - ali to je znala od ranije. Od žena su samo dve Omiljene pokazivale da znaju u čemu je tajna. Lice gospe Bent očvrslo je od očekivanja, a gospa Alif krišom je dobacila družini upozoravajući pogled.
<BR>&nbsp;&nbsp;&nbsp;&nbsp;&nbsp;Uto su se hustini vratili, noseći težak smotak konopca. Bez oklevanja su vezali jedan kraj za grudobran, a drugi prebacili preko ivice, puštajući da se odmota niz spoljnje lice Peskozida. Bio je taman dovoljno dugačak da dosegne do peska.
<BR>&nbsp;&nbsp;&nbsp;&nbsp;&nbsp;Niko se nije pokrenuo. Gaddi je mirno stajao. Brusobol i Sanomor su stajali na oprezu kraj Prve. Vain je izgledao neosetljiv na opasnost koja je vrebala na zidu; ali Findejl je sklanjao pogled kao da je već previše video. Haručai su zauzeli najbolje odbrambene položaje među stražarima.
<BR>&nbsp;&nbsp;&nbsp;&nbsp;&nbsp;Bez ikakvog vidljivog razloga, oglasio se Kovenant. "Ne dodiruj me."
<BR>&nbsp;&nbsp;&nbsp;&nbsp;&nbsp;Rant Absolen se naglo okrenuo ka družini. Pogled mu je postao prodoran od vreline.
<BR>&nbsp;&nbsp;&nbsp;&nbsp;&nbsp;"Ti." Glas mu se izvio i slomio se od napetosti. Desnu ruku je grčevito ispružio, zabivši ukočeni kažiprst pravo u Hergroma. "Hoću moj medaljon."
<BR>&nbsp;&nbsp;&nbsp;&nbsp;&nbsp;Skup se ukočio. Neke žene počele su da grizu usne. Gospa Alif grčevito je stezala i opuštala pesnice. Hergromovo lice ostalo je bezizražajno, ali ostali haručai pretraživali su pogledom grupu, motreći na sve.
<BR>&nbsp;&nbsp;&nbsp;&nbsp;&nbsp;Linden se trudila da progovori. Grudi su joj se zgrčile od pritiska, ali uspela je da se otrgne. "Hergrome, ne moraš."
<BR>&nbsp;&nbsp;&nbsp;&nbsp;&nbsp;Prsti Prve kao da su se pretvorili u kandže. "Haručai su naši drugovi. Nećemo to dozvoliti."
<BR>&nbsp;&nbsp;&nbsp;&nbsp;&nbsp;Gaddi je rekao nešto na grlenom jeziku Bhrathaira. Hustini su istog trenutka spustili koplja. U ovako bliskom okruženju, čak ni brzina haručaija nije mogla da zaštiti družinu od smrtonosne povrede.
<BR>&nbsp;&nbsp;&nbsp;&nbsp;&nbsp;"To je moje pravo!" obrecnuo se Rant Absolen na Prvu. "Ja sam gaddi Bhrathairdoma! Kažnjavanje uvrede je moja dužnost i moje pravo!"
<BR>&nbsp;&nbsp;&nbsp;&nbsp;&nbsp;"Ne!" Linden je osećala oštri vrh koplja tik iza sredine sopstvenih leđa. Ali u strahu za Hergroma nije obraćala pažnju na to. "Kasrein je kriv. Hergrom je samo pokušavao da spase Kovenantu život." Usmerila je pažnju na haručaija. "Ne moraš to."
<BR>&nbsp;&nbsp;&nbsp;&nbsp;&nbsp;Hergromovo lice bilo je potpuno nepomično. Njegova smirenost dok je odmeravao stražare jasnije je pokazivala položaj družine od svakog uzvika. Za trenutak se zgledao sa Brinom. Onda se obratio Linden.
<BR>&nbsp;&nbsp;&nbsp;&nbsp;&nbsp;"Odabrana, želimo da izdržimo ovu kaznu, kako bi sve moglo da se završi." U glasu mu se osećala samo potpuna vera u sopstvene sposobnosti - isto samopouzdanje koje je navelo Krvnu gardu da porekne smrt i vreme u službi Poglavara.
<BR>&nbsp;&nbsp;&nbsp;&nbsp;&nbsp;Linden je osetila da joj se grlo steže. Pre no što je stigla da savlada strepnju, da makar pokuša da se raspravlja sa njim, Hergrom je skočio na grudobran. U tri koraka stigao je do konopca.
<BR>&nbsp;&nbsp;&nbsp;&nbsp;&nbsp;Bez reči je uhvatio uže i nestao preko ivice.
<BR>&nbsp;&nbsp;&nbsp;&nbsp;&nbsp;Po ukočenom pogledu Prve videlo se koliko se savladava. No, u nju su bila uperena tri koplja; Brusobol i Sanomor bili su u sličnom položaju.
<BR>&nbsp;&nbsp;&nbsp;&nbsp;&nbsp;Brin je jedva primetno klimnuo glavom. Brži od stražarskih refleksa, Cer se provukao kroz grupu i skočio na grudobran. Sledećeg trenutka već je pošao niz konopac za Hergromom.
<BR>&nbsp;&nbsp;&nbsp;&nbsp;&nbsp;Rant Absolen je opsovao i požurio do ivice da gleda kako se haručai spuštaju. Besno je udario pesnicama po kamenu, ali brzo se savladao.
<BR>&nbsp;&nbsp;&nbsp;&nbsp;&nbsp;Linden i njeni saputnici nisu smeli da se pomere pred uperenim kopljima.
<BR>&nbsp;&nbsp;&nbsp;&nbsp;&nbsp;Gaddi je izdao novo naređenje. U očima Mačomoćnice buknuo je bes, a Brusobol i Sanomor bili su na ivici kontrole.
<BR>&nbsp;&nbsp;&nbsp;&nbsp;&nbsp;Stražari su na to odvezali konopac. Pao je na ramena Hergromu i Ceru.
<BR>&nbsp;&nbsp;&nbsp;&nbsp;&nbsp;Rant Absolen se surovo iskezio družini, a onda se ponovo zagledao u haručaije u podnožju.
<BR>&nbsp;&nbsp;&nbsp;&nbsp;&nbsp;"Sada, ubico!" kreštavo je uzviknuo. "Zahtevam da govoriš!"
<BR>&nbsp;&nbsp;&nbsp;&nbsp;&nbsp;Linden nije znala šta je posredi, ali nervi su joj pulsirali od okrutnosti kojom je zračio. Naglim pokretom sagnula se ispod koplja uperenog u leđa i jurnula ka grudobranu. Čim je promolila glavu preko ivice, ugledala je Hergroma i Cera. Stajali su u pesku, okruženi užetom. Gaddijev medaljon ležao im je pod nogama. Gledali su naviše.
<BR>&nbsp;&nbsp;&nbsp;&nbsp;&nbsp;"Trčite!" povikala je. "Kapija! Idite do kapije!"
<BR>&nbsp;&nbsp;&nbsp;&nbsp;&nbsp;Čula je prigušen udarac iza sebe. Vrh koplja dodirnuo joj je vrat, prikovavši je za kamen.
<BR>&nbsp;&nbsp;&nbsp;&nbsp;&nbsp;Kovenant je ponavljao svoju rečenicu kao da želi da ga neko sasluša.
<BR>&nbsp;&nbsp;&nbsp;&nbsp;&nbsp;"Govori, ubico!" ponovio je gaddi, drhteći kao od pohlepe.
<BR>&nbsp;&nbsp;&nbsp;&nbsp;&nbsp;Hergrom je bio nepokolebljivo miran. "Ne."
<BR>&nbsp;&nbsp;&nbsp;&nbsp;&nbsp;"Odbijaš? Protiviš mi se? Zločin za zločinom! Ja sam gaddi Bhrathairdoma! Odbijanje je izdaja!"
<BR>&nbsp;&nbsp;&nbsp;&nbsp;&nbsp;Hergrom je mirno gledao naviše, ćuteći.
<BR>&nbsp;&nbsp;&nbsp;&nbsp;&nbsp;Gaddi je bio spreman i na to. Viknuo je novo grleno naređenje. Nekoliko žena je vrisnulo.
<BR>&nbsp;&nbsp;&nbsp;&nbsp;&nbsp;Linden je sa mukom skrenula pogled i ugledala stražara kako drži ženu za članak, tako da je visila preko ivice.
<BR>&nbsp;&nbsp;&nbsp;&nbsp;&nbsp;Godpu Alif, koja je ranije pokušala da pomogne družini.
<BR>&nbsp;&nbsp;&nbsp;&nbsp;&nbsp;Grčila se u vazduhu, udarajući o Peskozid. No, Rant Absolen nije obraćao pažnju na nju. Haljina joj je padala preko glave, zaklanjajući joj lice i prigušujući krike. Srebrni zvončići na člancima uporno su zvonili pod belim suncem.
<BR>&nbsp;&nbsp;&nbsp;&nbsp;&nbsp;"Ako ne izgovoriš ime", doviknuo je gaddi Hergromu, "ova gospa će pasti pravo u smrt! A ako ni potom ne izgovoriš ime" - brzo je pogledao Linden - "biće ubijena i ona koju nazivaš Odabranom! Krv za krv!"
<BR>&nbsp;&nbsp;&nbsp;&nbsp;&nbsp;Linden se nadala da će Hergrom odbiti. Zurio je u nju, pa u Ranta Absolena i gospu, a na licu mu se nije videlo ništa. Ali onda mu je Cer klimnuo glavom. Okrenuo se. Naslonio se leđima o Peskozid kao da je sve vreme znao šta će se desiti, i zagledao se u Veliku Pustinju i Usud gorgona, spremno ispravljajući ramena.
<BR>&nbsp;&nbsp;&nbsp;&nbsp;&nbsp;Linden je poželela da krikne. Ne! Ali iznenada ju je snaga napustila. Hergrom je razumeo situaciju. I rešio je da je prihvati. Nije mogla ništa da učini.
<BR>&nbsp;&nbsp;&nbsp;&nbsp;&nbsp;Pažljivo je nagazio na gaddijev medaljon i zdrobio ga pod stopalom. A onda se kroz prigušeni žamor grupe i prostranu tišinu pustinje začula jedna njegova reč.
<BR>&nbsp;&nbsp;&nbsp;&nbsp;&nbsp;"Nom."
<BR>&nbsp;&nbsp;&nbsp;&nbsp;&nbsp;Gaddi je likujući kriknuo.
<BR>&nbsp;&nbsp;&nbsp;&nbsp;&nbsp;Sledećeg časa koplje se povuklo sa Lindeninog vrata. Sva koplja su se sklonila. Hustini su vratili gospu Alif u bezbednost Peskozida i postavili je na noge. Ona je istog časa pobegla. Gospa Bent se smešila dok ju je pratila pogledom.
<BR>&nbsp;&nbsp;&nbsp;&nbsp;&nbsp;Okrenuvši se od grudobrana, Linden je utvrdila da su se stražari odmakli od njenih drugova.
<BR>&nbsp;&nbsp;&nbsp;&nbsp;&nbsp;Svi sem Kovenanta, Vaina i Findejla optužujući su gledali Kasreina od Vrtloga.
<BR>&nbsp;&nbsp;&nbsp;&nbsp;&nbsp;Pažnje usmerene na Hergroma, Linden nije čula ni osetila kada je Kemper pristigao. No, sada je stajao na ivici grupe i obraćao se ružini.
<BR>&nbsp;&nbsp;&nbsp;&nbsp;&nbsp;"Želim da primetim da nisam igrao nikakvu ulogu u ovome. Moram da služim mom gaddiju kako god mi naredi." Nije ni pogledao Ranta Absolena. "Ali ne učestvujem u ovakvim delima."
<BR>&nbsp;&nbsp;&nbsp;&nbsp;&nbsp;Linden je umalo skočila na njega. "Šta si to učinio?"
<BR>&nbsp;&nbsp;&nbsp;&nbsp;&nbsp;"Nisam učinio ništa", kruto joj je odgovorio. "Vi ste mi svedoci." Ali tog časa je opustio ramena kao da se umorio od nošenja deteta na leđima. "Ipak, na neki način zaslužujem vaše optužbe. Bez mene se ovo ne bi desilo."
<BR>&nbsp;&nbsp;&nbsp;&nbsp;&nbsp;Prišao je grudobranu i pokazao rukom ka dalekom crnilu. Kada je progovorio, glas mu je bio starački. "Moć svake umetnosti zavisi od njenih mana. Savršenstvo ne istrajava u nesavršenopm svetu. Zato sam, kada sam zarobio Peščane gorgone u njihovom Usudu, morao da u svoje delo unesem i manu." Zagledao se u oluju kao da joj se divi. Nije mogao da prikrije uživanje u onom što je načinio.
<BR>&nbsp;&nbsp;&nbsp;&nbsp;&nbsp;"Odabrao sam takvu manu", nastavio je, "da se svaka Peščana gorgona može osloboditi ako joj neko izgovori ime. Ostaće slobodna dok ne pronađe onoga ko je ime izgovorio. Onda mora da ubije tu osobu i da se vrati u Usud."
<BR>&nbsp;&nbsp;&nbsp;&nbsp;&nbsp;Ubije? Linden nije uspevala da misli. Ubije?
<BR>&nbsp;&nbsp;&nbsp;&nbsp;&nbsp;Kasrein se polako okrenuo ka družini. "Stoga i ja snosim krivicu. Jer ja sam taj koji je stvorio Usud gorgona. I ja sam uneo u um vašeg saputnika ime koje je izgovorio."
<BR>&nbsp;&nbsp;&nbsp;&nbsp;&nbsp;Na to se u Linden sve uskomešalo. Sada je počela da shvata. Prosto je videla Kemperovu zlobu, ocrtanu pod vrelim suncem. Okrenula se kao da joj se vrti u glavi i požurila nazad na grudobran. Trči! - viknula je. Hergrome! Ali glas joj se nije čuo.
<BR>&nbsp;&nbsp;&nbsp;&nbsp;&nbsp;Zato što je rešila da ostave Kasreina u životu. To je bilo nepodnošljivo. Dahnula je i uspela da otvori grlo. "Kapija!" Uzvik joj je bio slab i promukao, ništavan u poređenju sa pustinjom. "Trčite! Pomoći ćemo vam da se borite!"
<BR>&nbsp;&nbsp;&nbsp;&nbsp;&nbsp;Hergrom i Cer se nisu ni pomerili.
<BR>&nbsp;&nbsp;&nbsp;&nbsp;&nbsp;"Neće", rekao je Kemper, glumeći tugu. "Znaju kakva im je sudbina. Ne žele da dovedu Peščanu gorgonu među vas, ni među nedužne stanovnike Peskodrža. Osim toga", nastavio je, pokušavajući da prikrije ponos, "nema više vremena. Peščane gorgone brzo odgovaraju na poziv. Razdaljina nema značaja pred njihovom moći. Gledajte!" Glas mu je postao ošter. "Iako je Usud više od dvadeset milja daleko, odgovor se već približava."
<BR>&nbsp;&nbsp;&nbsp;&nbsp;&nbsp;Na drugom kraju grupe gaddi je počeo da se kikoće.
<BR>&nbsp;&nbsp;&nbsp;&nbsp;&nbsp;Odnekud ispod oblaka pojavio se talas peska među dinama, krećući se ka Peskodržu. Menjao se sa tlom, dižući dugačak, zmijolik oblak; ali išao je uvek u istom pravcu - ka mestu gde su Cer i Hergrom stajali naslonjeni na Peskozid.
<BR>&nbsp;&nbsp;&nbsp;&nbsp;&nbsp;Čak i sa te daljine Linden je osećala zračenje strašne, neprijateljske moći.
<BR>&nbsp;&nbsp;&nbsp;&nbsp;&nbsp;Beskorisno se priljubila uz grudobran. Sadruzi su stajali iza nje, obuzeti bolom; ali nije se okrenula da ih pogleda, nije mogla da se okrene. Rant Absolen je posmatrao pridolazeću Peščanu gorgonu i drhtao od željnog iščekivanja. Sunce se naginjalo nad Peskodrž kao da im prebacuje.
<BR>&nbsp;&nbsp;&nbsp;&nbsp;&nbsp;A onda se pojavila sama zver. Izbeljena suncem do albinizma, bila je gotovo nevidljiva na pozadini svetle pustinje. Ali trčala je napred stalnom brzinom i uskoro je postala jasna.
<BR>&nbsp;&nbsp;&nbsp;&nbsp;&nbsp;Bila je veća od haručaija koji su je čekali, ali ipak ne dovoljno da sadrži toliku silu. Linden je za trenutak bila zbunjena njenim neobičnim izgledom. Kolena su joj bila savijena unazad kao kod ptica, a umesto stopala imala je široke jastučiće, pa je mogla da napreduje po pesku ogromnom brzinom i snagom. A onda se Peščana gorgona našla gotovo nad Hergromom i Cerom; mogla je da vidi i ostale pojedinosti.
<BR>&nbsp;&nbsp;&nbsp;&nbsp;&nbsp;Imala je ruke, ali ne i šake. Podlaktice su joj se završavale pljosnatim, savitljivim proširenjima nalik na razbijače - ruke stvorene da se bore sa peskom i razbijaju kamen.
<BR>&nbsp;&nbsp;&nbsp;&nbsp;&nbsp;A nije imala ni lice. Glava joj je bila bez ikakvih crta - sem nekoliko ispupčenja na lobanji i dva pokrivena proreza nalik na škrge sa strane.
<BR>&nbsp;&nbsp;&nbsp;&nbsp;&nbsp;Delovala je nasilnički i potpuno, kao sila prirode. Dok ju je gledala, Linden je zaboravila da diše. Možda joj je i srce stalo. Čak ni Kovenant, sa svom svojom divljom magijom, ne bi mogao da se suprotstavi ovakvoj zveri.
<BR>&nbsp;&nbsp;&nbsp;&nbsp;&nbsp;Hergrom i Cer su se zajedno odvojili od Peskozida i razdvojili se, kako ih Peščana gorgona ne bi napala istovremeno.
<BR>&nbsp;&nbsp;&nbsp;&nbsp;&nbsp;Stvorenje je malo promenilo pravac kretanja. U blesku bele kože i besa, jurnulo je pravo za Hergromom.
<BR>&nbsp;&nbsp;&nbsp;&nbsp;&nbsp;On se izmakao u poslednji čas. Peščana gorgona nije uspela da se zaustavi, pa se zabila pravo glavom u zid.
<BR>&nbsp;&nbsp;&nbsp;&nbsp;&nbsp;Linden je osetila udar kao da se čitav Peskodrž zaljuljao. U kamenu su se pojavile pukotine; delići kamena odvojili su se od ivice i pljusnuli po pesku.
<BR>&nbsp;&nbsp;&nbsp;&nbsp;&nbsp;Cer i Hergrom su istovremeno skočili na leđa zveri. Zasuli su je po vratu udarcima u koje su uneli svu svoju veštinu i snagu.
<BR>&nbsp;&nbsp;&nbsp;&nbsp;&nbsp;Spodoba je primila udarce kao šaku peska. Naglo se okrenula i zamahnula rukama.
<BR>&nbsp;&nbsp;&nbsp;&nbsp;&nbsp;Cer se pognuo i izbegao udarac, ali jedna ruka zahvatila je Hergroma preko grudi i bacila ga kao krpu.
<BR>&nbsp;&nbsp;&nbsp;&nbsp;&nbsp;Niko nije ispustio ni glasa. Od bitke su se čuli samo udarci i kretanje po pesku.
<BR>&nbsp;&nbsp;&nbsp;&nbsp;&nbsp;Cer je jurnuo napred i raspalio zver po bradi tolikom snagom da je Peščana gorgona uzmakla za korak. On je odmah pošao za njom, udarajući i dalje. Ali to nije delovalo. Čudovište je povratilo ravnotežu. Povilo je naopaka kolena, spremajući se za skok.
<BR>&nbsp;&nbsp;&nbsp;&nbsp;&nbsp;Cer ga je preduhitrio savršeno usklađenim udarcem pravo u grlo.
<BR>&nbsp;&nbsp;&nbsp;&nbsp;&nbsp;Peščana gorgona se ponovo zateturala. Ali sada je jednom rukom dohvatila haručaija po ramenu. Linden je tupo slušala zvuk lomljenja kostiju. Cer je gotovo pao.
<BR>&nbsp;&nbsp;&nbsp;&nbsp;&nbsp;Prebrzo za ikakvu odbranu, Peščana gorgona je podigla stopalo i zgazila Cerovu nogu.
<BR>&nbsp;&nbsp;&nbsp;&nbsp;&nbsp;Bespomoćno se zgrčio, a iz butine i kolena pojavili su mu se delići zdrobljene kosti. Krv je poprskala pesak oko njega.
<BR>&nbsp;&nbsp;&nbsp;&nbsp;&nbsp;Sanomor je bio na ivici grudobrana, pokušavajući da skoči dole kao da veruje da bi preživeo pad. Brusobol i Prva su se trudili da ga zadrže.
<BR>&nbsp;&nbsp;&nbsp;&nbsp;&nbsp;Gaddijev kikot zvučao je kao demonsko uživanje.
<BR>&nbsp;&nbsp;&nbsp;&nbsp;&nbsp;Kail je zgrabio Linden za mišicu kao da misli da je ona odgovorna.
<BR>&nbsp;&nbsp;&nbsp;&nbsp;&nbsp;Kada je Cer pao, Hergrom se vratio u bitku. Trčeći što brže može po nesigurnoj podlozi, skočio je i u letu šutnuo Peščanu gorgonu u glavu.
<BR>&nbsp;&nbsp;&nbsp;&nbsp;&nbsp;Zver je uzmakla korak da umanji udarac, a onda se okrenula i pokušala da zgrabi Hergroma u zagrljaj. Ovaj se izvio. Uspeo je da zaobiđe Grogonu i da joj skoči na leđa. Istog časa obavio ju je nogama oko trupa, stavio joj ruke oko vrata i stegao. Napinjući sve mišiće, zabio je podlakticu pod grlo čudovišta, pokušavajući da ga zadavi.
<BR>&nbsp;&nbsp;&nbsp;&nbsp;&nbsp;Ono je mlataralo rukama, uzalud pokušavajući da ga udari.
<BR>&nbsp;&nbsp;&nbsp;&nbsp;&nbsp;Rant Absolen je prestao da se kikoće. Neverica je zračila iz njega kao krik.
<BR>&nbsp;&nbsp;&nbsp;&nbsp;&nbsp;Linden se oslonila o ugao grudobrana i usmerila se na taj bol. Usne su joj se izvijale od bezvučnog uzvika ohrabrenja.
<BR>&nbsp;&nbsp;&nbsp;&nbsp;&nbsp;No, iza divlje snage zveri ležalo je isto tako divlje lukavstvo. Odjednom je prestala sa pokušajima da udari Hergroma. Savila je kolena kao da će čučnuti.
<BR>&nbsp;&nbsp;&nbsp;&nbsp;&nbsp;A onda se divlje bacila leđima na Peskozid.
<BR>&nbsp;&nbsp;&nbsp;&nbsp;&nbsp;Hergrom nije mogao ništa. Bio je uhvaćen između Peščane gorgone i čvrstog kamena. Kroz zid su se proneli drhtaji nalik na nagoveštaj zeljotresa.
<BR>&nbsp;&nbsp;&nbsp;&nbsp;&nbsp;Zver je izišla iz Hergromovog stiska, a on se skljokao na zemlju. Grudi su mu bile zdrobljene. Za trenutak je nastavio da diše kroz vrtlog krvi i bola, mučeći razbijena pluća i probijeno srce. Bela i bezlična kao sudbina, Peščana gorgona ga je gledala kao da se pita kuda da ga udari.
<BR>&nbsp;&nbsp;&nbsp;&nbsp;&nbsp;A onda mu je kroz usta grčevito linula tamna krv. Linden je videla kako mu se tetive života kidaju. Ostao je nepomičan.
<BR>&nbsp;&nbsp;&nbsp;&nbsp;&nbsp;Peščana gorgona je za trenutak pogledala zid kao da želi da ga napadne. No, sloboda joj je bila okončana. Okrenula se i pošla kao da je nešto goni da potrči ka svom Usudu. Uskoro je nestala u oblaku peska koji je podizala za sobom.
<BR>&nbsp;&nbsp;&nbsp;&nbsp;&nbsp;Linden je osećala da joj suze teku iz očiju kao krv. Osećala je da je nešto u njoj umrlo. Družina je nemo stajala, ali nije gledala u njih. Srce joj je posrtalo u ritmu Hergromovog imena, ponavljajući taj zvuk kao da mora biti nečega što bi mogla da učini.
<BR>&nbsp;&nbsp;&nbsp;&nbsp;&nbsp;Kada joj se pogled razbistrio, videla je da je Rant Absolen pošao nazad, vodeći svoje žene i stražare. Njegov smeh zamro je pod suncem i suvom, belom vrelinom.
<BR>&nbsp;&nbsp;&nbsp;&nbsp;&nbsp;Kasreina nije bilo nigde.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
