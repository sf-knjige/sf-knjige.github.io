<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20. VATRA U BHRATHAIRDOMU
<P>&nbsp;&nbsp;&nbsp;&nbsp;&nbsp;Linden Averi normalno je videla i čula. Kail ju je vodio duž podzemnog prolaza osvetljenog samo retkim bakljama. Prva i Brusobol bili su pred njom, prateći ženu koja je izgledala kao gospa Alif. Lupižena i Sanomor bili su u blizini. Sanomor je u ogromnim rukama nosio Cera. Vain se kretao na začelju grupe kao senka. Ali Kovenant je nestao. Brina i Findejla nije bilo. Linden je primetila te činjenice jasno koliko je svetlo dozvoljavalo. Na neki način ih je i razumela. Mišice su joj pulsirale od bola, naročito tamo gde joj je Kail ostavio modrice.
<BR>&nbsp;&nbsp;&nbsp;&nbsp;&nbsp;No, izveštaji njenih čula sadržali su toliko malo značenja da su mogli biti i na stranom jeziku. Kovenant je nestao. Iza onoga što je videla i čula, iza fizičkih osećanja, bila je kao dete koje je upravo izgubilo novog druga; a ništa unaokolo nije joj nudilo utehu pred tom tugom.
<BR>&nbsp;&nbsp;&nbsp;&nbsp;&nbsp;Pošto ju je Kail vukao baš za bolni deo ruke, išla je za njim. No, bila je prezauzeta slikama nalik na predosećanje lišavanja i taj bol nije dopirao do nje.
<BR>&nbsp;&nbsp;&nbsp;&nbsp;&nbsp;Kasnije je družina stigla do mesta punog uništenja. Dugačka odaja, očito stanište stražara, pružala se pod temeljima Peskozida. Sada su se i odaja i Zid pretvorili u neravnu padinu šljake koja je vodila u otvorenu noć. Kovenant je nestao. Iz haosa koji je načinila Peščana gorgona virila su razbacana tela hustina. Oštra prema zvezdama, kroz pukotinu se videla ivica Peskozida.
<BR>&nbsp;&nbsp;&nbsp;&nbsp;&nbsp;Gospa Alif je bez oklevanja počela da se penje uz šljaku. No, izlomljeni komadi kamena bili su suviše veliki za nju. Prva je podigla gospu na svoja snažna leđa i pošla napred.
<BR>&nbsp;&nbsp;&nbsp;&nbsp;&nbsp;Brusobol je učinio isto sa Linden. Jednom ogromnom šakom stegao ju je za obe ruke sebi ispod brade. Od pritiska o njegova ramena ruke su je bolele. Počela je da se seća oca.
<BR>&nbsp;&nbsp;&nbsp;&nbsp;&nbsp;Uprkos izobličenim leđima i povređenoj glavi, Lupižena se penjao bez problema. Bio je džin, navikao na kamen i penjanje. Kailu su snaga i ravnoteža nadoknađivali ljudski rast. Vain je bio sposoban za sve. Samo je Sanomor imao problema; držeći Cera, nije mogao da se pomaže rukama. Lupižena mu je pomagao. Družina se najvećom mogućom brzinom uspela u noć.
<BR>&nbsp;&nbsp;&nbsp;&nbsp;&nbsp;Kada su stigli do otvorenog peska unutar Peskozida, Prva je spustila gospu Alif. Brusobol je spustio Linden. Sada je videla da je rupi u Prvom Uvoju odgovarao istovetan otvor u Peskozidu. Uz dovoljno vremena i slobode, Peščana gorgona sigurno je mogla da sruši čitav Peskodrž. No, zver očito nije nameravala da izvrši potpuno uništenje. Verovatno uopšte nije mislila na uništenje, nego je prosto porušila prepreke koje su stajale između nje i zadatka koji je imala pred sobom.
<BR>&nbsp;&nbsp;&nbsp;&nbsp;&nbsp;U daljini su zavijale sirene. Grub i vrištav, kao krici kamena, gnev Peskodrža usecao se u tamu i mesečinu.
<BR>&nbsp;&nbsp;&nbsp;&nbsp;&nbsp;No, u Lindeninim ušima odjekivali su i drugi krici - njeni sopstveni vrisci dok je preklinjala oca na samrti. Noć joj je zapljusnula dušu, iako je njen otac umirao po danu. Sedeo je u napola slomljenoj stolici za ljuljanje, na tavanu, a krv mu se slivala iz razrezanih zglavaka kao očajanje. Mogla je da oseti slatkasti zadah krvi, da oseti nekadašnju mučninu jasnije nego Kailov stisak na sopstvenoj mišici. Njen otac bacio je ključ kroz prozor, opteretivši je svojim samosažaljenjem, odričući joj moć da ga spase. Tama se dizala ka njoj iz poda i zidova, iz njegovih usta - usta su mu se izvila u bezdanom zaboravu i likovanju, nezasitoj gladi za tamom. Poprskao ju je krvlju kao Hergrom. Tavan koji je zamišljala kao sopstveni raj postao je užasan.
<BR>&nbsp;&nbsp;&nbsp;&nbsp;&nbsp;Gospa Alif vodila je družinu na zapad, žureći ka najbližim stepenicama koje su vodile na vrh Peskozida. Bila je suviše iscrpljena da bi potrčala. Prva je išla kraj nje. Brusobolov lanac tiho je zveckao kroz šuškanje koraka. Više puta je pokušao da požuri, zabrinut za brod. Kail je vukao Linden napred. Nesigurno je koračala po pesku, ali praznina koja ju je obuzela posle Kovenanta činila ju je nesposobnom da se odupre. Bila je nesposobna da spase svog oca. Pokušala je - pokušala je sve što je njena dečija duša mogla da smisli. U poslednjem očajanju rekla mu je da ga neće voleti ako bude umro. Odgovorio joj je: Ionako me nikad nisi volela. A onda je iskrvario do smrti kao da time dokazuje da je rekao istinu: nauk o tami koji je danima paralisao njeno telo, tonući ka korenima njenog postojanja.
<BR>&nbsp;&nbsp;&nbsp;&nbsp;&nbsp;Tama. Svetlost meseca koji će koliko sutra postati pun već se spuštala ka zapadu. Sirene. A potom, u senci Peskozida, stepenice.
<BR>&nbsp;&nbsp;&nbsp;&nbsp;&nbsp;Bile su široke. Družina se popela u retkoj koloni oko Linden i Kaila, Sanomora i Cera. Lindenino iscrpljeno telo nije bilo sposobno za uspon tim tempom. No, um zatvoren u prošlost nije ni pokušao da se odupre Kailovom navaljivaju. Kovenant je nestao. Od svih njenih saputnika, samo je Lupižena izgledao podložan zamoru. Iskrivljene grudi pritiskale su mu pluća i ograničavale pokrete, pa mu je dah zviždao, a koraci mu postali nesigurni. Možda je bio jedini smrtan od svih njenih prijatelja.
<BR>&nbsp;&nbsp;&nbsp;&nbsp;&nbsp;Kad su je ponovo izvukli na mesečinu, nehotice se zateturala. Kail ju je zgrabio i trzajem uspravio istovremeno sa uzvikom koji je odjeknuo nad Peskozidom, rascepivši harmonično zavijanje sirena. "Videli su nas", dahnula je gospa Alif. "Oprostite mi. Izgleda da sam vas pogrešno vodila." Iako se borila za dah, hrabro se držala. "Od trenutka kada sam osetila želju da naplatim Kasreina sva poniženja, sve sam odluke pogrešno donela. Suviše brzo su nas otkrili."
<BR>&nbsp;&nbsp;&nbsp;&nbsp;&nbsp;"Kovenant Džinoljub obezbediće naplatu koju želiš", zarežala je Prva. Napeto je gledala ka jugu. U odgovor na uzvik, zdepaste tamne prilike počele su da se pojavljuju na toj strani; hustini su izlazili iz unutrašnjih prolaza Peskozida. "Za ostalo ne brini." Stegla je novi mač, vezujući hrabrost za njega. "Slobodni smo u tami i put nam je jasan. Živećemo ili umreti, kako bude, a krivica nije tvoja."
<BR>&nbsp;&nbsp;&nbsp;&nbsp;&nbsp;Kao blesak gvožđa pod mesečinom, pošla je ka spoljnom ogranku zida koji je vodio ka Bhrathairdomu i Luci. Ostatak družine pratio ju je kao da je postala čvrsta poput dugog podizanja mora.
<BR>&nbsp;&nbsp;&nbsp;&nbsp;&nbsp;U poteru su se uključile desetine, a potom dvasedetine stražara, uperenih kopalja. Na bledom kamenu izgledali su crni i smrtonosni. No, bli su stvorenja snage, a ne brzine; družina je uspela da održi rastojanje. Ubrzo je dete u Linden pronašlo nešto što je ličilo na normalnost, a život joj se uklopio u nove tokove posle očeve smrti. Maskirana gipkošću mladosti, živela je kao da joj srž ličnosti nije povijena i izmenjena onim što se desilo. Ipak, majčino stalno samosažaljenje i optuživanje podrivali su je, kao vode koje odnose kamenje. Pretvarajući se da joj nije stalo, položila je temelje svih kasnijih pretvaranja i svih poricanja. Čak i predavanje medicinskom pozivu života i smrti pretvorilo se u poricanje, a ne u potvrđivanje.
<BR>&nbsp;&nbsp;&nbsp;&nbsp;&nbsp;Kovenant je nestao. Čula su joj normalno dejstvovala, ali nije znala da se polako vraća iz praznine gde je ostavljena i izgubljena posle napora da ga spase. Družina se približavala ogranku Peskozida koji je okruživao zapadno dvorište između Bhrathaira i Peskodrža. A odatle su se slivali hustini, kao bujica na vrhu zida. Spoj unutrašnjeg i spoljašnjeg zida već je bio zaprečen.
<BR>&nbsp;&nbsp;&nbsp;&nbsp;&nbsp;Prva je nastavila napred još nekoliko koraka, sužavajući razmak između njih i puta kojim je htela da krene, prema Luci Bhrathaira. Onda se zaustavila, kako bi družina imala vremena da se pripremi za boj.
<BR>&nbsp;&nbsp;&nbsp;&nbsp;&nbsp;Stražari su se brzo približavali. Nisu stvarali nikakav zvuk sem tutnjave stopala. Bili su stvorenja Kemperove volje, nedostajala im je čak i sposobnost za nezavisnu krvožednost ili likovanje. Peskozid je bio na istom nivou sa Prvim Uvojem; ali Peskodrž se izvijao ka zvezdama još četiri nivoa, dominirajući tom stranom utvrđenja. Kemperov Vrh stremio je ka nebesima. Izgledao je nezamislivo visok i neizbežan kao usud. Nikakvim bekstvom nije se mogla izbeći kontrola njegove vlasti. Kasreinova pohlepa za večnošću bila je iskazanja njime, vidljiva svakom oku.
<BR>&nbsp;&nbsp;&nbsp;&nbsp;&nbsp;Lindenina čula osetila su kroz kamen Vrha nagoveštaje bele vatre. Pogađali su je kao svest o raku kod njene majke. Sirene su zavijale kao majčin užas.
<BR>&nbsp;&nbsp;&nbsp;&nbsp;&nbsp;Cer je mirnim glasom zatražio da ga spuste kako ne bi opterećivao Sanomora u predstojećoj borbi. Na znak Prve, Sanomor je nežno položio povređenog haručaija na zdravu nogu.
<BR>&nbsp;&nbsp;&nbsp;&nbsp;&nbsp;Svuda oko Linden, gospe Alif i Cera, četvoro džinova i Kail postavili su se u zaštitnički položaj, stvarajući petougao za borbu.
<BR>&nbsp;&nbsp;&nbsp;&nbsp;&nbsp;Linden je videla šta rade, ali shvatila je jedino da su joj okrenuli leđa. Lekari su okrenuli leđa njenoj majci. Ne melanomu njene majke, sa kojim su se nepokolebljivo borili, ne razmišljajući o terenu na kome su vodili bitku. Samo su prema bedi sredovečne žene ostali gluvi i ravnodušni, kao da ne razumeju činjenicu da se ona ne boji toliko smrti koliko bola sporog gušenja. Pluća su joj bila ispunjena tečnošću koju nikakva naknadna drenaža nije mogla da izvuče. Nije se bojala umiranja nego cene tog umiranja, kao što se oduvek bojala cene života.
<BR>&nbsp;&nbsp;&nbsp;&nbsp;&nbsp;A nije bilo nikoga da je sasluša, sem same Linden: petnaestogodišnje devojčice, sa crnom glađu umesto duše. Molim te, Bože, pusti me da umrem. Sedela je sama u majčinoj sobi, dan za danom, jer nije bilo nikoga drugog. Čak su i sestre prestale da dolaze, osim kad bi lekar to naredo.
<BR>&nbsp;&nbsp;&nbsp;&nbsp;&nbsp;Gospa Alif stala je leđa uz leđa sa njom. Linden nije videla nijedno lice, Sem Cerovog i Vainovog. Ceru se niz lice slivao znoj od suzbijanog bola. Kovenant je nestao. Hustini su na mesečini izgubili svaki nagoveštaj ljudskog i pretvorili se u zveri.
<BR>&nbsp;&nbsp;&nbsp;&nbsp;&nbsp;Jedino što se čulo bili su teški koraci, gruba pretnja sirena i glas Prve. A onda su krupni stražari napali družinu sa obe strane.
<BR>&nbsp;&nbsp;&nbsp;&nbsp;&nbsp;Pokreti su im bili nejasni i razliveni. Kasreinov um bio je negde drugde i nedostajala su im jasna uputstva. Možda bi smesta uništili družinu da su prosto stali i isturili koplja. Ali nisu tako postupili. Jurnuli su napred, tražeći borbu prsa u prsa.
<BR>&nbsp;&nbsp;&nbsp;&nbsp;&nbsp;Mač Prve sinuo je kao munja pod mesečinom. Brusobol je vitlao lancem kao batinom. Lupižena je oteo koplje od prvog hustina koji ga je napao, a onda počeo da maše oštrim sečivom pred licima napadača. Sanomor je odgurnuo oružje u stranu i zakoračio nadomak kopalja kako bi obema pesnicama rušio stražare.
<BR>&nbsp;&nbsp;&nbsp;&nbsp;&nbsp;Kail nije mogao da se bori kao džinovi - nedostajala mu je tolika snaga i masa. Ali bio je precizan i brži od hustina. Lomio im je koplja u rukama, oslepljivao ih, terao da se međusobno sudaraju.
<BR>&nbsp;&nbsp;&nbsp;&nbsp;&nbsp;No, vrh Peskozida bio je prepun stražara i bili su nesavladivo brojni. Prva je sejala oko sebe smrt, vitlajući mačem nepredvidljivo kao vatra; ali nije mogla da spreči gomilanje mrtvih tela oko sebe, nije mogla da spreči stvaranje klizavih potoka krvi. Brusobolov lanac često se kačio za koplja, a dok ga ne bi otrgao morao je da se povlači. Lupižena se dobro držao, ali ubijao je malo hustina. A ni Sanomor i Kail nisu mogli da dobro brane bok. Pretila je opasnost da stražari prodru između njih.
<BR>&nbsp;&nbsp;&nbsp;&nbsp;&nbsp;Kemperov Vrh stajao je nad družinom kao da Kasrein gleda na tu stranu, polako stežući družinu u pesnicu svoje zlobe. Za trenutak je izgledalo da je kamen postao proziran od naleta divlje magije; ali to na hustine nije delovalo. Sirene su vrištale kao duhovi koji se naslađuju.
<BR>&nbsp;&nbsp;&nbsp;&nbsp;&nbsp;A u zaštićeno središte probio se jedan stražar.
<BR>&nbsp;&nbsp;&nbsp;&nbsp;&nbsp;Divlje je jurnuo napred, uperivši koplje u Linden.
<BR>&nbsp;&nbsp;&nbsp;&nbsp;&nbsp;Nije se pomerila. Bila je začarana starom zavodljivošću smrti - večitim i neizlečivim ubeđenjem da zaslužuje kaznu koju je uvek poricala. Pusti me da umrem! Nasledila je taj krik i nikada ništa neće moći da ga ućutka. Zasluživala ga je. Opustošenim pogledom pratila je napredovanje gvozdenog šiljka kao da ga jedva čeka.
<BR>&nbsp;&nbsp;&nbsp;&nbsp;&nbsp;No, pred njom se stvorio Cer. Napola paralisan udlagama na nozi i povezom oko ramena, nije mogao da je drugačije brani. Bacio se napred i dočekao vrh koplja sopstvenim trbuhom.
<BR>&nbsp;&nbsp;&nbsp;&nbsp;&nbsp;Udarac ga je odbacio na nju. Zajedno su pali na kemen.
<BR>&nbsp;&nbsp;&nbsp;&nbsp;&nbsp;Sanomor se divlje okrenuo i slomio stražaru kičmu.
<BR>&nbsp;&nbsp;&nbsp;&nbsp;&nbsp;Cer je pao preko Lindeninih nogu. Težina njegovog života prikovala ju je u mestu. Krv je pokušavala da mu poteče iz utrobe, ali on je zabio pesnice u ranu. Svuda unaokolo, ostali sadruzi borili su se na život i smrt, opstajući još nekoliko trenutaka iz čiste tvrdoglavosti da priznaju poraz. Iz Kemperovog Vrha dopirali su odsjaji užasa. Ali Linden nije uspevala da otrgne pogled od Cera. Njegova unutrašnja agonija rastrzala joj je nerve. Lice mu je bilo lišeno značaja, ali toliki bol oživeo je sećanja u njoj.
<BR>&nbsp;&nbsp;&nbsp;&nbsp;&nbsp;Prikovao je pogled za njeno lice. Bio je pun potrebe. Mesečina mu je plamtela u očima kao groznica. Kada je progovorio, glas mu se pretvorio u krvavi, dahtavi šapat.
<BR>&nbsp;&nbsp;&nbsp;&nbsp;&nbsp;"Pomozi mi da ustanem. Moram da se borim."
<BR>&nbsp;&nbsp;&nbsp;&nbsp;&nbsp;Čula ga je - i nije ga čula. Pusti me da umrem! Čula je tu molbu ranije, slušala ju je sve dok joj nije prepustila kontrolu. Okolni kamen bio je prekriven ispuštenim kopljima - neka su bila cela, neka slomljena. Nesvesno je napipala komad drveta sa gvozdenim vrhom, dugačak koliko njena podlaktica. Kada ju je Gibon-Besomuk dodirnuo, nešto u je njoj skočilo od prepoznavanja i pohlepe: njena neprosvetljena bespomoćnost odgovorila je na moć. A sada je taj odgovor ponovo izvirao iz izvora nasilja. Ionako me nikada nisi volela. Tišina ju je lišila stroge odluke koja je ranije držala pod kontrolom crnu pohlepu. Moć!
<BR>&nbsp;&nbsp;&nbsp;&nbsp;&nbsp;Ščepala je drvenu dršku i pratila odluku koja joj je uobličila život. Cer je podigao pesnicu sa trbuha u pokušaju da je zaustavi. Podigla je obe ruke i pokušala da mu zarije vrh koplja u grlo.
<BR>&nbsp;&nbsp;&nbsp;&nbsp;&nbsp;Kail ju je udario nogom. Pogodio ju je u desnu mišicu, gde su modrice bile najdublje, pa je promašila i pala unazad kao krpena lutka. Kamen ju je ošamutio. Za trenutak nije mogla da diše. Kao majka. U glavi joj se vrtelo kao da je bačena u nebo. Ruka joj je utrnula od ramena do vrhova prstiju.
<BR>&nbsp;&nbsp;&nbsp;&nbsp;&nbsp;Um joj je ispunilo jecanje. No, spoljašnjem sluhu taj bol zvučao je kao oštro, životinjsko cviljenje. Hustini su zavijali uglas - jedan zvuk u hiljadu grla. Borba je prestala.
<BR>&nbsp;&nbsp;&nbsp;&nbsp;&nbsp;Prva je zadihano upitala. "Je li ga..."
<BR>&nbsp;&nbsp;&nbsp;&nbsp;&nbsp;Neki stražari su se bacili sa grudobrana prema Peskodržu. Ostali su se teturali kao bogalji prema najbližim ulazima u Peskozid. Niko više nije obraćao pažnju na družinu.
<BR>&nbsp;&nbsp;&nbsp;&nbsp;&nbsp;"Ne", mirno je odgovorio Kail. "Nije uspela u nameri. Rana će ga lišiti života." U njegovom glasu nije bilo ni nagoveštaja opraštanja.
<BR>&nbsp;&nbsp;&nbsp;&nbsp;&nbsp;Linden je osećala kako joj Cerovu površnu težinu dižu sa nogu. Nije znala šta govori. Posedovala je samo daleku svest o tome da joj u ustima postoje reči.
<BR>&nbsp;&nbsp;&nbsp;&nbsp;&nbsp;"Ionako me nikad nisi volela."
<BR>&nbsp;&nbsp;&nbsp;&nbsp;&nbsp;Kail ju je povukao na noge. Lice mu je pod mesečinom bilo nepopustljivo. Stezao ju je za desnu ruku, ali nije osećala ništa.
<BR>&nbsp;&nbsp;&nbsp;&nbsp;&nbsp;Džinovi je nisu gledali. Zurili su u Kemperov Vrh kao da su u transu.
<BR>&nbsp;&nbsp;&nbsp;&nbsp;&nbsp;Visoko pod nebesima, kroz kamen su puzali crvi bele vatre, neumorno ga pretvarajući u šljaku. Vrh tornja već je počeo da se ruši. Svakog trenutka odronjavao se novi deo Vrha, ubrzano ga pretvarajući u ruševinu. Divlja magija plamtela je pod tamnom kupolom neba. Haos je proždirao Kemperov toranj kao zmija.
<BR>&nbsp;&nbsp;&nbsp;&nbsp;&nbsp;Prva je dahtala kroz zube. "Tako su hustini izgubili gospodara."
<BR>&nbsp;&nbsp;&nbsp;&nbsp;&nbsp;Linden je pod nogama osećala udare vatre. Vibracije su bile praćene novim udarima ogromnih komada kamena koji su padali u Veličanstvo.
<BR>&nbsp;&nbsp;&nbsp;&nbsp;&nbsp;"A sada", zakašljao se Lupižena, "da hvalimo ime Kovenanta Džinoljuba - i da se molimo da izdrži uništenje koje je započeo. Veličanstvo će takođe pasti - a verovatno i Niz Obilja. Mnogo će biti izgubljeno, i života i bogatstva." Glas mu se pretvorio u pepeo. "Žaliću za dvoranima koje je Kasrein držao u okrutnom stisku."
<BR>&nbsp;&nbsp;&nbsp;&nbsp;&nbsp;"Tako je", tiho je dodao Brusobol. "A ja ću žaliti za samim Peskodržom. Kasrein od Vrtloga u mnogo čemu ga je ispunio zlom, ali kamen je bio dobro obrađen."
<BR>&nbsp;&nbsp;&nbsp;&nbsp;&nbsp;Sanomor je ostao okovan nemošću, ali je sklopio ruke nad srcem. U očima mu se odražavalo divlje srebro koje je sukljalo u nebesa. A Vain je stajao mirno kao da pozdravlja, gledajući mesto puno Kovenantove moći uz osmeh koji je ličio na drevnu zlobu pragrdana.
<BR>&nbsp;&nbsp;&nbsp;&nbsp;&nbsp;Svuda oko njih vazduh je podrhtavao od buke uništenja.
<BR>&nbsp;&nbsp;&nbsp;&nbsp;&nbsp;A onda se oglasila gospa Alif kroz stalno zavijanje sirena. "Moramo da idemo." Lice joj je bilo napeto od svega što je videla, od uništenja života koji je vodila - ali i uzdignuto, obdareno novom vizijom umesto stare. "Sa Kasreinom je gotovo - a i sa njegovom stražom. Ipak, opasnost ostaje. Sada niko u Peskodržu ne može da povuče naređenja koja je on izdao. A bojim se da će se noćas povesti rat oko prevlasti u Bhrathairdomu. Morate žuriti ako hoćete da preživite."
<BR>&nbsp;&nbsp;&nbsp;&nbsp;&nbsp;Prva je klimnula glavom. Brzo se sagnula da pogleda Cera. Bio je mrtav - iskrvario je kao Lindenin otac, iako nije bilo ništa zajedničkog među njima. Prva mu je umesto pozdrava dodirnula obraz i mračno pogledala Linden. Ali nije progovorila. Brusobolu se i dalje žurilo na brod. Brzo se prodevajući između mrtvih hustina, pošla je povrh Peskozida žurnim korakom.
<BR>&nbsp;&nbsp;&nbsp;&nbsp;&nbsp;Brusobol joj se pridružio. Lupižena ih je s mukom pratio. Neartikulisano stenjući duboko u grlu, Sanomor je konačno ostavio Cera. A Kail, koji nimalo nije popustio stisak kojim je držao Lindeninu beživotnu ruku, grubo ju je povukao za džinovima.
<BR>&nbsp;&nbsp;&nbsp;&nbsp;&nbsp;Nije uopšte osećala desnu ruku. Mlitavo joj je visila, prazna uprkos ubrzanim udarima srca. Kailov udarac sigurno je zdrobio nerv. Nosila je krv na savesti, odgovornost koju nikada nikome nije priznala. Pantalone su joj bile natopljene krvlju. Lepile su joj se za noge kao greh. Praznina se sada brže sklapala, nanoseći joj bolne udare samosvesti. Kako je mogla da hoda sa Kailovim životom tako blisko vezanim za sebe? To je ista ona moćna krv haručaija kojom je Klava hranila Vatrokob tokom pokolenja; a ona je bila samo nesposobna žena, lišena ruke i duše. Nikada neće izbeći slatkaste, lepljive mrlje i prijanjanje krivice.
<BR>&nbsp;&nbsp;&nbsp;&nbsp;&nbsp;Zvuci lomljave iz visina Peskodrža su se nastavili, granitna opozicija sirenama; ali divlje svetlo moći počelo je da jenjava. Tama se polako sklapala nad Bhrathairdomom. Mesečina je pokrivala uzvišenje Peskodrža i visoku ivicu Peskozida kao nestanak, naležući na dinama prošaranu pustoš Velike Pustinje kao ljubavno milovanje. Pod varljivim svetlom, pulsirajuća vriska sirena zvučala je fanatično i napušteno.
<BR>&nbsp;&nbsp;&nbsp;&nbsp;&nbsp;Družina je prilazila sve bliže cilju. Kada su žurno izišli na ogranak koji se pružao ka Luci, presekavši zapadno dvorište, vrisak kao da je promenio ton. Dizao se iz čudovišta koja su čučala kao karijatide nad unutrašnjom kapijom.
<BR>&nbsp;&nbsp;&nbsp;&nbsp;&nbsp;Sadruzi su nagonski ubrzali korak. Sama kapija izgledala je napuštena. Hustini su otišli sa dužnosti, a gaddijevi konjanici sigurno su bili zauzeti negde drugde. No, sirene su i dalje pozivale na strepnju i borbu. Kasrein je bio mrtav, ali ne i opasnost koju je on pokrenuo. Družina je žurila ka severu koliko god su Linden i gospa Alif mogle da hodaju.
<BR>&nbsp;&nbsp;&nbsp;&nbsp;&nbsp;Od spoja iza dvorišta zid se spuštao zajedno sa zemljištem - ka moru. Kamen se brzo našao između družine i sirena, prigušujući urlik. A sadruzi su konačno mogli da pogledaju Bhrathairdom.
<BR>&nbsp;&nbsp;&nbsp;&nbsp;&nbsp;Ogoljen pod mesečinom, grad se spuštao ka Luci kao mreža pokretnih i nepokretnih svetala. Svetiljke u probuđenim domovima i utvrđenim trgovinama izdvajale su se od ustalasanih baklji koje su nosili pljačkaši, vojnici i odbegli mornari. Bhrathair je izgledao kao vrtlog iskri, kao da će grad svakog trenutka planuti.
<BR>&nbsp;&nbsp;&nbsp;&nbsp;&nbsp;U luci je požar već počeo.
<BR>&nbsp;&nbsp;&nbsp;&nbsp;&nbsp;Džinovi su skočili na grudobran, grozničavo gledajući ka pristanu na kome su ostavili Dragulj Zvezdoputa. Brusobol je proklinjao prigušenim glasom, jer se jedva zadržao da ne padne sa zida.
<BR>&nbsp;&nbsp;&nbsp;&nbsp;&nbsp;Linden nije bila dalekovida kao džinovi i haručai, ali gotovo se sasvim pribrala. Praznina je i dalje prigušivala sve njene misli i pokrete, kao da joj je mozak obmotan vatom; ali to je nije sprečilo da oseti hitnju svojih saputika. Pošla je za njima do grudobrana, pokušavajući da vidi što i oni.
<BR>&nbsp;&nbsp;&nbsp;&nbsp;&nbsp;Čitavo područje na kome je bio usidren dromond nalazilo se u plamenu.
<BR>&nbsp;&nbsp;&nbsp;&nbsp;&nbsp;Šok ju je vratio u telo. Težina sopstvene ruke i Kailovog stiska postali su preveliki da bi ih podnosila. Zateturala se napred. Haručai ju je smesta povukao na mesto. Silina njegovog trzaja okrenula ju je licem ka njemu.
<BR>&nbsp;&nbsp;&nbsp;&nbsp;&nbsp;Zagledala se u njegovo bezizražajno lice, sa plamenom u očima. "Ne mogu..." glas joj je izgledao nepomičan kao i ruka. Bilo je toliko stvari koje je trebalo da mu kaže, koje je morala da mu već kaže. Ali ne sad. Progutala je knedlu. "Ne vidim. Tako daleko. Šta je bilo sa brodom?" Kail je začkiljio kada je shvatio promenu u njoj. Polako joj je sklonio prste sa mišice. Izraz lica nije mu se promenio, ali podigao je jednu ruku da pokaže ka Luci.
<BR>&nbsp;&nbsp;&nbsp;&nbsp;&nbsp;Lupižena ju je čuo. Spustio joj je ruku na rame kao da je preuzima od Kaila - ili kao da se preprečuje između njih dvoje - i okrenuo je da pogleda zaliv. Pri tom je pažljivo govorio, kao da su mu pluća povređena od napora.
<BR>&nbsp;&nbsp;&nbsp;&nbsp;&nbsp;"To je sidromajstorovo delo. Nameravao je da smisli način da nas upozori ukoliko Bhrahtairi ponovo pokušaju napad na Dragulj Zvezdoputa. Sada je, izgleda, napad zaista ponovo pokušan. Zato je zapalio svoju vatru, u nadi da će nam vest o tome možda dojaviti i da je on u opasnosti."
<BR>&nbsp;&nbsp;&nbsp;&nbsp;&nbsp;"Ali, gde..." Jedva je uspevala da ga prati. U čitavom pristaništu videla je samo ogroman plamen. "Gde je brod?"
<BR>&nbsp;&nbsp;&nbsp;&nbsp;&nbsp;"Tamo." Upravio joj je pogled nešto dalje od pristana. I dalje nije videla dromond. "Sedmoruk je hrabro postupio." Lupiženin glas pokazivao je da mu se grlo steglo. "Ali sada Dragulj Zvezdoputa mora da se bori za život."
<BR>&nbsp;&nbsp;&nbsp;&nbsp;&nbsp;Tek tada je videla.
<BR>&nbsp;&nbsp;&nbsp;&nbsp;&nbsp;Mala sa tolike daljine, plamena lopta nemo se izvila preko crne površine vode, bacajući jako svetlo i široke odsjaje. Poletela je sa naoružane galije sa katapultom na palubi.
<BR>&nbsp;&nbsp;&nbsp;&nbsp;&nbsp;Plamena lopta letela je pravo na prepoznatlive kamene katarke Dragulja Zvezdoputa.
<BR>&nbsp;&nbsp;&nbsp;&nbsp;&nbsp;Sedmoruk je podigao svaki komadić platna koji su mogla da izdrže dva preostala jarbola na džinobrodu. Jasno ocrtana u trenutku svetla, praznina između njih zjapila je kao smrtonosna rana; a sama jedra kao da su se pružala ka plamenoj lopti.
<BR>&nbsp;&nbsp;&nbsp;&nbsp;&nbsp;Bili su tu i ostali brodovi: dve ogromne krstarice sa po pet katarki, velike gotovo kao Dragulj Zvezdoputa; dve trireme, obe okovane gvožđem na pramcu, još jedna galija sa katapultom. Svi su gonili dromond, tražeći načina da ga potope.
<BR>&nbsp;&nbsp;&nbsp;&nbsp;&nbsp;Ali džinobrod se već okretao. Plamena lopta preletela mu je preko krme i zarila se u uljastu površinu mora. Lopta je smesta eksplodirala, šireći talase plamena po vodi. Oganj je zapljusnuo bokove džinobroda; ali spao je sa kamena, ne pričinivši nikakvu štetu.
<BR>&nbsp;&nbsp;&nbsp;&nbsp;&nbsp;Pre no što je plamen zgasnuo, Linden je videla kako jedna trirema skreće, pokušavajući da se zabije pramcem u dromond. Nizovi vesala zapenili su more. A onda je svetlo nestalo. Uprkos mesečini, brodovi su nestali.
<BR>&nbsp;&nbsp;&nbsp;&nbsp;&nbsp;Brusobol je kroz zube izdavao uputstva Sedmoruku koji nije mogao da ih čuje. Kapetan je očajavao zbog broda.
<BR>&nbsp;&nbsp;&nbsp;&nbsp;&nbsp;Linden je nehotice zadržala dah.
<BR>&nbsp;&nbsp;&nbsp;&nbsp;&nbsp;Nisu čuli nikakav zvuk. Huka u Bhrathairu i bitka u Luci nisu mogli da se čuju od sirena. Ali onda se sa druge galije izvila nova plamena lopta. Bila je lansirana na brzinu i loše upravljena. Jedino je uspela da osvetli more.
<BR>&nbsp;&nbsp;&nbsp;&nbsp;&nbsp;Linden je videla kako Dragulj Zvezdoputa prolazi kroz ostatke trireme. Napadač je bio zdrobljen. Ostaci su nestajali pod kobilicom dromonda. Onda se tama vratila, potapajući Dragulj Zvezdoputa dok se spremao da naleti na najbližu ogromnu krstaricu.
<BR>&nbsp;&nbsp;&nbsp;&nbsp;&nbsp;Brusobol i Sanomor nisu mogli da otrgnu pogled od bitke. No, gospa Alif povukla je Prvu za ruku. Prva je s naporom otrgla pažnju od Luke.
<BR>&nbsp;&nbsp;&nbsp;&nbsp;&nbsp;"Morate da požurite do Šiljaka", rekla je gospa. "Pazite - oni su čuvani. Ali samo tamo se možete nadati da se vratite na svoj brod. A put je dug."
<BR>&nbsp;&nbsp;&nbsp;&nbsp;&nbsp;"Zar nećeš sa nama?" zabrinuto je upitala Prva.
<BR>&nbsp;&nbsp;&nbsp;&nbsp;&nbsp;"Tu blizu su stepenice", glasio je odgovor. "Vratiću se mome narodu."
<BR>&nbsp;&nbsp;&nbsp;&nbsp;&nbsp;"Gospo." Glas Prve je bio pun pobune. "Kakvom životu se možeš nadati sa njima? Posle ove noći Bhrathairdom više neće biti isti. Mnogo si rizikovala zbog nas. Dozvoli da te zauzvrat odvedemo odavde. Put neće biti lak ni bezopasan, ali poštedeće te tiranije."
<BR>&nbsp;&nbsp;&nbsp;&nbsp;&nbsp;Gospa Alif našla je u sebi snagu koja kao da ju je iznenadila. "Govoriš istinu", rekla je kao da se čudi samoj sebi. "Bhrathairdom više nikad neće biti isti. A ja sam zaboravila kako se uživa pod tiranijom. Ali sada će biti posla za sve koji više ne vole gaddija, a ja znam neke tajne Peskodrža. To znanje može da posluži onima koji ne žele da zamene Ranta Absolena nekim sličnim." Stajala je uspravno u iscepanoj odeći, žena koja konačno zna šta hoće. "Zahvaljujem na ponudi - i na onome što ste noćas učinili. Ali sada ću otići. Šiljci su čuvani. Budite oprezni."
<BR>&nbsp;&nbsp;&nbsp;&nbsp;&nbsp;"Gospo!" viknula je Prva za njom; ali ova je već nestala u tami i senke duž grudobrana su je progutale. Prva je tiho uzdahnula. "Idi sa srećom. Ima nade i lepote u narodu koji rađa takve kao ti." Niko je nije čuo sem Linden i Lupižene.
<BR>&nbsp;&nbsp;&nbsp;&nbsp;&nbsp;Drhteći u sebi, Linden se ponovo okrenula ka Luci, taman na vreme da vidi kako se zoroljub pretvara u baklju.
<BR>&nbsp;&nbsp;&nbsp;&nbsp;&nbsp;Uspela je da nazre džinove na prečkama. Odsecali su jedro, puštajući da odleti u vodu kao ranjena ptica. Pre no što se svetlo ugasilo već su bili zauzeti pričvršćivanjem novog jedra.
<BR>&nbsp;&nbsp;&nbsp;&nbsp;&nbsp;Dromond je za sobom ostavio više štete. Jedna krstarica i galija sudarile su se bokovima. Mnoga vesla su izlomljena; na palubi galije zavladao je haos, blokirajući katapult. Dok su se tri preostala broda trudila da organizuju novi napad, Dragulj Zvezdoputa uhvatio je večernji povetarac i pošao ka otvorenom moru.
<BR>&nbsp;&nbsp;&nbsp;&nbsp;&nbsp;"Sad!" uzviknula je Prva, razbijajući ukočeno posmatranje ostalih. "Moramo da požurimo ka Šiljcima. Džinobrod će stići do njih sa vatrom i poterom za petama. Ne sme se zadržavati u čekanju na nas."
<BR>&nbsp;&nbsp;&nbsp;&nbsp;&nbsp;Brusobolovo lice bilo je prekriveno senkama straha i gneva; ali nije oklevao. Iako nije uspeo da otrgne pogled od Luke, okrenuo se ka severu i potrčao.
<BR>&nbsp;&nbsp;&nbsp;&nbsp;&nbsp;Pretpostavljajući da će je i ostali poslušati, Prva je pošla za njim.
<BR>&nbsp;&nbsp;&nbsp;&nbsp;&nbsp;Samo je Linden oklevala. Već je bila iscrpljena. Cerova smrt postepeno joj je otežavala disanje i nije znala šta se desilo da Kovenantom. Ono što je počinila ostavilo joj je u ustima metalni ukus. Prvo Hergrom, a sad Cer. Kao i njena majka. Lekari su odbili da prihvate odgovornost za smrt njene majke, a sada je ona bila lekar i pokušala je da ubije Cera. Kovenant je nestao.
<BR>&nbsp;&nbsp;&nbsp;&nbsp;&nbsp;Dok je Prva već trčala, Linden se ponovo okrenula ka Peskodržu, tražeći ma kakav znak moći koji bi joj pokazao da je Kovenant još živ.
<BR>&nbsp;&nbsp;&nbsp;&nbsp;&nbsp;Nije bilo ničega. Tvrđava se ocrtravala prema noćnom nebu kao ruševina. Iza bledih zidova bila je puna tame koju mesec nije mogao da odagna. Jedini vidljivi znak života bio je zvuk sirena. Urlikale su kao da njihov gnev nikada neće minuti.
<BR>&nbsp;&nbsp;&nbsp;&nbsp;&nbsp;Desna ruka visila joj je kao da je preuzela na sebe Kovenantovu lepru. Ukočeno je pošla ka Peskodržu.
<BR>&nbsp;&nbsp;&nbsp;&nbsp;&nbsp;Kail ju je ščepao za ruku i okrenuo je jednim trzajem, kao da će je udariti. No, Lupižena i Sanomor nisu je ostavili. Lupiženin pogled plamteo je kada je otrgao od nje Kailovu ruku. Nešto duboko u njoj pitalo se hoće li izgubiti ruku. Lupižena je pokretom pozvao Sanomora. Nemi džin istog časa ju je podigao u naručje. Noseći je kao u Sarangravskoj Ravnici, potrčao je za Brusobolom i Prvom.
<BR>&nbsp;&nbsp;&nbsp;&nbsp;&nbsp;Sirene su postepeno nestajale u daljini. Družina se kretala brže no što bi Kovenant uspeo da ih prati. Ako je još u stanju da pođe za njima. Desno rame tupo ju je bolelo, kao u šoku posle amputacije. Kada je podigla pogled, jedino što je videla bio je dugački ožiljak pod Sanomorovim očima, nalik na mlaz stare mesečine. Položaj u kome ju je držao nije joj dozvoljavao da prati napredovanje Dragulja Zvezdoputa. Nije imala snage čak ni da se pobuni.
<BR>&nbsp;&nbsp;&nbsp;&nbsp;&nbsp;Iznenadila se kada se Sanomor naglo okrenuo nazad, ka jugu, i stao. Ostali džinovi takođe su stali. Kail je stajao povijenih kolena. Svi su kroz slabo svetlo gledali Vaina - ili nešto iza Vaina.
<BR>&nbsp;&nbsp;&nbsp;&nbsp;&nbsp;A onda je i ona čula: topot kopita po kamenu Peskozida. Potkovani konji, mnogo njih. Izvijajući se u Sanomorovom stisku, ugledala je kako se ka njima sliva gust oblak senki. Kao da su menjale oblik u galopu.
<BR>&nbsp;&nbsp;&nbsp;&nbsp;&nbsp;"Brusobole", rekla je Prva gvozdenim glasom, "Ti i Sanomor morate nastaviti ka Šiljcima. Ponesite sa sobom Odabranu i Kaila od haručaija. Lupižena i ja učinićemo sve što je moguće da vas zaštitimo."
<BR>&nbsp;&nbsp;&nbsp;&nbsp;&nbsp;Braća se nisu bunila. Nijedan džin iz čitave Potrage ne bi se protivio naređenju izdatom takvim glasom. Brusobol i Sanomor polako su se povukli. Kail ih je sledio posle trenutka oklevanja. Vain se pokrenuo da bi ostao uz Linden. Prva i Lupižena ostali su zajedno da dočekaju gaddijeve konjanike.
<BR>&nbsp;&nbsp;&nbsp;&nbsp;&nbsp;No, uskoro su se i Brusobol i Sanomor zaustavili. Linden je osećala kako Sanomorovi mišići teže ka Prvoj. Brusobol se ukočio kao da ne zna kako da ostavi druga. Uklješteni između suprotnih potreba, gledali su kako jahači napreduju.
<BR>&nbsp;&nbsp;&nbsp;&nbsp;&nbsp;Prva je držala mač u rukama i čekala. Lupižena se pogrbio, sa rukama na kolenima, duboko dišući i skupljajući snagu za bitku. Pod nejasnim, srebrnastim svetlom, izgledali su kao ogromni kipovi, preteći, tihi i moćni.
<BR>&nbsp;&nbsp;&nbsp;&nbsp;&nbsp;A onda se začulo naređenje na jeziku Bhrathaira. Konji su se naglo zaustavili. Između gvožđa i kamena poletele su varnice.
<BR>&nbsp;&nbsp;&nbsp;&nbsp;&nbsp;Dok su se ostali još zaustavljali, jedan zapenjeni konj je, poigravajući, stigao do dvoje džinova. Začuo se poznati glas. "Pozdravljam te, Prva od Potrage. Ko bi pomislio da si sposobna da izazoveš haos u čitavom Bhrathairdomu?"
<BR>&nbsp;&nbsp;&nbsp;&nbsp;&nbsp;Prva je načinila upozoravajući pokret vrhom mača. "Rire Griste", rekla je glasom punim tihe opasnosti, "vrati se odakle si došao. Ne želim da prolijem još krvi."
<BR>&nbsp;&nbsp;&nbsp;&nbsp;&nbsp;Katifinov konj se opirao, ali ovaj je čvrsto kontrolisao uplašenu životinju. "Pogrešila si." Više nije bilo dvorske učtivosti. Sada je zvučao kao vojnik, a u glasu mu se osećala spremnost. "Da sam bio dovoljno mudar da shvatim tvoju pravu vrednost, pomogao bih vam i ranije." Prizvuk ambicije. "Kasrein je mrtav. Gaddi je jedva malo bolji od ludaka. Došao sam da vas ispratim do Šiljaka, kako biste makar mogli da se bezbedno ukrcate na svoj brod."
<BR>&nbsp;&nbsp;&nbsp;&nbsp;&nbsp;Prva nije spuštala mač. "Hoćeš li ti da vladaš Bhrathairdomom, katifine?" tiho je upitala.
<BR>&nbsp;&nbsp;&nbsp;&nbsp;&nbsp;"Ako ne ja, vladaće neko drugi."
<BR>&nbsp;&nbsp;&nbsp;&nbsp;&nbsp;"Možda", bila je uporna. "Ali zašto hoćeš da nam pomogneš?"
<BR>&nbsp;&nbsp;&nbsp;&nbsp;&nbsp;Imao je spreman odgovor. "Želim da priča koju ponesete u druge zemlje bude puna dobre volje. A želim i da brzo odete, kako bih oslobodio svoj posao od moći koje niti razumem niti mogu da ih kontrolišem."
<BR>&nbsp;&nbsp;&nbsp;&nbsp;&nbsp;Zastao je, pa dodao sa opipljivom iskrenošću. "Osim toga, zahvalan sam vam. Da niste uspeli, ni ja ne bih dugo opstao u Kasreinovoj milosti. Verovatno bih bio predat Peščanim gorgonama." Glas mu je neprimetno zadrhtao. "Zahvalnost mi je veoma važna."
<BR>&nbsp;&nbsp;&nbsp;&nbsp;&nbsp;Prva se za trenutak zamislila. "Ako govoriš iskreno", zatražila je, "opozovi brodove koji nam napadaju dromond."
<BR>&nbsp;&nbsp;&nbsp;&nbsp;&nbsp;Konj se trgao. Morao je da se izbori sa njim pre nego što je odgovorio. "To ne mogu." Bio je sav napet. "Oni slušaju sirene, koje ne znam kako da ućutkam. Nema načina da me čuju sa tolike daljine."
<BR>&nbsp;&nbsp;&nbsp;&nbsp;&nbsp;Prva je gotovo nehotice pogledala Luku. Brza trirema naterala je Dragulj Zvezdoputa da se okrene. Džinobrod je plovio pravo na galije, izložen napadu. Krstarica mu se brzo približavala.
<BR>&nbsp;&nbsp;&nbsp;&nbsp;&nbsp;"Onda tražim dokaz tvoje dobre volje." Za trenutak joj je glas zadrhtao; ali brzo je strogošću prikrila brigu. "Pošalji svoj odred nazad u Peskodrž, u potragu za Tomasom Kovenantom. Svi koji mu se suprotstavljaju moraju biti zaustavljeni. Dajte mu konja, kako bi uspeo da nas sustigne. I pratićeš nas samo ti. Ti ćeš se postarati za našu bezbednost do Šiljaka. A odatle ćeš naći načina da te oni ratni brodovi nekako čuju." Pretnja u njenom glasu bila je jasna kao oštrica mača.
<BR>&nbsp;&nbsp;&nbsp;&nbsp;&nbsp;Katifin je za trenutak oklevao. Pustio je konja da se propinje kao da će mu to pomoći da donese odluku. No, otišao je predaleko da bi se sada okrenuo. Pogledao je vojnike i sjahao. Jedan je preuzeo uzde njegovog konja dok je on izdavao niz naređenja. Odred se smesta okrenuo i odgalopirao uz dugu padinu Peskozida.
<BR>&nbsp;&nbsp;&nbsp;&nbsp;&nbsp;Kada su otišli, Rire Grist se naklonio Prvoj. Odgovorila mu je klimanjem glave. Nemo je položila ruku Lupiženi na rame. Zajedno su pošli ka Šiljcima. Ako je i primetila da je ostali sadruzi nisu poslušali, nije to ničim pokazala.
<BR>&nbsp;&nbsp;&nbsp;&nbsp;&nbsp;Sa Kailom uz sebe kao čuvarem, Rire Grist je žurio da održi korak sa džinovima koji su išli na sever.
<BR>&nbsp;&nbsp;&nbsp;&nbsp;&nbsp;Nova plamena lopta pokazala je da je Sedmoruk nekako izbegao klopku ratnih brodova. Dromond je ponovo grabio pravo ka Šiljcima.
<BR>&nbsp;&nbsp;&nbsp;&nbsp;&nbsp;U blesku plamene lopte koja je letela nad vodom, i sami Šiljci su se jasno videli. Zlokobno su se dizali na obzorju, a prolaz između njih izgledao je suviše mali za ikakav beg.
<BR>&nbsp;&nbsp;&nbsp;&nbsp;&nbsp;Svaki okret na koji je džinobrod bio primoran usporavao mu je napredovanje. Kada su se približili zapadnom tornju, družina je prilično isprednjačila ispred dromonda. Katifin je potrčao napred, praćen Kailom, dovikujući naređenja prema puškarnicama. Brzo su mu odgovorili. Po vrlo određenom drhtaju Sanomorovih mišića Linden je znala da ovaj razume šta su Bhrathairi rekli - i da Rire Grist nije izdao družinu.
<BR>&nbsp;&nbsp;&nbsp;&nbsp;&nbsp;No, njegova odanost je nije zadivila. Osećala se potpuno prazna, osim utrnulosti ruke, opasnosti po Dragulj Zvezdoputa i Kovenantovog odsustva. Nije slušala Bhrathaire. Sluh joj je bio upravljen nazad, duž Peskozida, ka sirenama i nadi u topot kopita.
<BR>&nbsp;&nbsp;&nbsp;&nbsp;&nbsp;Iz Šiljka su izišli vojnici i pozdravili Rire Grista. Žurno im je govorio. Okrenuli su se i otrčali u kulu, a katifin za njima. Prva je poslala Brusobola da zameni Kaila i proveri da se Rire Grist nije predomislio. Uskoro su se začula glasna naređenja koja je katifin dovikivao istočnom Šiljku.
<BR>&nbsp;&nbsp;&nbsp;&nbsp;&nbsp;Džinovi su zajedno pošli ka uglu kule odakle su mogli da gledaju i Luku i Peskozid. Tu su čekali. Linden je, u Sanomorovim rukama, takođe čekala. No, osećala je da nema sa njima ničeg zajedničkog osim ćutanja. Njen pogled nije dopirao daleko kao njihov. Verovatno ni sluh. A dromondov ples opstanka remetio joj je usredsređenost. Nije znala kako da poveruje da će Kovenant i džinobrod opstati.
<BR>&nbsp;&nbsp;&nbsp;&nbsp;&nbsp;Nešto kasnije, Lupižena je dahnuo. "Ako on zakasni - ako dragulj Zvezdoputa bude morao da ga čeka u ovom suženju..."
<BR>&nbsp;&nbsp;&nbsp;&nbsp;&nbsp;"Jeste", zarežalla je Prva. "Nikakav katapult neće promašiti takvu metu. Tada dobra volja Rire Grista neće značiti ništa."
<BR>&nbsp;&nbsp;&nbsp;&nbsp;&nbsp;Kail nije govorio. Stajao je prekrštenih ruku, kao da je pun nasilja koje mora da suzdržava.
<BR>&nbsp;&nbsp;&nbsp;&nbsp;&nbsp;"Sada, Sedmoruče", šapnuo je Lupižena. Udarao je pesnicom po grudobranu. "Sada."
<BR>&nbsp;&nbsp;&nbsp;&nbsp;&nbsp;Posle nekoliko trenutaka bez ikakvog zvuka sem udaljenog urlika sirena i tihog zapljuskivanja mora o temelje Šiljka, Peskozid je iznenada odjeknuo od sudara vesala. Prevareni jednim Sedmorukovim manevrom, trirema i krstarica borile su se da izbegnu bočni sudar. Plamena lopta razbila se o stenje tik ispod družine, raširivši kroz kamen drhtaje eksplozije.
<BR>&nbsp;&nbsp;&nbsp;&nbsp;&nbsp;Udar je zaslepio Lindenina čula. Pred očima su joj poigravale bele i crvene mrlje. Nije ga čula kako dolazi.
<BR>&nbsp;&nbsp;&nbsp;&nbsp;&nbsp;Iznenada su se džinovi okrenuli ka Peskozidu. Sanomor ju je spustio na noge. Nije uhvatila ravnotežu; gotovo je pala. Kail je načinio tri koraka napred, a onda se zaustavio kao da odaje počast.
<BR>&nbsp;&nbsp;&nbsp;&nbsp;&nbsp;Iz mesečine kao da se zgusnuo konj u trku. Dok su udari i pljuskanje vesala hvatali pravi ritam, kroz buku se začuo udar kopita. Gotovo bez prelaza, konj se približio družini. Nespretno se zaustavio, nogu drhtavih od iscrpljenosti. Na njemu je jahao Brin.
<BR>&nbsp;&nbsp;&nbsp;&nbsp;&nbsp;Pozdravio je džinove. Prebacio je nogu preko jabuke sedla i sjahao. Tek tada se iza njega pojavio Kovenant. Bio je naslonjen haručaiju o leđa kao da se bojao za život - preplašen od brzine i visine konja. Brin je morao da mu pomogne da sjaše.
<BR>&nbsp;&nbsp;&nbsp;&nbsp;&nbsp;"Dobro došao, Džinoljube", promrmljala je Prva. U glasu joj je bilo više radosti nego u glasnom uzviku. "Dobro došao, zaista."
<BR>&nbsp;&nbsp;&nbsp;&nbsp;&nbsp;Iz tame se začuo lepet krila. Sa puta je ka Kovenantu zalepršala senka. Sova je za trenutak lebdela u vazduhu kao da namerava da mu sleti na rame. Ali ptica se uskoro stopila sa sopstvenom senkom, a iz tla se pojavio Findejl u ljudskom obličju. Pod slabim svetlom izgledao je kao da je užasnut i da ne vidi kraja užasu.
<BR>&nbsp;&nbsp;&nbsp;&nbsp;&nbsp;Kovenant je stajao tamo gde ga je Brin spustio kao da ga je napustila sva hrabrost. Izgledao je smrknuto i beznadežno. Možda je ponovo pao pod moć Elohima. Linden je bez razmišljanja pošla ka njemu. Zdravu ruku pružila je kao da preklinje.
<BR>&nbsp;&nbsp;&nbsp;&nbsp;&nbsp;Pogledao ju je očima opustošenim od moći. Zurio je kao da taj prizor prevazilazi sve što je propatio. "Linden..." Glas mu se slomio. Ruke su mu mlitavo visile kao da ih opterećuju saželjenje i potreba. Glas mu je bio kreštav od napora uloženog u govor. "Jesi li dobro?"
<BR>&nbsp;&nbsp;&nbsp;&nbsp;&nbsp;Preskočila je odgovor. Pritanje je bilo beznačajno u poređenju sa bolom koji mu se odražavao na licu. Njegova strepnja i sva ubistva koja je počinio bili su joj prosto opipljivi. "Morao si", žurno je rekla. "Nije bilo drugog načina. Da nisi to učinio, već bismo svi bili mrtvi." Kovenante, molim te! Ne krivi sebe što si nam spasao živote.
<BR>&nbsp;&nbsp;&nbsp;&nbsp;&nbsp;No, njene reči samo su mu uvećale bol, kao da ga je do sada jedino briga za nju štitila od onoga što je počinio. "Stotine njih", zastenjao je; lice mu se urušilo kao Kemperov Vrh. "Nisu imali nikakvih izgleda." Lice kao da mu se rastopilo u suzama, odbijajući svetlo plamena u Luci i bitke u zalivu. "Findejl kaže da sam ja taj koji će uništiti Zemlju."
<BR>&nbsp;&nbsp;&nbsp;&nbsp;&nbsp;Oh, Kovenante! Linden je želela da ga zagrli, ali utrnula ruka visila joj je sa ramena kao da je uvela.
<BR>&nbsp;&nbsp;&nbsp;&nbsp;&nbsp;"Džinoljube", prekinula ih je Prva, obuzeta hitnjom. "Moramo da siđemo na Dragulj Zvezdoputa."
<BR>&nbsp;&nbsp;&nbsp;&nbsp;&nbsp;Držao se kao bogalj. Ipak, odnekud je smogao snage da čuje Prvu i da je razume. Ili to nije bila snaga, nego krivica. Prošao je kraj Linden i uputio se ka Šiljku kao da ne može da se suoči sa potrebom za njom. Još je pokušavao da je odbije.
<BR>&nbsp;&nbsp;&nbsp;&nbsp;&nbsp;Nesposobna da razume njegovo odbijanje, mogla je samo da pođe za njim. Disanje joj je postalo plitko i neophodno kao smrt posle Cerove poslednje rane. Nije mogla da pomeri ruku. Uostalom, Kovenant je imao pravoda je odbije. Pre ili kasnije, haručai će mu ispričati za Cera. Onda više nikada neće moći da ga dodirne. Kada je Lupižena preuzeo Kailovo mesto kraj nje, pustila je da je on uvede u kulu.
<BR>&nbsp;&nbsp;&nbsp;&nbsp;&nbsp;Tu se družini pridružio Brusobol. Vođen podacima koje je čuo od Rire Grista, poveo ih je kroz nizove stepeništa koja su se završavala na širokoj kamenoj ploči. More je bilo tik ispod njih, manje od visine džinova. Dragulj Zvezdoputa već je uperio pramac ka Šiljcima.
<BR>&nbsp;&nbsp;&nbsp;&nbsp;&nbsp;Tek sada su sirene postale nečujne, prigušene odjecima udara vode. Brusobol je uspeo da nadjača i njih, pa je privukao pažnju sa dromonda. Nekoliko trenutaka kasnije, čim se Dragulj Zvezdoputa približio kamenju, dobacili su im užad. Sadruzi su se žurno uzverali na palubu džinobroda.
<BR>&nbsp;&nbsp;&nbsp;&nbsp;&nbsp;Ogromna krstarica zaletela se za njima, udaljena jedva na strelomet od dromonda, No, čim je Dragulj Zvezdoputa krenuo u beg, Rire Grist je održao reč. On i njegovi vojnici zasuli su krastaricu plamenim strelama, jasno pokazujući da će sprečiti svaku poteru za džinobrodom. Kao i gospa Alif, on je našao svoje poimanje časti u rušenju Kasreinove vladavine.
<BR>&nbsp;&nbsp;&nbsp;&nbsp;&nbsp;Ratni brod još nije bio svestan tog rušenja. No, Rire Grist bio je poznat kao Kemperov izaslanik. Naviknuta na vlast i kaprice tirana, posada krstarice počela je žurno da vesla unazad.
<BR>&nbsp;&nbsp;&nbsp;&nbsp;&nbsp;Podigavši jedra u susret vetru, Dragulj Zvezdoputa odlučno je zaplovio na otvoreno more, u pravcu zalazećeg meseca.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
