<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. BEG OD ELOHIMA
<P>&nbsp;&nbsp;&nbsp;&nbsp;&nbsp;Linden je sada jasno čula zvona, ali nije je bilo briga o čemu govore. Bila je prikovana za Kovenantove prazne oči i crno, otupelo lice. Možda ju je i video, ali mu to ništa nije značilo. Nije reagovao kad mu je obuhvatila rukama lice i užasnuto se zagledala u njega.
<BR>&nbsp;&nbsp;&nbsp;&nbsp;&nbsp;Džinovi su se razgalamili, pokušavajući da saznaju šta mu se desilo. Nije ih slušala. Očajnički je istezala novi vid, pokušavajući da prodre kroz ravnu pazninu njegovih očiju i stigne mu do uma. Nije uspela: čim bi mu ušla u glavu, potonula bi u tamu. Ličio je na ugašenu sveću i jedini trag dima koji se izdizao sa fitilja bila je ona stara, grčevita rečenica: "Ne dodiruj me."
<BR>&nbsp;&nbsp;&nbsp;&nbsp;&nbsp;Počela je da traga po toj tami. Mora da je u njemu ostalo nešto razuma, inače ne bi mogao da istrajava u tom ponavljanju. No, i taj jedini ostatak svesti bio joj je van domašaja. Tama kao da je isisavala svetlost i iz nje. Padala je u prazninu, večnu i gladnu kao ledeni bezdani između zvezda.
<BR>&nbsp;&nbsp;&nbsp;&nbsp;&nbsp;Naglo se otrgla od njega.
<BR>&nbsp;&nbsp;&nbsp;&nbsp;&nbsp;Brusobol i Sanomor stajali su sa Prvom tik iza Kovenantovih leđa. Lupižena je klečao kraj Linden, molećivo je stežući za ramena ogromnim šakama. "Odabrana." Njegov šapat zvučao je u preostalom pramenju tame kao bol. "Linden Averi. Reci nam."
<BR>&nbsp;&nbsp;&nbsp;&nbsp;&nbsp;Bolno je dahtala. Nije uspevala da smogne dovoljno vazduha. Bezlična svetlost Elemesnedena ju je gušila. Elohimi su se naginjali nad nju kao u klaustrofobičnom košmaru, bezobzirni kao pragrdani. "Želeli ste ovo", dahtala je. "Ovo ste planirali od samog početka." Od besa joj se vrtelo u glavi. "Da ga uništite."
<BR>&nbsp;&nbsp;&nbsp;&nbsp;&nbsp;Prva je naglo uvukla dah. Lupižena je nehotice stegao šake. Podigao se na noge naglo, kao da mora uspravno da primi novo iznenađenje, i povukao za sobom i Linden. Brusobol je zurio u nju. Sanomor je stajao opuštenih i ukočenih ruku, povlačeći se od vizije.
<BR>&nbsp;&nbsp;&nbsp;&nbsp;&nbsp;"Sad je dosta", odgovorila je Trageda. Glas joj se pretvorio u polarni led. "Više neću dozvoliti iznošenje tako lažnih optužbi. Elohimfest je završen." Okrenula se.
<BR>&nbsp;&nbsp;&nbsp;&nbsp;&nbsp;"Stani!" Da nije bilo Lupižene, Linden bi pala na golo tlo kao da preklinje. Svu preostalu snagu ulila je u glas. "Moraš ga povratiti! Prokletstvo, pa ne možeš ga ostaviti ovako!"
<BR>&nbsp;&nbsp;&nbsp;&nbsp;&nbsp;Trageda je zastala, ali nije se osvrnula. "Mi smo Elohimi. Naši postupci leže van tvoje moći prosuđivanja. Budi zadovoljna." Elegantnim pokretima nastavila je nizbrdo.
<BR>&nbsp;&nbsp;&nbsp;&nbsp;&nbsp;Sanomor se naglo pokrenuo i bacio se za njom. Prva i Brusobol su uzviknuli, ali nisu uspeli da ga zaustave. Lišen kratke, uzaludne nade, nije mogao drugačije da ispolji svoj bol.
<BR>&nbsp;&nbsp;&nbsp;&nbsp;&nbsp;Trageda je ipak čula ili osetila da njegovo približavanje. "Stani, džine!" obrecnula se pre nego što ju je stigao.
<BR>&nbsp;&nbsp;&nbsp;&nbsp;&nbsp;Odskočio je kao da je naleteo na nevidljivi zid tik iza njenih leđa. Moć naređenja prosto ga je oborila.
<BR>&nbsp;&nbsp;&nbsp;&nbsp;&nbsp;Smireno i dostojanstveno okrenula se da ga pogleda. Ležao je ničice, ječeći, iskeženih zuba, očiju punih vriska.
<BR>&nbsp;&nbsp;&nbsp;&nbsp;&nbsp;"Ne napadaj me nepoverenjem", polako je rekla Trageda, "inače ću ti pokazati da je tvoj nemi Zemljo-vid med i mleko u poređenju sa gnevom Elemesnedena."
<BR>&nbsp;&nbsp;&nbsp;&nbsp;&nbsp;"Ne." Linden je osećala da joj se život polako vraća u telo, ali i dalje se oslanjala na Lupiženu. "Ako hoćeš nekome da pretiš, preti meni. Ja sam ta koja te optužuje."
<BR>&nbsp;&nbsp;&nbsp;&nbsp;&nbsp;Trageda ju je ćutke pogledala.
<BR>&nbsp;&nbsp;&nbsp;&nbsp;&nbsp;"Sve ste ovo isplanirali", nastavila je Linden. "Ponizili ste ga, osramotili, uvredili - sve da bi dovoljno pobesneo i dopustio da uđeš u njega, izazvao te da ga povrediš. A onda ste mu zbisali um. A sada" - prikupila je sav gnev - "sada ga povrati!"
<BR>&nbsp;&nbsp;&nbsp;&nbsp;&nbsp;"Sunozbore", ledeno je rekla Trageda, "izigravaš budalu, a nemaš pojma o tome." Oholo je sišla sa brda i prošla kroz krug mrtvog drveća.
<BR>&nbsp;&nbsp;&nbsp;&nbsp;&nbsp;I svi ostali Elohimi su se okretali i razilazili kao da im Linden i njeni sadruzi više nisu zanimljivi.
<BR>&nbsp;&nbsp;&nbsp;&nbsp;&nbsp;Linden se sa nemim krikom ponovo okrenula Kovenantu. U jednom divljem trenutku smerala je da mu otme prsten i time prinudi Elohime.
<BR>&nbsp;&nbsp;&nbsp;&nbsp;&nbsp;Zaustavio ju je jedan pogled na njega. Prva ga je podigla na noge. Zurio je kroz Linden kao da ni ona ni sve oko nje više ne postoji; ali ponavljao je praznu rečenicu kao nehotičnu molbu.
<BR>&nbsp;&nbsp;&nbsp;&nbsp;&nbsp;"Ne dodiruj me."
<BR>&nbsp;&nbsp;&nbsp;&nbsp;&nbsp;Oh, Kovenante! Naravno da mu neće uzeti prsten. Nije mogla to da mu učini, ako ništa drugo onda zato što je upravo to bila namera Elohima. Ili deo njihovih namera. Sve ju je bolelo od muke, ali ova odluka ponovo ju je odvukla u beskorisnost. Jedva je zadržavala suze koje su ponovo narastale u njoj. Šta su ti to učinili?
<BR>&nbsp;&nbsp;&nbsp;&nbsp;&nbsp;"Je li to istina?" šapnula je Prva ka nejasnom nebu. "Je li ga pribavljanje znanja za nas toliko stajalo?"
<BR>&nbsp;&nbsp;&nbsp;&nbsp;&nbsp;Linden je tupo klimnula glavom. Besmisleno je mahala rukama. Naučila ih je da budu ruke lekara, a sada je jedva uspevala da obuzda želju za ubijanjem. Kovenant joj je oduzet, potpuno kao da je mrtav - ubijen kao Nazik, ošticom još vrelom od okrutnosti. Osećala je da će poludeti ako se ne pokrene, učini nešto, nečim se založi za sebe.
<BR>&nbsp;&nbsp;&nbsp;&nbsp;&nbsp;Džinovi oko nje nepokretno su stajali kao da ih je okovao njen strah. Ili gubitak Kovenanta i njegove odlučnosti. Niko drugi neće moći da povrati svrhu pohoda.
<BR>&nbsp;&nbsp;&nbsp;&nbsp;&nbsp;Ta odgovornost pružila joj je ono što joj je bilo potrebno. Oživljena ranijom tvrdoglavošću, požurila je nizbrdo da vidi je li Sanomor povređen.
<BR>&nbsp;&nbsp;&nbsp;&nbsp;&nbsp;Upravo je ustajao. Oči su mu bile izbečene i ošamućene, zbunjene Zemljo-vidom. Njihao se kao da je izgubio osećanje za ravnotežu. Kada mu je Brusobol žurno prišao, uhvatio se za bratovljevo rame kao da je to jedino uporište u svetu koji se raspada. No, Lindenina čula nisu našla nikakav trag obziljnije fizičke povrede.
<BR>&nbsp;&nbsp;&nbsp;&nbsp;&nbsp;Ipak, pretrpeo je ozbiljnu povredu osećanja. Nešto u njemu istrgnuto je iz korena sjedinjenim silama ispitivanja kroz koje je prošao, gubitka nade koju je brat začeo u njemu i Kovenantove sudbine. Bio je uhvaćen u klopku iz koje nema izlaza; i nosio je Zemljo-vid kao da zna da će ga to ubiti.
<BR>&nbsp;&nbsp;&nbsp;&nbsp;&nbsp;Linden ni to nije mogla da izleči. Mogla je samo da gleda i mrmlja beskorisne kletve.
<BR>&nbsp;&nbsp;&nbsp;&nbsp;&nbsp;Većina zvona povukla se u pozadinu, ali dva su još odzvanjala u blizini. Međusobno su raspravljala: zadovoljstvo protiv žaljenja. Sada je mogla tačno da ih razume, ali više nije želela da razabire reči. Bilo joj je dosta Napeva i Dafin.
<BR>&nbsp;&nbsp;&nbsp;&nbsp;&nbsp;Ipak, dvoje Elohima popelo se uz brdo tik do nje i nije mogla da ih zanemari. Bili su joj poslednja prilika. Kada su je pogledali, usmerila je svu goričnu pravo u Dafin kristalni pogled.
<BR>&nbsp;&nbsp;&nbsp;&nbsp;&nbsp;"Niste to morali da učinite. Mogli ste da nam kažete gde je Jedino Drvo. Niste morali da ga opsednete. A naročito niste morali da ga ovako ostavite."
<BR>&nbsp;&nbsp;&nbsp;&nbsp;&nbsp;Napevov tvrdi pogled bezbrižno je sijao, a unutrašnji glas mu je iskrio od uživanja.
<BR>&nbsp;&nbsp;&nbsp;&nbsp;&nbsp;No, Dafin um odzvanjao je tužnim, vlažnim tonovima kada je uzvratila pogled Linden. "Sunozbore, ti ne razumeš naš Gmra. U tvom jeziku postoji reč sa donekle sličnim značenjem. To je 'etika'."
<BR>&nbsp;&nbsp;&nbsp;&nbsp;&nbsp;Gospode Bože! Linden se zagrcnula od groze, ali se brzo savladala.
<BR>&nbsp;&nbsp;&nbsp;&nbsp;&nbsp;Dafin je nastavila da govori. "U našoj moći ima mnogo otvorenih staza kojima smrtnici ne mogu da sude niti da ih slede. Neke su privlačne, a neke odvratne. Naša sadašnja staza je odabrana zato što nudi ravnotežu nade i zla. Da smo mislili samo na sebe, izabrali bismo stazu sa više nade, jer njena cena ne bi pala na nas nego na vas. Ipak, odlučili smo da podelimo cenu sa vama. Mi rizikujemo nadu i ono što nam je još dragocenije - život i značenje života. Rizikujemo poverenje.
<BR>&nbsp;&nbsp;&nbsp;&nbsp;&nbsp;Zato su neki od nas" - nije morala da otvoreno pokaže Napeva - "predlagali drugi put. Jer ko ste vi, pa da zbog vas rizikujemo poverenje i život? Ipak, ostao nam je Gmra. Nikada nismo želeli da naudimo nečijem životu. Pošto nismo našli stazu nade bez imalo zla, rešili smo da nađemo ravnotežu i podelimo cenu. Nemoj ni pokušati da nam sudiš kada tako malo razumeš važnost sopstvenih dela. Nismo mi krivi što su Sunozbor i prstenoša došli do nas kao dva odvojena bića."
<BR>&nbsp;&nbsp;&nbsp;&nbsp;&nbsp;Oh, prokletstvo, promrmljala je Linden u sebi. Nije više imala snage da upita Dafin koju cenu Elohimi plaćaju za Kovenantovu prazninu. Nije mogla da smisli odgovor koji bi je zadovoljio. A zvonjava joj je govorila da Dafin ne bi jasno odgovorila. Linden nije želela da dalje traći ono malo preostale snage na rasprave ili objašenjenja. Jedino što je želela bilo je da okrene leđa Elohimima i izvede Kovenanta odavde.
<BR>&nbsp;&nbsp;&nbsp;&nbsp;&nbsp;Napev je progovorio kao da joj odgovara. "U svakom slučaju, to je bilo i prošlo. Da je izbor bio do mene, odavno bismo te ućutkali izbacivanjem iz Elemesnedena." Zvučao je opušteno, ali pogled mu je blistao od savladanog veselja i lukavstva. "Da li bi tvom ponosu odgovaralo da odmah odeš, ili želiš da ostaneš još malo i ispadneš još veća budala?"
<BR>&nbsp;&nbsp;&nbsp;&nbsp;&nbsp;Dafin je zazvonila:
<BR>&nbsp;&nbsp;&nbsp;&nbsp;&nbsp;- Napeve, ovo ti ne pristaje.
<BR>&nbsp;&nbsp;&nbsp;&nbsp;&nbsp;Ali on je odgovorio:
<BR>&nbsp;&nbsp;&nbsp;&nbsp;&nbsp;- Može mi se. Više nas ne mogu sprečiti.
<BR>&nbsp;&nbsp;&nbsp;&nbsp;&nbsp;Linden je povila ramena, nehotice se napinjući u naporu da priguši uljeze u umu. Ali u tom trenutku prišla im je Prva. Jednu ruku položila je na balčak mača. Obuzdavala se tokom čitavog Elohimfesta, ali ipak je bila uvežbana za Mačomoćnicu i sada joj se čitavo lice pretvorilo u gvozdeno mrštenje opasnosti i boja. "Još na jedno pitanje morate odgovoriti, Elohimi."
<BR>&nbsp;&nbsp;&nbsp;&nbsp;&nbsp;Liden je tupo piljila u nju. Osećala je da družini i nije ostalo ništa sem pitanja, ali nije imala pojma šta Prva smera.
<BR>&nbsp;&nbsp;&nbsp;&nbsp;&nbsp;Prva je nastavila kao da isprobava mač na nepoznatom protivniku. "Možda ćete se udostojiti da nam otkrijete šta se desilo sa Vainom."
<BR>&nbsp;&nbsp;&nbsp;&nbsp;&nbsp;Vainom?
<BR>&nbsp;&nbsp;&nbsp;&nbsp;&nbsp;Linden se za trenutak trgla. Suviše toga se desilo. Nije imala snage da pomisli na još neko lukavstvo. Ali nije imala izbora. Slomiće se ako ne nastavi da se kreće i prihvata odgovornosti kako se budu nametale.
<BR>&nbsp;&nbsp;&nbsp;&nbsp;&nbsp;Osvrnula se po brdu, ali unapred je znala da neće videti ni traga od demonokota. Naglo se prisetila da Vain nije ni došao na Elohimfest. Nije ga videla od kako se družina razdvojila radi ispitivanja. Ne: nije ga videla od kako su haručai izbačeni. U tom trenutku njegovo odsustvo nesvesno ju je uznemirilo, ali nije mogla da odredia nejasno osećanje nepotpunosti.
<BR>&nbsp;&nbsp;&nbsp;&nbsp;&nbsp;Sada je uzdrhtala i pogledala Napeva. On je jasno rekao muzikom: Više nas ne mogu sprečiti. Mislila je da se to odnosi na Kovenanta; ali sada je njegova zlobna radost zadobila novo značenje.
<BR>&nbsp;&nbsp;&nbsp;&nbsp;&nbsp;"To ste, znači, radili." Plamtela je od shvatanja. "Zato si izazivao Kaila - zato ste pokušavali da zametnete borbu. Da ne bismo pazili na Vaina." A Vain je ušao pravo u klopku sa svojom uobičajenom prazninom.
<BR>&nbsp;&nbsp;&nbsp;&nbsp;&nbsp;Onda je malo promislila. Ne. Nije tačno. Vain je prišao klahanu nekako uzbuđeno, kao da je zadovoljan onim što predstoji. A Elohimi od početka nisu obraćali pažnju na njega, prikrivajući namere koje su imali.
<BR>&nbsp;&nbsp;&nbsp;&nbsp;&nbsp;"Pa šta, pobogu, hoćete od njega?"
<BR>&nbsp;&nbsp;&nbsp;&nbsp;&nbsp;Napev je očito uživao. "Predstavljao je opasnost po nas. Njegovi tamni tvorci načinili su ga da nam nanese zlo. Predstavljao je napad na naš Gmra, uperen ogromnom veštinom i zlobom kako bi nas skrenuo s puta. To nismo mogli da trpimo, kao što nismo trpeli vaše slaboumne želje. Zatvorili smo ga.
<BR>&nbsp;&nbsp;&nbsp;&nbsp;&nbsp;Uradili smo to krišom", nastavio je, gotovo se smejući, "da bismo izbegli ludački bes vašeg prstenoše. Ali sada je ta opasnost izbegnuta. Zatvorili smo vašeg Vaina i nikakva glupa preklinjanja niti jadan smrtnički bes neće izdejstvovati njegovo oslobađanje." Oči su mu blistale. "Time je senka koju ste hteli da bacite na nas uklonjena. Razmislite o pravednosti vašeg gubitka i budite zadovoljni."
<BR>&nbsp;&nbsp;&nbsp;&nbsp;&nbsp;Linden više nije mogla da podnese. Navukla je na lice masku strogosti kako se ne bi izdala i skočila na njega.
<BR>&nbsp;&nbsp;&nbsp;&nbsp;&nbsp;Zaustavio ju je nehajnim pokretom, tako da se zateturala unazad. Sudarila se sa Kovenantom i on je pao na tvrdo tlo, ne trudeći se da ičim umanji udarac. Ostao je da leži licem u prašini.
<BR>&nbsp;&nbsp;&nbsp;&nbsp;&nbsp;Džinovi se nisu pomerili. Napev ih je istim pokretom ukočio. Prva se trudila da izvuče mač. Sanomor i Brusobol su pokušavali da napadnu, ali nepomično su stajali.
<BR>&nbsp;&nbsp;&nbsp;&nbsp;&nbsp;Linden je otpuzala do Kovenanta i podigla ga. "Molim te." Uzaludno mu se obraćala, kao da joj je Napevova moć oduzela i razum. "Žao mi je. Probudi se. Uzeli su nam Vaina."
<BR>&nbsp;&nbsp;&nbsp;&nbsp;&nbsp;No, Kovenant kao da je bio gluv i neosetljiv. Nije ni pokušao da očisti prašinu koja mu se prilepila za ispucale usne. Prazno je odgovarao na nešto što je delovalo nezavisno od nje, džinova i Elohima:
<BR>&nbsp;&nbsp;&nbsp;&nbsp;&nbsp;"Ne dodiruj me."
<BR>&nbsp;&nbsp;&nbsp;&nbsp;&nbsp;Zagrlila ga je i okrenula se da još jednom zamoli Dafin za razumevanje. Niz lice su joj se slivale suze.
<BR>&nbsp;&nbsp;&nbsp;&nbsp;&nbsp;No, Napev ju je preduhitrio. "Dosta je", strogo je rekao. "Sad odlazite."
<BR>&nbsp;&nbsp;&nbsp;&nbsp;&nbsp;U tom trenutku zauzeo je držanje svog naroda: staloženo i nepokolebljivo. Ustuknula je od njega; ali kako se razdaljina povećavala, tako joj je on rastao pred očima, zbunjujući joj čula, pa joj je izgledalo kao da pada leđima ka nebu. Za trenutak je sijao kao sunce, spaljujući sve proteste. Onda je postao sunce i za trenutak je ugledala plavo nebo pre nego što su je vode izvora pokrile kao jecaji.
<BR>&nbsp;&nbsp;&nbsp;&nbsp;&nbsp;Gotovo je izgubila ravnotežu na strmim krečnjačkim izbočinama. Kovenantova težina vukla ju je naniže. No, skoro istog časa kroz vodu su joj u pomoć priskočili Kail i Brin. Voda im je sijala u kosi kao podnevno sunce, kao da su - ili kao da je ona - još u procesu prelaska izeđu Elemesnedena i spoljašnjeg maidana.
<BR>&nbsp;&nbsp;&nbsp;&nbsp;&nbsp;Nagla promena ju je ošamutila. Nije mogla da povrati ravnotežu pod suncem dok su haručai pomagali njoj i Kovenantu da siđu, pregaze vodu i iziđu na suvo. Nisu govorili, ničim nisu pokazivali iznenađenje; ali njihova nema napetost urlikala je na nju i iz samog dodira ruku. Ona ih je poslala od sebe.
<BR>&nbsp;&nbsp;&nbsp;&nbsp;&nbsp;Sunce je izgledalo neprirodno svetlo. Oči su joj se privikle na neusmereno osvetljenje Elemesnedena. Divlje je trljala lice, pokušavajući da skloni vodu i sjaj, kao da će time sa lica odagnati i svaku pomisao na suze i plač.
<BR>&nbsp;&nbsp;&nbsp;&nbsp;&nbsp;No, Brin ju je uhvatio za doručja. Stajao je pred njom kao da optužuje. Cer i Hergrom preuzeli su Kovenanta na sebe.
<BR>&nbsp;&nbsp;&nbsp;&nbsp;&nbsp;Iz izvora je izišlo i četvoro džinova. Stajali su u žutoj travi maidana napola ošamućeni, kao da se bude iz sna koji nije trebalo da se pretvori u noćnu moru. Prva je obema rukama stezala mač, ali to joj nije koristilo. Lupižena kao da je izgledao još više izobličen. Sanomor i Brusobol kruto su hodali u korak, povezani bolom.
<BR>&nbsp;&nbsp;&nbsp;&nbsp;&nbsp;Brin nije dozvolio da se Linden okrene. Upitao je potpuno bezosećajnim glasom: "Kakvo je zlo naneto Prapoglavaru?"
<BR>&nbsp;&nbsp;&nbsp;&nbsp;&nbsp;Nije znala šta da odgovori na optužbe u njegovom pogledu. Osećala je da joj razum postaje nesiguran. Samoj sebi zvučala je kao ludak dok je nepovezano odgovarala. "Koliko smo bili tamo?"
<BR>&nbsp;&nbsp;&nbsp;&nbsp;&nbsp;Brin je jedva primetno odmahnuo glavom, odbacujući značaj takvog pitanja. "Nekoliko trenutaka. Tek što smo prestali da pokušavamo da se vratimo u klahan." Njegovi prsti su je okivali. "Kakvo je to zlo naneto Prapoglavaru?"
<BR>&nbsp;&nbsp;&nbsp;&nbsp;&nbsp;Oh, Bože, zaječala je u sebi. Kovenant tako ozbiljno povređen. Vain nestao. Darovi uskraćeni. Nekoliko trenutaka? Tačno: sunce se jedva pomerilo na nebu od kako ga je poslednji put pogledala, neposredno pre ulaska u Elemesneden. Zar se može naneti toliko bola za tako kratko vreme!
<BR>&nbsp;&nbsp;&nbsp;&nbsp;&nbsp;"Pusti me." Glas usamljenog i uplašenog deteta. "Moram da razmislim."
<BR>&nbsp;&nbsp;&nbsp;&nbsp;&nbsp;Brin je za trenutak nije poslušao, ali tog časa im je prišao Lupižena. Već samim pogledom bogalja se zalagao za nju. "Pusti je", rekao je sakatim glasom." Ja ću ti odgovoriti što bolje mogu."
<BR>&nbsp;&nbsp;&nbsp;&nbsp;&nbsp;Brin je polako popustio stisak i Linden se skljokala u travu.
<BR>&nbsp;&nbsp;&nbsp;&nbsp;&nbsp;Sedela je sklupčana, lica oslonjenog o kolena. U njoj su odjekivali stari, poznati krici, vriska koju niko nije mogao da čuje dugo pošto joj je otac iskrvario do smrti. Suze su joj se cedile iz očiju kao nehotična samooptužba.
<BR>&nbsp;&nbsp;&nbsp;&nbsp;&nbsp;Nad glavom su joj se pronosili glasovi saputnika. Lupižena je počeo da prepričava događaje iz Elemesnedena; ubrzo je potreba za sažetošću nadvladala navike džinova, pa je završio nizom protesta. Zadatak je preuzela Prva. Napeto je saopštila šta zna o Kovenantovom ispitivanju i opisala Elohimfest. Priča je bila kratka i jezgrovita. Po glasu joj se jasno osećalo da, kao i Lupižena, žudi za potankim, uobičajenim pripovedanjem. No, maidan - i velika blizina Elohima - nisu bili mesto za takvu pripovest; zato se s mukom obuzdavala. Prenela je kako je otkriven položaj Jedinog Drveta i čime je Kovenant platio za tu viziju. Onda je brzo prešla na zaključak.
<BR>&nbsp;&nbsp;&nbsp;&nbsp;&nbsp;"Elohimi su zarobili Vaina. Kažu da je opasan po njih - da su ga oni koji su ga načinili poslali preko mora da bi njima naudili. Neće ga pustiti. Možda su ga već i ubili."
<BR>&nbsp;&nbsp;&nbsp;&nbsp;&nbsp;Tu je zaćutala; Linden je znala da više nema šta da se kaže. Nije se nadala da će je neko nadahnuće izbaviti od novih opterećenja. Kao da je znala šta misle, gledala je kako Cer i Hergrom još jednom gaze vodu do krečnjačkog brda, ponovo pokušavajući da uđu u Elemesneden. No, put im je bio zatvoren. Bio je zatvoren za čitavu družinu i ništa se više nije moglo učiniti. Ipak, kada su se dvojica haručaija vratila na maidan, voda kao da je blistala na površini njihove tvrdoglavosti; jeknula je od saznanja da će morati da se bori i sa njima. Nisu joj oprostili što ih je otposlala sa Elemesnedena.
<BR>&nbsp;&nbsp;&nbsp;&nbsp;&nbsp;Pokušala je da ustane, ali neko vreme nije uspevala. Pritiskala ju je težina odluke. Ko je ona da preuzme Kovenantovo mesto na čelu pohoda? Gibon-Besomuk joj je obećao da će ishod svega biti patnja i uništenje.
<BR>&nbsp;&nbsp;&nbsp;&nbsp;&nbsp;Ostali sadruzi već su se pitali kako da se, silom ili varkom, probiju nazad u klahan. Iako je osećala da će poludeti, izgleda da je jedina među njima bila prisebna. I već je prihvatila novu ulogu. Ako ne ostane odana makar samoj sebi, odlukama koje je donela i osobama koje su joj drage, sve što je bila i sve što je prošla pretvoriće se u ništa.
<BR>&nbsp;&nbsp;&nbsp;&nbsp;&nbsp;Držeći se stare nepomirljivosti, prekinula je razgovor time što se s mukom uspravila. "Ovde više ništa ne možemo", promrmljala je. "Pođimo."
<BR>&nbsp;&nbsp;&nbsp;&nbsp;&nbsp;Zaćutali su kao da ih je zapanjila. Zagledali su se u čudu - zbog njene spremnosti da napusti Vaina, ili možda zbog pokušaja da im naređuje. Prva je vratila mač u korice, ali svaki mišić poigravao joj je od želje za bitkom. Brusobol i Sanomor prevazišli su bol i prešli u srdžbu. Čak je i Lupižena bio spreman za boj. A haručai su stajali pripravni, kao da traže mesto na kome će se baciti u nasilje.
<BR>&nbsp;&nbsp;&nbsp;&nbsp;&nbsp;"Ne dodiruj me", odgovorio je Kovenant. Bezdan iza očiju davao mu je izgled slepca. Neprestano ponavljanje upozorenja bilo je jedini znak da mu je ostao makar delić svesti.
<BR>&nbsp;&nbsp;&nbsp;&nbsp;&nbsp;"Ozbiljno." Jezik joj je otežao od očajanja, ali znala je da se, ako se sada pokoleba, nikada neće osloboditi potrebe za begom. "Za Vaina ne možemo ništa učiti. Hajdemo nazad na brod."
<BR>&nbsp;&nbsp;&nbsp;&nbsp;&nbsp;"Odabrana." Glas Prve bio je čvrst kao gvožđe. "Mi smo džinovi. Kakva god da mu je svrha, Vain je naš saputnik. Nismo spremni da okrenemo leđa patnjama naših saputnika." Linden je zaustila da se usuprotivi, ali Mačomoćnica ju je prekinula. "Osim toga, rečeno nam je da su ga Kovenantu Džinoljubu poklonili Mrtvi iz Andelejna. I to jedan od Izgubljenih džinova - Srdodsolja Penosled, Jedan Čisti iz predanja sur-jeherina. Njega smo videli pri otvaranju Kovenantovog uma.
<BR>&nbsp;&nbsp;&nbsp;&nbsp;&nbsp;Nećemo dozvoliti da se takav dar izgubi. Iako ga ne razumemo, smatramo da su darovi koje su Mrtvi dali Kovenantu važni i neophodni. Moramo osloboditi Vaina."
<BR>&nbsp;&nbsp;&nbsp;&nbsp;&nbsp;Linden ju je razumela. Elohimi su posejali seme mogućnosti i njegovi plodovi bili su jasni u pogledu njenih sadruga: trebalo je da uzme Kovenantov prsten i da ga upotrebi.
<BR>&nbsp;&nbsp;&nbsp;&nbsp;&nbsp;Odmahnula je glavom. To bi bilo narušavanje osnova njegove ličnosti, isto kao i silovanje. Prsten za njega predstavlja opasnost i nadu, i nije mogla da mu ga uzme. Takva moć suviše bi joj mnogo značila.
<BR>&nbsp;&nbsp;&nbsp;&nbsp;&nbsp;A imala je i drugih razloga za odbijanje. Kovenantova nevolja može da sačeka, barem dok se družina ne nađe dovoljno daleko odavde; ali Vainova ne može. Ono što je Demonokotu bilo potrebno od nje nije bilo ono što se čini na prvi pogled.
<BR>&nbsp;&nbsp;&nbsp;&nbsp;&nbsp;"Ne", mirno je odgovorila Prvoj. Barem u ovome je znala na čemu je. "To ne zavisi od tebe."
<BR>&nbsp;&nbsp;&nbsp;&nbsp;&nbsp;"Ja sam Prva..." počela je Mačomoćnica.
<BR>&nbsp;&nbsp;&nbsp;&nbsp;&nbsp;"Odluku bi trebalo da donese Kovenant", strogo je nastavila Linden, držeći se uspravno čistom snagom volje, "ali on nije u stanju. Tako ostajem ja."
<BR>&nbsp;&nbsp;&nbsp;&nbsp;&nbsp;Nije mogla bliže da objasni iz straha da će je Elohimi čuti i preduzeti nešto. Sigurno su u stanju da čuju sve što požele, da otkriju svaki cilj koji odaberu. Zato je izmišljala razloge kao da zna o čemu govori.
<BR>&nbsp;&nbsp;&nbsp;&nbsp;&nbsp;"Vi to ne možete. On je važan zato što dolazi spolja. Kao i belo zlato. Vi ste odavde. Da ovo može iko drugi da obavi, mi uopšte ne bismo bili tu. Ne možeš ti preuzeti njegovo mesto", ponavljala je. "To mogu samo ja, umela to ili ne.
<BR>&nbsp;&nbsp;&nbsp;&nbsp;&nbsp;A ja kažem da ćemo sada otići. Neka se Vain brine sam o sebi. Čak ne znamo ni zašto ga je Kovenant dobio. Možda upravo zbog ovoga. Da ga uvede u Elemesneden, kako bi učinio to zbog čega je već stvoren. Ne znam i nije me briga. Dobili smo ono po šta smo došli i neću više da zadržavam Kovenanta tu. Oni hoće njegov prsten. Prokleta bila ako budem ostala ovde i pustila da ga ponovo povrede."
<BR>&nbsp;&nbsp;&nbsp;&nbsp;&nbsp;Prva je odgovorila zbunjenim mrštenjem, kao da je Lindenina postojanost postala nešto u šta treba sumnjati. No, Brin nije pokazao ni trag sumnje. Progovorio je granitnim glasom. "Mi ne znamo ništa o takvim pitanjima. Zbog tog neznanja prebacuje nam se kada pokušamo da služimo obećanju datom Papoglavaru." Bilo je jasno koga optužuje. "Znamo samo da mu je naneto zlo u vreme kada je trebalo da bude pod našom zaštitom. A Vain je njegov, jer dobio ga je kao pomoć u ovom pohodu. Samo zbog toga moramo pomoći demonokotu.
<BR>&nbsp;&nbsp;&nbsp;&nbsp;&nbsp;Osim toga", nepokolebljivo je nastavio, "ti si postala problem u našim očima. Vain ti se poklonio kada smo te izbavili iz Veselkamena. I trudio se da te spase od opasnosti oblučka i bolesti Kobi Sunca. Možda nam je on doveo sur-jeherine u pomoć protiv zlokota, u tvoje ime. Zar uopšte ne želiš da pomogneš onima koji su pomogli tebi?"
<BR>&nbsp;&nbsp;&nbsp;&nbsp;&nbsp;Linden je poželela da vrisne od njegovih reči. Utrljavao ih je kao so u njene promašaje. No, držala se odluke sve dok joj zglavci stegnute volje nisu pobeleli. "Razumem o čemu govoriš." Glas joj je drhtao, lišen ravne smirenosti koju je toliko pokušavala da usadi u sebe. "Ali ne možeš ući nazad. Zatvorili su nam ulaz. I nemamo načina da ih nateramo da se predomisle. Jedino su se Kovenanta bojali, a sada više ne moraju da brinu za njega." Da je Kovenant slučajno tog trenutka izgovorio svoju praznu rečenicu, verovatno ne bi izdržala. No, srećom je nastavio da ćuti, izgubljen u odsustvu misli. "Svaki munut proveden ovde povećava mogućnost da odluče da učine i nešto gore."
<BR>&nbsp;&nbsp;&nbsp;&nbsp;&nbsp;Brinov izazivački pogled nije se pokolebao. Kada je završila, odgovorio joj je kao da se neopravdano buni. "Onda ga izleči. Vrati mu um, pa neka sam donese odluku o Vainu."
<BR>&nbsp;&nbsp;&nbsp;&nbsp;&nbsp;Linden je sad bila sigurna da će se slomiti. Već je previše podnela. U Brinovom pogledu videla je da se njen beg od Kovenanta tokom povratnog napada otrova sada vraća da je optuži. A Brin je znao i da je odbila da zaštiti Kovenanta od Tragedinih kombinacija. Prva nije to izostavila iz priče. Linden na trenutak nije mogla da govori od krivice koja joj je stegla grlo.
<BR>&nbsp;&nbsp;&nbsp;&nbsp;&nbsp;No, prošlost se ne može izmeniti; u sadašnjosti niko nije imao prava da je osuđuje. Brin nije video Kovenanta dovoljno duboko da bi joj sudio. Samo je ona mogla da priđe Kovenantovoj nevolji - i da postupi kako ona misli da valja. Toliko je stegla zube da ju je lobanja zabolela. "Ne ovde", rekla je. "Ne sada. To što mu se desilo nalik je na gubitak pamćenja. Možda će se izlečiti sam od sebe. A ako se to ne desi - ako budem morala ja da mu pomognem - sigurno neću rizikovati ovde. Elohimi mogu da se upletu u sve." A Vainu možda ponestaje vremena. "Ako ne budem sasvim pažljiva..." Zastala je kada se setila praznine iza njegovih očiju. "Mogla bih da uništim i ono što je ostalo."
<BR>&nbsp;&nbsp;&nbsp;&nbsp;&nbsp;Brin nije ni trepnuo. Po njegovom pogledu videlo se da je i ovaj dokaz samo još jedno odbijanje, nedostojno Kovenanta kao i sva ostala. Linden je očajnički pogledala Prvu.
<BR>&nbsp;&nbsp;&nbsp;&nbsp;&nbsp;"Znam šta činim. Možda sam već prečesto promašivala. Možda niko od vas ne može da mi veruje. Ali ne gubim razum." I u sopstvenim ušima glas joj je zvučao kao nesigurno dečije preklinjanje. "Moramo da odemo odvade. Da se vratimo na brod. Da odemo." Morala je da uloži svu snagu volje kako ne bi počela da viče. Zar ne razumete? To je jedini način da pomognemo Vainu! "I to odmah."
<BR>&nbsp;&nbsp;&nbsp;&nbsp;&nbsp;Prva se dvoumila. I Brusobol i Sanomor gledali su u stranu, ne želeći da se opredele u nastalom sukobu. No, Lupižena je gledao Linden kao da se priseća Maglovala. A kada je Prva progovorila, nasmešio se kao da se u mračnoj sobi upalila sveća.
<BR>&nbsp;&nbsp;&nbsp;&nbsp;&nbsp;"Vrlo dobro", mračno je rekla Prva. "U ovome prihvatam tvoja naređenja. Iako ne mogu da te shvatim, ti si Odabrana. A videla sam dokaze o snazi u tebi, kada je snaga bila najmanje potrebna. Vratićemo se na Dragulj Zvezdoputa."
<BR>&nbsp;&nbsp;&nbsp;&nbsp;&nbsp;Naglo se obratila haručaijima. "Neću da vam izdajem naređenja suprotna vašim odlukama, ali molim vas da pođete s nama. Vain nam je van domašaja, a Džinoljubu i Odabranoj potrebna je svaka moguća pomoć."
<BR>&nbsp;&nbsp;&nbsp;&nbsp;&nbsp;Brin je malo nagnuo glavu u stranu kao da osluškuje nečujni razgovor. "Naša služba je posvećena Prapoglavaru", rekao je trenutak kasnije, "i Linden Averi u ime Prapoglavara. Iako ne volimo što Vain ostaje napušten, nećemo ti se protiviti."
<BR>&nbsp;&nbsp;&nbsp;&nbsp;&nbsp;Što Vain ostaje napušten, jeknula je Linden u sebi. Svaka reč haručaija dodavala je novi zločin u njenu optužnicu. Još krvi na njenim rukama, iako je dala zavet da će spasti svaki mogući život. Možda je Brin u pravu. Možda je njena odluka stvarno samo još jedno odbijanje. Ili i nešto gore. Zar ti nisi zla?
<BR>&nbsp;&nbsp;&nbsp;&nbsp;&nbsp;Odjednom je bila preslaba da bi govorila dalje. Sunčevo svetlo smetalo joj je očima kao znoj. Kada joj je Kail ponudio ruku, prihvatila ju je jer nije imala izbora. Osećala se nesposobna da sama stoji. Kada se pridružila ostalima na putu duž reke Močvarbol ka Drvobregu i sidrištu Dragulja Zvezdoputa, bila je poluslepa od sunca i krhkosti i od dubine potrebe da bude u pravu.
<BR>&nbsp;&nbsp;&nbsp;&nbsp;&nbsp;Maidan kao da se beskonačno pružao pred njom. Samo je stalni tok reke označavao prostor, uveravajući da trava nije kao u Elemesnedenu, bezlična i beskonačna. Kailova pomoć bila joj je neophodna, ali teško joj je padala. Nije mogla da razume njegovu nežnost. Možda je upravo ta osobina haručaija navela Kevina Zemljoguba na obred Obesvećenja; jer kako da sačuva samopoštovanje kada mu služe takva bića kao što je krvna garda?
<BR>&nbsp;&nbsp;&nbsp;&nbsp;&nbsp;Močvarbol je vraćao nebu krpice plavetnila u uskovitlanoj vodi. Linden je zadržavala samopoštovanje, prisećajući se Vaina i pokušavajući da se seti svega što je on učinio. Ostao je nepomičan kada su ga pobesneli honji odgurali u baruštinu u Sarangravskoj ravnici. Pa ipak, našao je načina da se vrati u družinu. I sigurno je odlučio da rizikuje u Elemesnedenu iz nekih svojih tajnih razloga...
<BR>&nbsp;&nbsp;&nbsp;&nbsp;&nbsp;Vid joj se polako razbistrio. Sada je videla pred sobom veličanstvenu jesen Drvobrega. Uskoro će pohod zaći među drveće. Uskoro...
<BR>&nbsp;&nbsp;&nbsp;&nbsp;&nbsp;Zateturala se od iznenadnog naleta zvonjave. Pala bi da nije bilo Kailovog stiska. Elohimi su ćutali od kako su ih izbacili iz klahana; ali sada su joj zvona besnela i očajavala u umu, odzvanjajući od kletvi i gneva.
<BR>&nbsp;&nbsp;&nbsp;&nbsp;&nbsp;Lupižena je brzo prišao i pomogao Kailu da je drži. "Odabrana?" Govorio je tiho i žurno. "Šta te muči?" Njegov glas odražavao je samrtno bledilo njenog lica.
<BR>&nbsp;&nbsp;&nbsp;&nbsp;&nbsp;"Vain", dahtala je kroz nemu zvonjavu. Glas joj je zvučao suviše tanko i izdvojeno da bi bio njen. "Pokušava da pobegne."
<BR>&nbsp;&nbsp;&nbsp;&nbsp;&nbsp;Sledećeg trenutka družinu je pogodio potres nalik na udar groma. Vedro nebo je potamnelo; sunce se pomračilo od sudara moći. Tlom se proneo dugi drhrtaj nalik na urlik otvaranja zemljotresa.
<BR>&nbsp;&nbsp;&nbsp;&nbsp;&nbsp;Džinovi su se razvikali. Boreći se da održe ravnotežu, haručai su načinili zaštini krug oko Linden i Kovenanta.
<BR>&nbsp;&nbsp;&nbsp;&nbsp;&nbsp;Kada se osvrnula ka izvorištu Močvarbola, Linden je videla da se voda zapalila.
<BR>&nbsp;&nbsp;&nbsp;&nbsp;&nbsp;Goreći i blistajući, vreli talas moći širio je plamen niz struju. Prvi talas pucketao je vrelinom kao otvorena vrata peći. A sa obe strane tečne vatre maidan je poigravao i njihao se kao da isparava.
<BR>&nbsp;&nbsp;&nbsp;&nbsp;&nbsp;Linden je u srcu vreline razabrala tamnu priliku kako pliva.
<BR>&nbsp;&nbsp;&nbsp;&nbsp;&nbsp;Vain!
<BR>&nbsp;&nbsp;&nbsp;&nbsp;&nbsp;Napredovao je niz Močvarbol kao da ga progoni kiselina. Panično je zamahivao rukama - svakog trenutka sve slabije. Plamen mu je otkidao meso, ogoljavajući njegovu crnu srž. Kao da se rastvarao u plamenoj struji.
<BR>&nbsp;&nbsp;&nbsp;&nbsp;&nbsp;"Pomozite mu!" Vainova potreba trgla ju je i naterala na uzvik. "Ubijaju ga!"
<BR>&nbsp;&nbsp;&nbsp;&nbsp;&nbsp;Haručai su reagovali bez oklevanja. Sumnja u nju nije im umanjila brzinu delovanja. Cer i Hergrom su istog časa skočili u reku i u rasplamsali oganj.
<BR>&nbsp;&nbsp;&nbsp;&nbsp;&nbsp;Za trenutak se uplašila da će i njih spržiti. No, vatra ih nije ni dotakla. Proždirala je katran crnog Vainovog tela, a njih je poštedela.
<BR>&nbsp;&nbsp;&nbsp;&nbsp;&nbsp;Kada su haručai stigli do njega, prebacio im je ruke oko vrata; istog časa snaga je prestala da mu jenjava, kao da ju je izvukao iz njih. Brzo se pribrao i povukao ih pod površinu. Pažljivo im se popeo na ramena i sa tog oslonca iskočio iz Močvarbola.
<BR>&nbsp;&nbsp;&nbsp;&nbsp;&nbsp;Plamen je pokušao da pođe za njim, ali sada mu se slivao niz glatku kožu kao voda, bledeći na suncu. Izbegao je neposredan dodir, a sunce ga je oblilo svetlom kao blagoslovom. Vazduh je na čitavom maidanu bio mutan od neprirodnog sumraka, ali sunce se izlivalo na Vaina punom snagom, poništavajući rastvaranje koje su Elohimi usmerili protiv njega. Raširio je ruke, uperio crne oči naviše i pustio da ga svetlost obnovi.
<BR>&nbsp;&nbsp;&nbsp;&nbsp;&nbsp;Moć u reci polako je kopnila. Cer i Hergrom su zajedno izronili, neozleđeni, i popeli se na obalu da sa ostatkom družine posmatraju Vaina.
<BR>&nbsp;&nbsp;&nbsp;&nbsp;&nbsp;Demonokot je polako opustio ruke; u tom trenutku na maidan se vratila dnevna svetlost. Začas je stajao kao i uvek, uravnotežen između opuštenosti i spremnosti, sa nagoveštajem neodređenog osmeha na usnama. Izgledao je nesvestan družine kao i uvek, slep za pomoć ili spas.
<BR>&nbsp;&nbsp;&nbsp;&nbsp;&nbsp;"Izvinjavam ti se", rekla je Prva Linden, sa tihim čuđenjem. "Nisam dovoljno mislila na ono što ga navodi da te prati."
<BR>&nbsp;&nbsp;&nbsp;&nbsp;&nbsp;Linden je nepomično stajala, podržana potvrdom i olakšanjem. Nije znala je li Vain pratio nju ili Kovenanta - i nije joj bilo važno. Bar jednom je bila u pravu.
<BR>&nbsp;&nbsp;&nbsp;&nbsp;&nbsp;No, družina više nije mogla da ostane tu. Mnoga zvona su se utopila u tišinu, povlačeći se zajedno sa plamenom. Neka su ipak ostala, suviše besna za odlazak; a pretnja koju su sadržala podstakla ju je da progovori. "Hajdemo. Neki od njih hteli bi da ponovo pokušaju. Možda nas ne bi pustili da odemo."
<BR>&nbsp;&nbsp;&nbsp;&nbsp;&nbsp;Brusobol ju je oštro pogledao. "Ne bi?" Njegova lepa sećanja na Elohime već su pretrpela previše omalovažavanja. No, bio je džin i znao je kako se treba boriti. "Kamena mi i mora!" uzviknuo je, "neće nas sprečiti. Ako moramo, plivaćemo do Raua, vukući za sobom Dragulj Zvezdoputa."
<BR>&nbsp;&nbsp;&nbsp;&nbsp;&nbsp;Prva je odobravajući klimnula glavom. "Ipak, Odabrana govori istinu", rekla je. "Moramo da odemo." Smesta je podigla Kovenanta u naručje i u luku pošla ka Drvobregu.
<BR>&nbsp;&nbsp;&nbsp;&nbsp;&nbsp;Pre no što je Linden mogla da zakorači za njom, Sanomor ju je podigao i poneo duž obale Močvarbola. Kail i Cer trčali su kraj njega. Brin i Hergrom su jurnuli napred da se pridruže Prvoj. Željan broda, Brusobol ih je lako prestigao. Lupiženi su pogrbljena leđa smanjivala brzinu, ali uspevao je da prati korak Prve.
<BR>&nbsp;&nbsp;&nbsp;&nbsp;&nbsp;Vain je lako kaskao iza njih, kao da je čitavog života samo trčao.
<BR>&nbsp;&nbsp;&nbsp;&nbsp;&nbsp;Zašli su u Drvobreg kao da, poput Linden, čuju zvona kako im odjekuju za petama. No, pretnje se nisu pretvorile u dela. Možda su Elohimi kao Dafin uspeli da ubede one koji su delili Napevovo mišljenje. Razdaljina se brzo povećavala. Saputnici su lako savladavali potez šume između njih i broda kao da su gladni nade.
<BR>&nbsp;&nbsp;&nbsp;&nbsp;&nbsp;Ubrzo su zašli u senku Ivice Raukraja i Drvobreg oko njih je iznenada postao siv i ogorčen. Strašne planine kao da su otimale drveću jesenju smirenost. No, Linden je istrajavala u hrabrosti, jer je znala da je zaliv blizu. Kada ju je Sanomor proneo kroz nadnesene zidove doline, ugledala je Dragulj Zvezdoputa kako i dalje miruje na glatkoj površini vode, sa kamenim katarkama podignutim kao odbrana od sumraka i planina. Čamac je i dalje čekao tamo gde su ga ostavili.
<BR>&nbsp;&nbsp;&nbsp;&nbsp;&nbsp;Brusobol je počeo da dovikuje naređenja Sedmoruku još pre nego što su on i Sanomor doveslali na pola puta do dromonda. Naređenja su odjekivala od visokih litica; a taj odjek kao da je podigao sve džinove na katarke. Do trenutka kada se Linden uzverala uz granitni bok džinobroda i stigla na zadnju palubu, razvijena jedra već su počela da se mreškaju. Vetar je duvao duž planina, ka zapadu.
<BR>&nbsp;&nbsp;&nbsp;&nbsp;&nbsp;Džinovi su žurno izvukli čamac i podigli sidra. Brusobol je skočio na krmenu palubu, izvikujući naređenja u hodu. Dragulj Zvezdoputa brzo se budio. Prekriven zaposlenim džinovima, podignutog pramca, dromond je uhvatio vetar u jedra i počeo glatko da klizi niz rukavac Raua.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
