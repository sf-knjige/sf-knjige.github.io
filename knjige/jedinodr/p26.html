<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. POVLAČENJE IZ SLUŽBE
<P>&nbsp;&nbsp;&nbsp;&nbsp;&nbsp;Zov samožena prošao je kroz Kovenanta kao šilo, tako oštar i probojan da ga ne bi prepoznao kao muziku da mu srce nije poskočilo. Nije osećao da se opire Lupiženinom stisku, nije znao da zija i dahće kao da više nema vazduha, kao da želi da udahne vodu. Pesma ga je obuzela. Smišljena lepota i želja prodrle su u njega do srži kostiju. Prizori veličine i bogatstva otvarali su se tik iza ograde, kao da je muzika imala i reči -
<BR>&nbsp;&nbsp;&nbsp;&nbsp;&nbsp;Hodi kod nas da zaceliš srce i okrepiš dušu, da izgubiš telo
<BR>&nbsp;&nbsp;&nbsp;&nbsp;&nbsp;- kao da je osunčani i ljupki ples vodoskoka bio poziv na jeziku koji je mogao da razume. Samo su ga Lupiženine ruke sprečavale da odgovori zaranjajući u dubine mora.
<BR>&nbsp;&nbsp;&nbsp;&nbsp;&nbsp;Pred njim se pojavilo Lindenino lice, obuzeto panikom. Vikala je, ali nije je čuo od pesme. Samo su mu one ruke smetale da je odgurne ustranu i dospe u more. Srce je prestalo da mu kuca - ili možda vreme nije prolazilo. Samo da nije ruku...!
<BR>&nbsp;&nbsp;&nbsp;&nbsp;&nbsp;U trenutku je prikupio vatru. Divlja magija mu je suknula kroz kosti da njome odgurne Lupiženu.
<BR>&nbsp;&nbsp;&nbsp;&nbsp;&nbsp;No, moć i otrov pretvorili su pesmu samožena u vrisak u njegovom umu. Zapljusnulo ga je gađenje - gađenje Plesačica ili njegovo, nije mogao da razlikuje. Nisu želele takvog muškarca - a Lupižena mu je bio prijatelj, nije želeo da povredi prijatelja, ne opet, već je povredio više prijatelja no što je u stanju da podnese. Uprkos sposobnosti džinova da otrpe vatru, Lupiženi bi u najmanju ruku polomio prste. Ne opet!
<BR>&nbsp;&nbsp;&nbsp;&nbsp;&nbsp;Oslobođen pesme, Kovenant se zateturao i sudario se sa Linden.
<BR>&nbsp;&nbsp;&nbsp;&nbsp;&nbsp;Ščepala ga je kao da još pokušava da se baci u more. Trudio se da se oslobodi. Prolazak muzike ostavio je u njemu neugasivi trag razumevanja. Samožene nisu želele opasnost koju je on predstavljao. Ali želele su muškarce - potentne i snažne muškarce, muškarce koji će ih zadovoljiti. Linden se trudila da ga zadrži, koristeći iste veštine koje je jednom upotrebila protiv Sundera. Pokušao je da vikne. Pusti me! Ne žele one mene! Ali grlo mu je bilo stegnuto od sećanja na muziku. Da izgubiš telo. Uspeo je da oslobodi jednu ruku i divlje pokaže.
<BR>&nbsp;&nbsp;&nbsp;&nbsp;&nbsp;Prekasno.
<BR>&nbsp;&nbsp;&nbsp;&nbsp;&nbsp;Brin i Kail su već trčali ka ogradi.
<BR>&nbsp;&nbsp;&nbsp;&nbsp;&nbsp;Svi su pazili na Kovenanta. Sanomor i Prva pošli su ka njemu da ga uhvate ako Linden popusti. A svi su naučili da se oslanjaju na neranjivost haručaija. Niko nije stigao da reaguje na vreme.
<BR>&nbsp;&nbsp;&nbsp;&nbsp;&nbsp;Brin i Kail zajedno su skočili na ogradu. Za delić sekunde su ostali izloženi pod suncem, povijeni i spremni da glavačke skoče u radost. A onda su zaronili u more kao da se ovo pretvorilo u srž njihovih najdubljih želja.
<BR>&nbsp;&nbsp;&nbsp;&nbsp;&nbsp;U toku jednog zgranutog otkucaja srca niko se nije pomerio. Jarboli su stajali uspravno i nepomično, kao da su prikovani za nepokretni vazduh. Jedra su landarala na prečkama kao da se čude. Dromond se ipak okretao i dalje. Čim mirno more prikupi dovoljno ubrzanja, brod će potonuti u vrtlog. Haručai nisu ostavili za sobom ni talasić koji bi pokazivao da su uopšte postojali.
<BR>&nbsp;&nbsp;&nbsp;&nbsp;&nbsp;Kovenantova usta izvila su se u poslednji krik. Dahtao je u sebi. Brine. Brine. Toliko je nade polagao u haručaije, toliko su mu bili potrebni. Zar su i njihova srca ipak krhka i smrtna? Banor mu je naredio: Izbavi moj narod. Opet je zakazao.
<BR>&nbsp;&nbsp;&nbsp;&nbsp;&nbsp;Grčevitim naporom odgurnuo je Linden. Čim se zateturala, ispustio je krik plamena.
<BR>&nbsp;&nbsp;&nbsp;&nbsp;&nbsp;Erupcija ognja trgla je posmatrače iz ukočenosti. Prva i Brusobol izvikivali su naređenja. Džinovi su se pokrenuli.
<BR>&nbsp;&nbsp;&nbsp;&nbsp;&nbsp;Linden je pokušala da ponovo uhvati Kovenanta. Lice joj je bilo belo od straha za njega. No, njegov oganj ju je zadržao. Pošao je ka ogradi kao talas plamena.
<BR>&nbsp;&nbsp;&nbsp;&nbsp;&nbsp;Sanomor i Lupižena stigli su pre njega. Borili su se kao dušmani: Sanomor je pokušavao da skoči u more, Lupižena ga je zadržavao. Dok se borio, Lupižena je počeo da dahće. "Zar nisi muško? Ako okrenu pesmu protiv tebe, kako ćeš odbiti?"
<BR>&nbsp;&nbsp;&nbsp;&nbsp;&nbsp;Kovenant je pružio plamenu ruku i cimnuo Sanomora tako da je ovaj pao na zadnju palubu. Potom se sam našao kraj ograde. Plamen mu je lio niz ruke kao da priziva katastrofu protiv Opakog.
<BR>&nbsp;&nbsp;&nbsp;&nbsp;&nbsp;Svi oko njega su vikali - Linden, Findejl, Prva. Nije znao šta da uradi ako samožene ponovo uprave pesmu na njega - i nije mu bilo stalo. Bio je obuzet gnevom zbog Brina i Kaila. Haručai su ga pouzdano služili kada je bio u tako velikoj nevolji da nije mogao čak ni da zatraži pomoć.
<BR>&nbsp;&nbsp;&nbsp;&nbsp;&nbsp;Iznenada ga je neko uhvatio za rame i naterao da se okrene. Prva je stajala pred njim, ruke spremne za novi udarac. "Džinoljube, slušaj me!" povikala je. "Zadrži svoju moć, inače će naći načina da je okrenu protiv tebe!"
<BR>&nbsp;&nbsp;&nbsp;&nbsp;&nbsp;"Oni su mi prijatelji!" Glas mu se pretvorio u kipreći bes.
<BR>&nbsp;&nbsp;&nbsp;&nbsp;&nbsp;"I moji!" odgovorila je, stavljajući gvožđe pred njegov gnev. "Ako im se može ikako pomoći, ja ću to učiniti!"
<BR>&nbsp;&nbsp;&nbsp;&nbsp;&nbsp;Nije želeo da stane. Otrov u krvi bio mu je probuđen zlobnom radošću. Za trenutak je bio u iskušenju da je prosto gurne u stranu; predstavljala je uvredu za njegovu moć.
<BR>&nbsp;&nbsp;&nbsp;&nbsp;&nbsp;Ali tada im je prišla i Linden, preklinjući ga pogledom i otvorenim dlanovima. Lice joj je bilo obuzeto bolom, učinivši je iznenada čemernom. Kosa joj se presijavala na ramenima kao čežnja. Setio se ko je - gubavac sa ozbiljnim razlozima za strah od divlje magije. "Oni su mi prijatelji", promuklo je ponovio. Ali da je ponovo čuo pesmu Plesačica, ne bi mogao da je odbije. Nije bilo načina da spase Kaila i Brina, sem nasilja tako ogromnog da bi verovatno uništilo i Dragulj Zvezdoputa.
<BR>&nbsp;&nbsp;&nbsp;&nbsp;&nbsp;Okrenuo se od ograde i podigao lice ka nepromenljivom nebu, kao da hoće da prema njemu krikne svoja osećanja. Ali nije to učinio. Klonuo je, pustio da mu vatra istekne iz kostiju. Prsten kao da mu je okivao kažiprst leve ruke.
<BR>&nbsp;&nbsp;&nbsp;&nbsp;&nbsp;Čuo je Findejlov napeti uzdah olakšanja, ali nije obratio pažnju na Elohima. Zurio je u Sanomora. Možda je povredio nemog džina.
<BR>&nbsp;&nbsp;&nbsp;&nbsp;&nbsp;No, Sanomor kao da mu je bio rođak, neosetljiv na vatru ako ne i na bol. Već se pribrao i sada je uzvratio Kovenantu pogled kao da obojica imaju razloga za stid.
<BR>&nbsp;&nbsp;&nbsp;&nbsp;&nbsp;Kovenant se nemo trgao. Kada mu je prišla Linden i spustila mu dlanove na mišisu kao da ga teši, sklopio je neosetljive prste oko njenih i okrenuo se da posmatra pripreme džinova.
<BR>&nbsp;&nbsp;&nbsp;&nbsp;&nbsp;Prvoj se pridružila i Vedrogneva. Posada je žurila oko njih ka najbližem ulazu u potpalublje. Prva je mračno i svečano skinula mač i oklop. Držala je pogled uperen u nepomičnu vodu kao da se tu priprema nešto smrtonosno. Džinovi su ubrzo doneli dve dugačke, platnene cevi, nalik na konopce. Jedan kraj se nalazio na zadnjoj palubi, a drugi je ostao pod palubom. Odozdo je dopro uzvik; cevi su počele da se migolje i sikću kao zmije kada je kroz njih potekao vazduh.
<BR>&nbsp;&nbsp;&nbsp;&nbsp;&nbsp;Suviše dugo je trajalo. Kovenant je toliko stegao Linden za ruku da su joj prsti pobeleli, ali nije uspevao da se opusti. Nije mogoa da proceni koliko već nema Kaila i Brina. Sigurno se već dave. Vrelina se ponovo podigla u njemu. Od napora da se kontroliše zavrtelo mu se u glavi, kao da se obrtanje dromonda ubrzalo.
<BR>&nbsp;&nbsp;&nbsp;&nbsp;&nbsp;Prva se obratila okolnim džinovima. "Upozorite kapetana. Kažu da samožene nisu nimalo prijatne kada im otmu plen. Ako uspemo, napašće džinobrod."
<BR>&nbsp;&nbsp;&nbsp;&nbsp;&nbsp;Neko je odjurio da prenese poruku. Prva je za trenutak pogledala Kovenanta, pa Linden. "Nadajte se", napeto je rekla. "Ne nameravam da ne uspem."
<BR>&nbsp;&nbsp;&nbsp;&nbsp;&nbsp;Kreni, poželeo je da se prodere na nju. Kreni!
<BR>&nbsp;&nbsp;&nbsp;&nbsp;&nbsp;Linden se odvojila od njega i zakoračila ka Prvoj. Usme su joj bile strogo stegnute; lice joj je bilo oštro kao Brinove optužbe. Kovenant je učio da raspozna njena raspoloženja toliko duboko da se to već graničilo sa njenim čulima. Čuo je u njenom glasu želju za osvetom. "Povedi me sa sobom. Mogu da pomognem."
<BR>&nbsp;&nbsp;&nbsp;&nbsp;&nbsp;Prva nije oklevala. "Odabrana, u ovoj nevolji mi smo brži i sposobniji od tebe."
<BR>&nbsp;&nbsp;&nbsp;&nbsp;&nbsp;Vedrogneva i ona uzele su bez oklevanja cevi, popele se na ogradu i skočile u vodu.
<BR>&nbsp;&nbsp;&nbsp;&nbsp;&nbsp;Lupižena ih je gledao kao da se plaši. Kovenant je pošao za Linden ka pogrbljenom džinu, privučen žurnim odmotavanjem cevi. Kao i haručai, Prva i skladomajstor su nestale, ne ostavljajući ni talasić na nepomičnoj vodi. No, cevi su se brzo odmotavale za njima u dubinu, a na površinu su stizali mehurići vazduha.
<BR>&nbsp;&nbsp;&nbsp;&nbsp;&nbsp;Vodoskoci se nisu smanjivali. Kao da su postajali još žustriji, kao da su uživali u odgovoru na dugu glad. Iza njih su se vetrovi i dalje sudarali. Popodne je prelazilo u veče. Samo su se mehurići dizali kao znakovi nade. Pod palubom su džinovi prionuli na pumpe, potiskujući vazduh kroz cevi.
<BR>&nbsp;&nbsp;&nbsp;&nbsp;&nbsp;Napetost je glodala Kovenantovo strpljenje, zahtevajući vatru. Bespomoćno je stezao i opuštao pesnice. Naglo se odgurnuo od ograde. "Moram da učinim bar nešto." Ukočen od samokontrole, pošao je ka pramcu dromonda.
<BR>&nbsp;&nbsp;&nbsp;&nbsp;&nbsp;Linden ga je pratila kao da se još boji da će ga svakog trenutka obuzeti ludilo ili samožene. Njeno prisustvo ga je smirivalo. Kada je stigao na pramac, bio je u stanju da se suoči sa Određenim bez očajničke vike.
<BR>&nbsp;&nbsp;&nbsp;&nbsp;&nbsp;Findejl je začkiljio žutim očima, kao da očekuje patnju; Kovenant ga je odmerio ljutitim pogledom. "Hoćeš da ti verujemo", grubo je rekao. "Ne, ne da ti verujemo. Ti si Elohim. Ne treba ti nešto tako smrtno i nepouzdano kao što je poverenje. Hoćeš da te razumemo. Evo ti prilike. Pomozi mojim prijateljima. Učinili su sve što telo može učiniti da me održe u životu. I ne samo mene. I Linden. Sunozbora. To mora nešto da ti znači." Ruke su mu bile opuštene, ali stegnutih pesnica. Između prstiju kapao mu je plamen, suviše moćan i neophodan na bi zgasnuo. Ožiljci na podlaktici žigali su ga kao sećanje na zmijske zube. "Pakla mu, moraš učiniti nešto da pomogneš mojim prijateljima."
<BR>&nbsp;&nbsp;&nbsp;&nbsp;&nbsp;"A ako ne učinim?" U Findejlnovom glasu nije bilo besa, samo težine i strepnje. "Hoćeš li me primorati? Hoćeš li razoriti Zemlju iz temelja da me primoraš?"
<BR>&nbsp;&nbsp;&nbsp;&nbsp;&nbsp;Kovenantova ramena su drhtala. Nije uspevao da ih umiri. Izgovorio je reč po reč. "Molim te." U grlu mu je krvarila opasnost. "Pomozi mojim prijateljima."
<BR>&nbsp;&nbsp;&nbsp;&nbsp;&nbsp;U Findejlovom pogledu pojavilo se nešto nalik na poštovanja. Ali nije se pokolebao. Polako je progovorio. "Istina je da ima mnogo priča o samoženama, Plesačicama mora. Jedna od njih kaže da su one potomci i naslednici žene koju je voleo Kastenesen - da je ona ponela sa sobom moć i znanje koje je zadobila od njega i povela kćeri svih žena koje su muškarci izdali i da zajedno vrše odmazdu nad svim muškarcima koji zanemare svoje domove u ime mora. Haručai su pošli u susret opsnosti koja nastaje samo iz neugasive siline njihovih srca, jer samožene ne čine ništa sem što pevaju... ali haručai su odgovorili. Neću da se dalje sukobljavam sa nečim što je nastalo iz Kastenesenove ludačke ljubavi."
<BR>&nbsp;&nbsp;&nbsp;&nbsp;&nbsp;Polako mu je okrenuo leđa kao da čika Kovenanta da ga napadne.
<BR>&nbsp;&nbsp;&nbsp;&nbsp;&nbsp;Kovenant je osetio da mu niz ruke teče gnev, čeznući za nasiljem. Findejl je odbio da učini išta što bi možda popravilo štetu koju je načinio njegov narod. Kovenant je morao da stegne zube kako bi zadržao proteste koji bi se plamenom ocrtali duž džinobroda. No, sa njim je bila Linden. Njen dodir hladio mu je vrelu podlakticu.
<BR>&nbsp;&nbsp;&nbsp;&nbsp;&nbsp;"Ne bi koristilo", prosiktao je kroz zube. "Čak ni da mu golim rukama iščupam srce." Ali verovao je u uzdržavanje. Krvožednost ga je užasavala, njegova sopstvena pojanviše. Zašto bi inače ostavio u životu poglavara Kletnika?
<BR>&nbsp;&nbsp;&nbsp;&nbsp;&nbsp;Njene meke oči posmatrale su ga kao da će reći: 'Kako se drugačije možeš boriti'? Ogorčena ranjivošću, jednom ranije je rekla: Neke infekcije se moraju iseći. Taj bol se još video u tragovima smrti i strogosti oko njenih usana; ali sada je zadobio drugačiji oblik, iznenadivši ga. Jarosno je progovorila. "Pošto te je Hergrom spasao - kada je ubio onog stražara - neko vreme smo ostali sami sa Kasreinom. Brin je tada hteo da ga ubije. I ja sam želela da to učini. Ali nisam mogla... nisam mogla da mu dozvolim. Čak i ako sam znala da će se Hergromu dogoditi nešto strašno. Nisam mogla da budem odgovorna za novo ubijanje." U pogledu joj se videla majka. "Možda je Brin u pravu. Možda sam zbog toga odgovorna za sve što se dogodilo. Ali ne bi ništa značilo. Ionako ne bismo mogli da ga ubijemo."
<BR>&nbsp;&nbsp;&nbsp;&nbsp;&nbsp;Zaćutala je. Nije bilo potrebe da nastavi. Kovenant ju je razumeo. On nije mogao da ubije poglavara Kletnika. Opačija nije nešto što se može oterati u smrt.
<BR>&nbsp;&nbsp;&nbsp;&nbsp;&nbsp;Ipak, u nečemu je grešila: bilo bi značaja. Istog značaja kao i ubistvo njene majke.
<BR>&nbsp;&nbsp;&nbsp;&nbsp;&nbsp;Želeo je da joj kaže kako mu je drago što nije pustila Brina na Kasreina, ali bio je obuzet drugim potrebama. Za trenutak je ostao nepomičan, odajući joj poštovanje. A onda je žurno pošao nazad, ka skupini džinova koji su nadzirali spuštanje cevi preko ograde dromonda.
<BR>&nbsp;&nbsp;&nbsp;&nbsp;&nbsp;Pribio se uz ogradu i zagledao u mehuriće. Prečka mu je pritiskala grudi. Prošlo je užasno mnogo vremena. Kako su Kail i Brin mogli da ostanu u životu? Mehurići su se dizali u grozdovima, ko da su džinovi stigli do dubine gde im je pritisak ugrožavao pluća. Cevi su pulsirale i zujale od napetosti, ponavljajući pokrete pumpi. Uhvatio je sebe da diše u istom ritmu.
<BR>&nbsp;&nbsp;&nbsp;&nbsp;&nbsp;Otrgao je pogled od mora. Neprekidna igra vodoskoka se nastavljala, polako vukući Dragulj Zvezdoputa ka plavoj grobnici. Mač Prve ležao je u kanijama nasred palube kao napuštena stvar, lišen upotrebe i imena. Linden se nemirno osvrtala po mirnom području, primećujući neprimetne stvari. Nesvesno je pomerala usne, ponavljajući šikljanje i pljuskove stranog jezika.
<BR>&nbsp;&nbsp;&nbsp;&nbsp;&nbsp;Iznenada su cevi prestale da se kreću.
<BR>&nbsp;&nbsp;&nbsp;&nbsp;&nbsp;Istog časa se atosfera zgusnula kao da se svi guše. Kroz Kovenantov mozak suknuo je zvuk kao da se pesma samožena pretvorila u bes. Oluje su počele da udaraju kao pobesnele pesnice, spremne za osvetu.
<BR>&nbsp;&nbsp;&nbsp;&nbsp;&nbsp;Džinovi su reagovali na nekakav znak i počeli da vuku cevi naviše, brzo i spretno ih prebacujući iz ruke u ruku.
<BR>&nbsp;&nbsp;&nbsp;&nbsp;&nbsp;Kovenant je pokušao da potrči ka njima, ali zadržao ga je pogled na Linden. Prebledela je kao da ju je obuzela panika. Pokrila je usta dlanovima; prazno je zurila u daljinu.
<BR>&nbsp;&nbsp;&nbsp;&nbsp;&nbsp;Zgrabio ju je za ruke i zario joj neosetljive prste u kožu. I dalje je zurila kroz njega. "Linden!" proderao se, obuzet strahom i nesposobnim vidom. "Šta je bilo?"
<BR>&nbsp;&nbsp;&nbsp;&nbsp;&nbsp;"Oluje." govorila je više za sebe, naizgled jedva svesna da i izgovara reči. "One su deo Plesa. Samožene ih podižu da uhvate brodove. Trebalo je ranije da shvatim."
<BR>&nbsp;&nbsp;&nbsp;&nbsp;&nbsp;Naglo kao u iznenadnom predosećanju, uspela je da usmeri pogled. Zaletela se pravo u njega. "Oluje!" žurno je zadahtala. "Moram da upozorim Brusobola! One će nas napasti!"
<BR>&nbsp;&nbsp;&nbsp;&nbsp;&nbsp;Čim je shvatio, pustio ju je. Zateturala se unazad, uhvatila ravnotežu, potrčala ka krmenoj palubi.
<BR>&nbsp;&nbsp;&nbsp;&nbsp;&nbsp;Gotovo je pošao za njom. Njeno napeto, užurbano telo vuklo ga je za sobom. Ali Prvu i Vedrognevu dizali su ka površini. Sa Brinom i Kailom? Zašto bi inače Plesačice htele da napadnu?
<BR>&nbsp;&nbsp;&nbsp;&nbsp;&nbsp;Džinovi su vukli cevi. Zgrčene u iščekivanju, Lupiženine ruke stezale su ogradu. Sanomor je stajao spreman da zaroni ako Prvoj ili Vedrognevoj zatreba pomoć. Ožiljak pod očima bio mu je željan bilo čega što nije Zemljo-vid.
<BR>&nbsp;&nbsp;&nbsp;&nbsp;&nbsp;Sve se zgusnulo u iščekivanju eksplozije.
<BR>&nbsp;&nbsp;&nbsp;&nbsp;&nbsp;Sa krmene palube doprli su glasovi - prvo Lindenin, pa Brusobolov. Kapetan je dovikivao naređenja čitavom džinobrodu. Svi članovi posade koji nisu bili potrebni kod cevi potrčali su na jarbole.
<BR>&nbsp;&nbsp;&nbsp;&nbsp;&nbsp;Nagnut daleko preko boka uprkos vrtoglavici, Kovenant je ugledao kako se podižu nejasni obrisi. Lupižena je nepotrebno zatražio konopce; već su bili pri ruci. Čim su se glave pojavile na površini, dobacili su im ih.
<BR>&nbsp;&nbsp;&nbsp;&nbsp;&nbsp;Prva je bacila pogled naviše i slobodnom rukom dohvatila jedan konopac. Vedrogneva je učinila isto. Odmah su ih izvukli iz mora.
<BR>&nbsp;&nbsp;&nbsp;&nbsp;&nbsp;Prva je jednom rukom stezala Brina uz grudi. Vedrogneva je nosila Kaila prebačenog preko ramena.
<BR>&nbsp;&nbsp;&nbsp;&nbsp;&nbsp;Obojica haručaija mlitavo su visila kao da spavaju.
<BR>&nbsp;&nbsp;&nbsp;&nbsp;&nbsp;Lupižena i Sanomor ispružili su ruke da im pomognu da se popnu na palubu. Kovenant je pokušao da se progura pored njih i bolje pogleda Brina i Kaila, ali nije uspeo.
<BR>&nbsp;&nbsp;&nbsp;&nbsp;&nbsp;Čim su Mačomoćnica i skladomajstor stigle na palubu, nebesa su se zatresla.
<BR>&nbsp;&nbsp;&nbsp;&nbsp;&nbsp;Vodoskoci i tišina su nestali u deliću sekunde. Na džinobrod su se sa svih strana obrušile oluje. Po palubi je pljusnula kiša; obzorja su nestala u gnevu. Usred okreta, Dragulj Zvezdoputa se zateturao u sudaru talasa. Kamen je uzdrhtao od kobilice do jarbola.
<BR>&nbsp;&nbsp;&nbsp;&nbsp;&nbsp;Kovenant je naleteo na Sanomora i uhvatio nemog džina da se zadrži. Da Brusobol nije bio upozoren, dromond bi ostao bez jedara u strašnom besu vetra. Možda bi i sami jarboli bili istrgnuti iz ležišta. No, posada je počela da opušta jedra pre no što je oluja udarila. Dromond se propinjao i trzao, divlje se naginjući s boka na bok. Jedra su se splela sa konopcima u potpunu zbrku; sudareni vetrovi poigravali su se njima. Ali Dragulj Zvezdoputa je ostao nepovređen.
<BR>&nbsp;&nbsp;&nbsp;&nbsp;&nbsp;A onda su se sve oluje stopile u jednu i zbrka se pretvorila u udar nalik na urlik slomljenog srca. Zahvatio je džinobrod s boka i opasno ga nagnuo u stranu. Kovenant bi pao preko ograde da ga Sanomor nije zadržao. Kiša ga je šibala po licu. Kapetan se više nije čuo od urlika i pljuskanja oluje.
<BR>&nbsp;&nbsp;&nbsp;&nbsp;&nbsp;Ipak, džinovi su znali šta treba činiti. Nekako su uspeli da oslobode jedro na prednjoj katarci. Platno se napelo pod vetrom: Dragulj Zvezdoputa se propeo i okrenuo. Za trenutak je drhtao od krme do pramca, opirući se pritisku sopstvene ogromne mase. A onda se oslobodilo još jedara i dromond je poleteo niz vetar.
<BR>&nbsp;&nbsp;&nbsp;&nbsp;&nbsp;Kovenant se oteturao od Sanomora do Prve. Zgrabio je Brina, tražeći u njemu neki znak života. No, haručai je mlitavo visio, lica okrenutog ka kiši, i nije se micao. Možda nije ni disao. Kovenant nije znao. Pokušao je da upita Prvu, ali reči mu nisu dolazile. Još dve smrti na ramenima - dvojica ljudi koji su ga služili verije od svakog Zaveta. Uprkos moći, nije mogao da im pomogne.
<BR>&nbsp;&nbsp;&nbsp;&nbsp;&nbsp;Vetar je brisao palubom. "Slanomirsoba!" uzviknula je Prva. Brzo je pošla ka najbližem ulazu u potpalublje.
<BR>&nbsp;&nbsp;&nbsp;&nbsp;&nbsp;Kovenant ju je pratio kao da nikakva oluja, nikakav vetar i kiša, nikakvo propinjanje i talasanje pod nogama ne mogu da ga odvoje od nje.
<BR>&nbsp;&nbsp;&nbsp;&nbsp;&nbsp;Potop ga je pratio kroz prolaz i pokušao da ga strgne sa lestvica dok je nespretno silazio. A onda je nestao, jer je Sanomor zatvorio poklopac. Istog trenutka, granit je prigušio zvuke oluje. Ipak, hodnik se naginjao zajedno sa dromondom koji se propinjao po moru. Svetiljke obešene duž zidova divlje su se ljuljale. Opasnost po Dragulj Zvezdoputa mnogo se jače osećala u tesnom potpalublju - nerazumljiva i neizbežna. Kovenant je žurio za Prvom i Vedrognevom, ali nije ih sustigao sve dok nisu stigle do prostranog zaklona slanomirsobe.
<BR>&nbsp;&nbsp;&nbsp;&nbsp;&nbsp;Prostor je bio širok kao u pećini - tu je gotovo četrdeset džinova moglo da okači ležaljke, a da ne smetaju jedni drugima. Svetiljke su visile sa svih stubova na koje su bile pričvršćene ležaljke, dobro osvetljavajući slanomirsobu. Bila je potpuno prazna. Posada je bla zauzeta borbom za dromond, ko na pumpama ko na jedrima.
<BR>&nbsp;&nbsp;&nbsp;&nbsp;&nbsp;U sredini prostorije iz poda se podizao dugačak sto. Prva i Vedrogneva požurile su ka njemu i tu pažljivo spustile Brina i Kaila.
<BR>&nbsp;&nbsp;&nbsp;&nbsp;&nbsp;Kovenant je prišao stolu. Dopirao mu je do sredine grudi. Dok je žmirkao zbog vode koja mu je kapala iz kose, pruženi haručai su i dalje izgledali mrtvi. Smeđi udovi bili su im savršeni, ali lišeni života.
<BR>&nbsp;&nbsp;&nbsp;&nbsp;&nbsp;No, tada je video da ipak dišu. Grudi su im se polako dizale i spuštale. Pri svakom udisaju širili su nozdrve.
<BR>&nbsp;&nbsp;&nbsp;&nbsp;&nbsp;Kovenant je osetio da mu oči peče druga vrsta soli. "Brine", rekao je. "Kaile." Blagi Bože.
<BR>&nbsp;&nbsp;&nbsp;&nbsp;&nbsp;Ležali su kao utonuli u san prokletnika, ne pomerajući se.
<BR>&nbsp;&nbsp;&nbsp;&nbsp;&nbsp;Odnekud iz daljine začuo je Prvu. "Donesi alem-vino." Lupižena je žurno poslušao. "Skladomajstore", nastavila je, "možeš li da ih probudiš?"
<BR>&nbsp;&nbsp;&nbsp;&nbsp;&nbsp;Vedrogneva je prišla stolu. Pažljivo je razgledala haručaije, podigla im očne kapke, protrljala im doručja. Pošto im je oslušnula disanje, izjavila je da u plućima nemaju vode. Uz dozvolu Prve, udarila je Kaila po licu - prvo blago, potom jače, pa još jače, dok glava nije počela da mu leti tamo-amo. No, na licu mu se nije pojavio ni tračak svesti. I on i Brin ležali su kao u zanosu.
<BR>&nbsp;&nbsp;&nbsp;&nbsp;&nbsp;Odstupila je, namrštenog čela.
<BR>&nbsp;&nbsp;&nbsp;&nbsp;&nbsp;"Samožene", promrmljala je Prva. "Kako smo mogli pomisliti da će tako čvrsti ljudi kao ovi haručai postati njihov plen?"
<BR>&nbsp;&nbsp;&nbsp;&nbsp;&nbsp;Lupižena se žurno vratio, noseći u ruci mešinu. Prva ju je preuzela. Dok je Vedrogneva pridržavala Brina u sedećem položaju, Prva mu je prinela do usana kožni pipac. Miris alem-vina ispunio je vazduh. Brin je refleksno progutao, ali nije se probudio. Kail je takođe progutao tečnost koju su mu usule u usta. Ništa se nije desilo.
<BR>&nbsp;&nbsp;&nbsp;&nbsp;&nbsp;Kovenant je nesvesno udarao pesnicama po butinama, pokušavajući da suzbije hitnju. Nije znao šta da učini. Džinovi su se zbunjeno mrštili. "Linden", rekao je kao da su mu se obratili. "Potrebna nam je Linden."
<BR>&nbsp;&nbsp;&nbsp;&nbsp;&nbsp;Kao da odgovaraju na njegovu molbu, vrata na daljem kraju slanomirsobe su se otvorila. Odabrana je ušla u odaju, teturajući se zbog propinjanja dromonda. Sa njom je ušao Magloval, čuvajući je umesto Kaila. Bila je prokisla i produvana - raščupane kose, sa košuljom koja joj se lepila za butine. Ali odlučno je išla napred.
<BR>&nbsp;&nbsp;&nbsp;&nbsp;&nbsp;Kovenant se nije usudio da progovori. Ćutao je, očajan, dok je ona prilazila stolu.
<BR>&nbsp;&nbsp;&nbsp;&nbsp;&nbsp;Trenutak kasnije, Prva je smogla glas. "Kamena mi i mora, Odabrana", promuklo je šapnula, "Nisi došla prerano. Ne znamo kako da ih probudimo. Alem-vino su popili, ali nije im koristilo. Nemamo melema za ovakvo stanje."
<BR>&nbsp;&nbsp;&nbsp;&nbsp;&nbsp;Linden se zaustavila i zagledala u Prvu. Mačomoćnica je grubo nastavila. "Plašimo se da ih još drže ruke samožena - i da je opasnost po njih istovremeno i opasnost po Dragulj Zvezdoputa. Možda nećemo moći da izbegnemo gnev Plesačica sve dok one ovako drže haručaije. Kako drugačije da povrate ono što žele, nego da razbiju dromond svojim olujama?"
<BR>&nbsp;&nbsp;&nbsp;&nbsp;&nbsp;Linden se na to trgla. Pogled joj je blesnuo od nesigurnog svetla svetiljki. "I hoćete da uđem u njih." Kovenant je video kako joj na slepoočnici pulsira krvni sud, kao mali merač straha. "Da razbijem vezu. Je li tako?" U pogledu joj se videlo još jedno pitanje: Zar opet? Šta mislite, koliko ću još moći da podnesem?
<BR>&nbsp;&nbsp;&nbsp;&nbsp;&nbsp;Kovenant je osetio da se duboko protivi. Ranije je i sam iskusio čulo za zdravlje koje ju je sada plašilo, iako ga nikada nije tako izoštrio kao ona. A haručai su pokazali toliko nepoverenje prema njoj. Zaslepljen oštećenim nervima, on nije mogao da koristi svoju belu vatru ni za šta drugo sem za uništenje. Brin i Kail su ležali pred njim beživotniji od Vaina. Uhvatio je Lindenin vreli pogled i načinio slomljen pokret ka haručaijima. "Molim te", promuklo je ponovio.
<BR>&nbsp;&nbsp;&nbsp;&nbsp;&nbsp;Ona se za trenutak nije pomerila. Lupižena i Prva nepomično su stajali. Linden je ubrzo slegnula ramenima kao da uzmiče, kao da je ramena bole. "Ne može biti gore od onog što sam dosad učinila." Polako je prišla stolu.
<BR>&nbsp;&nbsp;&nbsp;&nbsp;&nbsp;Kovenant ju je gladno posmatrao dok je pregledala Brina i Kaila rukama i poledom. Čim je prihvatila rizik, u njemu se probudilo razumevanje. Svaki pokret bio joj je pažljiv i opasan. Osećao je moć samožena i znao je šta sve mogu da učine. I sećao se kako je izgledala u tamnici Peskodrža, pošto ga je spasla od ćutanja Elohima. Iza ukočenih usana i mučne prošlosti, iza svog straha i gorčine, imala je sposobnost samožrtvovanja koja ga je postiđivala.
<BR>&nbsp;&nbsp;&nbsp;&nbsp;&nbsp;No, dok je pregledala haručaije, pokreti su joj omekšali. Kao da je kroz dlanove upijala njihovu čvrstoću. Tiho je mrmljala za sebe. "Ako ništa drugo, samožene umeju da prepoznaju zdravlje." Potom je odstupila.
<BR>&nbsp;&nbsp;&nbsp;&nbsp;&nbsp;Nije gledala sadruge. Glasom oštrog naređenja rekla je Lupiženi da uhvati Brina za levu ruku i prikuje haručaija za sto.
<BR>&nbsp;&nbsp;&nbsp;&nbsp;&nbsp;Lupižena je poslušao, očiju punih čuđenja. Prva nije ništa rekla. Vedrogneva se namrštila, ne uplićući se. Sanomor je preletao pogledom između Linden i Brina kao da pokušava da pogodi šta ona namerava.
<BR>&nbsp;&nbsp;&nbsp;&nbsp;&nbsp;Nije oklevala. Uhvatila je Brina za desnu ruku, povukla je preko ivice stola i naslonila se na nju svom težinom kao da će mu je iščupati. Kada je bila sigurna u tom položaju, primakla je usne tik do njegovog uha. Polako i jasno je izgovorila: "Sada ću da ti slomim ruku."
<BR>&nbsp;&nbsp;&nbsp;&nbsp;&nbsp;Brin je reagovao toliko brzo i grubo da se istrgao iz Lupiženinog stiska. Džin nije uspeo da mu zaustavi pesnicu koja je u čvrstom luku poletela ka Linden i pogodila je u lice.
<BR>&nbsp;&nbsp;&nbsp;&nbsp;&nbsp;Udario ju je pravo u čelo. Zateturala se unazad i udarila o stub. Držeći se za uši kao da svetiljke urliču, skljokala se na pod.
<BR>&nbsp;&nbsp;&nbsp;&nbsp;&nbsp;Kovenantov život se tog časa zaustavio. Prva je, proklinjući, požurila ka Linden. Brin se skotrljao sa stola i lako se dočekao na noge. Pred njega se postavila Vedrogneva i pružila ogromnu pesnicu da mu prepreči put do Linden. Kail je seo kao da će poći Brinu u pomoć. Lupižena i Sanomor su ga brzo ščepali za ruke.
<BR>&nbsp;&nbsp;&nbsp;&nbsp;&nbsp;Linden je privukla kolena uz grudi, obema šakama stegla glavu i nesigurno se ljuljala levo-desno kao da su je opsele sve Plesačice istovremeno.
<BR>&nbsp;&nbsp;&nbsp;&nbsp;&nbsp;Kovenant je odnekud izdaleka čuo preteće režanje. "Proklet bio, Brine! Ako je povređena, sam ću ti slomiti tu prokletu ruku!" To mora da je bio njegov glas, ali nije obraćao pažnju. hitao je ka Linden. Nekako je uspeo da ogurne Prvu u stranu. Čučnuo je kraj Linden, podigao je sebi u krilo, čvrsto je zagrlio. Uvijala se u njegovim rukama kao da je poludela.
<BR>&nbsp;&nbsp;&nbsp;&nbsp;&nbsp;U umu mu se pojavio uzvik, sve jači i jači:
<BR>&nbsp;&nbsp;&nbsp;&nbsp;&nbsp;Pusti je!
<BR>&nbsp;&nbsp;&nbsp;&nbsp;&nbsp;Njegova snaga kao da je doprla do nje. Spustila je ruke sa glave i okrenula lice ka njemu. Usnama je uobličila reč koja je najviše ličila na: "Ne!"
<BR>&nbsp;&nbsp;&nbsp;&nbsp;&nbsp;Bio je potpuno nepomičan dok se trudila da uperi pogled u njegovo lice. Mišići su joj se opuštali jedan po jedan. Bila je grozničavo bleda; dah joj je zviždao u grlu. Ali uspela je da istisne iz grudi šapat. "Mislim da mi je dobro."
<BR>&nbsp;&nbsp;&nbsp;&nbsp;&nbsp;Svetla oko Kovenanta kao da se se povinovala ritmu gneva oluje. Sklopio je oči da ne bi izgubio kontrolu.
<BR>&nbsp;&nbsp;&nbsp;&nbsp;&nbsp;Kada ih je ponovo otvorio, Prva i Lupižena su čučali kraj njih, prateći Lindenin lagani oporavak. Brin i Kail su stajali malo dalje. Iza njih je vrebao Sanomor, kao da se sprema da obojici slomi vrat. Vedrogneva je čekala da mu pomogne. No, haručai nisu obraćali pažnju na džinove. Izledali su kao da su upravo doneli odluku.
<BR>&nbsp;&nbsp;&nbsp;&nbsp;&nbsp;"Nema potreba da nas proklinjete", rekao je Brin ravnim glasom. Ni on ni Kail nisu gledali Kovenanta u oči. "Već smo videli lice našeg usuda. Ipak, izvinjavamo se. Nije mi bila namera da nanesem zlo."
<BR>&nbsp;&nbsp;&nbsp;&nbsp;&nbsp;Izgledalo je kao da ga sopstveno izvinjenje ne zanima. "Povlačimo sve optužbe protiv Odabrane. Ona nas je pravilno procenila. Možda je ona zaista ruka Izopačenja među nama. Ali ima i drugih Izopačenja kojih se više grozimo.
<BR>&nbsp;&nbsp;&nbsp;&nbsp;&nbsp;Ne govorimo u ime našeg naroda u planinama niti u ime onih haručaija koji možda žele da se oduže za izbavljenje od Klave. Ali mi ti više nećemo služiti."
<BR>&nbsp;&nbsp;&nbsp;&nbsp;&nbsp;Na to je Kovenanta obuzelo zaprepašćenje. Više nećemo služiti...? Jedva je razumeo reči. Grlo mu se steglo od strepnje. Osetio je da mu se Linden ukočila u rukama. O čemu oni govore?
<BR>&nbsp;&nbsp;&nbsp;&nbsp;&nbsp;Šta su vam to učinile?
<BR>&nbsp;&nbsp;&nbsp;&nbsp;&nbsp;Utom se Prva našla na nogama. Sva od čvrste, gvozdene lepote, prekrstivši ruke na grudima kao oklop, nadnela se nad haručaije. "Vi ste opsenjeni nečim." Govorila je kao da drži uperen mač. "Pesma samožena unela vam je ludilo u srce. Govorite o usudu, ali Plesačice nude jedino smrt, ništa drugo. Zar ne shvatate iz kakve ste opasnosti izbavljeni? Malo je nedostajalo da vas Vedrogneva i ja ne izbavimo, jer smo vas našle u dubinama koje gotovo prevazilaze naše snage. Ležali ste tamo kao žrtve gluposti. Ne znam kakav ste san o sreći i lepoti vudeli u onoj pesmi - i nije me briga. Nepokretni kao mrtvaci, niste ležali u nečijem naručju, već u granju korala koji vas je slučajno zadržao da ne padnete u još veće dubine. Kakva god da vam je iluzija ispunjavla pogled, bila je plod zanosa i soli. To je istina. Zar nameravate da se u ime opsene vratite tim samoženama?" Ruke su joj nabrekle od besa. "Kamena mi i mora, neću dozvoliti...!"
<BR>&nbsp;&nbsp;&nbsp;&nbsp;&nbsp;Brin ju je prekinuo, ni ne pogledavši je. "To nam nije namera. Ne želimo smrt. Nećemo ponovo odgovoriti na pesmu Plesačica. Ali nećemo više ni služiti Prapoglavara i Odabranu." Glas mu je bio nepokolebljiv. Govorio je kao da ne namerava da ukaže sebi nimalo milosti. "Ne možemo."
<BR>&nbsp;&nbsp;&nbsp;&nbsp;&nbsp;"Ne možete?" Kovenantovo pitanje bilo je prigušeno oprezom.
<BR>&nbsp;&nbsp;&nbsp;&nbsp;&nbsp;No, Brin je nastavio kao da govori Prvoj i nikom drugom. "Ne sumnjamo u ono što si rekla. Ti si jedna od džinova, o kakvima odavno govore stari pripovedači haručaija. Rekla si da je pesma samožena opsena. Shvatamo da govoriš istinu. Ali takva opsena..."
<BR>&nbsp;&nbsp;&nbsp;&nbsp;&nbsp;glas mu je omekšao; Kovenant ga nikada ranije nije čuo takvog. "Prapoglavaru, zar nećeš ustati da nam se suprotstaviš? Nećemo udariti na tebe. Ali nije dostonjo da ovako stojimo iznad tebe."
<BR>&nbsp;&nbsp;&nbsp;&nbsp;&nbsp;Kovenant je pogledao Linden. Lice joj je bilo napeto od napora da prikupi nešto nalik na čvrstinu; ali klimnula je glavom i nesigurno posegnula ka Lupiženi. Džin ju je smesta preuzeo iz Kovenantovih ruku, oslobađajući ga da se suoči sa haručaijima.
<BR>&nbsp;&nbsp;&nbsp;&nbsp;&nbsp;Kruto se uspravio. Bio je sav drvenast od osećanja koja nije smeo da prizna. Zar će izgubiti haručaije? Haručaije koji su mu od početka bili verni kao Ranihini?
<BR>&nbsp;&nbsp;&nbsp;&nbsp;&nbsp;Šta vam to čine?
<BR>&nbsp;&nbsp;&nbsp;&nbsp;&nbsp;No, tada ga je Brin prvi put pogledao u oči; zadrhtao je od osećanja u tom bezosećajnom pogledu. Dragulj Zvezdoputa se probijao kroz pobesnelo more kao da će se granit svakog trenutka slomiti. Zaustio je da izgovori svaku reč koja bi mu pala na um. Nije želeo da čuje ono što Brin ima da kaže.
<BR>&nbsp;&nbsp;&nbsp;&nbsp;&nbsp;"Dao si obećanje." Grudi su mu se dizale i spuštale, vođene grubom snagom saznanja da nema prava da za bilo šta optužuje haručaije. "Nisam hteo da ga prihvatim. Nisam hteo da budem odgovoran za službu kakvu mi je jednom Banor uporno pružao. Ali nisam imao izbora." Bio je više nego napola obogaljen gubitkom krvi, mogao je da umre od čistog žaljenja i uzaludnosti na visoravni iznad Veselkamena da mu Brin nije pomogao. "O čemu to, do đavola, govoriš?"
<BR>&nbsp;&nbsp;&nbsp;&nbsp;&nbsp;"Prapoglavaru." Brin nije skretao sa puta koji je izabrao. "Zar nisi čuo pesmu samožena?"
<BR>&nbsp;&nbsp;&nbsp;&nbsp;&nbsp;"Kakve to veze ima?" Kovenantova ratobornost bila je šuplja, ali nije smeo da odustane. To mu je bila jedina odbrana. "Uzele su vas jedino zato što nisu htele nekoga osakaćenog i opasnog kao što sam ja."
<BR>&nbsp;&nbsp;&nbsp;&nbsp;&nbsp;Brin je odmahnuo glavom. "Osim toga", nastavio je , "zar nije sam Nevernik pričao da je neko vreme, obuzet strahom, tvrdio da je Domaja samo san - lažna i zavodljiva, nedopustiva?"
<BR>&nbsp;&nbsp;&nbsp;&nbsp;&nbsp;To je ostavila Kovenanta bez reči. Kao da se sve što bi mogao da kaže grčilo u njemu, izmučeno strepnjom. Zaista je rekao Linden na Kevinovom Vidikovcu: Sanjamo isti san - tvrdnja koja mu je nekada bila potrebna, da bi je kasnije prevazišao. Postala je nevažna. Sve do ovog trenutka smatrao je da je nevažna.
<BR>&nbsp;&nbsp;&nbsp;&nbsp;&nbsp;Hoćeš li me optužiti i zbog toga?
<BR>&nbsp;&nbsp;&nbsp;&nbsp;&nbsp;Haručai je mirno nastavio. "Prva je rekla da je pesma Plesačica opsena. Možda smo i mi duboko u srcu to znali dok smo je slušali. Ali mi smo haručai, a pesma nam je dala odgovor.
<BR>&nbsp;&nbsp;&nbsp;&nbsp;&nbsp;Možda premalo znaš o nama. Život našeg naroda u planinama je strog i skup, jer vrhovi i sneg nisu nežno okruženje. Stoga smo veoma plodni, kako bismo opstali iz naraštaja u naraštaj. Veza između muškarca i žene je kao vatra u nama, i duboka. Zar ti Banor nije pričao o tome? Za one koji su postali Krvna garda, gubitak sna i smrti malo je značio i lako su ga podnosili. Ali gubitak žena... to ih je navelo da završe Zavet kada je Izopačenje položilo ruku na njih. Svako može da posrne i umre. Ali kako može jedan haručai, koji je ostavio ženu u ime odabrane vernosti, da podnese pomisao da mu i ta vernost može biti oteta? Bolje da Zavet nikada nije ni dat i da služba nije ni ponuđena.
<BR>&nbsp;&nbsp;&nbsp;&nbsp;&nbsp;Prapoglavaru." Brin nije skretao pogled. Jedva da je i treptao. Ipak, nehotičan prizvuk blagosti u njegovom glasu bio je jasan. "U pesmi samožena čuli smo plamen svoje čežnje za onim što smo ostavili iza sebe. Sigurno smo bili opsenjeni - ali opsena je bila slatka. Oko nas su se podigle planine. Vazduh je postao oštar dah kojim vrhovi dišu preko snega. A po padinama su se kretale žene, dozivajući nas u čežnji za vatrom, semenom i potomstvom." Za trenutak je prešao na pevni jezik haručaija; taj jezik kao da mu je izmenio lice, dajući mu poetski izgled. "Zato smo skočili da odgovorimo, zanemarujući službu i bezbednost. Udovi naših žena bili su smeđi od sunca i rađanja. Ali videla se i belina, oštra kao led koji krvari iz planinskih stena i koji peče kao što peče najčišći sneg u najvišim vrhovima, na najvetrovitijim prevojima. Zbog te beline predali smo se Plesačicama mora."
<BR>&nbsp;&nbsp;&nbsp;&nbsp;&nbsp;Kovenant više nije mogao da podnosi Brinov pogled. Banor je nagoveštavao sve to - sve što je moglo da nekako objasni haručaije. Njihovo kruto i procenjivačko držanje spram celog sveta poticalo je odatle, jer je svaki njihov udisaj bio pun želje i gubitka.
<BR>&nbsp;&nbsp;&nbsp;&nbsp;&nbsp;Pogledao je sadruge, tražeći pomoć; ali niko nije mogao da je ponudi. Lindenin pogled bio je zamagljen od bola ili razumevanja. Lupižena je zgrčio lice od saosećanja. A Prva, koja je razumela preterivanje, stajala je kraj Brina i Kaila kao da se slaže.
<BR>&nbsp;&nbsp;&nbsp;&nbsp;&nbsp;Brin je nepokolebljivo nastavio. "Time smo se pokazali kao nepouzdani. Izdali smo obećanu vernost radi opsene. Nismo dostojni. Stoga više nećemo da te služimo. Naša glupost sada mora da se okonča, inače će obećanja veća od naših postati takođe lažna."
<BR>&nbsp;&nbsp;&nbsp;&nbsp;&nbsp;"Brine", pobunio se Kovenant kao da se guši. "Kaile." Morao je nekako da izrazi osećanja. "Ne morate to da činite. Niko vas ne okrivljuje." Glas mu je bio promukao, kao da želi da bude grub. Linden je nesigurno pružila ruku ka njemu, kao da ga moli za milost. Oči su joj zračile razumevanjem za bol haručaija. Ali nije je gledao. Hladni stisak gneva sprečio ga je da govori drugačije.
<BR>&nbsp;&nbsp;&nbsp;&nbsp;&nbsp;"Banor je učinio isto to. Isto kao što vi sada činite. Stajali smo na Domajinom Sunovratu - sa Penosledom. Odbio je da pođe sa nama, kada mi je bilo potrebno..." Grčevito je progutao pljuvačku. "Pitao sam ga čega se stidi. Odgovorio je 'Ne stidim se, ali sam tužan što je bilo potrebno toliko stoleća da shvatimo granice naše vrednosti. Obuzeti ponosom i glupošću, otišli smo predaleko. Smrtni ljudi ne smeju da ostave žene, san i smrt ni zbog kakve službe - inače lice poraza postaje nepodnošljivo užasno.' Isto što i ti sada govoriš. Ali zar ne razumeš? Nije to tako jednostavno. Svako može da posrne. Ali Krvna garda nije samo posrnula. Oni su izgubili veru. Šta misliš, zašto bi inače Banor izišao pred mene u Andelejnu? Ako si u pravu, zašto nije pustio da i dalje plaćate cenu svoje nedostojnosti?"
<BR>&nbsp;&nbsp;&nbsp;&nbsp;&nbsp;Kovenant je želeo da sabije svoju osujećenost u Brina. Mračno se obuzdao i potrudio se da haručai uprkos tvrdoglavosti osete njegove reči.
<BR>&nbsp;&nbsp;&nbsp;&nbsp;&nbsp;"Reći ću ti zašto. Možda nikakav Zavet ni obećanje ne mogu da prkose Opačiji - ali ne može ni odustajanje. On mi nije davao obećanja, ni poklone. Samo je rekao 'Izbavi moj narod. Njihova sudbina je užasna. A oni će ti dobro služiti'."
<BR>&nbsp;&nbsp;&nbsp;&nbsp;&nbsp;Tu je stao. Nije mogao da nastavi; suviše dobro je razumeo krajnosti čoveka pred kojim je stajao. Slanomirsoba za trenutak je bila potpuno tiha, osim tutnjave dromondovih pumpi, škripanja jarbola, prigušenog besa mora i vetra. Svetiljke su se i dalje ranjivo njihale. Sanomorove oči plamtele su iza haručaija kao da je osetio čudnu nadu u njihovom nepokolebljivom kajanju.
<BR>&nbsp;&nbsp;&nbsp;&nbsp;&nbsp;Brin je konačno progovorio. Zvučao je gotovo nežno. "Prapoglavaru, zar ti nismo dobro služili?"
<BR>&nbsp;&nbsp;&nbsp;&nbsp;&nbsp;Kovenantovo lice grčilo se od lišenosti. No, uložio je ogroman napor i primorao sebe da odgovori. "Znaš da jeste."
<BR>&nbsp;&nbsp;&nbsp;&nbsp;&nbsp;Brin nije oklevao. "Onda, dozvoli da završimo."
<BR>&nbsp;&nbsp;&nbsp;&nbsp;&nbsp;Kovenant je pogledao Linden. Pružio je ruke, tražeći dodir sa njom. No, prsti su mu bili neosetljivi. Nije našao u njoj neki drugi odgovor.
<BR>
<BR>&nbsp;&nbsp;&nbsp;&nbsp;&nbsp;Kasnije te noći, kad su ostali sami u njenoj kabini, dok je oluja besnela nad džinobrodom, trljao joj je bolne mišiće na vratu i leđima. Njegovi prsti bavili su se njome kao da su očajni zbog gubitka. Alem-vino je postepeno počelo da deluje u njoj i da je vodi u san; ali nije prestao da je masira sve dok mu ruke nisu bile preumorne da nastave. Nije znao šta drugo da radi sa svojim očajanjem. Odustajanje haručaija kao da je podrivalo sve njegove nade.
<BR>&nbsp;&nbsp;&nbsp;&nbsp;&nbsp;Još kasnije, Dragulj Zvezdoputa je podigao sva jedra u sivom praskozorju i pojurio dalje od bola samožena. Kiša je prestala kao suze koje su predugo prolivane; vetar je odlutao ka drugim delovima mora. Brusobolu je bila potrebna samo mala popravka pravca da usmeri dromond pravo ka cilju.
<BR>&nbsp;&nbsp;&nbsp;&nbsp;&nbsp;Ali haručai se nisu pokolebali.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
