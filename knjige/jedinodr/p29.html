<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. OSTVARENJE
<P>&nbsp;&nbsp;&nbsp;&nbsp;&nbsp;U zamrznutom deliću vremena Linden je videla sve. Sanomorove ruke sklapale su se oko grane. Kovenant se naginjao napred kao da oseća smrt u Sanomorovim očima jednako jasno kao ona. Kail je pridržavao Prapoglavara. Prva, Lupižena i Brusobol bili su u pokretu; ali kretnja im je izgledao spora i beskorisna, usporena hladnom moći u vazduhu. Sunčeva svetlost činila je da izgledaju istovremeno živo i uzaludno.
<BR>&nbsp;&nbsp;&nbsp;&nbsp;&nbsp;Bila je sama u zapadnoj senci, sa Vainom i Findejlom. Osetljivost i odbijeno svetlo učinili su ih potpuno ocrtanim pred njom. Demonokot se kezio divlje kao životinja. Findejl je zračio talasima straha.
<BR>&nbsp;&nbsp;&nbsp;&nbsp;&nbsp;U pećini je vrebala propast. Bila je spremna da udari. Osećala je to - sve manipulacije poglavara Kletnika bile su pred ostvarenjem, pred njenim očima. Atmosfera je bila zgusnuta od posledica. Ali Linden nije mogla da se pomeri.
<BR>&nbsp;&nbsp;&nbsp;&nbsp;&nbsp;Sanomorove ruke su se sklopile.
<BR>&nbsp;&nbsp;&nbsp;&nbsp;&nbsp;Tog trenutka družinu je pogodio udar nalik na krik gneva iz same utrobe Zemlje. Džinovi i Kovenant su popadali. Kamen se podigao i zbacio Linden kada je pala napred.
<BR>&nbsp;&nbsp;&nbsp;&nbsp;&nbsp;Prestala je da diše. Nije se sećala da je udarila glavu, ali čitava unutrašnjost lobanje bila joj je ošamućena, kao da je udarcem sve izravnato. Želela je da diše, ali vazduh je bio bolan kao munja. Pretvoriće joj pluća u ugljevlje.
<BR>&nbsp;&nbsp;&nbsp;&nbsp;&nbsp;Morala je da diše, morala je da sazna šta se dešava. Grčevito uzdahnuvši, podigla je glavu.
<BR>&nbsp;&nbsp;&nbsp;&nbsp;&nbsp;Vain i Findejl su stajali u blizini, odražavajući jedan drugog u polumraku kao antiteza.
<BR>&nbsp;&nbsp;&nbsp;&nbsp;&nbsp;Bunar je bio pun zvezda.
<BR>&nbsp;&nbsp;&nbsp;&nbsp;&nbsp;Otkos nebesa pao je preko pećine i preko Jedinog Drveta. Iza sunčeve svetlosti zvezde su plamtele u ledenom besu. Prostori između njih bili su crni kao bezdani ponori neba. Nisu bile veće od Lindeninog dlana, nisu bile svetlije od iskri vrtoglavice. Ipak, svaka je bila moćna kao sunce. Zajedno su prevazilazile svaku moć koju bi život i Vreme mogli da sadrže. Kovitlale su se kao galaksija u previranju, pretvarajući vazduh u mešavinu uništenja.
<BR>&nbsp;&nbsp;&nbsp;&nbsp;&nbsp;Dvadesetak ih je letelo ka Sanomoru. Kao da su udarale i eksplodirale bez dodira; ali njihova sila začela mu je u telu plamen agonije. Vrisak je zaparao grlo onoga ko nije izgovorio ni reč od začetka svog Zemljo-vida.
<BR>&nbsp;&nbsp;&nbsp;&nbsp;&nbsp;I pojavila se divlja magija kao da je Sanomorovim krikom oslobođena svakog uzdržavanja. Kovenant je stajao raširenih ruku kao na raspeću, sipajući srebrni plamen. Otrov i ludilo izlivali su se iz njega dok se trudio da pobedi Sanomorovu smrt. Penosled je već umro zbog njega.
<BR>&nbsp;&nbsp;&nbsp;&nbsp;&nbsp;Njegov gnev odbijao je ili upijao zvezde, iako bi svaka od njih morala biti suviše močna da bi je dotakla ikakva smrtna moć. Ali već je bilo prekasno. Sanomorove ruke spustile su se sa grane. Skljokao se kraj stabla Jedinog Drveta. Duboko dahćući, zgrabio je svoj život obema šakama i uobličio ga u poslednji krik:
<BR>&nbsp;&nbsp;&nbsp;&nbsp;&nbsp;"Nemoj!"
<BR>&nbsp;&nbsp;&nbsp;&nbsp;&nbsp;Sledećeg časa u grudima mu je eksplodirala prevelika sila. Pao je kao pokošen i tupo se sručio na pod.
<BR>&nbsp;&nbsp;&nbsp;&nbsp;&nbsp;Brusobolov krik zario se među zvezde, ali nije imao značaja. Kovitlale su se kao da nameravaju da unište čitavu družinu.
<BR>&nbsp;&nbsp;&nbsp;&nbsp;&nbsp;Kovenantov izliv je slabio. Plamen mu je lizao uz i niz telo kao otkucaji srca, ali nije više posezao napolje. Lice mu je bilo zgrčeno od užasa, od saznanja šta je izbegao i dopustio. Linden je u srcu pošla ka njemu; ali telo joj je i dalje klečalo, napola ukočenu, na kamenu. Nije mogla da nađe ključ za svoje suprotnosti. Prva i Lupižena još su držali Brusobola za ruke, sprečavajući ga da pođe za Sanomorom. Kail je stajao kraj Kovenanta kao da smera da štiti Nevernika od gneva zvezda.
<BR>&nbsp;&nbsp;&nbsp;&nbsp;&nbsp;A zvezde su se i dalje kovitlale, veličanstvene pred kamenom i vazduhom i jenjavajućim sunčevim svetlom, sevajući sa strane na stranu i sve bliže glavama družine. Kail je iznenada gurnuo Kovenanta ustranu da izbegne brzu iskru. Prva i Lupižena cimnuli su Brusobola ka srazmernoj bezbednosti zida, pa su i sami skočili za njim. U pećini se rojilo uništenje kakvo nikakvo telo ni kost ne mogu da izdrže.
<BR>&nbsp;&nbsp;&nbsp;&nbsp;&nbsp;Findejl se pretopio u nešto van domašaja zvezda. No, Vain nije ni pokušao da izbegne opasnost. Oči su mu bile upravljene u prazno. Dvosmisleno se smešio kada mu je jedna zvezda naletela na ruku i tu sagorela.
<BR>&nbsp;&nbsp;&nbsp;&nbsp;&nbsp;Pećinu je pogodio novi potres. Ebonosni plamen suknuo je kao raspeće iz demonokotovog tela.
<BR>&nbsp;&nbsp;&nbsp;&nbsp;&nbsp;Kada se završilo, podlaktica mu se izmenila. Od lakta do doručja nestali su i koža i mišići i kosti, pretvorivši se u drvo grube kore. Lišena nerava i tetiva, šaka mu je visila sa zgloba obavijenog gvozdenim prstenom.
<BR>&nbsp;&nbsp;&nbsp;&nbsp;&nbsp;A zvezde su se i dalje rojile, tražeći uništenje. Moć koja je počivala u temeljima Ostrva sada se budila. Svi Lindenini nervi vrištali su od ukusa sile koja će rastrgnuti svet.
<BR>&nbsp;&nbsp;&nbsp;&nbsp;&nbsp;Prva je očajnički kriknula. "Izginućemo!"
<BR>&nbsp;&nbsp;&nbsp;&nbsp;&nbsp;Dok je krik još odjekivao, Kovenant se okrenuo da pogleda nju, pa Linden. Za trenutak je izgledao lud od neodlučnosti, kao da veruje da opasnost potiče iz samog Jedinog Drveta, da će morati da uništi Drvo kako bi spasao prijatelje. Linden je pokušala da mu dovikne: Ne! Nije tako! Ali ne bi mogao da je čuje.
<BR>&nbsp;&nbsp;&nbsp;&nbsp;&nbsp;Kada ju je video kako ošamućeno kleči na kamenu, opasnost se podigla u njemu. Plamen je ponovo buknuo.
<BR>&nbsp;&nbsp;&nbsp;&nbsp;&nbsp;Sunce je već napuštalo Jedino Drvo. Svetlost kao da je puzala ka istočnom zidu, a potom je jurnula naviše kao da ju je nasilje izbacilo. No, divlja magija odagnala je svu tamu. Kovenant je plamteo kao da okušava da spali svaku stenu na Ostrvu.
<BR>&nbsp;&nbsp;&nbsp;&nbsp;&nbsp;Divlje srebro gotovo je zaslepilo Linden. Uskovitlane zvezde ispunile su joj oči kao mrlje ošamućenosti. Moćne kao sunca, trebalo bi da nadvladaju svaki plamen koji bi se mogao dići iz Kovenantovog tela. Ali on je sada bio tako moćan da je prešao granice smrtnosti. Ognjen i lakom, sijao je kao da je u stanju da raznese same temelje Zemlje.
<BR>&nbsp;&nbsp;&nbsp;&nbsp;&nbsp;Snaga njegovog plamena pogodila je ostale sadruge kao ruka oluje; svi sem Vaina popadali su uz zidove. I Kail je bio otrgnut od njega. Lupižena i Prva ležali su preko Brusobola, rešeni da ga zaštite po svaku cenu. Linden se našla uspravno priljubljena uz stenje i stajala je tako kao da su joj ruke još okovane u Kasreinovoj tamnici. U Kovenantu je besneo otrov divalj kao avet. Palio ga je i uznosio iznad svih uzdržavanja i izbora. Zvezde su se zarivale u njega i nestajale kao da su upijene. Jasan, proždrljiv plamen sukljao mu je iz ožiljaka, tragova Maridovih zuba. Oganj je besneo kroz narastauće uništenje kao zlobna radost.
<BR>&nbsp;&nbsp;&nbsp;&nbsp;&nbsp;Pokušavao je da krene napred, da se probije do Jedinog Drveta. Svaki delić volje i svesti kao da je usmerio ka grani koju je Sanomor dotakao.
<BR>&nbsp;&nbsp;&nbsp;&nbsp;&nbsp;Suviše smrtonosan da i dalje živim.
<BR>&nbsp;&nbsp;&nbsp;&nbsp;&nbsp;Linden ipak nije mogla da se pomeri. Ništa u dosadašnjem životu nije je pripremilo za ovo. Zvezde su se kotvitlale oko Drveta, oko Kovenanta. Kamen je ključao kao da će poskočiti, uobličiti se da se odbrani. Divlja magija raskidala joj je krhko telo, pogađajući je vatrom kao što ju je Gibon-Besomuk jednom ispunio zlom. Nije znala kako da se pomeri.
<BR>&nbsp;&nbsp;&nbsp;&nbsp;&nbsp;A onda su je nečije ruke uhvatile i protresle. Bile su sigurne kao gnev. Otrgla je pogled od Kovenanta i ugledala Findejlove mahnite žute oči.
<BR>&nbsp;&nbsp;&nbsp;&nbsp;&nbsp;"Moraš ga zaustaviti!" Elohimove usne nisu se micale. Glas mu je odzvanjao samo u njenom mozgu. "Mene neće čuti!"
<BR>&nbsp;&nbsp;&nbsp;&nbsp;&nbsp;Zurila je u Određenog. U čitavoj pećini nije bilo reči kojima bi uobličila svoju paniku.
<BR>&nbsp;&nbsp;&nbsp;&nbsp;&nbsp;"Zar ne razumeš?" Kleknuo je pred nju. "On se sukobio sa Crvom sa Kraja sveta! Njegovo zračenje štiti Jedino Drvo! Već ga je doveo blizu buđenja!
<BR>&nbsp;&nbsp;&nbsp;&nbsp;&nbsp;Jesi li konačno oslepela?" Glas mu je odzvanjao kao zvonik u agoniji. "Upotrebi svoj vid! Moraš da vidiš! Zbog ovoga je Opaki koristio zlo protiv tebe! Zbog ovog! Crv štiti Jedino Drvo! Zar ništa nisi razumela? Ovde Opaki ne može da pogreši! Ako se Crv probudi, biće to kraj Zemlje, Opačija će biti slobodna da se raširi po Vaseljeni. A ako prstenoša pokuša da odmeri snage sa Crvom, uništiće Svod Vremena. Svod ne može izdržati takvu bitku! Zasnovan je na belom zlatu i belo zlato će ga razoriti!
<BR>&nbsp;&nbsp;&nbsp;&nbsp;&nbsp;Zato ga je Opaki ispunio otrovom!" Findejlnova zvonjava mučila je svaki delić njenog bića. "Da mu poveća moć, da ga osposobi da razbije Svod! To je bespomoćnost moći! Moraš ga zaustaviti!"
<BR>&nbsp;&nbsp;&nbsp;&nbsp;&nbsp;Linden i dalje nije reagovala, nije mogla da se pomeri. Samo su joj čula plamtela, kao da je Findejl racepio veo, i ugledala je istinu. Ključanje kamena oko Jedinog Drveta nije bilo izazvano Kovenantovom vrelinom. Poticalo je od istog izvora kao i zvezde. Izvor je bio ukopan u najdublje kosti Zemlje - izvor koji je do sada mirovao.
<BR>&nbsp;&nbsp;&nbsp;&nbsp;&nbsp;Ovo je bio ključ njenog života: nesposobnost da se izdigne iznad sebe. Zato je poglavar Kletnik odabrao baš nju. Ova paraliza bila je samo drugi oblik bekstva. Nesposobna da razreši paradoks svoje žudnje za moći i mržnje prema zlu, želje i gnušanja nad tamnim moćima Besomuka, bila je uhvaćena i vezana. Gibon-Besomuk ju je dotakao i naučio je istini. Zar ti nisi zla? Iza svih njenih napora i odlučnosti ležalo je ovo odricanje, odbacivanje života i ljubavi. Ako sada ostane nepokretna, potpuno će poreći svoju ljudskost.
<BR>&nbsp;&nbsp;&nbsp;&nbsp;&nbsp;A Kovenant će platiti cenu - Kovenant, zaveden da uništi ono što voli. Zgrozila se od neizrecivog savršenstva mahinacija poglavara Kletnika. Pun moći, Kovenant nije postao izbavitelj Zemlje, nego njen usud. On, Tomas Kovenant - čovek zbog koga je odustala od usamljenosti. Čovek koji se nasmešio Džoani.
<BR>&nbsp;&nbsp;&nbsp;&nbsp;&nbsp;Njegova opasnost izbrisala je sve druge obzire.
<BR>&nbsp;&nbsp;&nbsp;&nbsp;&nbsp;Ovde nije bilo zla. Uhvatila se za tu činjenicu i učvrstila se njome. Nema Besomuka. Nema Opakog. Crv je neshvatljivo moćan - ali ne predstavlja zlo. Kovenant je pobesneo od otrova i patnje - ali nije zao. Nije bilo zla da joj uslovi odgovore, da kontroliše ono što čini. Sigurno može da oslobodi nagon za moći. Da spase Kovenanta.
<BR>&nbsp;&nbsp;&nbsp;&nbsp;&nbsp;Kriknula je i odgurnula se od Findejla, počela je da se probija ka Neverniku kroz potpuno i neizlečivo srebro nalik na lavu.
<BR>&nbsp;&nbsp;&nbsp;&nbsp;&nbsp;Pri svakom novom sukljaju i blesku divlje magije, svakom novom udaru zvezda, osećala se kao da joj je koža spržena do kostiju; ali nije zastajala. Oluja joj je urlala u ušima. Nije dozvolila da je omete. "Odrabrana!" kriknuo je neki džin za njom, ali nije ga čula. Pećina se pretvorila u haos odjeka i nasilja; ali savladavala je buku kao da njena volja nadjačava svaki drugi zvuk. Prisustvo tolike moći ju je podizalo. Nagonski je upotrebila tu silu da se zaštiti, preuzela ju je svojim čulima kako je zvezde ne bi spržile, kako je oluja ne bi odnela.
<BR>&nbsp;&nbsp;&nbsp;&nbsp;&nbsp;Moć.
<BR>&nbsp;&nbsp;&nbsp;&nbsp;&nbsp;Neverovatno uspravna u plamenu koji je pretio da razori Ostrvo, preprečila se između Kovenanta i Jedinog Drveta.
<BR>&nbsp;&nbsp;&nbsp;&nbsp;&nbsp;Plamen je besneo oko njega u vrtlozima i blesku. Izgledao je kao beli znamen oca svih noćnih mora. Ali video ju je. Temelji stenja zadrhtali su od njegovog urlika kada ju je zgrabio divljom magijom i povukao je unutar svoje zaštite.
<BR>&nbsp;&nbsp;&nbsp;&nbsp;&nbsp;Zagrlila ga je i primakla lice uz njegovo. Divlja ekstaza izobličavala joj je vid. Mora da je Kevin tako izgledao prilikom Obreda Obesvećenja. Pribravši svu prodornost čula, usmerila je svu svoju hitnju, svu ljubav, čitavu svoju ličnost kako bi ga dosegla.
<BR>&nbsp;&nbsp;&nbsp;&nbsp;&nbsp;"Moraš da prestaneš!"
<BR>&nbsp;&nbsp;&nbsp;&nbsp;&nbsp;Bio je otelotvorenje vatre. Zračenje njegovih kostiju bilo je van granica smrtnosti. Ali prodrla je kroz plamen.
<BR>&nbsp;&nbsp;&nbsp;&nbsp;&nbsp;"To je previše! Srušićeš Svod Vremena!"
<BR>&nbsp;&nbsp;&nbsp;&nbsp;&nbsp;Kroz požar ga je čula kako vrišti, ali i dalje je stajala pred njim. Posegnula je čulima ka plamenu, sprečila ga da udari.
<BR>&nbsp;&nbsp;&nbsp;&nbsp;&nbsp;"Kletnik upravo to želi!"
<BR>&nbsp;&nbsp;&nbsp;&nbsp;&nbsp;Nošena snagom koju je preuzela od njega, uspela je da ga dosegne glasom.
<BR>&nbsp;&nbsp;&nbsp;&nbsp;&nbsp;Videla je šok kada je istina doprla do njega. Videla je kako mu se od rzumevanja licem šire panika i užas. Pred njim su se propele njegove najgore noćne more; ispinjavali su se najgori strahovi. Nalazio se na ivici ponora pobede Opakog. U jednom užasnom trenutku nastavio je da vrišti od moći kao da će u uočajanju smrviti nebesa.
<BR>&nbsp;&nbsp;&nbsp;&nbsp;&nbsp;Svaka zvezda koju bi upio predstvaljala je još jedno izgubljeno svetlo Vaseljene, novo mesto tame u pokrivaču neba.
<BR>&nbsp;&nbsp;&nbsp;&nbsp;&nbsp;Ali dosegla ga je. Lice mu se izvilo u kriku kao da je upravo video kako se ruši sve što je voleo. Potom mu se lice steglo kao pesnica oko novog cilja. Iz njega je plamtelo očajanje. Osećala je da mu se moć menja. Povlačio ju je, usmeravajući je u novom pravcu.
<BR>&nbsp;&nbsp;&nbsp;&nbsp;&nbsp;Isprva nije razmišljala šta on čini. Videla je samo da uspostavlja kontrolu. Čuo ju je. Očajnički se držeći za njega, osećala je da suprotstavlja volju otrovu i uništenju.
<BR>&nbsp;&nbsp;&nbsp;&nbsp;&nbsp;Ali nije umirio svoju moć. Izmenio ju je. Iznenada je divlja magija potekla kroz zagrljaj u nju. Ukočila se od strepnje i nagonskog razumevanja, pokušala je da se odupre. Ali bila je sastavljena samo od mesa, krvi i osećanja; a on se u trenutku pretvorio iz nekontrolisane kužnosti u otelotvorenje vladanja divljom magijom. Suviše je slabo razumela divlju magiju da bi ga odbila.
<BR>&nbsp;&nbsp;&nbsp;&nbsp;&nbsp;Njegova moć ju je ponela. Nije je fizički dodirnuo. Nije sklonio njene ruke sa sebe. Nije naudio njenom telu. Ali promenio je sve. Slio se u nju kao bujica, otrgao je od same sebe, razneo je kao što more raznosi pesak, bacio je ka zvezdama.
<BR>&nbsp;&nbsp;&nbsp;&nbsp;&nbsp;Sa svih strana opkolila ju je noć. Nebesa su se kovitlala oko nje kao da je ona središte sveopšteg usuda. Ponori usamljenosti protezali su se na sve strane kao potpuni bol, uprkos činjenici da je i dalje osećala Kovenanta u naručju, da je i dalje videla zidove bunara. Sva osećanja su bledela. Grčevito ih se držala; ali divlja magija pretvorila ih je u pepeo i oduvala je. Odlebdela je u potpuni mrak.
<BR>&nbsp;&nbsp;&nbsp;&nbsp;&nbsp;Kovenantov glas odjekivao je za njom bez zvuka i nade.
<BR>&nbsp;&nbsp;&nbsp;&nbsp;&nbsp;"Spasi mi život!"
<BR>&nbsp;&nbsp;&nbsp;&nbsp;&nbsp;Letela je ka vatri koja je postala žuta i zlobna kako joj se približavala. Određivala je noć, povlačeći tamu ka sebi tako da ju je sa svih strana štitilo crnilo.
<BR>&nbsp;&nbsp;&nbsp;&nbsp;&nbsp;A potom je oganj počeo da bledi kao da je potrošio gorivo. Kako se plamen smanjivao, našla se pružena na zemlji, poleđuške na kamenoj površini. Bila je na dva mesta istovremeno. Divlja magija nastavila je da teče kroz nju, vezujući je za Kovenanta, za pećinu Jedinog Drveta. Ali istovremeno se nalazila i na drugom mestu. Glava ju je bolela kao da ju je neko udario iznad uha. Kada je pokušala da ustane, bol je gotovo raskinuo krhke ostatke veze.
<BR>&nbsp;&nbsp;&nbsp;&nbsp;&nbsp;Smrtonosno polako, uspela je da usmeri pogled.
<BR>&nbsp;&nbsp;&nbsp;&nbsp;&nbsp;Ležala je na gruboj kamenoj ploči pored ostataka vatre. Kamen se nalazio na dnu plitkog, pustog udubljenja. Ništa joj nije zaklanjalo pogled na noćno nebo. Zvezde su bile daleke i nerazumljive. Ali oko ivica udubljenja videla je šiblje, grmlje i drveće, usukano i avetinjsko u tami.
<BR>&nbsp;&nbsp;&nbsp;&nbsp;&nbsp;Znala je gde je, znala je šta joj Kovenant čini. Poričući bol, uspela je da sedne i pogleda telo pruženo kraj nje.
<BR>&nbsp;&nbsp;&nbsp;&nbsp;&nbsp;Njegovo telo.
<BR>&nbsp;&nbsp;&nbsp;&nbsp;&nbsp;Ležao je kao raspet na kamenu. Ali nije imao rane na rukama, nogama i boku; rana je bila na grudima. Nož je štrčao, kao molba, iz spoja rebara i grudne kosti. Žitka, umiruća barica njegovog života ispunjavala je krvavi trougao nacrtan na kamenu.
<BR>&nbsp;&nbsp;&nbsp;&nbsp;&nbsp;Osećala je da je prošlo užasno mnogo vremena, iako je bila samo tri otkucaja srca udaljena od pećine Jedinog Drveta. Veza je još bila otvorena. Kovenant je još sipao divlju magiju ka njoj, još se trudio da je gurne u njen stari svet. A ta veza održavala je njeno čulo za zdravlje. Kada je pogledala njegovo telo kraj sebe - telo naruženo približavanjem smrti - znala je da je još živ.
<BR>&nbsp;&nbsp;&nbsp;&nbsp;&nbsp;Krv je curila oko noža, unutrašnje krvarenje, gubitak tečnosti, gotovo smrtonosan; ali ne još, ne još. Oštrica je nekim čudom promašila srce. Iskre života još su ostale kao bol u plućima, drhtaji u mišiću srca, čežnja u prolazima unutar mozga. Bilo je nade. Još je bilo medicinski moguće spasti ga.
<BR>&nbsp;&nbsp;&nbsp;&nbsp;&nbsp;Ali pre no što je njeno rođeno srce počelo da udara, novo opažanje izmenilo je sve.
<BR>&nbsp;&nbsp;&nbsp;&nbsp;&nbsp;Ništa ga neće spasti ukoliko ne učini sebi isto što je učinio njoj - ako ne preuzme svoje umiruće telo. Sve dok je odsutan njegov duh, deo njega koji želi život, telo neće izdržati. Bio je predaleko od svake druge pomoći, predaleko čak i od njene lekarske torbe. Samo volja za životom može ga održati. A njegova volja još je plamtela u pećini jedinog Drveta, trošeći se da nju sačuva od usuda. Poslao ju je od sebe kao što je nekada poslao Džoanu, kako bi njegov život bio žrtvovan umesto njenog.
<BR>&nbsp;&nbsp;&nbsp;&nbsp;&nbsp;Prvo njen otac.
<BR>&nbsp;&nbsp;&nbsp;&nbsp;&nbsp;Potom njena majka.
<BR>&nbsp;&nbsp;&nbsp;&nbsp;&nbsp;A sada Kovenant.
<BR>&nbsp;&nbsp;&nbsp;&nbsp;&nbsp;Tomas Kovenant, Nevernik i nosilac belog zlata, gubavac i ljubavnik, koji ju je nauočio da voli opasnost ljudskosti.
<BR>&nbsp;&nbsp;&nbsp;&nbsp;&nbsp;Umirao je pred njenim očima.
<BR>&nbsp;&nbsp;&nbsp;&nbsp;&nbsp;Srce joj se divlje zgrčilo. Veza je zatreperila. Zaustila je da se pobuni. Ne! Ali pre no što je stigla da izgovori reč, pretvorila ju je u nešto drugo. Kada se podigla na noge, zgrabila je vezu moći koja ju je povezivala sa Kovenantom. Posegnula je čulima duž toka divlje magije. Samo je to imala. Morala je nekako da je upotrebi, da je otme od njega ako treba, bilo šta, samo da ne dozvoli njegovu smrt. Upirući svakim delićem snage, kriknula je kroz daljinu.
<BR>&nbsp;&nbsp;&nbsp;&nbsp;&nbsp;"Kovenante!"
<BR>&nbsp;&nbsp;&nbsp;&nbsp;&nbsp;Zvuk je mrtvo pao u šumu. Nije znala kako da ga navede da je čuje. Držala se za vezu, ali nije mogla da se služi njome. Kad bi odmah imala na raspolaganju kompletno osoblje i aparature savremene bolnice, ne bi uspela da ga spase. Suviše čvrsto se držao divlje magije. Napor da je savlada učinio ga je snažnim. Očajanje ga je učinilo snažnim. A ona nikada ranije nije koristila moć. U otvorenom sukobu oko kontrole nad moći nije mogla da se meri sa njim.
<BR>&nbsp;&nbsp;&nbsp;&nbsp;&nbsp;Ali čula su joj i dalje bila živa. Zato ga je dublje poznavala nego što je ikada poznavala sebe samu. Osećala je njegov dubok bol i krajnju nuždu i kroz jaz između svetova. Znala je...
<BR>&nbsp;&nbsp;&nbsp;&nbsp;&nbsp;Znala je kako da ga dosegne.
<BR>&nbsp;&nbsp;&nbsp;&nbsp;&nbsp;Nije ni pokušala da razmisli koliko će je to koštati. Nije bilo vremena. Divlje se bacila u poluzgasnutu vatru kao da je to njena lična kamora.
<BR>&nbsp;&nbsp;&nbsp;&nbsp;&nbsp;U deliću trenutka, žuti plamen skočio je ka njenom telu. Duž nerava potekli su joj nagoveštaji razaranja.
<BR>&nbsp;&nbsp;&nbsp;&nbsp;&nbsp;A onda je Kovenant video opasnost. Nagoski je pokušao da je povuče nazad.
<BR>&nbsp;&nbsp;&nbsp;&nbsp;&nbsp;Smesta se uhatila za vezu svakim delićem svog očajanja. Vođena čulima, počela je da se probija ka izvoru povezanosti.
<BR>&nbsp;&nbsp;&nbsp;&nbsp;&nbsp;Šuma je postala nestvarna kao magla, a potom se raspala kao da ju je razneo vetar između zvezda. Kamen na kome je stajala nestao je u tami. Počela je da pada, blistava kao kometa, u beskrajni bezdan nebesa.
<BR>&nbsp;&nbsp;&nbsp;&nbsp;&nbsp;Dok je padala, trudila se da prikupi reči. Moraš poći sa mnom! Jedino te ja mogu spasti! Ali moć je iznenada slabila kao da je i sam Kovenant oduvan. Duhovni let kroz zvezde pretvorio se u fizički pad, survavanje sa visina koje nikakvo ljudsko telo ne može da izdrži. Želela je da vrisne, ali nije imala vazduha, nikada nije ni postojao vazduh, pluća nisu mogla da udahnu etar kroz koji je padala. Otiša je preko granice svoje sudbine. Nije joj ostao krik kojim bi išta izmenila.
<BR>&nbsp;&nbsp;&nbsp;&nbsp;&nbsp;Neposobna da se zaustavi, zateturala se i pala na lice, na pod pećine. Srce joj je ludački udaralo, grčevito je disala. Ostaci vatre zapljuskivali su joj kožu. Tek trenutak kasnije uspela je da shvati da je nepovređena.
<BR>&nbsp;&nbsp;&nbsp;&nbsp;&nbsp;Nečije ruke su joj došle u pomoć. Bila joj je potrebna pomoć. Mozak joj je bio zahvaćen vrtoglavicom straha. Kamen kao da se propinjao pod njom. Ali ruke su je uspravile. Pročitala je prirodu njihove snage: bile su to ruke haručaija, Kailove ruke. Jedva ih je dočekala.
<BR>&nbsp;&nbsp;&nbsp;&nbsp;&nbsp;Ali bila je slepa. Pod se i dalje pokretao. Ostrvo je počelo da drhti kao pred grč. Nije bilo svetla. Zvezde iz oreola Crva su nestale. Kovenantova vatra je nestala. Ošamućena moćima i očajanjem, nije uspevala da prilagodi vid tami. Svi sadruzi bili su joj nevidljivi. Možda su i izginuli.
<BR>&nbsp;&nbsp;&nbsp;&nbsp;&nbsp;Borila se da prozre nemirnu okolinu Crva; ali kada je pogledala iza Kaila, videla je samo Sanomorovo telo. Ležao je u Brusobolovom zagrljaju kraj korena Jedinog Drveta kao da su mu valjane kosti spržene do ugljevlja.
<BR>&nbsp;&nbsp;&nbsp;&nbsp;&nbsp;Prizor ju je zaboleo. Palamar Sanomor, nehotična žrtva Zemljo-vida i nemosti. Sve što je učinio u životu bilo je da se žrtvuje u naporu da spase ljude koje je najviše voleo. I njega je izneverila.
<BR>&nbsp;&nbsp;&nbsp;&nbsp;&nbsp;Ali onda je postala svesna samog Brusobola. Kapetan je disao dubokim, teškim dahovima gubitka. Bio je živ. To opažanje kao da je završilo njen prelazak, potpuno je dovevši nazad, prijateljima. Tama se polako razmicala kako su joj se oči usmeravale.
<BR>&nbsp;&nbsp;&nbsp;&nbsp;&nbsp;"Ah, Odabrana, Odabrana", tiho je rekao Lupižena. Glas mu je bio promukao od jada.
<BR>&nbsp;&nbsp;&nbsp;&nbsp;&nbsp;Malo dalje od Brusobola i Sanomora, Kovenant je sedeo na kamenu pruženih nogu. Kao da nije bio svestan nasilja koje je narastalo u temeljima Ostrva. Gledao je nedostižno Drvo, leđa povijenih kao da je slomio kičmu.
<BR>&nbsp;&nbsp;&nbsp;&nbsp;&nbsp;Prva i Lupižena stajali su zajedno, uhvaćeni između Kovenanta i Brusobola i nesposobni da pomognu ijednom od njih u bolu. Ona je i dalje stezala mač, ali sada je bio beskoristan. Lice njenog muža bilo je puno nemog plača.
<BR>&nbsp;&nbsp;&nbsp;&nbsp;&nbsp;Vain je ostao udaljen nekoliko koraka; zadržao je crni osmeh kao da mu drveni ostaci desne ruke ne znače ništa. Samo Findejla nije bilo. Pobegao je od vrhunca Kovenantove vatre. Linden nije marila hoće li se ikada vratiti.
<BR>&nbsp;&nbsp;&nbsp;&nbsp;&nbsp;Ukočeno je pošla ka Kovenantu. Klekla mu je između nogu, zagledala se u njega i pokušala da istisne reči iz grla. Moraš da se vratiš. Ali nije mogla da govori. Bilo je prekasno. Njegov pogled, izmučen zbog moći, jasno joj je rekao da već zna šta je želela da kaže.
<BR>&nbsp;&nbsp;&nbsp;&nbsp;&nbsp;"Ne mogu." Glas mu je odlebdeo u tamu kao padanje pelela. "Čak i kad bih mogao da podnesem. Da napustim Domaju. Da pustim Kletnika da bude po njegovom." Lice mu je bilo samo obris u tami, bleda mrlja sa koje je izbrisana sva nada. "Potrebno je suviše moći. Razorio bih Svod."
<BR>&nbsp;&nbsp;&nbsp;&nbsp;&nbsp;Oh, Kovenante!
<BR>&nbsp;&nbsp;&nbsp;&nbsp;&nbsp;Nije mogla ništa više da mu pruži.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
