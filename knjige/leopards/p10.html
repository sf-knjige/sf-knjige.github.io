<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Nisam samo mislio. Molio sam se. Molio sam se svim bogovima, đavolima, duhovima i anđelima. Prebirao sam sve malene figurice nalik na rusalke i vodenjake. Prisećao sam se svih elfa, silfa i alfi - rekao bih da sam polovinu od njih izmislio, nadajući se da je nekada postojala i takva božanska boranija. Molio sam se od izlaska sunca, kada su njegovi zraci neočekivano i toplo dotakli moje zatvorene oči. Otvorio sam ih, ponovo zažmurio i počeo da mrmljam molitvu zracima izlazećeg sunca. Molio sam jako malo: neka se desi šta hoće - ali neka to bude sutra. Danas je moj dan. Davao sam svečane zakletve da neću Odlaziti u Kolibu sve do trideset i prvog decembra, ali sam danas morao da odem tamo. Danas je moj dan. Pozvala me je - možda je to bio kapric, ali me je pozvala. Po prvi put. I danas je bio moj dan. No, sutra sam spreman na sve, samo da to ne bude danas.
<BR>
<BR>&nbsp;&nbsp;&nbsp;&nbsp;&nbsp;Il je besnela do početka predstave preostalo je još samo sat i četvrt, a ja nisam bio čak ni obučen! I kog sam samo vraga navukao belu košulju! Ali, odakle sam mogao da znam, da su jake bele mrlje u sali mogle da smetaju i da odvraćaju pažnju? Zapanjila me je toaleta Il: bila je u crnoj do grla zakopčanoj haljini, još malo pa sa šlajerom, na glavi - kruna od bledo-ljubičastih zvezda seliora. Ti cvetovi - grubi, koji su ličili na nekakve čudnovate kristale - čudnovato su joj odgovarali i sami su gubili svoju surovost i primitivnost od dodira njene kose. Dok je najbrži od stacionarnih kiberkrojača dovršavao moje odelo, ona je najgorim rečima psovala sve krojačnice sveta, personal Kolibe i Jegerhauena, koji nije mogao da obrati pažnju na 'provincijalca', jezivu nepogodu koja je iz nepažnje sinoptičara premašila sve granice i koja je zadržavala moj dolazak (leteo sam po pljusku), te idiote-starinare, koji su se zaglibili u svojim odvratnim kolima i koji nisu želeli da koriste ničiju pomoć zbog svog štenećeg samoljublja, i još mnogo što-šta drugo, što sa našim putem nije imalo nikakve veze. Na kraju krajeva Lakost, koji je trebalo da krene sa nama, nije izdržao i, primetivši da nikada nije voleo ljudoždere, ostavio me je nasamo sa pobesnelom Il. Moram reći da je i on imao jedva toliko vremena da odleti u Pariz. Kako ćemo stići mi - nije mi bilo jasno.
<BR>&nbsp;&nbsp;&nbsp;&nbsp;&nbsp;Ali bio sam spreman pre nego što sam i pretpostavljao. Ne davši mi čak ni da bacim pogled u ogledalo, Il me je dograbila za ruku i povukla na parking. Jak vetar nas umalo nije oborio s nogu. Uhvatio sam se za minijaturni mobil, koji je jedva stajao na parkingu, i pomogao Il da se uvuče u njega. Moram reći da njena haljina nije baš mnogo odgovarala za takvo putovanje. Primetio sam - razume se, veoma oprezno, uzimajući u obzir njeno ne baš previše miroljubivo raspoloženje - da bi nam najviše odgovarao teretni mobil. Ništa mi nije odgovorila, već je samo besno istrgla iz mojih ruku šlep svoje haljine, koji sam pokušao da ubacim za njom u mobil. Moram da priznam da u mobilu nije bilo baš mnogo mesta. Shvatio sam da je to sportski jednosed sa ručnim upravljanjem, i još sam shvatio - po tome kako nas je nešto bacilo unazad prilikom starta - da deci do trideset godina treba kategorično zabraniti da upotrebljavaju neautomatska vozila. Mobil se kretao teško, ali maksimalnom brzinom. Nisam mogao da shvatim kako je Il uspevala njime da upravlja. Izgleda da je odlično poznavala tu trasu, jer sam ipak uspevao da zapazim kako su u stranu od nas leteli putnički brodovi, koje smo prestizali.
<BR>&nbsp;&nbsp;&nbsp;&nbsp;&nbsp;Ćutali smo kao i uvek, dok se pod nama kroz ćilibarsku karoseriju broda nisu počele da pomaljaju sive konture ogromnog, ne baš prenastanjenog drevnog grada.
<BR>&nbsp;&nbsp;&nbsp;&nbsp;&nbsp;Po tome da smo uspeli da ateriramo, a da se ipak nismo razlupali, shvatio sam da još nismo zakasnili.
<BR>&nbsp;&nbsp;&nbsp;&nbsp;&nbsp;Da nisam znao da je zgrada pozorišta sagrađena specijalno po molbi Sido Perejre, pomislio bih da ona postoji već stolećima - tako se organski uklapala u panoramu tog čudnog i nekada tako veselog grada. Starinski sat na gotskoj kuli, koja je ukrašavala onižu zgradu pozorišta, pokazivao je da do podneva ima još nekoliko minuta. Razume se, i vreme je ovde, kao i u drevnom Parizu, bilo lokalno.
<BR>&nbsp;&nbsp;&nbsp;&nbsp;&nbsp;Ostavivši svoj mobil kraj otvora podzemnog hangara, uleteli smo u salu. Začudilo me je da nikakvog hola ili foajea nije bilo; gledaoci su za vreme pauze verovatno izlazili direktno na trg, jer su postojali kibersinopi, koji su u takvim trenucima mogli da za tren stvore odista rajsko vreme.
<BR>&nbsp;&nbsp;&nbsp;&nbsp;&nbsp;Gledalište me je podsećalo na studio koji sam video u Kolibi: takođe se širio pod oštrim uglom od omanje lože prema sceni, koja je ovde bila jedva malo uzdignuta nad slabo osvetljenim gledalištem. Po ivicama partera nalazile su se male lože za po dva čoveka. Il me je samouvereno privela jednoj od njih.
<BR>&nbsp;&nbsp;&nbsp;&nbsp;&nbsp;"A gde je Lakost?" upitao sam je pristojnosti radi.
<BR>&nbsp;&nbsp;&nbsp;&nbsp;&nbsp;"U jednoj od loža", odgovorila mi je tiho. "Uspela sam da dobijem samo jednu ložu za danas i jednu - za sutra, tako da ste jednostavno imali sreće što je Sido Perejra ponudio još jedno mesto u svojoj loži."
<BR>&nbsp;&nbsp;&nbsp;&nbsp;&nbsp;Aha, svaki cvrčak zna svoje mesto - ovamo sam dospeo milošću najvećih ovoga sveta.
<BR>&nbsp;&nbsp;&nbsp;&nbsp;&nbsp;Smestili smo se i osmehnuo sam se pomislivši da ću teško moći da shvatim bilo šta, osim jedva primetnog prefinjenog mirisa cveća koje je umiralo, ali nije venulo. I odnekud iz daljine naišla je, promakla misao - samo da se tamo, u Jegerhauenu nešto ne desi...
<BR>&nbsp;&nbsp;&nbsp;&nbsp;&nbsp;U međuvremenu sam dobio užasnu želju da ne odvajajući pogled, posmatram scenu. Bila je prazna, jedva malo osvetljena pepeljastom sumračnom svetlošću, i činilo se da se gubi u beskonačnosti. I, kao i svaka beskonačnost privlačila je pogled. Iznenada je u sali zavladala potpuna pomrčina, i u toj pomrčini je odjeknuo miran, odmeren dubok glas:
<BR>&nbsp;&nbsp;&nbsp;&nbsp;&nbsp;"Elsinor..."
<BR>&nbsp;&nbsp;&nbsp;&nbsp;&nbsp;U istom trenutku nekakve površine tamne svetlosti poletele su od pozadi ka sceni, ali sam već u sledećem trenutku prestao da ih zapažam, iako sam još nekoliko sekundi osećao da one ipak postoje. Posle sam na njih zaboravio.
<BR>&nbsp;&nbsp;&nbsp;&nbsp;&nbsp;A preda mnom se, činilo se mnogo bliže nego što je pre toga bila scena, pojavio ledeni kameni zamak, na usamljenoj steni. Bio je tako realan, da sam čak video kako u tankom mlazu curi pesak iz pukotina između dva loše otesana kamena. I muzika, koja je nekako istovremeno i nestajala u meni, i dolazila iz te sivkaste beskonačnosti, koja je otpočinjala u dubini scene - ona je takođe bila čedo Sido Perejre, jer je samo čovek, koji je snagom svoje fantazije mogao da digne te gromade kula i išarane puškarnicama zidove, mogao da izdahne taj grohot, neumoljiv i monoton, kao nevidljivo, ali potpuno realno more, koje je zapljuskivalo podnožje zamka osuđenog na propast.
<BR>&nbsp;&nbsp;&nbsp;&nbsp;&nbsp;Najednom je nešto počelo da zvecka. Trgao sam se. Kako to nisam odmah primetio da se sa desne strane, na uskom, ograđenom kamenim zupcima prostoru nalazi čovek? Hamlet - pomislio sam i počeo sa interesovanjem da razgledam njegov šlem i opremu. Ali evo, pojavio se još jedan odeven i naoružan isto tako čovek i tada sam se setio da su to oficiri i da će se uskoro pojaviti duh.
<BR>&nbsp;&nbsp;&nbsp;&nbsp;&nbsp;I evo, duh se već pojavio, bio je prozračan, i glas mu je zvučao tako, kao da je govorio iz zatvorenog, ali nesmaknutog sa čoveka skafandra. Sigurno je u srednjem veku bio pravi problem prikazati duha, a isto tako i videti ga, a sada se niko ne bi začudio, ako bi se za vreme radnje na sceni pojavili protoceratopsi u srazmeri jedan prema jedan. Predajući se svojim mislima, više sam posmatrao kosu Il, nego scenu, i jako sam se začudio kada sam začuo fanfare, i pred sobom ugledao nešto nalik na prestonu dvoranu, koja je bila dosta siromašno ispunjena gomilom odevenom u teške i tamne tkanine.
<BR>&nbsp;&nbsp;&nbsp;&nbsp;&nbsp;Komada sam se, izgledao sećao; to jest, mogao sam da pogodim ko će i šta kada reći. Zato su me više interesovali likovi. Kraljica je ličila na ženu staru sto godina, a po ondašnjim merilima imala je - četrdeset - četrdeset i pet godina; možda je bila i lepa, sa pravom riđom kosom; kralj je bio tipični mužjak u duhu svih loših, niskih i sladostrasnih kraljeva, kakvi je, po mome mišljenju i trebalo da budu srednjevekovni vladari. Polonije i Laert su takođe bili dobri.
<BR>&nbsp;&nbsp;&nbsp;&nbsp;&nbsp;No eto, konačno sam ugledao i samog Hamleta. Lep, zgodan momak italijansko-španskog tipa, koji uopšte nije ličio na kraljicu. Kada već nisu igrali glumci - mogli su barem malo da liče jedno na drugo. Kako se predstava odvijala, tako su moje antipatije prema glavnom junaku rasle. To je bilo nešto nalik na Jenkija na dvoru kralja Artura - on je bio ispunjen svim humanizmom i sveznalaštvom našeg prosvećenog doba, takvim ledenim i obrazloženim prezirom prema celom Elsinoru, da je odista bilo nejasno - kako su ga do sada tamo trpeli i kako ga nisu poslali za predašnjim kraljem.
<BR>&nbsp;&nbsp;&nbsp;&nbsp;&nbsp;Želeo sam da sa Il izmenim svoje utiske, i sa nestrpljenjem sam čekao pauzu, kada sam najednom primetio da se ona, koja je sa odista začudujućom pažnjom pratila sve što se odigravalo na sceni, najednom ustremila napred i zamrla. Posle se oprezno osvrnula i pogledala me začuđeno i preplašeno.
<BR>&nbsp;&nbsp;&nbsp;&nbsp;&nbsp;Sa Laertom je govorila Ofelija. Dirljiva, mršava devojčica, možda malo jačih jagodica, belokosa i, prirodno, jasnih očiju. Kretala se nekako sputano, kao da nije tačno znala šta treba da radi. Počeo sam da joj osluškujem glas - bio je tužan i odnekud poznat. Tako sigurno govore deca, koju je neko jako uvredio, i ta dugotrajna tuga nije uspela da je napusti. U toj Ofeliji je bilo nečega. Čovek nikada ne može da shvati šta je to što ga privlači upravo takvim devojkama, ali upravo takve i umeju da vole: bezgranično i najčešće - nesrećno.
<BR>&nbsp;&nbsp;&nbsp;&nbsp;&nbsp;Nisam uspeo da je se nagledam, a scena je ponovo prikazivala platoe u i oko zamka i ponovo se pojavio dosadan duh koji nije plašio, i na kraju je nastupila pauza, ali se Il nagla napred, stavila ruke na somot lože i tako zamrla, spustivši glavu na ruke. Nisam hteo da je uznemiravam. Pogledao sam njenu nagnutu glavu, obavijenu, kao gigantskim turbanom raskošnom kosom, i misli su mi bile daleke od klasične dramaturgije. Uskoro je gledalište počelo da se puni ljudima, i evo ponovo su sva mesta bila zauzeta i u poslednjem trenutku, pre nego što se ugasila svetlost, ponovo je promakla predašnja loša misao: a tamo, u Jegerhauenu... I ponovo gotovo molitva: samo ne danas.
<BR>&nbsp;&nbsp;&nbsp;&nbsp;&nbsp;Zaboravio sam da li Ofelija treba da se pojavi u drugom činu, i uzaludno sam čekao da se ona pojavi. Dobro je bilo samo to, što je Hamlet u izvesnoj meri izgubio svoju pripadnost savremenom svetu, pokazavši čisto srednjevekovnu sklonost prema intrigama i podvalama. A ipak je u njemu ostajalo nešto beskonačno naše, nešto što nikako nije pripadalo tom stoleću, već upravo današnjem danu - danu one Zemlje koju sam zatekao po povratku iz ovog zatočeništva. Ali to je izgleda bila tradicija svake epohe - natovariti danskom princu na pleća sve protivurečnosti svog doba.
<BR>&nbsp;&nbsp;&nbsp;&nbsp;&nbsp;I ponovo - pauza, i ponovo Il, koja se kao zamađijana nije ni pomerila sa mesta. Učinilo mi se da sam video Lakosta; izvinivši se, izašao sam, ali ga nisam našao i vratio sam se nazad. Sedela je u istoj pozi, stavivši glavu na ruke, i nije ni zapazila da sam seo kraj nje. Prokleti dan. Koliko sam samo maštao da ću biti sa njom u pozorištu, i eto, bili smo ovde, ali ona nije bila sa mnom. Nisam smeo da počnem da govorim sa njom, nisam smeo da je uznemiravam. I svojom odsutnošću ona nije dozvoljavala ni meni da zapažam sve ono, čemu je trebalo da se toliko radujem. Posle jedanaestogodišnjeg prekida dospeti u pozorište, i na takav komad, i u takvom izvođenju, i sa takvom saputnicom - i sve je odlazilo u nedođiju, jer nisam mogao da mislim ni na šta drugo nego na to, da je Il - sasvim tuđa, da nijednu trun nije moja...
<BR>&nbsp;&nbsp;&nbsp;&nbsp;&nbsp;I najednom sam uzdrhtao. "Kada bi...", rekla je Il.
<BR>&nbsp;&nbsp;&nbsp;&nbsp;&nbsp;Digao sam glavu. Radnja na sceni se već odvijala. Rekla je to celoj sali, ali se niko nije ni osvrnuo na nju; sedela je, oslonovši se laktom na ogradu lože i dotičući prstima slepoočnice. Usne su joj bile čvrsto stegnute i suve. Možda mi se to samo učinilo? Ali, jasno sam čuo njen glas. U međuvremenu su sa scene brzo bežali kralj i njegovi dvorani, ostavljajući kraj prozora sa rešetkama zamrlu Ofeliju. I evo upravo odande, gde je ona sa takvim uzbuđenjem gledala, teško, ne zapažujući ništa oko sebe, izašao je Hamlet.
<BR>&nbsp;&nbsp;&nbsp;&nbsp;&nbsp;Počeo je da govori tiho, ali sam jasno čuo svaku njegovu reč. Odlučivao je ono što je već i sam znao - i tada sam shvatio šta je to bilo ono, što sam od samog početka nazvao u njemu 'savremenim' - on je znao da - neće biti. Znao je da je njegovo vreme odbrojano. A pravi Hamlet to nije mogao da zna. A ovaj je znao čak da mu je vreme kratko, i zato mi je njegova neodlučnost bila nerazumljiva. Da li je Il zapazila tu protivurečnost? Sigurno nije. Najednom sam zaželeo da joj vidim lice, toliko sam to želeo, da sam bio spreman da joj uzmem glavu u svoje dlanove i okrenem je prema sebi. Ali, samo što sam se nagao prema njoj, ponovo sam začuo njen glas:
<BR>
<BR>&nbsp;&nbsp;&nbsp;&nbsp;&nbsp;"Moj prinče,
<BR>&nbsp;&nbsp;&nbsp;&nbsp;&nbsp;Kako ste proveli sve ove dane?"
<BR>
<BR>&nbsp;&nbsp;&nbsp;&nbsp;&nbsp;Ofelija je krenula u susret svom princu, pružajući mu svoje mršave ruke, tako mi poznate, i svi pokreti su joj bili sputani, nevešti, kao da može da učini sa svojim telom sve što želi, ali je eto nisu naučili da se ponaša upravo tako, i ona se kreće po zakonima kretanja ljudi, a ne onih viših bića kojima pripada. I ja sam već odavno znao i taj hod i tu levu ruku, koja je nehotice doticala slepoočnicu, kada napamet ne pada potrebna reč, i setio sam se kako se zapanjeno i preplašeno osvrnula na mene Il, u prvom činu, kada je po prvi put ugledala svog dvojnika, a ja, budala, kao i uvek, nisam video ništa dalje od belih lokni i prćastog nosa.
<BR>&nbsp;&nbsp;&nbsp;&nbsp;&nbsp;To je bilo čudo koje je pripadalo nama dvoma, i stegao sam ruku Il iznad zglavka, i ona se ponovo okrenula prema meni, i ugledao sam njene oči, koje su gledale negde kroz mene - sigurno joj se činilo da pored nje sedi sam Sido Perejra, i zato nije otela ruke, i oštre latice seliora su mi ogreble lice; ali mene se nije ticalo za koga me ona smatra, jer je nastupilo ono radi čega sam postao izdajnik, radi čega je padalo prokletstvo toga dana, koje će me neminovno sustići negde na zalasku sunca, ali je sada još bio dan, i mi smo sedeli jedno kraj drugoga, jednostavno jedno kraj drugoga za sve koji bi mogli da nas vide, a u stvari smo bili tako bliski da između naših očiju nije bilo mesta za pogled, između naših usana nije bilo mesta za uzdah, između naših tela nije bilo mesta za judsku toplinu...
<BR>&nbsp;&nbsp;&nbsp;&nbsp;&nbsp;I tada je radnja počela da protiče, da protiče nepojmljivom brzinom. Nisam uspevao da vidim, čujem - nisam uspevao da se nagledam, da se naslušam. Ali, zar to čovek može da uspe? I najednom sam shvatio da je Hamletu već bilo svejedno da li će biti ili neće biti, da mu je stalo samo da snagom svoga uma, svojom ljubavlju i svojom surovošću ogradi od pogibelji tu krhku devojčicu - shvatao je da nema snage da to uradi; i tada, ne čekajući da to urade drugi, on ju je sam uništavao, paleći joj krila, i ona je gorela, topila se kao Snežana, i mi smo umirući i ledeći se, videli kako se, ne potčinjavajući se više nikakvim Ijudskim zakonima izvijaju, trepere njene ruke, tražeći zamišljene cvetove; i klizila je po sceni nečujno i kao bez težine, kao da je već plovila, kao da je već tonula; evo i poslednje njene pesme - o njemu, stalno i samo o njemu, i sada sasvim bez tuge, sasvim mirno, jer je sasvim blizu - spajanje, zato što:
<BR>
<BR>&nbsp;&nbsp;&nbsp;&nbsp;&nbsp;"U raju će vaskresti on!
<BR>&nbsp;&nbsp;&nbsp;&nbsp;&nbsp;I sve hrišćanske duše..."
<BR>
<BR>&nbsp;&nbsp;&nbsp;&nbsp;&nbsp;I tiho, dajući oproštaj: "Neka je bog sa vama."
<BR>&nbsp;&nbsp;&nbsp;&nbsp;&nbsp;Ali nikavkog boga nije bilo sa tim ljudima, već su postojale samo mržnja, i laž, i pakao, i mačevi, i pravična osveta, koja ništa nije mogla da iskupi.
<BR>&nbsp;&nbsp;&nbsp;&nbsp;&nbsp;A šaka Il bila je u mojoj šaci.
<BR>&nbsp;&nbsp;&nbsp;&nbsp;&nbsp;Odlazili smo, kao što to uvek biva posle nečeg teškog, lagano i ćutke. Lakosta više nije bilo - sigurno nas je video i taktično nestao, pruživši nam mogućnost da se vratimo istim krhkim jednosedom.
<BR>&nbsp;&nbsp;&nbsp;&nbsp;&nbsp;Leteli smo sasvim mirno. Ja sam kao i obično sedeo iza nje na podu - drugog mesta u toj orahovoj ljusci nije ni bilo - i razmišljao kako će se oprostiti od mene; shvatao sam da bi bilo odvratno i nesavesno sa moje strane da iskoristim ono što je potreslo još dečiju uobrazilju; da su na mom mestu bili Lakost ili čak i Tuan - za nju razlike ne bi bilo.
<BR>&nbsp;&nbsp;&nbsp;&nbsp;&nbsp;Neka odabere sama gde ćemo da odletimo, a ako zaželi - neka sama počne da govori. Preostalo nam je odista malo - još samo nekoliko minuta. Posle će preostati nekoliko meseci. A onda ćemo biti zajedno, i to tako sigurno, kao onda, kada sam sedeo u svojoj vasionskoj stanici, kada nisam imao ni hiljaditi deo šanse da ću se spasti - čak sam počinjao da sumnjam da ću se ikada vratiti na Zemlju. I sada će biti isto tako. Ti si - moja Zemlja, moja sreća i sav moj život. I šta me se tiče što ti sada nisam potreban. Sve je još pred nama... Ako se samo tamo, gde se vraćam, nije nešto desilo za ovih nekoliko časova. Ali, nije moglo ništa da se desi. Šta je to nekoliko časova u poređenju sa celom godinom? Nije ništa moglo da se desi. No, evo i mojih planina. Reci mi na oproštaju nekoliko učtivih reči koje u stvari ništa ne znače. One odista ništa neće značiti posle onih minuta, kada sam te držao za ruku i posmatrao te - drugu Il, koja se krila pod belom perikom Dankinje. No, smišljaj reči - jer evo, pred nama se već nalazi plavičasta dolina Jegerhauena.
<BR>&nbsp;&nbsp;&nbsp;&nbsp;&nbsp;Naš mobil je tiho skliznuo nadole i počeo da lebdi upravo tamo gde sam obično i izlazio, kada sam se vraćao posle naših susreta u Kolibi. Il se okrenula prema meni, tiho uzdahnula, kao onda, prvi put, i rekla:
<BR>&nbsp;&nbsp;&nbsp;&nbsp;&nbsp;"Više te neću krasti. A danas nisam mogla drugačije. Jer, volim te, Ramone."
<BR>&nbsp;&nbsp;&nbsp;&nbsp;&nbsp;Uhvatio sam je za ruke i zamro, posmatrajući odozdo njene usne. Sada će reći da to nije tačno. Nešto je pobrkala. Našalila se. Ali, video sam da je to - istina, ali sam isto tako video i to, da se više ništa neće desiti i da ona neće prekoračiti onaj začarani krug, koji je sama sebi nacrtala.
<BR>&nbsp;&nbsp;&nbsp;&nbsp;&nbsp;"Rekla sam. A sada - idi."
<BR>&nbsp;&nbsp;&nbsp;&nbsp;&nbsp;Šta? u meni je buknula nekakva vesela, burna radost. Da idem? Sada?
<BR>&nbsp;&nbsp;&nbsp;&nbsp;&nbsp;Jednom rukom sam je obuhvatio tako da nije mogla ni da se pomeri, a drugom sam napipao dugme vertikalnog poletanja. Nešto nas je bacilo o zid, i mobil je naglo poleteo u visinu. Četiri hiljade metara... Pet... Pet i po... Gubili smo dah. Mobil se kretao gotovo vertikalno i ja sam, hteo to ili ne, morao da je ispustim. Pružila je ruke prema pultu i mobil je, opisavši elegantan krug, pojurio nekuda na jug ludačkom brzinom. Sada smo se spuštali, i kroz prozračno ćilibarsko dno sam video kako promiču nejasne konture šuma, gradova i jezera; Il je sada takođe sedela na podu, oslanjajući se ramenima o sedište i zabacivši glavu, i činilo mi se da plovi od mene potokom koji se udaljava fantastičnom brzinom, i da vidim kako promiče čudnovato dno, koje je vuče ka sebi.
<BR>&nbsp;&nbsp;&nbsp;&nbsp;&nbsp;No, pa toni, propadaj, nestani! Pogledaćemo još ko će koga. Pogledaćemo kako ću ti dozvoliti da odeš od mene.
<BR>&nbsp;&nbsp;&nbsp;&nbsp;&nbsp;"Smem li da legnem u vaše krilo, gospođo?"
<BR>&nbsp;&nbsp;&nbsp;&nbsp;&nbsp;"Ne, moj prinče."
<BR>&nbsp;&nbsp;&nbsp;&nbsp;&nbsp;"Hteo sam reći, smem li spustiti glavu u vaše krilo?"
<BR>&nbsp;&nbsp;&nbsp;&nbsp;&nbsp;"Ne, Ramone."
<BR>&nbsp;&nbsp;&nbsp;&nbsp;&nbsp;"Da, Il! I ne gledaj me tako. Jer, ja sve smem. Sve što hoću... i šta hoćeš ti. Ne otimaj se. Biću grub. Znam da si jača od mene. Do đavola svi krhki i bespomoćni! Sa tobom čovek može samo ovako. Jer, ti to sama želiš."
<BR>&nbsp;&nbsp;&nbsp;&nbsp;&nbsp;"Odakle..."
<BR>&nbsp;&nbsp;&nbsp;&nbsp;&nbsp;"Ne pitaj. Znam."
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Reci da sve to nije istina, i slupaću mobil."
<BR>&nbsp;&nbsp;&nbsp;&nbsp;&nbsp;"Volim te, Ramone. Od onog jutra kada sam te ugledala na obali. Pre skoro godinu dana. Doletela sam kod oca i ugledala sam te. Ne ljubi me. Potrebno mi je samo da te vidim."
<BR>&nbsp;&nbsp;&nbsp;&nbsp;&nbsp;Glava joj je ležala na mojim dlanovima. I želela je da je ne ljubim.
<BR>&nbsp;&nbsp;&nbsp;&nbsp;&nbsp;"Suviše si blizu. Ne vidim te."
<BR>&nbsp;&nbsp;&nbsp;&nbsp;&nbsp;"To su usne. Ovo su - ruke. Ova je - srce. Sve."
<BR>&nbsp;&nbsp;&nbsp;&nbsp;&nbsp;"Ne", prošaptala je. "To nije sve."
<BR>&nbsp;&nbsp;&nbsp;&nbsp;&nbsp;I tada sam shvatio. Ona me je videla - ali ne samoga. "To je - sve!" povikao sam. "Sve! Čuješ li? Ta ljuštura i - mi. I nema više nikoga!"
<BR>&nbsp;&nbsp;&nbsp;&nbsp;&nbsp;"Ne, ti i sam znaš da nije tako."
<BR>&nbsp;&nbsp;&nbsp;&nbsp;&nbsp;"Pa čemu onda sve ovo? Okreni mobil nazad."
<BR>&nbsp;&nbsp;&nbsp;&nbsp;&nbsp;Ruka joj se digla i - pala. I najednom sam shvatio da od njene snage i hrabrosti nema više ni traga. I još sam shvatio da su moje usne bile prve, i ogromna nežnost prema tim divnim rukama koje sam izljubio, počela je da se diže i ispunila me je. Digao sam je i priljubio uz sebe.
<BR>&nbsp;&nbsp;&nbsp;&nbsp;&nbsp;"Il", šaptao sam, ne odvajajući se od njenih usana i osećajući da će ta nežnost biti poslednje moje razumno, ljudsko osećanje. "Moja Il. Moja."
<BR>&nbsp;&nbsp;&nbsp;&nbsp;&nbsp;"Ne. Ne. Ne."
<BR>&nbsp;&nbsp;&nbsp;&nbsp;&nbsp;"Svejedno - da ili ne. Sada mi je već svejedno. Voliš me. Volim te."
<BR>&nbsp;&nbsp;&nbsp;&nbsp;&nbsp;"Ali to je tako malo..."
<BR>&nbsp;&nbsp;&nbsp;&nbsp;&nbsp;Pokušavala je još uvek da se sakrije iza slabe ograde reči, ali sam joj prekrio usne svojim usnama i ljubio ih dok sam imao daha. A kada sam ga izgubio, začuo sam:
<BR>&nbsp;&nbsp;&nbsp;&nbsp;&nbsp;"Znaš li zašto umire Sana Loge?"
<BR>&nbsp;&nbsp;&nbsp;&nbsp;&nbsp;Sigurno sam pogrešio.
<BR>&nbsp;&nbsp;&nbsp;&nbsp;&nbsp;"Poleteli su na tvoju vasionsku stanicu. Pet pilota i ona - lekar. Poleteli su po tebe. Brod se kretao sve donde, dok nije osetio zračenje. Tada su se vratili, i... Sada je na redu Sana."
<BR>&nbsp;&nbsp;&nbsp;&nbsp;&nbsp;"Odakle to znaš?"
<BR>&nbsp;&nbsp;&nbsp;&nbsp;&nbsp;"Rekao mi je Pateri Pat."
<BR>&nbsp;&nbsp;&nbsp;&nbsp;&nbsp;Znači, to je bilo ono što joj je rekao Pateri Pat!
<BR>&nbsp;&nbsp;&nbsp;&nbsp;&nbsp;"A zašto to ne znam ja?"
<BR>&nbsp;&nbsp;&nbsp;&nbsp;&nbsp;"Znači da tako hoće Sana Loge. I ja, da sam na njenom mestu, takođe ne bih rekla."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ne znam. Sigurno bih imala utisak da te molim za zahvalnost za ono što sam uradila."
<BR>&nbsp;&nbsp;&nbsp;&nbsp;&nbsp;Stavio sam ruke na kolena i spustio glavu na njih. Mobil se najednom nagao, poleteo još brže. Ne znam kako smo dugo leteli. Na kraju je skliznuo nadole i zaustavio se.
<BR>&nbsp;&nbsp;&nbsp;&nbsp;&nbsp;"Nisam smela da ti to kažem. Ona ti sama to nikada ne bi rekla."
<BR>&nbsp;&nbsp;&nbsp;&nbsp;&nbsp;"Da, ona ne bi rekla."
<BR>&nbsp;&nbsp;&nbsp;&nbsp;&nbsp;Pogledao sam je.
<BR>&nbsp;&nbsp;&nbsp;&nbsp;&nbsp;"Volim te, Il."
<BR>&nbsp;&nbsp;&nbsp;&nbsp;&nbsp;Klimnula je glavom.
<BR>&nbsp;&nbsp;&nbsp;&nbsp;&nbsp;Nevešto sam se izvukao napolje. Mobil je poleteo uvis tako da me je nešto odbacilo u stranu. Digao sam se i krenuo prema kući.
<BR>&nbsp;&nbsp;&nbsp;&nbsp;&nbsp;Sana je sedela u dubokoj fotelji. Ušao sam i zaustavio se. Kada bih znao šta da joj kažem! Stajao sam i razgledao je. Čak ne ni nju. Haljinu. Obukla je najraskošniju. A tek frizura. Najmaštovitija. Uvek je umela da sređuje svoju kosu. Tešku, divnu kosu. Kosu boje... Pedela.
<BR>&nbsp;&nbsp;&nbsp;&nbsp;&nbsp;"Sedi, Ramone."
<BR>&nbsp;&nbsp;&nbsp;&nbsp;&nbsp;Dobro. Neka ona govori. Danas je neću slušati kao uvek. Kako je to rekla Il - osećati zahvalnost. Osećaću zahvalnost. Kakva divna reč! Ispunjena je poštovanjem i ne obavezuje na ljubav. Sagao sam glavu. Nisam hteo da odgonetne moju mimiku. Jer ona sama od mene nije zahtevala zahvalnost. I nikada je neće ni zahtevati.
<BR>&nbsp;&nbsp;&nbsp;&nbsp;&nbsp;"Teško mi je da govorim o tome, Ramone, ali ne želim da ti posle mog nestanka to pričaju ljudi sa strane. Sećaš li se, na dan našeg rastanka dala sam ti reč da neću odleteti sa Zemlje. Ali - nisam mogla da izdržim. To se desilo onda, kada je već bilo očigledno da je vaš brod nastradao, ali je ipak postojala još slaba nada da je neko ipak uspeo da se spusti u donje horizonte stanice. Bilo nas je šestoro. Hoću da ti pričam o tim ljudima, jer smo sada živi samo nas dvoje - drugi pilot i ja. Moraš da znaš o onima..."
<BR>&nbsp;&nbsp;&nbsp;&nbsp;&nbsp;Digao sam glavu.
<BR>&nbsp;&nbsp;&nbsp;&nbsp;&nbsp;"Ne treba o njima. Jer, ti govoriš o sebi. Govori o sebi." Nije me shvatila. Verovatno je mislila da su me njene reči potresle.
<BR>&nbsp;&nbsp;&nbsp;&nbsp;&nbsp;"Dobro. Neću da pričam kako smo leteli. Očekivali smo najgore. I to iščekivanje se pretvorilo u sigurnost, kada su naši uređaji počeli da registruju usmereno zračenje, a neki aparati su jednostavno bili izbačeni iz stroja. Tada je komandir izdao naređenje da se otpočne izviđanje jednosedim raketama. Na velikom brodu smo ostali komandir, drugi pilot i ja."
<BR>&nbsp;&nbsp;&nbsp;&nbsp;&nbsp;Zidovi i tavanica postajali su plavkasti - sumrak je već počeo da se spušta, tihi sumrak posle jutarnje nepogode.
<BR>&nbsp;&nbsp;&nbsp;&nbsp;&nbsp;A negde, u neshvatljivoj daljini od sveta tog letnjeg sumraka, letela su dva broda: jedan - u prostoru, a drugi u - vremenu; jedan vaskrsnut rečima žene u belom, pripadao je svetu prošlosti: drugi koji me je stalno proganjao svojom nepotrebnošću, bio je poslat u budućnost. Prvi koga su pokretale uspomene ove žene, leteo je u susret nepotrebnoj pogibiji šestoro ljudi, umesto njih je trebalo da lete mašine, ali ako je neko u opasnosti - tada mu u pomoć kreću živi ljudi. Tako je uvek bilo i tako će uvek i biti na Zemlji. Ali, bolje da nisu ni poleteli.
<BR>&nbsp;&nbsp;&nbsp;&nbsp;&nbsp;Drugi je nosio u sebi mašinu, možda i pametnu, ali ipak slabu što se tiče formalne logike. Umesto nje, trebalo je da poleti čovek. Taj brod je još bio negde ispred ali mi nikada ne možemo da se povežemo sa njim, i ne samo zbog toga što on po programu treba da izbegava kontakte sa stanovnicima planete na koju će stići. Mi još jednostavno ne znamo šta je to - telo, koje se kreće u vremenu. Mi to čak ne možemo ni da zamislimo. On leti ispred nas, a istovremeno se već vratio jedanaest godina unazad, i ono, što je doneo, uvek je predstavljalo strah za slabe i maštanje za jake...
<BR>&nbsp;&nbsp;&nbsp;&nbsp;&nbsp;"...Ali, bez obzira na to, što ni jedan signal nije stizao do nas sa mrtve vasionske stanice, nije me napuštalo osećanje da si ti - tamo, i ne bih pristala na povratak..."
<BR>&nbsp;&nbsp;&nbsp;&nbsp;&nbsp;Džabža je u pravu - slabih na Zemlji više nema. Znači - svi su jaki. Znači, to je potrebno svima. Mašinska logika! Svojevremeno su ljudi - jaki ljudi - maštali da imaju krila. I šta bi se desilo, kada bi se ta mašta sada ispunila? Tiho sam slegao ramenima. Nepotreban teret, puževa kućica. Čovek je odavno krilat i naše mašine - od snažnih i višeseda mobila-ekspresa do minijaturnih individualnih antigravitacionih 'ikara' - ne mogu ni da se uporede sa potpuno nesavršenim dodacima sa opnama, koje je nacrtala uobrazilja drevnih maštalica.
<BR>&nbsp;&nbsp;&nbsp;&nbsp;&nbsp;"...Bilo je očigledno da bi dalji boravak u orbiti pretio pogibijom i ostalih članova posade. Zatražila sam da pređemo na bezbedniju orbitu, ali je komandir dobio instrukcije sa Zemlje..."
<BR>&nbsp;&nbsp;&nbsp;&nbsp;&nbsp;Zašto mi se misli tako neumitno vraćaju na 'Overator'? Šta ih pokreće - strah? Sagao sam glavu, razgledajući samoga sebe čas sa jedne, čas sa druge strane. Strah... Smešno. Odavno sam već shvatio da čovek može da se boji samo za nekog drugog. Ne znajući svoju godinu, ja sam se bojao za Sanu, bojao sam se do te mere da nisam dozvoljavao sebi da saznam svoju godinu čak pod pretnjom, da će okolina to prihvatiti kao strah. Nisam dozvoljavao sebi da mislim ni na šta drugo, do na: kako da joj platim za sve što je uradila za mene. Ali, čovek može da se boji tako samo za onog čoveka koji ti je beskonačno drag i ja sam tražio u sebi taj strah, i hteo sam da ga pronađem, i nisam ga nalazio. I nisam znao šta je bilo prvo: da li je otišla ljubav, a za njom i - strah za voljenu, ili sam se jednostavno umorio od strahovanja... Najpre će biti da je posredi ovo poslednje. U svakom slučaju, bilo mi je lakše da mislim da je prokleti 'Overator' kriv za sve.
<BR>&nbsp;&nbsp;&nbsp;&nbsp;&nbsp;"...Ali, ceo put nazad me nije napuštala uverenost da smo te jednostavno tražili na pogrešnom mestu, da si živ, i da se možda nalaziš na najneočekivanijem mestu - na primer na nekom brodu, koji je izgubio vezu sa Zemljom; obratila sam se svim obaveštajnim centrima Sunčanog sistema..."
<BR>&nbsp;&nbsp;&nbsp;&nbsp;&nbsp;Nije mi bilo ništa lakše. Zato što sam znao: 'Overator' sa svim ovim nema nikakve veze. Da nije znala to - smatrala bi svejedno da ima pravo da me strpa u ovu krletku, svejedno bi mi naređivala kao Pedelu; svejedno bi ljudi u Jegerhauenu vodili ovaj robijaški način života, koji sam tako naivno smatrao za podvig. Elefantus - jer nije oprostio sebi što je dozvolio da pogreši u proračunima fasetnog mozga; Sana - da bi imala mogućnost da se posmatra i za vreme rada; Pater Pat - e, tu već nisam znao u čemu je stvar. Jednostavno je u njegovom životu postojalo nešto, nekakav gubitak, i on je radio da bi to nešto zaboravio. U to sam bio siguran. A tamo, u dalekoj zasneženoj Kolibi - o tome ne treba ni govoriti...
<BR>&nbsp;&nbsp;&nbsp;&nbsp;&nbsp;Sana je stajala preda mnom i ćutala. Ćutala je već odavno i sa užasom sam pomislio da moram nešto da joj kažem. Eto, tako sam ćutao i onog našeg prvog susreta ovde, u Jegerhauenu, i isto tako vreme je proticalo sve brže i brže, ali sam tada mučno pokušavao da pronađem najpotrebniju reč, a sada...
<BR>&nbsp;&nbsp;&nbsp;&nbsp;&nbsp;"Sana", neočekivano sam rekao, "a tebi, da li je upravo tebi bilo potrebno znanje, koje je doneo 'Overator'?"
<BR>&nbsp;&nbsp;&nbsp;&nbsp;&nbsp;Činilo se da se u njoj slomio onaj stožer, koji ju je uvek terao da se ispravi kada mi pođe u susret; najednom se naglo nadnela nad mene, i njene oči, ledene zrakaste oči zamrzle su se preda mnom.
<BR>&nbsp;&nbsp;&nbsp;&nbsp;&nbsp;"Da", rekla je. "Da. Da. To mi je odista potrebno. Da. Jer si samo zahvaljujući tome sa mnom. Neka je samo zato, ali si sa mnom. Mislio si - da se bojim smrti. Zar je to strašno?! Za mene je postojao samo jedan strah - da te izgubim. Ali to ti nije dozvoljavalo da odeš od mene. I sada nećeš otići. Čak ni sada. Eto zašto mi je to potrebno."
<BR>&nbsp;&nbsp;&nbsp;&nbsp;&nbsp;"I samo to?" upitao sam je.
<BR>&nbsp;&nbsp;&nbsp;&nbsp;&nbsp;Nije mi odgovorila. I ponovo je zavladalo ćutanje, i to ćutanje bilo je beznadežno.
<BR>&nbsp;&nbsp;&nbsp;&nbsp;&nbsp;Ustao sam i izašao što sam mogao brže.
<BR>
<BR>&nbsp;&nbsp;&nbsp;&nbsp;&nbsp;Pedel je otvorio preda mnom vrata mobila, uvukao se za mnom i smestio negde pozadi. Smirio se. Činilo mi se da se mobil jedva vuče. Odvratna akvamarinska kutija! Zar je mogao da se uporedi sa lakim sportskim mobilom Il, koji se presijavao kao kapljica meda?
<BR>&nbsp;&nbsp;&nbsp;&nbsp;&nbsp;Aterirao sam kraj ulaza u vrt, da bih se malo prošetao. Naredio sam Pedelu da me ne gazi otpozadi. Krenuo sam uskom alejom prema nejasnim svetlostima paviljona za ručavanje.
<BR>&nbsp;&nbsp;&nbsp;&nbsp;&nbsp;Neočekivano se iza krivine pojavila ogromna figura. Približavala mi se zanoseći se i nešto mrmljajući. Pribio sam se uz drvo i zamro. To je bio Pateri Pat, ali u kakvom je bio stanju! Bio je pijan. Pijan kao čep. Sa zadovoljstvom bih krenuo dalje, ali nisam hteo da odam svoju prisutnost. I pravilno sam uradio. Prošao je na dva koraka od mene, čak i ne podigavši glavu. Došao je do kraja aleje, ali nije skrenuo, i čulo se kako je krenuo pravo u žbunje. Prokleti dan! Samo mi je još ovakva gadost nedostajala.
<BR>&nbsp;&nbsp;&nbsp;&nbsp;&nbsp;Brzo sam krenuo prema kući i skočio na doksat. Đavo ga odneo, kako mi to samo nije ranije palo napamet! Njene oči, trepavice, ruke... Dragi Elefantus!
<BR>&nbsp;&nbsp;&nbsp;&nbsp;&nbsp;Ali, njega nije bilo ni u prvoj, ni u drugoj prostoriji. Da ga nije kojim slučajem preplašio onaj pijani brav? Obišao sam ceo kotedž i krenuo u njegovu ličnu kućicu.
<BR>&nbsp;&nbsp;&nbsp;&nbsp;&nbsp;Elefantus je sedeo u kabinetu. Kada sam zakucao, vrata su se otvorila, ali on nije digao glavu. Poza u kojoj je sedeo naterala me je da se trgnem. Tako se drže ljudi koji će evo sada, ovoga časa izgubiti svest. Ali, kada sam pojurio ka njemu, digao je glavu i zaustavio me:
<BR>&nbsp;&nbsp;&nbsp;&nbsp;&nbsp;"Ne treba. Ništa ne treba. Il je poginula."
<BR>&nbsp;&nbsp;&nbsp;&nbsp;&nbsp;Nisam shvatio. O čemu to on? On zna za naš let? On misli da sam ja...
<BR>&nbsp;&nbsp;&nbsp;&nbsp;&nbsp;"Il više nema", rekao je šapatom.
<BR>&nbsp;&nbsp;&nbsp;&nbsp;&nbsp;Odmahnuo sam rukom. Osmehnuo se. Ma ne, nemoguće. Nešto je pobrkao. Svi su pijani. Sada ću mu reći nešto tako, što će uništiti sve njegove sumnje. Samo to treba pronaći... Evo sada...
<BR>&nbsp;&nbsp;&nbsp;&nbsp;&nbsp;"Ne!" povikao sam. "Jer, ona bi znala..."
<BR>&nbsp;&nbsp;&nbsp;&nbsp;&nbsp;"Znala je", rekao je Elefantus.
<BR>&nbsp;&nbsp;&nbsp;&nbsp;&nbsp;Krenuo sam odatle. Naleteo sam na nešto ledeno i zvonko. Odmakao sam ga ramenom. Pomerilo se. Pred očima mi se pojavio, zanoseći se, kao oslepeo od bola, prekrivajući glavu rukama, Pateri Pat.
<BR>&nbsp;&nbsp;&nbsp;&nbsp;&nbsp;"Pedel! Najbrži mobil! Naj-brži!"
<BR>&nbsp;&nbsp;&nbsp;&nbsp;&nbsp;Činilo se da je mobil lebdeo u gustoj, nepokretnoj praznini. Nijedne svetlosti ispod mene. Hoće li već jednom?
<BR>&nbsp;&nbsp;&nbsp;&nbsp;&nbsp;Počele su da se pale svetlosti na pultu. Mahinalno sam pritisnuo zumbler. Sanin glas je uleteo u kola:
<BR>&nbsp;&nbsp;&nbsp;&nbsp;&nbsp;"Ramone! Ramone! Gde si? Vraćaj se odmah!" Nagao sam se prema crnom ovalu:
<BR>&nbsp;&nbsp;&nbsp;&nbsp;&nbsp;"Leti kod Elefantusa. Potrebna mu je pomoć."
<BR>&nbsp;&nbsp;&nbsp;&nbsp;&nbsp;Glas je nestao, a onda su se začula pitanja, prekori, povik... Isključio sam 'mikija'. Malo sam razmislio. Ne. Nikakvih razgovora. Ne mogu da verujem ni glasu, ni uobrazilji. Poverovaću samo svojim rukama i svojim usnama...
<BR>&nbsp;&nbsp;&nbsp;&nbsp;&nbsp;"Danas... Upravo danas! Zar je Il osećala da će se to desiti upravo danas?"
<BR>&nbsp;&nbsp;&nbsp;&nbsp;&nbsp;"Predosećanja ne postoje. Činjenica smrti je bila verovatna za bilo koji od tri stotine šezdeset i pet dana godine."
<BR>&nbsp;&nbsp;&nbsp;&nbsp;&nbsp;Ipak je uspeo da se uvuče u mobil!
<BR>&nbsp;&nbsp;&nbsp;&nbsp;&nbsp;"Umukni, molim te. Šta ti znaš o tome?"
<BR>&nbsp;&nbsp;&nbsp;&nbsp;&nbsp;"Prema podacima Komiteta 'Overatora', Il Elia je trebalo da pogine ove godine. Zato me čudi što primate tu činjenicu..."
<BR>&nbsp;&nbsp;&nbsp;&nbsp;&nbsp;"Šta to lupetaš? Odakle si to mogao da znaš?"
<BR>&nbsp;&nbsp;&nbsp;&nbsp;&nbsp;"Često sam radio na biofonu Pateri Pata. Teško je raditi. Stalno je skretao u stranu svoje misli. Mislio je na to. Nepotrebne misli smetaju koordiniranju..."
<BR>&nbsp;&nbsp;&nbsp;&nbsp;&nbsp;"Odlazi. Ovog istog časa."
<BR>&nbsp;&nbsp;&nbsp;&nbsp;&nbsp;"Za to ne postoje mogućnosti. Relativna visina na kojoj se nalazi mobil je kilometar i po. Pošto sam dragocen i jedinstveni uređaj, kategorično se protivim..."
<BR>&nbsp;&nbsp;&nbsp;&nbsp;&nbsp;"Izvršavaj!"
<BR>&nbsp;&nbsp;&nbsp;&nbsp;&nbsp;"Razumem."
<BR>&nbsp;&nbsp;&nbsp;&nbsp;&nbsp;Prigušeni zveket metala, u kabinu je uleteo vetar, mobil je počeo da se zanosi.
<BR>&nbsp;&nbsp;&nbsp;&nbsp;&nbsp;Posle toga se otvor automatski zatvorio.
<BR>&nbsp;&nbsp;&nbsp;&nbsp;&nbsp;I pravo preda mnom su se upalile pulsirajuće svetlosti za ateriranje.
<BR>
<BR>&nbsp;&nbsp;&nbsp;&nbsp;&nbsp;Salon je bio prazan. Pojurio sam u sobu Il. Naramak trave na podu. Nigde nikoga. U studiju polutmina i tišina. Atelje je osvetljen - verovatno svetlost gori još od jutra. Najednom me je zapanjila mala mašina u uglu. Na pljosnatom disku su se nalazile noge. Jedna noga je stajala celim stopalom, a druga - samo na prstima. Noge do kolena. I unaokolo - tanke žice krojačkih i raznih drugih manipulatora. Kao da je elastična vodena trava obavila te dečije noge. Poželeo sam da ih dotaknem, činilo mi se da su čvrste i tople. Okrenuo sam se i potrčao. Lift. No, razume se, oni su svi tamo gore.
<BR>&nbsp;&nbsp;&nbsp;&nbsp;&nbsp;Nisam odmah zapazio Džabžu koji je stajao u uglu pred ekranom. Na ekranu su se videle nekakve čudnovate planine, na njihovom fonu se videla crna tačka.
<BR>&nbsp;&nbsp;&nbsp;&nbsp;&nbsp;"Dobro je što si doleteo", rekao je nekakvim bezbojnim glasom. "Sam sam, a planine su pune ljudi."
<BR>&nbsp;&nbsp;&nbsp;&nbsp;&nbsp;Zaustavio sam se, posmatrajući iza njegovih leda nekakvu bubicu, koja se kretala po ekranu.
<BR>&nbsp;&nbsp;&nbsp;&nbsp;&nbsp;"Šta je to?"
<BR>&nbsp;&nbsp;&nbsp;&nbsp;&nbsp;"Tuan."
<BR>&nbsp;&nbsp;&nbsp;&nbsp;&nbsp;Mobil je lebdeo, kružio čas nad jednim mestom, čas je opet pravio veliki krug, priljubljujući se uz one iste planine, ali se stalno vraćao nad veliku udolinu, na čijem se dnu skupljalo nešto blistavo. Verovatno je tako na noćnom ekranu izgledala voda. I najednom sam shvatio koje je to mesto, na koje se tako žudno i neumoljivo vraća jasna tačka mobila.
<BR>&nbsp;&nbsp;&nbsp;&nbsp;&nbsp;Džabža je seo i obuhvatio rukama kolena. Tačka na ekranu je nastavljala da kruži. Verovatno će tako biti do samog jutra.
<BR>&nbsp;&nbsp;&nbsp;&nbsp;&nbsp;"Kako se to desilo?"
<BR>&nbsp;&nbsp;&nbsp;&nbsp;&nbsp;Džabža je načinio napor, i videlo se da nijednom čoveku izuzev meni, to sada ne bi pričao. Ali, znao je da na to imam pravo, da moram to da znam.
<BR>&nbsp;&nbsp;&nbsp;&nbsp;&nbsp;"Ti dečaci su zalutali u kanjonu: mi smo im ne jednom nudili ljude i mehaničare, ali su oni stalno odgovarali da će sami uspeti da izađu sa svim tim na kraj. A danas se u nacionalni park probila nepogoda. Ti znaš kakva je to bila nepogoda. Jezero, koje se nalazilo nad kanjonom, više puta je ispuštalo potoke ogromne snage. Kada se Lakost vratio iz Pariza, bilo je jasno da ljude treba odmah spasavati sa broda. Poslao sam gravioletilice da dignu njihovu kornjaču nad opasnu zonu. Odgovorili su da se dižu sami, i vratili su nazad naše mašine. Njihov brod je lagano krenuo uvis. Tada se vratila Il. Lakost joj je pokazao ekran na kome se jasno videlo jezero. Da su ti klinci videli ono što se tamo dešavalo, teško da bi se odlučili da rizikuju. Ali, oni su se oslonili na svoju razvalinu i ona se, ne podigavši se ni na visinu od sto metara, ponovo spustila na dno kanjona. Naredio sam im da odmah napuste brod i poslao sam mobile, koji svejedno ne bi uspeli da stignu na vreme. Nisam ni zapazio kako je Il izašla."
<BR>&nbsp;&nbsp;&nbsp;&nbsp;&nbsp;Džabža je to govorio tako, kao da se sve to desilo odavno, i da se on sada teško, ali detaljno priseća svih detalja.
<BR>&nbsp;&nbsp;&nbsp;&nbsp;&nbsp;"Ali, primetio ju je Lakost. I odmah je poleteo za njom."
<BR>&nbsp;&nbsp;&nbsp;&nbsp;&nbsp;"Lakost?"
<BR>&nbsp;&nbsp;&nbsp;&nbsp;&nbsp;"Da, Lakost", odgovorio je i shvatio sam šta je time hteo da kaže.
<BR>&nbsp;&nbsp;&nbsp;&nbsp;&nbsp;"Ali, njen mobil je bio jednosed, i uz sve to još i sportski. Bilo je nemoguće sustići ga. Kada je počela da prilazi, potok vode je već jurio kanjonom, i njegovo urlanje su oni tamo čuli... Video sam kako je iskočila i kako ih je ubacila u svoj mobil, i on je jedva uspeo da se digne u vazduh. Lakost nije uspeo da stigne."
<BR>&nbsp;&nbsp;&nbsp;&nbsp;&nbsp;Digao sam pogled sa njega.
<BR>&nbsp;&nbsp;&nbsp;&nbsp;&nbsp;"Da", rekao je. "Tuan i ja smo to videli."
<BR>&nbsp;&nbsp;&nbsp;&nbsp;&nbsp;"Zar nije moglo..."
<BR>&nbsp;&nbsp;&nbsp;&nbsp;&nbsp;"To je bio vodeni zid visok deset metara. Voda, koja je nosila stenje i drveće iščupano sa korenjem. Ljuštura starog broda se raspukla kao jaje. Motor neutrogenskog tipa je radio na prazno, kada je zaštita odletela do đavola i... možemo samo da nagađamo šta se tamo dešavalo. Lakost je bio u blizini. Ekspolozija je razlupala njegov mobil o stenje."
<BR>&nbsp;&nbsp;&nbsp;&nbsp;&nbsp;"Gde je on?"
<BR>&nbsp;&nbsp;&nbsp;&nbsp;&nbsp;"Na Ženevskoj klinici."
<BR>&nbsp;&nbsp;&nbsp;&nbsp;&nbsp;"Da li će preživeti?"
<BR>&nbsp;&nbsp;&nbsp;&nbsp;&nbsp;"Trebalo bi."
<BR>&nbsp;&nbsp;&nbsp;&nbsp;&nbsp;"To je sve, Džabža?"
<BR>&nbsp;&nbsp;&nbsp;&nbsp;&nbsp;"To je sve, Ramone."
<BR>&nbsp;&nbsp;&nbsp;&nbsp;&nbsp;Skočio sam.
<BR>&nbsp;&nbsp;&nbsp;&nbsp;&nbsp;"Sedi. Ljudi iz Mirnog treba da stignu kroz jedan sat. Zameniće nas."
<BR>&nbsp;&nbsp;&nbsp;&nbsp;&nbsp;Sedeli smo ćuteći. Taun se nije vraćao. Lako brundanje je ispunjavalo ogromnu konusnu salu. Ponekad su se na pepeljastim ekranima pojavljivale crne brze kapljice - to su jurili mobili, koje je uputio automatski komandir. I ma koliko da ih je odletelo, na parkingu se uvek nalazio sledeći brod koji je bio spreman da poleti tamo gde je bila potrebna pomoć.
<BR>&nbsp;&nbsp;&nbsp;&nbsp;&nbsp;I još su sedela dva čoveka, mirna i ravnodušna na prvi pogled. Njihov red će nastupiti onda kada bude nemoćna i najsavršenija, najsavremenija mašina. Tada će jedan od njih ustati i odleteti. I, ako je potrebno, za njim će krenuti drugi.
<BR>&nbsp;&nbsp;&nbsp;&nbsp;&nbsp;Ali, za sada takva neophodnost nije postojala.
<BR>&nbsp;&nbsp;&nbsp;&nbsp;&nbsp;Nije postojala ni onda, kada su konačno stigla četiri ćutljiva, uzdržana momka u radnim trikoima. Džabža je sa njima poluglasno govorio. Posle mi je prišao:
<BR>&nbsp;&nbsp;&nbsp;&nbsp;&nbsp;"Ostaćeš ovde?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"U Jegerhauen?"
<BR>&nbsp;&nbsp;&nbsp;&nbsp;&nbsp;Čini mi se da sam se osmehnuo.
<BR>&nbsp;&nbsp;&nbsp;&nbsp;&nbsp;"Samo ne tamo. Tvoj mobil nema zaštitni sloj."
<BR>&nbsp;&nbsp;&nbsp;&nbsp;&nbsp;"Ne boj se. Jednostavno ću poleteti...", neodređeno sam mahnuo rukom nekuda nadole. "I onda moram da stignem na ono ostrvo... Kako se ono zvaše? Nije ni važno. Komitet 'Overatora'."
<BR>&nbsp;&nbsp;&nbsp;&nbsp;&nbsp;"Moraš?" upitao me je Džabža.
<BR>&nbsp;&nbsp;&nbsp;&nbsp;&nbsp;"Moram da živim onako, kako je živela ona. A ona je znala. Ako to ne uradim, smatraću da sam kukavica."
<BR>&nbsp;&nbsp;&nbsp;&nbsp;&nbsp;"Ti nikada nećeš biti kukavica, Ramone. Jer te ona inače ne bi volela."
<BR>&nbsp;&nbsp;&nbsp;&nbsp;&nbsp;"Znao si?"
<BR>&nbsp;&nbsp;&nbsp;&nbsp;&nbsp;"Video sam."
<BR>&nbsp;&nbsp;&nbsp;&nbsp;&nbsp;Izašli smo na parking ispred zgrade. Dva mobila su stajala kao psi-čuvari, spremni da skoče u pomrčinu.
<BR>&nbsp;&nbsp;&nbsp;&nbsp;&nbsp;"Da li odista moraš to da saznaš?" lagano je, odmeravajući svaku reč, progovorio Džabža.
<BR>&nbsp;&nbsp;&nbsp;&nbsp;&nbsp;Nisam odgovorio. Džabža je klimnuo glavom i krenuo prema mobilu.
<BR>&nbsp;&nbsp;&nbsp;&nbsp;&nbsp;"Ti takođe letiš?"
<BR>&nbsp;&nbsp;&nbsp;&nbsp;&nbsp;"Idem kod Lakosta", Džabža je poćutao, gledajući nadole. "Sećaš se, pitao si zašto postoji Koliba?"
<BR>&nbsp;&nbsp;&nbsp;&nbsp;&nbsp;Kako da se nisam sećao?
<BR>&nbsp;&nbsp;&nbsp;&nbsp;&nbsp;"Da se ljudima ne desi ono, što se desilo njemu. Zbogom, Ramone."
<BR>&nbsp;&nbsp;&nbsp;&nbsp;&nbsp;"Zbogom, Džabža."
<BR>&nbsp;&nbsp;&nbsp;&nbsp;&nbsp;Teško se oslonio o mobil, tako da su kola počela da se zanose. Posle se okrenuo prema meni:
<BR>&nbsp;&nbsp;&nbsp;&nbsp;&nbsp;"Odletela je - odavde."
<BR>&nbsp;&nbsp;&nbsp;&nbsp;&nbsp;Vrata otvora su se zatvorila, mobil je poleteo sa mesta i nestao u pomrčini.
<BR>&nbsp;&nbsp;&nbsp;&nbsp;&nbsp;Odletela je odavde.
<BR>&nbsp;&nbsp;&nbsp;&nbsp;&nbsp;Nisam morao čak ni da zatvorim oči da bih video: naginje se nad ekranom, evo, okreće se i ide - ne trči, već jednostavno ide jako brzo. Ide lako i brzo, kako može da se ide u susret smrti, kada na nju uopšte - uopše ne misliš, jer je najvažnije - uspeti, spasti nekoga drugoga. I veliko znanje, koje je doneo 'Overator', nema nikakav drugi značaj.
<BR>&nbsp;&nbsp;&nbsp;&nbsp;&nbsp;Prolazila je pored mene, i video sam - čak se nije toga ni setila. Prolazila je pored mene po deseti, dvadeseti, stoti put, sve dok nisam osetio da je čestica njene lakoće i brzine prešla na mene.
<BR>&nbsp;&nbsp;&nbsp;&nbsp;&nbsp;Nagao sam se nad alfograf. Komitet 'Overatora'... "Da li odista moraš to da saznaš?." Ne, meni to nije bilo potrebno. Odredio sam kurs prema maloj kibernetičkoj stanici na obali Bajkala. Mobil se odvojio od parkinga i pojurio nadole.
<BR>&nbsp;&nbsp;&nbsp;&nbsp;&nbsp;Okrenuo sam se. Mesec je upravo izlazio iza planine, i crna silueta padine, posrebrena po samoj ivici, fantastičnom brzinom nestajala je negde iza mene. Gromade građevina, koje su opojasavale vrh, sada su se videle kao jedva primetne uzvišice. Kontura mi se učinila poznatom.
<BR>&nbsp;&nbsp;&nbsp;&nbsp;&nbsp;Prema vrhu se po strmoj padini verao leopard... Bio je već mrtav, ali je još puzio, pokretan onom neumoljivom voljom za životom kojom ga je nadario čovek umesto odbačenog instinkta smrti.
</P></TD></TR></TABLE>
</CENTER>
</BODY>
</HTML>
