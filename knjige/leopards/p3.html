<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Probudio sam se od toga, što je mesec isplovio i sijao mi pravo u lice. Probudio sam se i nisam otvarao oči, već sam razgledao kratke prave trake, koje su se sa neumoljivom sporošću kretale sa leva u desno u dubini mojih zatvorenih kapaka. Te trake su u prvi mah bile srebrnaste, ali veoma teške; lagano su počele da dobijaju tešku vatrastu boju metala koji se topi. Najednom su poletele sa mesta i pojurile, počele da trepere, kao da su se uplašile mog pažljivog razgledanja. Nisam izdržao i otvorio sam oči - to je jednostavno bila mesečina, ali sam se najednom setio nekakvog gadnog izraza koji sam pročitao u jednoj starinskoj knjizi još tamo, na vasionskoj stanici, ali nikako nisam mogao da shvatim šta to znači: 'Odsjaj kame'. Pokušao sam da ponovim taj izraz nekoliko puta uzastopce, ali se od toga smisao udaljio još više od mene, rastvorio se u prodornom sazvučju i zujanju... Shvatio sam da stvar nije u tom neodgonetnutom smislu dve-tri glupe reči, već da se desilo nešto nepopravljivo, jezivo do nemogućnosti... I kao avetinjski spas, dizale su se iz crnog jelovog svog podnožja zasnežene planine. Setio sam se da sam hteo da odem tamo, i brzo sam ustao. I tek tada sam shvatio da nisam sam.
<BR>&nbsp;&nbsp;&nbsp;&nbsp;&nbsp;Čak se nisam ni začudio što sam zaboravio na nju. Začudio sam se tome, što je ona spavala. A spavala je jako mirno, na desnom boku, podmetnuvši ruku pod obraz. Kada bih znao ono, što zna ona, i kada bih uz sve to bio žena, radio bih sve drugo, samo ne bih spavao. Nadneo sam se nad Sanu. Ali, zaboravio sam da ljude koji spavaju čovek ne sme pažljivo da posmatra. Odavno nisam imao prilike da posmatram ljude koji spavaju. Njene obrve su se trgle, i ona je počela da se budi isto tako sporo i teško, kao i ja. Tada sam se preplašio da će se, evo sada, ovoga časa, konačno, probuditi, i da će se odmah setiti onoga... Nagao sam se još niže i počeo da čekam kada će otvoriti oči. Otvorila ih je, i ja sam počeo da je ljubim, ne dajući joj ni da misli, ni da govori. Lagano me je odgurnula, ali me je odmah povukla nazad i naterala me da spustim glavu na jastuk. Posle mi je stavila ruku na oči i držala je tako, sve dok nije osetila da sam ih zatvorio. Tada je i ona ponovo legla na bok, pedantno stavila ruku pod obraz, i začuo sam da je njeno disanje tog istog časa postalo tiho i ujednačeno. Spavala je. Sve je bilo pravilno - spavala je, ja sam bio pored nje i čuvao je.
<BR>
<BR>&nbsp;&nbsp;&nbsp;&nbsp;&nbsp;Probudio sam se u zoru, probudio lako i brzo, probudio miran i siguran, jer sam znao šta sada treba da radim. Moram svakodnevno, svakog trena da se predajem Sani. Kako to da uradim, to više nije bilo važno. Onako, kako to ona sama bude želela. Sada, dok ona još spava, treba usredsrediti misli i smisliti kako proživeti taj dan, prvi dan ove godine. I čak ako ih je preostalo još sasvim malo, tih dana, svaki od njih mora na svoj način da bude mudar i predivan. Nehotice sam se osvrnuo i bacio pogled na Sanu - posmatrala me je pažljivo - pravila se samo, jer je u stvari gledala negde kroz mene, sa onom usredsređenošću i rasejanošću, koje se javljaju, ako dugo zuriš u jednu tačku. Znači, već se odavno probudila.
<BR>&nbsp;&nbsp;&nbsp;&nbsp;&nbsp;"Dobro jutro", rekao sam. "Zašto me nisi pozvala čim si se probudila?"
<BR>&nbsp;&nbsp;&nbsp;&nbsp;&nbsp;"Dobro jutro", odgovorila je isto onako mirno, kako je govorila i sinoć. "Prvo si spavao, a šest sati sna ti je ipak neophodno. Posle si razmišljao - nisam mogla da ti smetam, jer ćeš sada jako mnogo misliti, a neracionalno je trošiti na to dnevno vreme. Moraš da radiš. Da učiš da radiš. Da radiš brzo. Ne zaboravi da smo do onog ritma života, koji te je, u to nema sumnje, zapanjio, došli za samo jedanaest godina. Ti ćeš imati mnogo manje vremena, ali ću ti ja pomoći."
<BR>&nbsp;&nbsp;&nbsp;&nbsp;&nbsp;Zagrcnuo sam se, jer joj umalo nisam glasno viknuo: 'Dosta!'
<BR>&nbsp;&nbsp;&nbsp;&nbsp;&nbsp;Nalaktila se i zamrla za tren, kao čovek koji čini napor da bi ustao. I najednom sam shvatio da su sav taj njen mir, sve te njene pravilne, suve rečenice, sva ta logika - da je to samo slaba zaštita od mog sažaljenja. Unutar mene se nešto preokrenulo.
<BR>&nbsp;&nbsp;&nbsp;&nbsp;&nbsp;"Lezi", rekao sam joj što sam mogao ledenijim glasom, da je ne povredim svojom netraženom brižljivošću, "pripremiću doručak."
<BR>&nbsp;&nbsp;&nbsp;&nbsp;&nbsp;Želeo sam da radim sve za nju lično, svojim rukama. I još sam hteo da pitam, pitam, pitam - a nikako nisam mogao da shvatim ono najvažnije: ko je to dopustio da za te podatke saznaju ljudi? Shvatao sam otprilike šta se to dešava sa Sanom i u glavi mi se sve vrtelo, kada sam zamislio da se još stotine, hiljada ljudi, ledeći se od najobičnijeg ljudskog straha, isto tako bude prvog dana nove godine - njihove godine.
<BR>&nbsp;&nbsp;&nbsp;&nbsp;&nbsp;Nisam mogao da shvatim - zašto su to uradili, zašto nisu uništili prokleti brod zajedno sa svom gomilom tih nepotrebnih i tako mučnih podataka - ali sam se bojao da ću joj naneti bol, podsećajući je na ono od juče. Nadneo sam se nad nju, kao da sam želeo da je pokrijem, sačuvam od nekakvog nehotičnog bola, i ćutao sam, i ona mi se osmehnula pređašnjim mladalačkim osmehom i počela da češlja nagore svoju tešku kosu. Digla ju je visoko nad glavom, brzim, naviknutim pokretom je namotala na ruku i počela da je kači uskim šnalama od tamnosivog metala. Zaboravio sam na sve na ovom svetu; sedeo sam i gledao kako to ona radi, a kada me je ponovo pogledala, samo sam lako slegao ramenima kao da sam tražio izvinjenje za svoju radoznalost. Tako sam mnogo razmišljao o Sani, hiljadu puta sam zamišljao kako ona korača i kako naginje glavu jedva malo udesno, i kako se oblači, i još mnogo drugih stvari ali nikada nisam mogao da zamislim kako se češlja, jednostavno zato što to ranije preda mnom nikada nije ni radila. Uopšte se nisam sećao toga da se žene češljaju. Zato sam se i čudio njenim pokretima, pomalo mehaničkim, automatskim, a istovremeno beskonačno drevnim, čak bih rekao - ritualnim, kao pomalo uglaste, naviknute poze indijanskih devojaka-vračeva na starim minijaturama.
<BR>&nbsp;&nbsp;&nbsp;&nbsp;&nbsp;"Boj!" pozvala je Sana.
<BR>&nbsp;&nbsp;&nbsp;&nbsp;&nbsp;Pedel se dokotrljao, kao jasno sunce, bacajući zlataste mrlje na beli pod. Sana je navukla ćebe do same brade.
<BR>&nbsp;&nbsp;&nbsp;&nbsp;&nbsp;"Dobro jutro", rekla je Pedelu. "Moj doručak i ono što poruči Ramon."
<BR>&nbsp;&nbsp;&nbsp;&nbsp;&nbsp;"Pozdrav, zlato moje", nasmejalo me je da se Sana odnosila prema njemu kao prema pravom muškarcu. "Meni to isto, samo jedan komad mesa više, i to malo veći, po tvom ukusu."
<BR>&nbsp;&nbsp;&nbsp;&nbsp;&nbsp;"Ne znam ukus mesa."
<BR>&nbsp;&nbsp;&nbsp;&nbsp;&nbsp;"Prelistaj gastronomski almanah i još nešto od drevnih knjiga, ako ništa drugo, a ono o Lukulovim gozbama. Ako su te već postavili meni za dadilju, onda ti je potrebno da savladaš kurs gurmanstva."
<BR>&nbsp;&nbsp;&nbsp;&nbsp;&nbsp;"Zahvaljujem se. Zapamtio sam."
<BR>&nbsp;&nbsp;&nbsp;&nbsp;&nbsp;Pedel je, ne okrećući se, odjurio nekuda postrance. Sanine veđe su pokazivale niski stepen besa. I to mi je nekakva skala raspoloženja! I zar je morala da zove tog zglobovitog, kada sam se spremao da sve sam uradim? Odjednom mi se učinilo da je Pedel ogromna zlatasta kraba. Živi pored tebe takvo, na prvi pogled potpuno bezopasno čudovište, krotko podnosi tvoje grubosti, donosi ti kafu, proračunava sheme, a posle suprotno svim zakonima robotehnike, jednog predivnog dana otvara svoja čelična klešta i...
<BR>&nbsp;&nbsp;&nbsp;&nbsp;&nbsp;"Sana, pošalji ga negde što dalje. Želim da za tebe sve radim sam. Da te hranim. Oblačim. Da te nosim na rukama. Hoćeš li kod mene na ruke?"
<BR>&nbsp;&nbsp;&nbsp;&nbsp;&nbsp;"Izgubio bi suviše mnogo vremena. Doručak se dostavlja iz centralne naseobine, a ona je odavde udaljena sedam kilometara."
<BR>&nbsp;&nbsp;&nbsp;&nbsp;&nbsp;"Svi ste vi sada postali fanatici vremena. Čak i opasniji od Pateri Pata."
<BR>&nbsp;&nbsp;&nbsp;&nbsp;&nbsp;Progutavši na brzu ruku skoro sve, što nam je doneo šestoruki stjuard, ustali smo i pogledali jedno drugo.
<BR>&nbsp;&nbsp;&nbsp;&nbsp;&nbsp;"Ti moraš...", počela je Sana.
<BR>&nbsp;&nbsp;&nbsp;&nbsp;&nbsp;Da. Bio sam obavezan. Bio sam obavezan prema svima. Pre svega - njoj. I jedino što sam još hteo - to je da plaćam moj dug onim novcem, koji sam izaberem. Više ništa na svetu nisam smeo da želim...
<BR>&nbsp;&nbsp;&nbsp;&nbsp;&nbsp;"...a sada je naša grupa - naša, jer si ti uključen u nju kao mehaničar za kiberuređaje - prišla stvaranju sigma-kida, to jest kibernetičkog dijagnostičara, koji bi određivao nivo povrede organizma sigma-zracima, koji nastaju u trenutku kada bilo koje materijalno telo ostvari suprotni prelazak Erbera. Kid - to će za sada, razume se, biti stacionarni uređaj - mora da razradi takođe i sistem upozoravanja za slučaj nepredviđenog sigma-udarca, i da predloži metodiku lečenja, iako se tim pitanjem paralelno bave Elefantus i Pateri Pat."
<BR>&nbsp;&nbsp;&nbsp;&nbsp;&nbsp;Sve je to bilo odista divno, naročito ako se uzme u obzir da nijedan pribor nije uspeo da zabeleži te zagonetne zrake, i o njima je na taj način moglo da se sudi samo po sekundarnim efektima. Ali mene su sada malo interesovale tehničke poteškoće. Nisam mogao da shvatim: kome je potrebno ponavljanje tog eksperimenta. Ukoliko sam dobro shvatio Sanu, 'Overator' je doneo podatke samo o onim ljudima, koji su u momentu njegovog lansiranja živeli na Zemlji. Znači, sledeće pokoljenje je oslobođeno tih iznenađenja poludele mašine. Zašto ponavljati sve iznova?
<BR>&nbsp;&nbsp;&nbsp;&nbsp;&nbsp;Trebalo je pronaći Elefantusa - sa Sanom o tome nisam mogao da govorim, a da odletim od nje, da bih pokušao sve sam da shvatim - pogotovu...
<BR>&nbsp;&nbsp;&nbsp;&nbsp;&nbsp;"...i sastavi spisak knjiga, traka i snimaka žica, koje mogu da ti budu potrebni. Jegerhauen ne poseduje neku veliku biblioteku. Ako ti nešto bude bilo potrebno pozovi me, ne gubi vreme na samostalna istraživanja."
<BR>&nbsp;&nbsp;&nbsp;&nbsp;&nbsp;"A možda ćemo ipak raditi zajedno?"
<BR>&nbsp;&nbsp;&nbsp;&nbsp;&nbsp;"Kada to bude neophodno. Ali navikavaj se na to da neću biti sa tobom."
<BR>&nbsp;&nbsp;&nbsp;&nbsp;&nbsp;Kao da sam se navikao da budem sa njom!
<BR>&nbsp;&nbsp;&nbsp;&nbsp;&nbsp;Pošto pri ruci nisam imao katalog, morao sam da postavljam pitanja koja su me interesovala. Trudio sam se da što jasnije ograničim svaku temu, kako spisak potrebnih priručnika ne bi bio suviše veliki. Ne dao bog da naiđem na suviše usrdnog 'gnoma', koji će izvršavati svaku moju porudžbinu, i koji odluči da osvetli svako pitanje još malo pa od Adama naovamo. Tada će cela moja godina - naša godina - otići samo na upoznavanje sa literaturom. Bio sam se već pristojno zamorio i počeo sam da se gubim. Svaki čas sam morao da isključujem moj biodiktafon, kako ovaj ne bi registrovao misli koje nisu imale veze sa poslom. Ne, tako neću nikuda stići. Kako bi bilo da se obratim kolegijumu Sna i Odmora i zatražim godinu dana bez sna? Ali takva dozvola je davana samo u izuzetnim slučajevima - ipak su još suviše štetni bili preparati, koji su održavali čoveka u stanju neprekidnog budnog stanja. Kasnije je sve to ostavljalo teške posledice na čoveka. Mene se to nije mnogo ticalo, ali sam znao kako će kolegijum da oceni moju želju da provedem godinu dana sa čovekom, koji je imao pravo na mene celog, u celosti, sve do poslednjeg mog minuta. Jer, takvih slučajeva sigurno nije bilo malo. Nisam mogao ni o čemu da donosim sud, jer je na Zemlji, za vreme mog odsustvovanja, došlo do prenagle promene ocene svih stvari i pojmova. Ako se pred moj odlazak sve merilo energijom, onda su sada mera za sve bile godine i minuti. Tako je sigurno bilo i sa onim kosmonautima, koji su u davna vremena napustili na Zemlji carstvo novca, a vratili se u svet gde je sad vrednost svake stvari određivana samo energijom utrošenom za njenu proizvodnju. Tokom vremena energija je počela da gubi vrednost, i u momentu mog odlaska, samo u takvim slučajevima, kao što je lansiranje 'Overatora', postavljano je pitanje o skupoći ovog ili onog eksperimenta. Sa oslobađanjem unutarelektronske energije, pa još i sa sposobnošću da se ona kondenzuje, ta mera vrednosti je sasvim nestala. I za vreme mog odsustvovanja na Zemlji se pojavilo novo merilo, najstabilnije i najsigurnije - vreme. Ako su nekada za zlato kupovane stvari, rad, energija, sada je vreme moglo da oceni bukvalno sve. Čak i osećanja. I to je bila najsigurnija moneta, ali za nju ništa nije moglo da se kupi - bio sam spreman da svim svojim vremenom platim svoju Sanu - nisam mogao. To je ostajala jedina bajka, koju nije čovek u stvarnosti ovaplotio. Pa kog su mi onda vraga bili potrebni svi ti leteći tepisi i čaršavi za odbranu.
<BR>&nbsp;&nbsp;&nbsp;&nbsp;&nbsp;"Sana!" povikao sam. "U koliko će sati biti ručak?"
<BR>&nbsp;&nbsp;&nbsp;&nbsp;&nbsp;Sana se pojavila na pragu. Na njenom čelu se plavila mijalska traka biodiktafona.
<BR>&nbsp;&nbsp;&nbsp;&nbsp;&nbsp;"Da li je već vreme za ručak?"
<BR>&nbsp;&nbsp;&nbsp;&nbsp;&nbsp;"Još dvadeset minuta. Ne treba praviti izuzetke već prvog dana. Neka sve bude onako kako je ovde već uvedeno."
<BR>&nbsp;&nbsp;&nbsp;&nbsp;&nbsp;"A ko je to uveo? Elefantus?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Znači - Pateri Pat.
<BR>&nbsp;&nbsp;&nbsp;&nbsp;&nbsp;U međuvremenu se iza vrata začulo zveckanje posuđa - tamo je sigurno Pedel već postavljao sto. Najednom sam zamislio kako ćemo sedeti jedno preko puta drugog za belosnežnim stolom u toj ogromnoj, oblivenoj ledenom svetlošću prostoriji...
<BR>&nbsp;&nbsp;&nbsp;&nbsp;&nbsp;"Mogu li da vidim doktora Eliju?"
<BR>&nbsp;&nbsp;&nbsp;&nbsp;&nbsp;"Razume se. Nešto ti nije jasno?"
<BR>&nbsp;&nbsp;&nbsp;&nbsp;&nbsp;"Ma ne, ali zar ne bismo mogli da ručamo zajedno, kao i ranije?"
<BR>&nbsp;&nbsp;&nbsp;&nbsp;&nbsp;"Mislila sam da si sačuvao antipatiju prema Pateri Patu."
<BR>&nbsp;&nbsp;&nbsp;&nbsp;&nbsp;"Gluposti. On mi ne kvari apetit. A zar ga Elefantus nije oterao?"
<BR>&nbsp;&nbsp;&nbsp;&nbsp;&nbsp;"Pateri Pat je - svetla glava. Doktoru Eliji je mnogo stalo do njega."
<BR>&nbsp;&nbsp;&nbsp;&nbsp;&nbsp;Slegao sam ramenima.
<BR>&nbsp;&nbsp;&nbsp;&nbsp;&nbsp;"Večeraćemo zajedno." Sana je nestala.
<BR>&nbsp;&nbsp;&nbsp;&nbsp;&nbsp;Oh, i ti odnosi, kada ti se deset puta dnevno podvlači da će svaka, i najmanja tvoja želja biti ispunjena, a u stvari ti se nameće sve, do poslednje glupave knjižice, do najnevažnijeg servis-aparata za prikupljanje opušaka. Čak su i mog Pedela unakazili navodno da bi mi više odgovarao. Osvrnuo sam se oko sebe po sobi. Belo sa zlatom. Pa još kakav samo stil! - kao divan blagorodni drevni ampir. Po koji se put već vraćaju na to? Šesti ili sedmi. Kakva netalentovanost! Svojih ideja nemaju dovoljno. I moju metalnu stolicu su uobličili kao šta to? Sasvim nedavno sam negde video tu istu, tamnu tešku boju. I nikako nisam mogao da se prisetim gde sam je to video.
<BR>&nbsp;&nbsp;&nbsp;&nbsp;&nbsp;U međuvremenu su se vrata otvorila i Pedel je, kao i obično, uneo ovalan sto za ručavanje, na kome su se nalazile prozračne kutije sa hranom. Vešto ih je otvarao i njihovu sadržinu stavljao u tanjire.
<BR>&nbsp;&nbsp;&nbsp;&nbsp;&nbsp;"Konzerve?" upitao sam.
<BR>&nbsp;&nbsp;&nbsp;&nbsp;&nbsp;Toliko sam se navikao na konzerve, da bi bilo odista teško reći da su mi dojadile.
<BR>&nbsp;&nbsp;&nbsp;&nbsp;&nbsp;Sana je izašla u beloj dnevnoj haljini.
<BR>&nbsp;&nbsp;&nbsp;&nbsp;&nbsp;"Ne, rekla je sedajući. Sve je sveže. Priprema se u centralnoj naseobini svakih nedelju dana. Uzgred budi rečeno, sastavi sebi jelovnik za sledećih deset dana."
<BR>&nbsp;&nbsp;&nbsp;&nbsp;&nbsp;"Preuzmi to ti, ako ti nije teško."
<BR>&nbsp;&nbsp;&nbsp;&nbsp;&nbsp;Sagla je glavu. Čini se da sam joj pričinio zadovoljstvo.
<BR>&nbsp;&nbsp;&nbsp;&nbsp;&nbsp;"I onda, znaš li, mesečina mi smeta da spavam. Napravi nekakvo čudo da mesec nestane."
<BR>&nbsp;&nbsp;&nbsp;&nbsp;&nbsp;Pogledala me je skoro sa zahvalnošću.
<BR>&nbsp;&nbsp;&nbsp;&nbsp;&nbsp;"Narediću da ti se tavanica noću zamračuje. Da li će ti to odgovarati?"
<BR>&nbsp;&nbsp;&nbsp;&nbsp;&nbsp;"Ne zahtevam anihilaciju celokupne mesečeve mase. U potpunosti bi mi odgovaralo i lokalno čudo."
<BR>&nbsp;&nbsp;&nbsp;&nbsp;&nbsp;Aha, i evo i 'Sezame, otvori se!' Sada će sve biti jednostavno.
<BR>&nbsp;&nbsp;&nbsp;&nbsp;&nbsp;Drugu polovinu dana sam radio sa Pedelom. Povremeno sam osećao uznemirenost, prilazio sam vratima i bacao pogled da vidim šta radi Sana. Ona je do same pomrčine sedela u dubokoj fotelji, ne skidajući sa čela mijalsku traku i ne skidajući ruku sa kontaktne tipke biodiktafona. Ali instrumente pribora nisam mogao da vidim, i nisam znao da li diktira ili jednostavno tek onako sedi, predajući se svojim mislima. Nekako bejah sklon da posumnjam u ovo drugo.
<BR>&nbsp;&nbsp;&nbsp;&nbsp;&nbsp;Na kraju sam i ja seo u fotelju, zamolio Pedela da me ostavi na miru i stavio na čelo mijalsku traku. Izgledao sam odista jako pametno - za slučaj ako bi se Sana neočekivano pojavila u sobi - tako da sam mirno mogao da se predam neradu. U uglu se nečujno muvao Pedel - njemu su, izgleda, pale napamet nekakve ideje o shemi naše buduće mašine, i on joj je sada davao kompaktniji izgled. Stalno sam ga posmatrao i pokušavao da odgonetnem zašto je bio obojen u tu tamnu, gotovo mrku bronzanu boju. Želeo sam još nešto da pojedem.
<BR>&nbsp;&nbsp;&nbsp;&nbsp;&nbsp;"Pedel", rekao sam, "donesi mi da nešto gricnem, ako je ostalo od ručka."
<BR>&nbsp;&nbsp;&nbsp;&nbsp;&nbsp;"Razumem. Grickanje. Odmah ću doneti."
<BR>&nbsp;&nbsp;&nbsp;&nbsp;&nbsp;Ko mu ga zna kada ćemo da večeramo, a ja sam navikao da stalno nešto grickam. U stvari, to je bila jedina razonoda koja mi je bila dostupna tamo, na vasionskoj stanici. Ako ne računamo, prirodno, knjige. A knjige - to je nešto nalik na platonsku ljubav; ma koliko da se čovek trudio da njihov spisak proširi, svejedno ti pri dugotrajnom čitanju ostaje utisak da se baviš nečim jednim te istim, prijatnim istina, ali isto tako i nerealnim. Druga je stvar - hrana. To je - strast koja može da se zadovolji. Namerno sam tri-četiri dana držao mlečnu ili voćnu dijetu, a posle sam priređivao pravu gozbu sa polusirovim mesom, koje je stajalo u sirćetu i vinu. Likarbusni orasi i konzervirani rakovi su takođe ostavili na mene neizbrisiv utisak. A zašto sam ja, u stvari; ovde? Trebalo bi da odem pravo na Veneru i postanem tamo direktor-kontrolor nekakve voćno-prerađivačke stanice, ili ako je već tako neophodno sačuvati svoju profesiju, mogao bih tamo da popravljam robote za berbu oraha ili za lov na leteće tunce. A kažu da na Veneri još postoje kreteni, koji čuvaju guske. To su oni, koji su apsolutno neizlečivi od samog rođenja. To je prava blagodet! Plavičaste livade; prefinjeni, kao ledena ljuštura maleni ribnjaci pod širokim krošnjama drveća i čovek može jednostavno da uzme elastičan prutić i zamisli da je golonogi dečačić, koji čuva antičke guske, koje tresu debelim stražnjicama u čast predivne boginje. Iako bismo čak stvari posmatrali bez antike i bez predivnih boginja onda bi mi sada i najmršavija guska bila sto puta draža od svih mnogorukih i fantastičkih kibera, isključujući, razume se, Pedela.
<BR>&nbsp;&nbsp;&nbsp;&nbsp;&nbsp;"Slušaj", upitao sam ga, "šta si mi to podmetnuo?"
<BR>&nbsp;&nbsp;&nbsp;&nbsp;&nbsp;"Organska, prirodna kobasica podvrgnuta pritisku od šest atmosfera na temperaturi od minus osamdeset stepeni."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Prema prethodnim proračunima, može da se žvaće od sat i po do tri."
<BR>&nbsp;&nbsp;&nbsp;&nbsp;&nbsp;"Ah, zlato moje!" pogledao sam ga oduševljeno. Kako mi je on nedostajao tamo, na kosmičkoj stanici! Ne samo njegove ruke ili glave, već ova brižljivost, nespretna, ali topla - srca, šta li? Zašto nijedan od onih 'gnomova' koje sam stvorio i sam programirao nije ličio na Pedela? Uostalom, odgovor se nameće sam po sebi: upravo zbog toga, što sam ih pravio sam za sebe. A Pedela su za mene programirali drugi ljudi. Sana. To je njena toplina, njena brižljivost živela u metalnoj kutiji mnogoruke mašine. Eto tako. Ma o čemu mislio - krug se zatvarao i sve se vraćalo na jedno te isto - na moju Sanu.
<BR>&nbsp;&nbsp;&nbsp;&nbsp;&nbsp;Stresao sam se kao pače, i kao krivac osvrnuo oko sebe. Ne. Čak i kada bi me Sana držala na oku, ona bi bila sigurna da rešavam jedan od problema kiberdijagnostike. A ja u stvari ličim na učenika, koji pod udžbenikom krije avanturističku knjižicu. A sama Sana? Pa ona takođe ne radi. Najednom sam poželeo da je iznenada uhvatim. Na vrhovima prstiju sam otišao u njen kabinet i nagao se nad nju. Pa da, pribor je bio isključen i ona nije načinila nijedan pokret da bi ga uključila.
<BR>&nbsp;&nbsp;&nbsp;&nbsp;&nbsp;"Aha", rekao sam, sedajući na ručku njene fotelje. "Nastanak eksploatacije. Jedan radi, a drugi ga tera da radi." Pogledala me je sa onom mirnoćom, kojom se obično tako vešto krije bespomoćnost.
<BR>&nbsp;&nbsp;&nbsp;&nbsp;&nbsp;"Retko kada koristim biodiktafon. To jest, želim da kažem da ga ne uključujem, sve dok ne postignem jednu formulaciju cele misli. Tek tada diktiram. Znam da se ti oslanjaš na stilistiku automata, ali ti imaš još mnogo vremena ispred sebe, i one tvoje primedbe, koje ćeš sačuvati za budućnost, uvek ćeš moći da doteraš."
<BR>&nbsp;&nbsp;&nbsp;&nbsp;&nbsp;Eto ti na, dobio sam svoje. Ne lovi, ne gledaj. Ako se ona pravi da radi, onda to znači da to treba tako i prihvatiti. Jer, ja sam upravo tog jutra odlučio da se odreknem svih tih dečačkih šala!
<BR>&nbsp;&nbsp;&nbsp;&nbsp;&nbsp;"Nemam ništa protiv toga da sediš kraj tog sanduka", spasavao sam situaciju. "Tim pre, što ti ova plava traka dobro stoji. Nešto nalik na to, čini se, nosile su i Vestalke. Samo ne od tako savremenog materijala, već od belog lana."
<BR>&nbsp;&nbsp;&nbsp;&nbsp;&nbsp;Sana je digla veđe - znači, ponovo sam govorio gluposti oh i to kakve samo gluposti!
<BR>&nbsp;&nbsp;&nbsp;&nbsp;&nbsp;"Moram da primetim da povratnu vezu na našoj mašini nepotrebno projektuješ. Ona će samo učiniti da konstrukcija bude teža, a koristi od toga neće biti nikakve. Razume se, to je samo moje mišljenje, i ti imaš sva prava da se sa njim ne složiš."
<BR>&nbsp;&nbsp;&nbsp;&nbsp;&nbsp;Pažljivo sam je pogledao. Iza te rečenice jasno sam čuo - 'Jer, ti uskoro nećeš biti vezan mojim kapricima...'
<BR>&nbsp;&nbsp;&nbsp;&nbsp;&nbsp;I nikako nisam mogao da shvatim od čega je polazio taj podtekst - od njenih tužnih, večernjih očiju, ili od mene samoga? Đavo ga odneo, pa moram da zaboravim, moram da nateram sebe da zaboravim na to; ako mi ne uspe - ona će ranije ili kasnije pročitati moje misli. A to su odista tužne misli - kada stalno misliš na to, da eto, gubiš beskonačno dragog, jedinog dragog čoveka - a ništa ne možeš da uradiš. I ponovo razmišljaš i razmišljaš stalno o jednom te istom i razmišljaš tako mnogo, da već stičeš utisak da nešto radiš.
<BR>&nbsp;&nbsp;&nbsp;&nbsp;&nbsp;Sana je stavila dva prsta na široku tipku ultrakratkog fona. Nekoliko sekundi je tako sedela, a onda je isključila pribor i skinula fonoklipseve.
<BR>&nbsp;&nbsp;&nbsp;&nbsp;&nbsp;"Čekaju nas."
<BR>&nbsp;&nbsp;&nbsp;&nbsp;&nbsp;Na moje veliko čuđenje, u mobilu je bio i Pedel.
<BR>&nbsp;&nbsp;&nbsp;&nbsp;&nbsp;"Šta je to - lakej na putu, ili u njegov program ulazi i večera?"
<BR>&nbsp;&nbsp;&nbsp;&nbsp;&nbsp;Sana se zbunila. Prema svemu se videlo da ne može tako jednostavno da govori o Pedelu u njegovoj prisutnosti.
<BR>&nbsp;&nbsp;&nbsp;&nbsp;&nbsp;"Mogao bi, dragoviću, i da odmoriš", rekao sam mu i isključio deo zvučnih i vidnih centara. Pedel se, kao ogromna kraba, skamenio u zadnjem delu automobila, samo su mu se ruke povremeno tresle, lako dotičući zidove. Izgledao je zadovoljan i uvređen.
<BR>&nbsp;&nbsp;&nbsp;&nbsp;&nbsp;"No, pa šta ćemo?" upitao sam je.
<BR>&nbsp;&nbsp;&nbsp;&nbsp;&nbsp;"Mislila sam da će ti biti prijatno ako nas bude pratio."
<BR>&nbsp;&nbsp;&nbsp;&nbsp;&nbsp;"Do đavola pratioci", rekao sam. "Hoću da budem sa tobom. Samo sa tobom. Do đavola svi ti 'treći'."
<BR>&nbsp;&nbsp;&nbsp;&nbsp;&nbsp;Osmehnula se zahvalno i stidljivo:
<BR>&nbsp;&nbsp;&nbsp;&nbsp;&nbsp;"Jednostavno mi se učinilo da ga voliš."
<BR>&nbsp;&nbsp;&nbsp;&nbsp;&nbsp;Iskolačio sam oči. Samo je još to nedostajalo! Mogao bih još da shvatim kada bi me optužili da volim rasnog psa - i robota... Uostalom, nikada nisam voleo ljude, koji su se prema svojim životinjama odnosili kao prema sebi ravnima; oni su, po pravilu, na kilometar zaudarali na malograđanštinu. Ali, odnositi se prema Pedelu kao prema čoveku, to više nije bilo samo malograđanština, već ograničenost, koja je čak i u šali bila nedopustiva. Još jednom sam slegao ramenima i vratio Pedelu slobodu prijema koju sam mu bio oduzeo.
<BR>
<BR>&nbsp;&nbsp;&nbsp;&nbsp;&nbsp;Večerali smo pri luminatorima, i u maloj trpezariji Elefantusa je bilo toplije i udobnije nego u našoj još ne 'iznošenoj' suviše svetloj kući.
<BR>&nbsp;&nbsp;&nbsp;&nbsp;&nbsp;Probao sam vino koje je pio Elefantus - bilo je suviše slatko. Pater Pat nije pio - a nikada nisam ni video da je on to radio. Prvo smo porazgovarali o vremenu - očekivalo se da će u planinama otpočeti jaka bura. Elefantusa i Pateri Pata je to do mere uznemiravalo, kao da njihove kućice nisu bile prekrivene pokrivačem toplog vazduha debelim deset metara. Posle je nekako preko volje razgovor prešao na rad. Sana je živnula. Imalo je o čemu da se govori, jer nam za sada još ništa nije polazilo za rukom. Pateri Pat je upravo završio obdukciju jednog od majmuna koji su stigli sa mnom. Sumnjao je da je kod njega došlo do uzbuđenog stanja biokvantnih srčano-moždanih veza, a sada nije mogao sebi da oprosti što ga nije proučio u stanju kvazianabioze, već je požurio sa obdukcijom - to je bio prvi majmun, koji je uginuo posle našeg dolaska. Uhvatio se za teretni mobil i pao je sa visine od oko tri stotine metara. Izrazio sam saučešće Pateri Patu i ulovio na sebi njegov zamišljen pogled - on je verovatno razmišljao kakve manipulacije da obavi sa mojim telom, kada mu ono konačno dospe u ruke. Zlurado sam se osmehnuo, jer sam bio siguran da ću ga nadživeti - on je bio do te mere oprezan, da je to ranije ili kasnije moralo loše da se završi.
<BR>&nbsp;&nbsp;&nbsp;&nbsp;&nbsp;Posle smo ustali i otišli u vrt; Sana je otišla sa Pateri Patom, sa kojim je vodila nekakav davnašnji, čisto principijelni, i upravo zbog te svoje principijelnosti i beskonačni spor.
<BR>&nbsp;&nbsp;&nbsp;&nbsp;&nbsp;Pričekao sam da se malo udalje, i brzo sam krenuo prema Elefantusu. Posmatrao me je kako mu prilazim i njegove dugačke trepavice zatreperile bi sa svakim mojim korakom.
<BR>&nbsp;&nbsp;&nbsp;&nbsp;&nbsp;"Teško vam je?" upitao me je, kao da je mogao da mi olakša.
<BR>&nbsp;&nbsp;&nbsp;&nbsp;&nbsp;"Ne. To nije ono. Jednostavno ne mogu da shvatim: zašto ste to uradili?"
<BR>&nbsp;&nbsp;&nbsp;&nbsp;&nbsp;Elefantus je već bio u svom radnom kombinezonu. Gurnuo je ruke u džepove i sitnim koracima krenuo stazom, gledajući sebi pod noge. Već se smračilo, i meni se činilo da pažljivo preskače senke.
<BR>&nbsp;&nbsp;&nbsp;&nbsp;&nbsp;"Vidite, Ramone, dobili smo informaciju. Informaciju do te mere važnu, da jednostavno nismo imali prava da je se odreknemo, da je odbacimo, apriori izjavivši da nam je ona nepotrebna. Razume se, bilo je naučnika koji su predlagali da se podaci, koje je doneo 'Overator' konzervišu. Ali čovečanstvo bi ranije ili kasnije ponovilo taj eksperiment, postavivši pred sebe isto pitanje: da li je ljudima potrebno takvo znanje?"
<BR>&nbsp;&nbsp;&nbsp;&nbsp;&nbsp;"Možda ste i u pravu", rekao sam, iako uopšte nije uspeo da me ubedi. "Samo ljudi mogu da reše to pitanje. To ne može da uradi nikakva mašina. A ipak, čini mi se da je samo pokretanje tog pitanja bilo nehumano."
<BR>&nbsp;&nbsp;&nbsp;&nbsp;&nbsp;Elefantus je načinio nekakav, ne baš mnogo siguran pokret glavom - ili je klimnuo ili je njome odmahnuo.
<BR>&nbsp;&nbsp;&nbsp;&nbsp;&nbsp;"Ali ako ne sad, onda bi kroz nekoliko decenija problem ponovo bio pokrenut. Postoje takva pitanja, koja, ako su jedared pokrenuta, moraju biti rešena. Ranije ili kasnije neko drugi bi se prihvatio rešavanja tog pitanja, i mi bismo pred tim drugim ispali jednostavno kukavice."
<BR>&nbsp;&nbsp;&nbsp;&nbsp;&nbsp;Slušao sam ga i razmišljao da u samoj stvari sve to nije bilo baš sasvim tako, i da škrte, zvanične rečenice: 'dobili smo informaciju', 'prihvatili smo se rešavanja tog problema' - da su sve to samo uspomene, a čovek pamti događaje ne onakve kakvi su oni bili, već onako kako bi on hteo da u tom trenutku bude; u stvari je postojao samo nesavladiv, životinjski strah pred sopstvenim nestankom i nije bilo nikakvih 'mi', već samo beskonačno mnoštvo odvojenih 'ja', i svako je potpuno sam pobeđivao taj strah; a ipak sam želeo da znam, kako se sve to u stvari odigralo, i upitao sam ga:
<BR>&nbsp;&nbsp;&nbsp;&nbsp;&nbsp;"Ali to je ipak užasno - saznati svoju godinu..."
<BR>&nbsp;&nbsp;&nbsp;&nbsp;&nbsp;Elefantus se najednom zaustavio, pogledao me odozdo svojim premorenim očima stare, mudre ptice:
<BR>&nbsp;&nbsp;&nbsp;&nbsp;&nbsp;"Ne", rekao je tiho, "to nije strašno - saznati svoju godinu. To uopšte nije strašno."
<BR>&nbsp;&nbsp;&nbsp;&nbsp;&nbsp;Spustio je glavu, slegao ramenima, kao da to nije trebalo da mi kaže; i kao da me je sada molio da mu oprostim.
<BR>&nbsp;&nbsp;&nbsp;&nbsp;&nbsp;I ja sam pognuo glavu, i to nije bilo jednostavno slaganje sa njegovim mislima, već danak poštovanja tom velikom i svetlom strahu - strahu za drugoga, koji je on nosio u sebi, i možda ga po prvi put malo priotkrio pred tuđim čovekom.
<BR>&nbsp;&nbsp;&nbsp;&nbsp;&nbsp;Počeo je da se udaljava, i večernje senke su se zatvarale za njim, i šljunak je škriputao pod njegovim nogama: 'Svoj-svoj, svoj-svoj...' a posle se koraci više nisu ni čuli, i dalje se on kretao potpuno nečujno, kao da lagano nestaje, rasplinjavajući se u neprirodnoj tišini večito rascvetalih vrtova Jegerhauena.
</P></TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
