<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>POVRATAK?
<P>&nbsp;&nbsp;&nbsp;&nbsp;&nbsp;Nevolja sa trijumfom je u tome što se veoma lako možeš naći na suprotnoj strani.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dežnjev senior
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;81.
<BR>&nbsp;&nbsp;&nbsp;&nbsp;&nbsp;Morison je činio sve što je bilo u njegovoj moći da svoja osećanja drži pod kontrolom. Išao je kući. Biće slobodan. Siguran. Više od toga, on...
<BR>&nbsp;&nbsp;&nbsp;&nbsp;&nbsp;No, nije se usuđivao da pomisli na ono najviše. Jurij Konjev je bio zastrašujuće inteligentan i već sumnjičav. Da se samo usredsredio na njega, Konjev bi mu zasigurno pročitao misli. Ili bi se one, po izrazu na njegovom licu, same odale.
<BR>&nbsp;&nbsp;&nbsp;&nbsp;&nbsp;Ili su, možda, samo igrali novu igru? To je mogla biti druga strana medalje.
<BR>&nbsp;&nbsp;&nbsp;&nbsp;&nbsp;Jesu li možda planirali da mu slome duh i prilagode ga svojim potrebama? Stari trik, to sa raspirivanjem nada i njihovim kasnijim gušenjem. Još gore nego stalno biti bez ikakve nade. Da li bi Natalija Boranova učinila tako nešto? Nije se dvoumila da upotrebi silu, kada milom nije išlo. Pretila je da će mu uništiti karijeru, ako je ne posluša. Koliko bi ona daleko išla? Da li bi se, uopšte, negde zaustavila?
<BR>&nbsp;&nbsp;&nbsp;&nbsp;&nbsp;On odahnu sa olakšanjem kada se pojavi Sofija Kalinjina. Ona sigurno nije mogla biti deo te zavere.
<BR>&nbsp;&nbsp;&nbsp;&nbsp;&nbsp;U to je poverovao još čvršće kada mu je uputila osmeh, izgledajući srećnije nego ikad do tada. Ona ga uhvati pod ruku.
<BR>&nbsp;&nbsp;&nbsp;&nbsp;&nbsp;"Ti sada ideš kući. Strašno mi je drago zbog toga", reče ona, i Morison nije mogao da natera sebe da poveruje da su te reči i intonacija, i izraz, samo deo pažljivo smišljene laži.
<BR>&nbsp;&nbsp;&nbsp;&nbsp;&nbsp;Ipak, on odgovori, oprezno:
<BR>&nbsp;&nbsp;&nbsp;&nbsp;&nbsp;"Nadam se da idem kući."
<BR>&nbsp;&nbsp;&nbsp;&nbsp;&nbsp;"Ideš, ideš", potvrdi ona. "Jesi li ikada bio jedriličar?"
<BR>&nbsp;&nbsp;&nbsp;&nbsp;&nbsp;Za trenutak, Morison se spotače o tu reč, izgovorenu na ruskom, ali odmah se snađe.
<BR>&nbsp;&nbsp;&nbsp;&nbsp;&nbsp;"Misliš SEL? Solarno-energetski letač?"
<BR>&nbsp;&nbsp;&nbsp;&nbsp;&nbsp;"Ovo je sovjetski model. Mnogo bolji. Ima i lake motore. Ne možeš uvek verovati suncu."
<BR>&nbsp;&nbsp;&nbsp;&nbsp;&nbsp;"Ali zašto da jedriličarimo?" Hodali su žurno kroz hodnik koji je vodio van Grota.
<BR>&nbsp;&nbsp;&nbsp;&nbsp;&nbsp;"A zašto da ne? Bićemo u Maljenkigradu za petnaest minuta, a pošto nikada nisi jedrio na sovjetskom vazduhoplovu, dopašće ti se. Još jedan način da proslavimo tvoj povratak."
<BR>&nbsp;&nbsp;&nbsp;&nbsp;&nbsp;"Pomalo se plašim visina. Hoće li biti bezbedno?"
<BR>&nbsp;&nbsp;&nbsp;&nbsp;&nbsp;"Sasvim. Osim toga, ne mogu da odolim. Sada smo u divnom položaju, a ne znam koliko će još trajati. Možemo da dobijemo sve što poželimo. Rekla sam: 'Jedrilica je ono što nam treba', i oni su se samo nasmejali, od uva do uva, i odgovorili: 'Razume se, dr Kalinjina, čekaće vas.' Još prekjuče bih za tanjir boršča morala da ispunim strogi formular i nalog. Danas sam heroj Sovjetskog Saveza, svi smo mi sada heroji. I ti, Alberte."
<BR>&nbsp;&nbsp;&nbsp;&nbsp;&nbsp;"Nadam se da neće tražiti da ostanem i prisustvujem zvaničnim ceremonijama", primeti Albert, i dalje na oprezu.
<BR>&nbsp;&nbsp;&nbsp;&nbsp;&nbsp;"Biće zvaničnih ceremonija, u Grotuu, ali neće biti ništa pompezno. Tvoj orden će ti zasigurno biti poslat. Možda će ti ga naš ambasador predati na nekoj tihoj ceremoniji u Vašingtonu.
<BR>&nbsp;&nbsp;&nbsp;&nbsp;&nbsp;"Nije potrebno", odvrati Morison. "Bilo bi mi drago da dobijem priznanje, ali dovoljno je i da mi ga pošaljete poštom."
<BR>&nbsp;&nbsp;&nbsp;&nbsp;&nbsp;Zaokrenuli su hodnikom kojim Morison do tada nije prolazio i hodali dovoljno dugo da se on nemirno zapita kuda to idu. Nisam morao da brinem, pomisli Morison, kada izbiše na maleno uzletište.
<BR>&nbsp;&nbsp;&nbsp;&nbsp;&nbsp;Jedrilica ih je, bez greške, čekala. Imala je duga krila koja su svetlucala čitavom svojom gornjom površinom, slično kao i Američki SEL-ovi. Ipak, SEL-ovi su u potpunosti koristili energiju sunca. Ova jedinica imala je male rotore, na benzin bez sumnje, kao dodatni pogon. Kalinjina je to najavila kao novo sovjetsko otkriće, ali se Morisonu učini da su sovjetske fotoreceptorske ćelije mnogo manje efikasne od američkih.
<BR>&nbsp;&nbsp;&nbsp;&nbsp;&nbsp;U blizini je stajao mehaničar i Kalinjina mu se približi dugim, sigurnim koracima.
<BR>&nbsp;&nbsp;&nbsp;&nbsp;&nbsp;"Jeste li ga proverili?"
<BR>&nbsp;&nbsp;&nbsp;&nbsp;&nbsp;"Radi kao san", odgovori mehaničar.
<BR>&nbsp;&nbsp;&nbsp;&nbsp;&nbsp;Ona se nasmeši i klimnu, ali kada se mehaničar udalji ona promrmlja Morisonu:
<BR>&nbsp;&nbsp;&nbsp;&nbsp;&nbsp;"Proveriću, bez obzira. Videla sam već snove koji su se pretvorili u košmare."
<BR>&nbsp;&nbsp;&nbsp;&nbsp;&nbsp;Morison je pruočavao jedrilicu s izrazom koji je odavao i interesovanje i odbojnost. Izgledala je kao kostur aviona, ali se, nekako, sve činilo dužim i tanjim no što bi trebalo biti. Kabina je bila mala, nalik na sapunski mehur položen na krila, sa dugim zadnjim produžetkom skeletne konstrukcije.
<BR>&nbsp;&nbsp;&nbsp;&nbsp;&nbsp;Kalinjina je morala dobro da se izvije kako bi ušla u kabinu. Morison ju je posmatrao dok je proveravala kontrole. A posle izvesnog vremena (koje mu se učinilo gotovo protraćenim) ona odrula pistom, okrenu letelicu i vrati se nazad. Pošto okrenu nekoliko dugmadi, pogona nestane i ona iskoči iz letelice.
<BR>&nbsp;&nbsp;&nbsp;&nbsp;&nbsp;"Radi odlično", potvrdi ona. "Imamo dovoljno goriva, a i sunce sija. Šta nam više treba?"
<BR>&nbsp;&nbsp;&nbsp;&nbsp;&nbsp;Morison klimnu i osvrnu se:
<BR>&nbsp;&nbsp;&nbsp;&nbsp;&nbsp;"Treba nam pilot. Gde je?"
<BR>&nbsp;&nbsp;&nbsp;&nbsp;&nbsp;Kalinjina se sva ukruti.
<BR>&nbsp;&nbsp;&nbsp;&nbsp;&nbsp;"Gde je on? Kakva je to diskriminacija? Ja sam pilot."
<BR>&nbsp;&nbsp;&nbsp;&nbsp;&nbsp;"Ti?" izlete Morisonu kao iz puške.
<BR>&nbsp;&nbsp;&nbsp;&nbsp;&nbsp;"Da. Što da ne? Imam dozvolu i pilot sam prvog reda. Upadaj!"
<BR>&nbsp;&nbsp;&nbsp;&nbsp;&nbsp;"Izvini", promuca Morison. "Retko letim, a pilotiranje bilo čime predstavlja za mene gotovo mističan akt. Samo sam uvrteo sebi u glavu da je pilot naprosto pilot, a ako pri tom čini i nešto drugo, onda nije pilot. Shvataš?"
<BR>&nbsp;&nbsp;&nbsp;&nbsp;&nbsp;"I ne pokušavam. Hajde, upadaj."
<BR>&nbsp;&nbsp;&nbsp;&nbsp;&nbsp;Morison se pope u letelicu, prateći Sofijina uputstva, pažljivo se trudeći da ne raspali glavom negde i ne ošteti je ili da možda ne ošteti letelicu.
<BR>&nbsp;&nbsp;&nbsp;&nbsp;&nbsp;On se zavali u sedište, gledajući sa zebnjom u otvoren prostor sa svoje desne strane.
<BR>&nbsp;&nbsp;&nbsp;&nbsp;&nbsp;"Zar nema vrata?"
<BR>&nbsp;&nbsp;&nbsp;&nbsp;&nbsp;"Šta će ti zatvorena vrata. To bi upropastilo divan osećaj letenja. Samo se priveži i bićeš savršeno siguran. Evo, pokazaću ti kako. Jesi li spreman?" Ona sede u sedište do njegovog. Delovala je samouvereno i vrlo zadovoljna samom sobom. Bili su priljubljeni ramenima jedno uz drugo i Morisona prože izuzetno prijatan osećaj.
<BR>&nbsp;&nbsp;&nbsp;&nbsp;&nbsp;"OK, mirim se sa sudbinom. U prevodu: 'Spreman sam'."
<BR>&nbsp;&nbsp;&nbsp;&nbsp;&nbsp;"Ne budi šašav. Dopašće ti se. Koristićemo motore da bismo što pre uzleteli."
<BR>&nbsp;&nbsp;&nbsp;&nbsp;&nbsp;Trenutak potom začu se visoki zvižduk malog motora i, zatim, ritmično dobovanje kada se rotori pokrenuše. Jedrilica se lagano uzdiže i iskrenu. Morison se čvrsto uhvati za svoj kaiš na sedištu, jer se, praktično našao nad praznim prostorom. Jedva se uzdrža da ne zgrabi Kalinjinu i sav se obavije oko nje, u potrazi za krajnje neerotskom sigurnošću.
<BR>&nbsp;&nbsp;&nbsp;&nbsp;&nbsp;Jedrilica se ispravi i Kalinjina reče:
<BR>&nbsp;&nbsp;&nbsp;&nbsp;&nbsp;"Slušaj sad. Ona isključi motore i pritisnu dugme iznad koga je ćirilicom pisalo SOLAR. Lupkanje utihnu i rotori zanemeše dok propeler na vrhu jedrilice prestade da se okreće. Jedrilica se lagano i bez zvuka kretala napred.
<BR>&nbsp;&nbsp;&nbsp;&nbsp;&nbsp;"Slušaj tišinu", prošapta Kalinjina. "Kao da lebdiš kroz ništa."
<BR>&nbsp;&nbsp;&nbsp;&nbsp;&nbsp;Morison baci nervozan pogled nadole.
<BR>&nbsp;&nbsp;&nbsp;&nbsp;&nbsp;"Nećemo se srušiti", ohrabri ga Kalinjina. "Čak i da oblak zakloni sunce, ili da se fotoreceptorske ćelije iz bilo kog razloga pokvare, imamo dovoljno motorne energije koja bi nas nosila kilometrima, sve do sigurnog sletanja. A ako nam nestane energije, letelica je vrlo lagana i spustila bi se vrlo blago. Čini mi se da, čak i kad bi htela, ne bih mogla da izazovem katastrofu. Jedinu pravu opasnost predstavlja snažan vetar; ali sada je sve mirno.
<BR>&nbsp;&nbsp;&nbsp;&nbsp;&nbsp;Morison proguta knedlu i reče:
<BR>&nbsp;&nbsp;&nbsp;&nbsp;&nbsp;"Zaista, vrlo prijatan let."
<BR>&nbsp;&nbsp;&nbsp;&nbsp;&nbsp;"Naravno. Krećemo se mnogo brže nego automobil, a osećaj je neuporedivo prijatniji. Meni se dopada. Pokušaj da se opustiš i gledaš u nebo. Ništa prijatnije od jedrenja."
<BR>&nbsp;&nbsp;&nbsp;&nbsp;&nbsp;"Koliko dugo se već baviš ovim?" upita on.
<BR>&nbsp;&nbsp;&nbsp;&nbsp;&nbsp;"Položila sam letački ispit sa dvadeset četiri godine. Isto tako i Ju... Isto tako i on. Mnogo smo mirnih letnjih popodneva proveli u jedrilicama nalik na ovu. Imali smo, čak, dve jedrilice, i u vazduhu smo izvodili ljubavni ples." Njeno lice se, na te reči, iskrivi za trenutak, i Morisonu se učini da je samo podsećanje na stare uspomene bio razlog što se rešila na ovaj let do Maljenkigrada.
<BR>&nbsp;&nbsp;&nbsp;&nbsp;&nbsp;"To mora da je bilo poprilično opasno", primeti on.
<BR>&nbsp;&nbsp;&nbsp;&nbsp;&nbsp;"Ne baš, ukoliko znaš šta radiš. Jednom smo jedrili nad vrhovima Kavkaza i to je moglo biti opasno. Vetar te svakog časa može razbiti o stenje, i to nije nimalo zabavno. Ali bili smo mladi i ludi. Doduše, možda bi to za mene i bilo bolje."
<BR>&nbsp;&nbsp;&nbsp;&nbsp;&nbsp;Njen glas se pretvori u uzdah i lice joj se za trenutak smrači; ali kao da ga neka nova, naviruća misao ponovo razvedri u osmeh.
<BR>&nbsp;&nbsp;&nbsp;&nbsp;&nbsp;Morison oseti novi talas nepoverenja. Zašto ju je sećanje na Konjeva činilo srećnom, kada dole u brodu nije mogla ni da ga pogleda?
<BR>&nbsp;&nbsp;&nbsp;&nbsp;&nbsp;"Čini mi se da ti više ne smeta da govoriš o njemu", primeti on. A onda, namerno, upotrebi zabranjenu reč: "O Juriju, na njega mislim. Čak mi se čini da uživaš da misliš na njega. Otkud to?"
<BR>&nbsp;&nbsp;&nbsp;&nbsp;&nbsp;Kalinjina samo procedi:
<BR>&nbsp;&nbsp;&nbsp;&nbsp;&nbsp;"Nisu sentimentalne uspomene ono što me čini srećnom, uveravam te, Alberte. Bes, osujećenost i, i... slomljeno srce čoveka mogu načiniti zlim. Želim osvetu i dovoljno sam slaba, dovoljno sam ljudsko biće, da uživam kada dođe red na osvetu."
<BR>&nbsp;&nbsp;&nbsp;&nbsp;&nbsp;"Osvetu? Ne razumem."
<BR>&nbsp;&nbsp;&nbsp;&nbsp;&nbsp;"Vrlo jednostavno, Alberte. Mene je lišio ljubavi, a moju kćer oca onda kada nisam imala načina da mu uzvratim. To ga nije brinulo sve dok ga je grejao san o otkriću načina da minijaturizacija postane proces koji troši malo energije. I da samim tim postane najveći naučnik na svetu. U istoriji."
<BR>&nbsp;&nbsp;&nbsp;&nbsp;&nbsp;"No, nije uspeo. Nismo dobili neophodna uputstva iz Šapirovljevog mozga. Znaš da nismo", reče Morison.
<BR>&nbsp;&nbsp;&nbsp;&nbsp;&nbsp;"Ah, ali ti ne poznaješ njega. On nikada ne odustaje. Kao da ga sam đavo tera. Videla sam ga, gledala kako te posmatra, kada je putovanje napokon bilo završeno. Poznajem mu um, Alberte. Mogu da pogodim šta mu je na pameti čak u pojedinostima. On je ubeđen da ti imaš odgovor."
<BR>&nbsp;&nbsp;&nbsp;&nbsp;&nbsp;"Ključ za Šapirovljev mozak? Ali nemam ga. Kako bih ga i mogao imati?"
<BR>&nbsp;&nbsp;&nbsp;&nbsp;&nbsp;"Nije bitno, Alberte, imaš li ga ili nemaš. On smatra da ga imaš i želi tebe i tvoju napravu, više no što je išta želeo u životu. Naročito više no što je želeo svoju ženu i svoje dete. A ja te odvodim od njega, Alberte. Ovim svojim rukama te izvodim iz Grota i gledam kako odlaziš u svoju postojbinu. I pogledaću mu zatim u oči, oči ispijene do smrti od neostvarene ambicije."
<BR>&nbsp;&nbsp;&nbsp;&nbsp;&nbsp;Morison se zapanjeno zagleda u nju, dok je jedrilica poslušno odgovarala na podsticanje njenih sigurnih ruku za kontrolama. Nikad mu ni na um ne bi palo da na Kalinjinom licu može da se pojavi izraz toliko sveproždirujuće i zlobne radosti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;82.
<BR>&nbsp;&nbsp;&nbsp;&nbsp;&nbsp;Boranova je slušala Konjevljevo žestoko i dahtavo izlaganje i gotovo da je osećala kako postaje ubeđena. To se već jednom dogodilo, onda kada je poverovao da Šapirovljev umirući um, ili makar njegov sadržaj može biti spasen i da je Morison, američki neurofizičar, ključ za rešenje. Tada ju je zaveo. Sada se opirala.
<BR>&nbsp;&nbsp;&nbsp;&nbsp;&nbsp;"To zvuči prilično suludo", reče ona konačno.
<BR>&nbsp;&nbsp;&nbsp;&nbsp;&nbsp;"Kakva je razlika, čak i ako bi zvučalo kao istinito?" upita Konjev.
<BR>&nbsp;&nbsp;&nbsp;&nbsp;&nbsp;"Ah, znači, istinito je?"
<BR>&nbsp;&nbsp;&nbsp;&nbsp;&nbsp;"Siguran sam."
<BR>&nbsp;&nbsp;&nbsp;&nbsp;&nbsp;"Sada nam je potreban Arkadij", promrmlja Boranova, "da nam ponovi kako je njegov otac tvrdio da žestina izlaganja nije uslov za istinitost tvrdnji."
<BR>&nbsp;&nbsp;&nbsp;&nbsp;&nbsp;"Ali nije ni garancija pogreški. Ako prihvatiš moje stanovište, uvidećeš da ga ne smemo pustiti. Sasvim sigurno ne sada, odnosno, verovatnije, nikada."
<BR>&nbsp;&nbsp;&nbsp;&nbsp;&nbsp;Boranova odlučno odmahnu glavom.
<BR>&nbsp;&nbsp;&nbsp;&nbsp;&nbsp;"Sada je kasno. Ništa se ne može učiniti. Sjedinjene Države ga žele natrag i naša vlada se složila s tim. Sada to ne može da opovrgne, osim po cenu svetskog zaoštrenja odnosa."
<BR>&nbsp;&nbsp;&nbsp;&nbsp;&nbsp;"Imajući u vidu šta je ulog, Natalija, moramo rizikovati. Svetska kriza neće planuti. Biće puno glasnih priča na sve strane, prvih nekoliko meseci, a onda, ako dobijemo ono što želimo, možemo čak i da ga pustimo, ako se pokaže apsolutno neophodnim da to učinimo, odnosno, možemo da izrežiramo malu nesreću...
<BR>&nbsp;&nbsp;&nbsp;&nbsp;&nbsp;Boranova se ljutito uspravi.
<BR>&nbsp;&nbsp;&nbsp;&nbsp;&nbsp;"Ne! To što predlažeš je nezamislivo. Ovo je dvadeset prvi vek, ne dvadeseti."
<BR>&nbsp;&nbsp;&nbsp;&nbsp;&nbsp;"Natalija, koji god da je vek, nalazimo se pred pitanjem hoće li svemir biti naš... ili njihov."
<BR>&nbsp;&nbsp;&nbsp;&nbsp;&nbsp;"Znaš i sam da Moskvu nećeš ubediti da je to ulog. Vlada je dobila ono što je tražila, bezbedno putovanje u ljudsko telo i iz njega. U ovom trenutku njihove želje se zaustavljaju na tome. Nikada nisu shvatili da mi zapravo želimo da tumačimo Šapirovljeve misli. To im nikada nismo rekli."
<BR>&nbsp;&nbsp;&nbsp;&nbsp;&nbsp;"To je i bila glavna greška."
<BR>&nbsp;&nbsp;&nbsp;&nbsp;&nbsp;"Hajde, Jurij. Znaš li koliko je vremena trebalo da ih ubedimo da Albert, ukoliko ne bude želeo da dođe dobrovoljno, mora biti doveden silom? Nisu bili voljni da rizikuju krizu, iako je reč tek o malenom incidentu. A sada ih suočavaš sa mnogo krupnijim izazovom. Ne samo da ih nećeš uveriti, nego ćeš ih naterati da čačkaju po metodima koji su bili upotrebljeni da bi Albert došao ovamo. To, već, ne možemo dozvoliti."
<BR>&nbsp;&nbsp;&nbsp;&nbsp;&nbsp;"Vlada nije jedinstven organizam. Ima poprilično visokih zvaničnika koji su ubeđeni da i ovako Amerikancima suviše popuštamo, da plaćamo preveliku cenu za ono što od njih za uzvrat dobijamo. Ima tamo ljudi s kojima sam u dobrim odnosima..."
<BR>&nbsp;&nbsp;&nbsp;&nbsp;&nbsp;"To odavno znam. Igraš se vatrom, Jurij. I spretniji od tebe su bili uhvaćeni na delu i obično su vrlo loše završavali."
<BR>&nbsp;&nbsp;&nbsp;&nbsp;&nbsp;"Ali ovo je jedinstvena prilika. U ovom slučaju spreman sam da kabinet izvrnem naopačke. Međutim, nama je potreban Albert Morison. Kada on jednom ode, sve će biti gotovo. Kada mu poleće avion?"
<BR>&nbsp;&nbsp;&nbsp;&nbsp;&nbsp;"Uveče. Sofija i ja smo se tako dogovorile. Za svaki slučaj, da bi se izbegle nesuglasice sa onima koji ne žele smirenje odnosa sa Amerikancima. Noć je, za tu priliku, bolja od obdanice."
<BR>&nbsp;&nbsp;&nbsp;&nbsp;&nbsp;On je zurio u nju, toliko razrogačenih očiju da se činilo da će mu ispasti iz duplji.
<BR>&nbsp;&nbsp;&nbsp;&nbsp;&nbsp;"Sofija?" upita on hrapavo. "Kakve ona veze ima s tim?"
<BR>&nbsp;&nbsp;&nbsp;&nbsp;&nbsp;"Ona će ispratiti Alberta. Sama je tražila."
<BR>&nbsp;&nbsp;&nbsp;&nbsp;&nbsp;"Sama je tražila?!"
<BR>&nbsp;&nbsp;&nbsp;&nbsp;&nbsp;"Da. Mislim da je želela da bude s njim još jedno određeno vreme." Trenutak potom dodade, ne bez pakosti: "Možda nisi primetio, ali prilično joj se sviđa taj Amerikanac."
<BR>&nbsp;&nbsp;&nbsp;&nbsp;&nbsp;Konjev gadljivo šmrknu:
<BR>&nbsp;&nbsp;&nbsp;&nbsp;&nbsp;"Nimalo. Znam ja tu vešticu. Ako išta poznajem, nju poznajem, kao i svaku misao u njenoj glavi. Ona ga odvlači od mene. Sedela je do njega u brodu, i gledala svaki njegov pokret, pogodila je koliko je on, u stvari, važna osoba. Ona mene želi da liši njega! Ne, neće ona čekati na sumrak. Poslaće ga odmah kući."
<BR>&nbsp;&nbsp;&nbsp;&nbsp;&nbsp;On naglo ustade i istrča iz prostorije.
<BR>&nbsp;&nbsp;&nbsp;&nbsp;&nbsp;"Jurij!" viknu Boranova za njim. "Jurij, šta smeraš?"
<BR>&nbsp;&nbsp;&nbsp;&nbsp;&nbsp;"Da je zaustavim, stiže njegov glas, poput odjeka."
<BR>&nbsp;&nbsp;&nbsp;&nbsp;&nbsp;Zamišljeno je gledala za njim. Mogla je da ga zaustavi. Imala je tu moć. Pa ipak...
<BR>&nbsp;&nbsp;&nbsp;&nbsp;&nbsp;Šta ako je u pravu? Šta ako je na stolu, kao ulog, zbilja ležala sva Vaseljena? Ako ga zaustavi, možda će sve, sve, biti dato Amerikancima, kao na tanjiru. Ali ako ga pusti, može doći do krize kakva se ne pamti već generacijama.
<BR>&nbsp;&nbsp;&nbsp;&nbsp;&nbsp;Odmah je morala odlučiti.
<BR>&nbsp;&nbsp;&nbsp;&nbsp;&nbsp;Ona započe iznova.
<BR>&nbsp;&nbsp;&nbsp;&nbsp;&nbsp;Ako ga zaustavi, učinila bi nešto. Ako se potom ispostavi da je bio u pravu, na nju će pasti krivica što ga je zaustavila i sprečila. Ako bi se, pak, ispostavilo da nije u pravu, njen potez bi bio zaboravljen. Ništa dramatično povodom greške koja nije učinjena.
<BR>&nbsp;&nbsp;&nbsp;&nbsp;&nbsp;Ako ne učini ništa da ga zaustavi, kako god bilo, sve ide na Konjevljevu glavu. Ako bi on nekako sprečio Morisona da otputuje i ako bi se vlada zbog toga ražestila, krivica će biti njegova. Boranova ne bi izgubila ništa, jer, on je odjurio a da joj nije ni saopštio kakve su mu namere. Ona, naravno, nije sanjala da bi se on mogao usprotiviti vladinoj odluci. Bila bi na bezbednom. A ako se, s druge strane, ispostavi da Morison bude sprečen i da je Konjev u pravu i da vlada pobedi u odmeravanju snage volje koje bi usledilo, mogla bi istaći svoju zaslugu što ga nije sprečila. Rekla bi da je Morison bio sprečen da otputuje njenom zaslugom.
<BR>&nbsp;&nbsp;&nbsp;&nbsp;&nbsp;Prema tome: da ga zaustavi, u najgorem slučaju greh na njenu glavu, u najboljem, ništa.
<BR>&nbsp;&nbsp;&nbsp;&nbsp;&nbsp;Da ga ne zaustavi, u najgorem slučaju ništa; u najboljem, unapređenje. Stoga Boranova ne učini ništa.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;83.
<BR>&nbsp;&nbsp;&nbsp;&nbsp;&nbsp;Morisonu se učini da je Kalinjina u pravu. Minuti su prolazili, početna nelagodnost ga je napuštala i čak je počinjao da uživa u letenju. Mogao je da vidi zemlju kroz providan pod jedrilice. Prema njegovoj proceni, leteli su na visini od oko trideset metara. Krajolik se polako pomerao nazad.
<BR>&nbsp;&nbsp;&nbsp;&nbsp;&nbsp;Kalinjina je sedela za komandama, potpuno zauzeta, iako se Morisonu učinilo da baš i nema oko mnogo čega da vodi računa. Verovatno je pažljiva kontrola nad letenjem učinila mogućim da jedrilica leti a da ona ne mora svakog časa da joj podešava kurs.
<BR>&nbsp;&nbsp;&nbsp;&nbsp;&nbsp;"Šta se dešava, Sofija, ako letimo licem u vetar."
<BR>&nbsp;&nbsp;&nbsp;&nbsp;&nbsp;Ona odgovori ne gledajući ga:
<BR>&nbsp;&nbsp;&nbsp;&nbsp;&nbsp;"Onda bih morala da koristim motore i da trošim gorivo. Da je vreme hladno, ne bi se isplatilo uzimati jedrilicu. No, danas je idealno vreme za jedrenje."
<BR>&nbsp;&nbsp;&nbsp;&nbsp;&nbsp;Morison poče da oseća nešto što je od svog odlaska iz Sjedinjenih Država, ili možda još i od ranije, gotovo potpuno zaboravio. Počinjao je da zamišlja sebe kako se vraća u domovinu; prvi put da se uopšte usudio da pomisli na tako nešto.
<BR>&nbsp;&nbsp;&nbsp;&nbsp;&nbsp;"Šta će se dogoditi kada stignemo u hotel u Maljenkigradu?" upita je.
<BR>&nbsp;&nbsp;&nbsp;&nbsp;&nbsp;"Sešćemo u kola za aerodrom", odvrati Kaljinjina, "a onda ćeš se ukrcati u avion za Ameriku."
<BR>&nbsp;&nbsp;&nbsp;&nbsp;&nbsp;"Kada?"
<BR>&nbsp;&nbsp;&nbsp;&nbsp;&nbsp;"Večeras, prema dogovoru. Pokušaću, ipak, da ubrzam proceduru."
<BR>&nbsp;&nbsp;&nbsp;&nbsp;&nbsp;Morison gotovo veselo primeti:
<BR>&nbsp;&nbsp;&nbsp;&nbsp;&nbsp;"Šta je, jedva čekaš da me se otarasiš?"
<BR>&nbsp;&nbsp;&nbsp;&nbsp;&nbsp;Odgovor stiže zbunjujućom brzinom.
<BR>&nbsp;&nbsp;&nbsp;&nbsp;&nbsp;"Upravo tako, da."
<BR>&nbsp;&nbsp;&nbsp;&nbsp;&nbsp;Posmatrao je njen profil. Senka mržnje iščezla je sa njenog lica, ali je u njenom izrazu bilo nečega što Morisona natera da zadrhti. Slika koja mu se maločas javila, njegov povratak u Ameriku, poče namah da bledi.
<BR>&nbsp;&nbsp;&nbsp;&nbsp;&nbsp;"Sofija", upita on, "da li je sve u redu?"
<BR>&nbsp;&nbsp;&nbsp;&nbsp;&nbsp;"Da, da, sve je u redu, za sada. Jedino čega se plašim jeste da je on već krenuo u poteru. Vuk u lovu, stoga te moram staviti van njegovog domašaja što brže mogu."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;84.
<BR>&nbsp;&nbsp;&nbsp;&nbsp;&nbsp;Maljenkigrad se prostirao pred njima, iako i nije baš bio 'grad'. Mali u imenu, bio je stvarno mali i dole, u ravnici.
<BR>&nbsp;&nbsp;&nbsp;&nbsp;&nbsp;Bio je, u stvari, velika spavaonica za ljude koji su radili u Grotu ali, i preko dana, sada, izgledalo je kao da se život u njemu odvija bez zastoja. Poneko vozilo bi promaklo tu i tamo, ponegde i pešak, i, naravno, bila su tu i deca koja su se igrala po prašnjavim ulicama.
<BR>&nbsp;&nbsp;&nbsp;&nbsp;&nbsp;Morisonu pade na pamet da zapravo ne može da odredi gde se, u bespuću Sovjetskog Saveza, zapravo nalaze Maljenkigrad i Groto. U svakom slučaju, nije bio ni u predelima brezovih šuma ni u tundri. Bilo je rano proleće, ali je bilo prilično toplo i zemljište je bilo prilično sasušeno. Mogao se nalaziti negde u centralnoj Aziji ili u stepama kraj evropske strane Kaspijskog jezera. Nije bio u stanju da odredi.
<BR>&nbsp;&nbsp;&nbsp;&nbsp;&nbsp;Jedrilica se spuštala, blaže i nežnije od lifta. Morison nije verovao da prizemljenje uopšte može biti toliko elegantno. Onda točkovi dodirnuše tle i, posle kratkog kočenja, letelica se zaustavi. Bili su nasuprot stražnje strane hotela koji je, iako mali iz vazduha, ipak predstavljao pozamašnu građevinu.
<BR>&nbsp;&nbsp;&nbsp;&nbsp;&nbsp;Kalinjina bodro iskoči iz jedrilice i mahnu Morisonu koji se iskobelja iz sedišta sa znatno manje žara.
<BR>&nbsp;&nbsp;&nbsp;&nbsp;&nbsp;"Šta će se desiti sa jedrilicom?" upita Morison.
<BR>&nbsp;&nbsp;&nbsp;&nbsp;&nbsp;Ona nemarno odgovori:
<BR>&nbsp;&nbsp;&nbsp;&nbsp;&nbsp;"Ništa, sešću u nju pri povratku i odleteti nazad u Groto, ako vreme dozvoli. Hajde da obiđemo hotel. Idemo u tvoju sobu, gde ćeš moći malo da se odmoriš, pa ćemo onda isplanirati šta ćemo dalje."
<BR>&nbsp;&nbsp;&nbsp;&nbsp;&nbsp;"Sobu sa stražarima, razume se."
<BR>&nbsp;&nbsp;&nbsp;&nbsp;&nbsp;Ona nestrpljivo odvrati:
<BR>&nbsp;&nbsp;&nbsp;&nbsp;&nbsp;"Ma ne, neće biti stražara. Sada se ne bojimo da ćeš nam pobeći." A onda, pošto se hitro osvrnu oko sebe, dodade: "Premda bih, ipak, bila zahvalna na dvojici stražara."
<BR>&nbsp;&nbsp;&nbsp;&nbsp;&nbsp;I Morison se osvrte, ali ipak pomisli kako ne bi želeo stražare. Pomisli da će se Konjev, ukoliko se zbilja pojavi u potrazi za njim, čega se Kalinjina pribojavala, zacelo pojaviti sa vojnicima u pratnji.
<BR>&nbsp;&nbsp;&nbsp;&nbsp;&nbsp;Ali ima li uopšte razloga za strah? razmišljao je dalje. Ona je uvrtela sebi u glavu to sa Jurijem. Sve bi očekivala od njega.
<BR>&nbsp;&nbsp;&nbsp;&nbsp;&nbsp;Ta misao ga, međutim, ne umiri.
<BR>&nbsp;&nbsp;&nbsp;&nbsp;&nbsp;Morison, do sada, nije imao priliku da osmotri hotel pri dnevnoj svetlosti. Bio je pretpostavio da se, verovatno, koristi samo za posete funkcionera i specijalnih gostiju, kakav je bio on, ako se on mogao svrstati u tu kategoriju. Pitao se da li je hotel ikada bio pun. Te dve noći koje je u njemu prespavao bile su, ipak, sasvim mirne. Nije se prisećao nekakvih galama po hodnicima ili u trpezariji. Trpezarija je uvek bila gotovo prazna.
<BR>&nbsp;&nbsp;&nbsp;&nbsp;&nbsp;Baš dok je pomišljao na trpezariju, približiše se glavnom ulazu i on spazi jednu stamenu figuru, riđastosmeđe kose, kao sedi na suncu i čita knjigu. Žena je nosila naočare, koje su joj kliznule sasvim na vrh nosa. (Morisona iznenadi ta staromodnost. Teško je bilo videti naočare u tim danima, kada su retinalne korekcije postale uobičajna stvar.)
<BR>&nbsp;&nbsp;&nbsp;&nbsp;&nbsp;Upravo su te naočare, i zadubljenost u knjigu, učinili da je gotovo nije prepoznao. Možda i ne bi, da se tog trenutka nije setio trpezarije. Ta žena bila je servirka u restoranu kojoj je pokušao da pomogne pre tri večeri i koja ga je otkucala: Valeri Paleron.
<BR>&nbsp;&nbsp;&nbsp;&nbsp;&nbsp;"Dobro jutro, drugarice Paleron", reče on namerno glasno. Glas mu je bio suv, a izraz neprijateljski.
<BR>&nbsp;&nbsp;&nbsp;&nbsp;&nbsp;To je, po svemu sudeći, nije mnogo dirnulo. Ona ga pogleda, smaknu naočari i odgovori:
<BR>&nbsp;&nbsp;&nbsp;&nbsp;&nbsp;"Ah, drug Amerikanac, vidim da ste se vratili zdravi i čitavi. Pa, čestitam."
<BR>&nbsp;&nbsp;&nbsp;&nbsp;&nbsp;"Povodom čega?"
<BR>&nbsp;&nbsp;&nbsp;&nbsp;&nbsp;"Pa, to je glavna priča po gradu. Taj eksperiment, koji je tako lepo uspeo!"
<BR>&nbsp;&nbsp;&nbsp;&nbsp;&nbsp;Kalinjina, kao razbesnela boginja, zagrme:
<BR>&nbsp;&nbsp;&nbsp;&nbsp;&nbsp;"To ne bi trebalo da se priča unaokolo. Nisu nam potrebni brbljivi jezici."
<BR>&nbsp;&nbsp;&nbsp;&nbsp;&nbsp;"Kakvi brbljivi jezici?" odvrati gorljivo servirka. "Ko još živi ovde, a da ne radi u Grotu ili nema rođaka tamo? Zašto da ne znam za to i zašto da ne pričamo o tome? Treba li da zapušim uši?"
<BR>&nbsp;&nbsp;&nbsp;&nbsp;&nbsp;Potom se ponovo okrete Morisonu.
<BR>&nbsp;&nbsp;&nbsp;&nbsp;&nbsp;"Čujem da ste se i vi dobro pokazali i da ste za to dobro nagrađeni."
<BR>&nbsp;&nbsp;&nbsp;&nbsp;&nbsp;Morison sleže ramenima.
<BR>&nbsp;&nbsp;&nbsp;&nbsp;&nbsp;"A ovaj isti čovek", ona se sada obrati Kalinjinoj, koja se mrštila i postajala sve nestrpljivija, "ovaj čovek želeo je da klisne pre no što je i dospeo do tog velikog poduhvata. Meni se obratio za pomoć, meni, servirki! Naravno, odmah sam ga prijavila, i to ga je rastužilo. Eto, vidite i sad, kako me posmatra." Ona mu zapreti prstom. "Ali imajte u vidu uslugu koju sam vam učinila. Da vas nisam sprečila u onome što ste bili naumili, ma šta to bilo, ne biste postigli uspeh koji ste postigli i bili heroj Maljenkigrada, pa možda i Moskve. A i ova mala carica ovde, ni njoj nije svejedno."
<BR>&nbsp;&nbsp;&nbsp;&nbsp;&nbsp;"Ako ne prestanete odmah sa tim glupostima, ja ću vas prijaviti", odbrusi Kalinjina.
<BR>&nbsp;&nbsp;&nbsp;&nbsp;&nbsp;"Hajde, samo napred", odvrati Paleronova, već podbočena i sevajući očima. "Ja radim svoj posao, dobra sam građanka, nisam ništa loše učinila. Šta možete da prijavite? Pored toga neka fina kola vas čekaju ovde."
<BR>&nbsp;&nbsp;&nbsp;&nbsp;&nbsp;"Kakva kola? Ne vidim ih", upita Kalinjina.
<BR>&nbsp;&nbsp;&nbsp;&nbsp;&nbsp;"Ne ovde na parkingu, već s druge strane hotela."
<BR>&nbsp;&nbsp;&nbsp;&nbsp;&nbsp;"Otkud znate da su kola za nas?"
<BR>&nbsp;&nbsp;&nbsp;&nbsp;&nbsp;"Vi ste jedine važne osobe koje su stigle u hotel. Za koga drugog, onda? Za nosače? Ili portira?"
<BR>&nbsp;&nbsp;&nbsp;&nbsp;&nbsp;"Hajde, Alberte", pozva ga Kalinjina. "Samo gubimo vreme." Ona prohuja pored kelnerice, tako blizu da joj nagazi na nogu, što možda i nije bilo baš slučajno. Morison ju je nevoljno pratio.
<BR>&nbsp;&nbsp;&nbsp;&nbsp;&nbsp;"Užasno mi ide na nerve ova žena", prosikta Kalinjina dok su se peli uz stepenice koje su vodile do Morisonove sobe na drugom spratu.
<BR>&nbsp;&nbsp;&nbsp;&nbsp;&nbsp;"Zar ti se ne čini da bi mogla biti obaveštajac Centralnog koordinatnog komiteta?" upita Morison.
<BR>&nbsp;&nbsp;&nbsp;&nbsp;&nbsp;"Otkud znam? Nešto zasigurno s njom nije u redu. Sva je obuzeta snagom i moći. Jednostavno ne zna gde joj je mesto."
<BR>&nbsp;&nbsp;&nbsp;&nbsp;&nbsp;"Mesto? Zar i u Sovjetskom Savezu ima klasnih razlika?"
<BR>&nbsp;&nbsp;&nbsp;&nbsp;&nbsp;"Ne budi sarkastičan, Alberte. Pretpostavljam da ih nema ni u Americi, ali ih sigurno i vi imate. I mi, isto tako. Znam šta kaže teorija, ali od puke teorije se ne može živeti. Ako Arkadijev otac to nije pomenuo, to mu je veliki propust."
<BR>&nbsp;&nbsp;&nbsp;&nbsp;&nbsp;Uđoše u Morisonovu sobu, i Morison, istog časa, oseti neki neprijatan ukus u ustima. Soba je bila bez imalo šarma, iako je sunčan dan koji je navirao kroz prozor činio da izgleda manje tmurno nego pre. Osim toga, iščekivanje povratka kući bilo je, samo po sebi, dovoljno da zaseni sve ostalo.
<BR>&nbsp;&nbsp;&nbsp;&nbsp;&nbsp;Kalinjina se smesti u bolju od dve naslonjače u sobi i prekrsti noge, puštajući da se jedna od njih nervozno pomera gore dole. Morison sede na ivicu kreveta i zagleda se, zamišljeno, u Sofiju. U svoj toj napetosti prethodnih dana nije stizao da se opusti, a sada mu je bilo čudno što posmatra osobu još nervozniju od njega samog.
<BR>&nbsp;&nbsp;&nbsp;&nbsp;&nbsp;"Užasno si napeta, Sofija. Šta nije u redu?" upita on.
<BR>&nbsp;&nbsp;&nbsp;&nbsp;&nbsp;"Rekla sam ti. Brine me ta žena, Paleronova."
<BR>&nbsp;&nbsp;&nbsp;&nbsp;&nbsp;"Ne može ona toliko da te brine? Šta nije u redu?"
<BR>&nbsp;&nbsp;&nbsp;&nbsp;&nbsp;"Ne volim da čekam. Dani su se odužili. Još devet časova nedostaje do sumraka."
<BR>&nbsp;&nbsp;&nbsp;&nbsp;&nbsp;"Zadivljujuće je da su u pitanju sati. Diplomatsko manevrisanje moglo se odužiti mesecima." On pokuša da mu reči zvuče bezbrižno, ali ipak oseti naglu hladnoću u stomaku.
<BR>&nbsp;&nbsp;&nbsp;&nbsp;&nbsp;"Ne u ovakvom slučaju. Videla sam to već ranije, Alberte. I Šveđani su u igri. Avion koji dolazi po tebe nije američki. Naša vlada još ne može da dopusti da američki avion prodre tako duboko u sovjetsku teritoriju. Ali Šveđani - pa, oni su tu, po zajedničkom dogovoru, kao nekakva potrčkala između dveju sila. A oni dobro paze da se sve odvija kako treba, kad god su i sami umešani."
<BR>&nbsp;&nbsp;&nbsp;&nbsp;&nbsp;"Mi, u Sjedinjenim Državama, Šveđane držimo za mlake i bezbojne. Bar prema nama. Više bismo voleli Britance..."
<BR>&nbsp;&nbsp;&nbsp;&nbsp;&nbsp;"Ah, hajde, mogao bi reći i Teksašane. Ali ako je Švedska 'mlaka' prema vama, još je više mlaka prema nama. U svakom slučaju, njihova dobra strana je to što smatraju da, ako treba rešiti problem, bolje je rešiti ga brzo."
<BR>&nbsp;&nbsp;&nbsp;&nbsp;&nbsp;"Pa, i meni se čini dovoljno brzim. Na kraju krajeva, ja sam taj koji je u žurbi. Meni se žuri da odem. Ali zašto bi tebi značilo tih nekoliko časova?"
<BR>&nbsp;&nbsp;&nbsp;&nbsp;&nbsp;"Rekla sam ti. On nam je za petama." Ona naglasi zamenicu.
<BR>&nbsp;&nbsp;&nbsp;&nbsp;&nbsp;"Jurij? Ali ako je vaša vlada rešila da me pusti..."
<BR>&nbsp;&nbsp;&nbsp;&nbsp;&nbsp;"Ima ljudi u toj istoj vladi koji te se ne bi tako lako odrekli. Naš... prijatelj... neke od njih poznaje vrlo dobro."
<BR>&nbsp;&nbsp;&nbsp;&nbsp;&nbsp;Morison stavi prst na usne i osvrnu se oko sebe.
<BR>&nbsp;&nbsp;&nbsp;&nbsp;&nbsp;"Šta je, bojiš se da nas ne prisluškuju?" upita Kalinjina. "Još jedan američki mit iz jeftinih špijunskih romana. Mikrofone je tako lako otkriti u današnje vreme; uvek sa sobom nosim svoj detektor, ali još nikada nisam naletela na 'bubu'."
<BR>&nbsp;&nbsp;&nbsp;&nbsp;&nbsp;Morison sleže ramenima.
<BR>&nbsp;&nbsp;&nbsp;&nbsp;&nbsp;"Pa, reci onda."
<BR>&nbsp;&nbsp;&nbsp;&nbsp;&nbsp;"Naš prijatelj, sam po sebi, nije politički ekstremista ali koristi se ljudima na visokim funkcijama koji to jesu. Ima, pretpostavljam, ekstremista i u Americi?"
<BR>&nbsp;&nbsp;&nbsp;&nbsp;&nbsp;"Onih koji misle da je naša politika prema Sovjetskom Savezu preblaga?" Morison potvrdno klimnu. "Da. Sreo sam ih, nekolicinu."
<BR>&nbsp;&nbsp;&nbsp;&nbsp;&nbsp;"E, eto nas. On naprosto izgara zbog ambicije, i ako će ekstremizam ubrzati ostvarenje njegovih planova, postaće ekstremista."
<BR>&nbsp;&nbsp;&nbsp;&nbsp;&nbsp;"Ne misliš, valjda, da je sposoban da izazove udar u vladi i smesti svoje istomišljenike na čelo kabineta samo da bi mene sprečio da večeras otputujem?"
<BR>&nbsp;&nbsp;&nbsp;&nbsp;&nbsp;"Ne kapiraš, Alberte. Ako želi da te spreči da otputuješ i da ubrza krizu, možda će biti u stanju da ubedi nekoga iz vlade da se ustoboči i odloži tvoj odlazak na duže vreme. Ume on da bude vrlo ubedljiv, taj naš prijatelj, posebno kada manija njime sasvim ovlada. Tada je u stanju da obradi čak i jednu Nataliju."
<BR>&nbsp;&nbsp;&nbsp;&nbsp;&nbsp;Kalinjina zaćuta i stade da gricka donju usnu. Posle nekog vremena, ponovo se javi:
<BR>&nbsp;&nbsp;&nbsp;&nbsp;&nbsp;"Ne, nije on odustao od tebe i neće to učiniti. Sigurna sam. Moram te odvesti."
<BR>&nbsp;&nbsp;&nbsp;&nbsp;&nbsp;Ona naglo ustade i stade da korača tamo-amo po sobi, kratkim, brzim koracima, kao lavica u kavezu. Zatim zastade pred vratima, oslušnu, a onda ih odjednom otvori.
<BR>&nbsp;&nbsp;&nbsp;&nbsp;&nbsp;Valerija Paleron. Njen tup izraz odmah se pretvori u iznenađenje. Upravo je podigla šaku, kao da je nameravala da zakuca na vrata.
<BR>&nbsp;&nbsp;&nbsp;&nbsp;&nbsp;"Šta hoćete", prošišta Kalinjina.
<BR>&nbsp;&nbsp;&nbsp;&nbsp;&nbsp;"Ja?" ponovi kelnerica. "Ja neću ništa. Pitanje je da li vi hoćete. Došla sam da pitam želite li malo čaja."
<BR>&nbsp;&nbsp;&nbsp;&nbsp;&nbsp;"Nismo tražili."
<BR>&nbsp;&nbsp;&nbsp;&nbsp;&nbsp;"Znam da niste. Dolazim od svoje volje."
<BR>&nbsp;&nbsp;&nbsp;&nbsp;&nbsp;"Onda i idite od svoje volje. I ne vraćajte se."
<BR>&nbsp;&nbsp;&nbsp;&nbsp;&nbsp;Paleronova, zacrvenevši se, baci pogled na Morisona i procedi:
<BR>&nbsp;&nbsp;&nbsp;&nbsp;&nbsp;"Možda sam upala usred malih nežnosti..."
<BR>&nbsp;&nbsp;&nbsp;&nbsp;&nbsp;"Odlazite!" viknu Kalinjina. Ona tresnu vratima, sačeka da izbroji do deset (usne su joj se bezglasno pomicale) a, onda ponovo naglo otvori vrata. No, nije bilo nikoga.
<BR>&nbsp;&nbsp;&nbsp;&nbsp;&nbsp;Ona ponovo zatvori vrata i zaključa ih, pređe na drugi kraj sobe i reče tihim glasom:
<BR>&nbsp;&nbsp;&nbsp;&nbsp;&nbsp;"Stajala je tu, verovatno, duže vreme. Čula sam kako škripi parket pred vratima."
<BR>&nbsp;&nbsp;&nbsp;&nbsp;&nbsp;"Pa, ako je prisluškivanje visoke tehnologije zastarelo, izgleda da su staromodne 'antene' i dalje na snazi", primeti Morison.
<BR>&nbsp;&nbsp;&nbsp;&nbsp;&nbsp;"Da, ali za koga?"
<BR>&nbsp;&nbsp;&nbsp;&nbsp;&nbsp;"Misliš da to radi za Jurija? Nisam siguran da on ima para da plati špijune. Ili možda ima?"
<BR>&nbsp;&nbsp;&nbsp;&nbsp;&nbsp;"To možda i ne košta mnogo. Žena kakva je ova mogla bi to učiniti iz pukog zadovoljstva."
<BR>&nbsp;&nbsp;&nbsp;&nbsp;&nbsp;Za trenutak zavlada tišina, a onda Morison upita:
<BR>&nbsp;&nbsp;&nbsp;&nbsp;&nbsp;"Sofija, ako i tebe špijuniraju, zašto ne pođeš u Ameriku sa mnom?"
<BR>&nbsp;&nbsp;&nbsp;&nbsp;&nbsp;"Šta?" Kao da ga nije čula.
<BR>&nbsp;&nbsp;&nbsp;&nbsp;&nbsp;"Možda ćeš zapasti u nevolje što mi pomažeš."
<BR>&nbsp;&nbsp;&nbsp;&nbsp;&nbsp;"Zašto? Imam zvanično odobrenje. Legalno ću te smestiti u avion. To su naređenja."
<BR>&nbsp;&nbsp;&nbsp;&nbsp;&nbsp;"To te ne bi spaslo. Ako žele da ti nameste igru, namestiće ti je. Zašto jednostavno ne uđeš sa mnom u avion i ne kreneš za Ameriku?"
<BR>&nbsp;&nbsp;&nbsp;&nbsp;&nbsp;"Tek tako? A moje dete?"
<BR>&nbsp;&nbsp;&nbsp;&nbsp;&nbsp;"Poslali bismo po nju kasnije."
<BR>&nbsp;&nbsp;&nbsp;&nbsp;&nbsp;"-Poslali po nju? Kako to misliš?"
<BR>&nbsp;&nbsp;&nbsp;&nbsp;&nbsp;Morison se lako preznoji.
<BR>&nbsp;&nbsp;&nbsp;&nbsp;&nbsp;"Nisam siguran. U svakom slučaju, možemo biti prijatelji. U novoj zemlji će ti biti potrebni prijatelji."
<BR>&nbsp;&nbsp;&nbsp;&nbsp;&nbsp;"Ali, Alberte, to ne može tako. Hvala ti na ljubaznosti i brizi ili sažaljenju, ali... to, jednostavno, ne može."
<BR>&nbsp;&nbsp;&nbsp;&nbsp;&nbsp;"Može. Ovo je dvadest prvi vek, Sofija, ne dvadeseti. Ljudi mogu svuda slobodno da se kreću."
<BR>&nbsp;&nbsp;&nbsp;&nbsp;&nbsp;"Dragi moj Alberte", poče Kalinjina. "I ti živiš u iluzijama. Da, može se slobodno kretati unaokolo, ali svaka nacija ima svoje izuzetke. Misliš li da bi Sovjetski Savez dozvolio jednom naučniku visoke klase i sa velikim iskustvom u pitanju minijaturizacije da napusti zemlju? Razmisli, pa ćeš uvideti i sam. Ako pođem s tobom, uslediće neposredni sovjetski protest, kleli bi se da sam kidnapovana, i svuda po svetu bi se digla gužva i pojavili zahtevi da budem u miru poslata kući kako bi se izbegla kriza. Šveđani bi se brzo potrudili oko toga, kao i u tvom slučaju."
<BR>&nbsp;&nbsp;&nbsp;&nbsp;&nbsp;"Ali, ja jesam bio kidnapovan!"
<BR>&nbsp;&nbsp;&nbsp;&nbsp;&nbsp;"Biće mnogih koji će biti uvereni da sam ja kidnapovana ili onih koji bi radije verovali da je tako. Osim toga, mene bi nazad poslala vlada Sjedinjenih Država, kao što tebe šalje naša vlada. Na taj način izbegli smo desetine mogućih kriza tokom poslednjih šezdesetak godina. Zar to nije bolje od ratovanja?"
<BR>&nbsp;&nbsp;&nbsp;&nbsp;&nbsp;"Ali ako ti izjaviš, jasno i glasno, da hoćeš da ostaneš u Americi..."
<BR>&nbsp;&nbsp;&nbsp;&nbsp;&nbsp;"Onda više nikada neću videti svoje dete, a i život bi mi bio u opasnosti. Osim toga, ne želim da idem u Sjedinjene Države."
<BR>&nbsp;&nbsp;&nbsp;&nbsp;&nbsp;Morison je izgledao iznenađen.
<BR>&nbsp;&nbsp;&nbsp;&nbsp;&nbsp;"Teško ti je da u to poveruješ, zar ne? A želiš li ti da ostaneš ovde."
<BR>&nbsp;&nbsp;&nbsp;&nbsp;&nbsp;"Naravno da ne. Moja zemlja..." On zastade.
<BR>&nbsp;&nbsp;&nbsp;&nbsp;&nbsp;"Upravo tako", zaključi ona. "Beskrajno mnogo pričaš o humanosti, čovečanstvu, važnosti širokih pogleda, ali ako zagrebemo dublje, do tvojih emocija, to je tvoja zemlja. I ja imam zemlju, jezik, literaturu, kulturu, način života. Ne želim da se toga odreknem."
<BR>&nbsp;&nbsp;&nbsp;&nbsp;&nbsp;Morison uzdahnu.
<BR>&nbsp;&nbsp;&nbsp;&nbsp;&nbsp;"Kako god hoćeš."
<BR>&nbsp;&nbsp;&nbsp;&nbsp;&nbsp;"Ali Alberte, nemamo više vremena za razgovor o tome", reče Sofija. "Nema više smisla čekati. Hajdemo u kola i odvešću te na mesto gde će nas čekati Švedski avion."
<BR>&nbsp;&nbsp;&nbsp;&nbsp;&nbsp;"Verovatno još nije tamo."
<BR>&nbsp;&nbsp;&nbsp;&nbsp;&nbsp;"Onda ćemo čekati na aerodromu, radije nego ovde, jer ću u tom slučaju biti sigurna da ćeš se ukrcati čim avion sleti. Želim, Alberte, da posmatram kako odlaziš u bezbednost. I želim da vidim njegovo lice posle toga."
<BR>&nbsp;&nbsp;&nbsp;&nbsp;&nbsp;Ona iziđe iz sobe, trupkajući stepeništem. Pratio ju je, žurno. Zapravo, nije mu bilo žao što odlazi.
<BR>&nbsp;&nbsp;&nbsp;&nbsp;&nbsp;Prešli su preko tapaciranog hola i uputili se prema vratima koja su vodila prema bočnom izlazu iz hotela. Tu se, parkirana uza zid, nalazila dobro uglancana crna limuzina. Morison, zadihan, primeti:
<BR>&nbsp;&nbsp;&nbsp;&nbsp;&nbsp;"Pa, sasvim je sigurno da nam obezbeđuju deluks prevoz. Umeš li da voziš ovu stvar?"
<BR>&nbsp;&nbsp;&nbsp;&nbsp;&nbsp;"Kao san", odvrati Kalinjina, smešeći se, a onda joj osmeh, odjednom, potpuno zamre na usnama.
<BR>&nbsp;&nbsp;&nbsp;&nbsp;&nbsp;Iza ugla hotela iskorači Konjev. I on stade, i tokom nekoliko trenutaka, oboje ostadoše nepomični, kao skamenjeni, pogleda uprtih jedno u drugo.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;85.
<BR>&nbsp;&nbsp;&nbsp;&nbsp;&nbsp;Morison se prvi pribra.
<BR>&nbsp;&nbsp;&nbsp;&nbsp;&nbsp;"I ti si došao da me ispratiš, Jurij?" reče on, pomalo hrapavim glasom. "Ako je tako, zbogom. Odlazim."
<BR>&nbsp;&nbsp;&nbsp;&nbsp;&nbsp;Reči mu i njemu samom zazvučaše lažno i on oseti kako mu srce zakuca brže.
<BR>&nbsp;&nbsp;&nbsp;&nbsp;&nbsp;Jurijev pogled samo za trenutak kliznu ka Morisonu, a potom se vrati svom prvobitnom objektu.
<BR>&nbsp;&nbsp;&nbsp;&nbsp;&nbsp;"Hajdemo, Sofija", pozva je Morison.
<BR>&nbsp;&nbsp;&nbsp;&nbsp;&nbsp;Mogao je, isto tako, da ne kaže ništa. Kada je, konačno, progovorila, obraćala se Konjevu.
<BR>&nbsp;&nbsp;&nbsp;&nbsp;&nbsp;"Šta ti hoćeš?" upita ga oštro.
<BR>&nbsp;&nbsp;&nbsp;&nbsp;&nbsp;"Amerikanca, odvrati ovaj istim tonom."
<BR>&nbsp;&nbsp;&nbsp;&nbsp;&nbsp;"Odvodim ga."
<BR>&nbsp;&nbsp;&nbsp;&nbsp;&nbsp;"Nemoj. Potreban nam je. Prevario nas je." Konjevljev glas se smirivao.
<BR>&nbsp;&nbsp;&nbsp;&nbsp;&nbsp;"To ti kažeš", reče Kalinjina. "Imam ovlašćenje. Odvodim ga na avion i ispraćam ga. Ne možeš ga imati."
<BR>&nbsp;&nbsp;&nbsp;&nbsp;&nbsp;"Nisam ja taj koji ga želi. On je potreban čitavoj naciji."
<BR>&nbsp;&nbsp;&nbsp;&nbsp;&nbsp;"Reci. Hajde, reci mi. Reci mi kako ga predraga majka Rusija želi uza se i nasmejaću ti se u lice."
<BR>&nbsp;&nbsp;&nbsp;&nbsp;&nbsp;"Neću reći ništa slično. Potreban je Sovjetskom Savezu."
<BR>&nbsp;&nbsp;&nbsp;&nbsp;&nbsp;"Misliš samo na sebe. Skloni mi se s puta."
<BR>&nbsp;&nbsp;&nbsp;&nbsp;&nbsp;Konjev se postavi između njih i limuzine.
<BR>&nbsp;&nbsp;&nbsp;&nbsp;&nbsp;"Ne. Ti ne razumeš od koje je važnosti da on ostane ovde. Veruj mi. Već sam poslao poruku u Moskvu."
<BR>&nbsp;&nbsp;&nbsp;&nbsp;&nbsp;"Sigurna sam da jesi, a znam i kome. Ali taj sedokosi Tutankamon neće moći ni da mrdne prstom. Kukavica je, i svi mi to znamo. Neće se usuditi da kaže ni reč na Prezidijumu, a ako to i učini, Albert će već biti daleko."
<BR>&nbsp;&nbsp;&nbsp;&nbsp;&nbsp;"Ne. Albert neće otići."
<BR>&nbsp;&nbsp;&nbsp;&nbsp;&nbsp;"Sofija, prepusti to meni", umeša se Morison. "Ti otvori vrata limuzine."
<BR>&nbsp;&nbsp;&nbsp;&nbsp;&nbsp;Osećao je kako počinje da drhti. Konjev nije bio krupan čovek, ali je delovao žilavo, i u svom očaju, sigurno je bio spreman na sve. Morison nikada nije sebe smatrao za dobrog borca. Naročito ne u ovom trenutku.
<BR>&nbsp;&nbsp;&nbsp;&nbsp;&nbsp;Kalinjina, međutim, podiže ispružen dlan prema Morisonu i reče:
<BR>&nbsp;&nbsp;&nbsp;&nbsp;&nbsp;"Ostani gde si, Alberte." Potom se obrati Konjevu. "A kako, Jurij, zamišljaš da me zaustaviš? Imaš li možda revolver?"
<BR>&nbsp;&nbsp;&nbsp;&nbsp;&nbsp;Konjev je izgledao iznenađen.
<BR>&nbsp;&nbsp;&nbsp;&nbsp;&nbsp;"Ne. Naravno da nemam. To je ilegalno, nositi oružje sa sobom."
<BR>&nbsp;&nbsp;&nbsp;&nbsp;&nbsp;"Zbilja? Ipak, ja ga imam." Ona izvuče revolver iz svog unutrašnjeg džepa, stvarčicu koja joj je gotovo nestala u šaci. Cev je tek provirivala između njenih prstiju.
<BR>&nbsp;&nbsp;&nbsp;&nbsp;&nbsp;Konjev ustuknu, razrogačivši oči.
<BR>&nbsp;&nbsp;&nbsp;&nbsp;&nbsp;"Uspavljujuće strelice!" dreknu on.
<BR>&nbsp;&nbsp;&nbsp;&nbsp;&nbsp;"Naravno. Još gore nego revolver, zar ne? Pomislila sam da će ti pasti na pamet da se umešaš, pa sam se pripremila."
<BR>&nbsp;&nbsp;&nbsp;&nbsp;&nbsp;"To je ilegalno."
<BR>&nbsp;&nbsp;&nbsp;&nbsp;&nbsp;"Slobodno me prijavi, ja ću reći da sam bila primorana na to, znajući da ćeš, poput kakvog kriminalca ometati proceduru. Verovatno ću, štaviše, biti pohvaljena za trezvenost."
<BR>&nbsp;&nbsp;&nbsp;&nbsp;&nbsp;"Nećeš, Sofija." On se primaknu jedan korak.
<BR>&nbsp;&nbsp;&nbsp;&nbsp;&nbsp;Ali Sofija se odmače.
<BR>&nbsp;&nbsp;&nbsp;&nbsp;&nbsp;"Ne primiči se! Pucaću, čak i ako ostaneš gde si. Samo se priseti kakve su posledice ovih hitaca. Razoriće ti mozak. To si mi sam jednom rekao, zar ne? Bićeš u nesvesti i probudićeš se sa delimičnom amnezijom i biće ti potrebni sati, ili čak dani da se povratiš. Čak sam čula da se neki ljudi nikada ne povrate. Zamisli da se tvoj čudesni mozak, na primer, nikada ne oporavi."
<BR>&nbsp;&nbsp;&nbsp;&nbsp;&nbsp;"Sofija", poče on.
<BR>&nbsp;&nbsp;&nbsp;&nbsp;&nbsp;Ona ga prekinu, cedeći kroz zube:
<BR>&nbsp;&nbsp;&nbsp;&nbsp;&nbsp;"Zašto me zoveš imenom? Poslednji put kada sam te čula da ga izgovaraš, rekao si: 'Sofija, više nećemo progovoriti ni reč, nećemo se nikada više pogledati.' Sada mi se obraćaš i gledaš me. Idi, odlazi, održi svoje obećanje, ti bedni..." (Ona upotrebi rusku reč koju Morison nije razumeo.)
<BR>&nbsp;&nbsp;&nbsp;&nbsp;&nbsp;Konjev, bled kao smrt, pokuša još jednom.
<BR>&nbsp;&nbsp;&nbsp;&nbsp;&nbsp;"Sofija. Saslušaj me. Makar verovala da je svaka moja reč laž, saslušaj me. Ovaj Amerikanac je smrtna pretnja Sovjetskom Savezu. Ako voliš svoju zemlju..."
<BR>&nbsp;&nbsp;&nbsp;&nbsp;&nbsp;"Umorna sam od ljubavi. Šta mi je dala za uzvrat?"
<BR>&nbsp;&nbsp;&nbsp;&nbsp;&nbsp;"A šta je meni dala, ljubav?" prošapta Konjev.
<BR>&nbsp;&nbsp;&nbsp;&nbsp;&nbsp;"Ti voliš samo samog sebe", odvrati Kalinjina gorko.
<BR>&nbsp;&nbsp;&nbsp;&nbsp;&nbsp;"Ne. Ponavljaj to koliko hoćeš, ali to nije istina. Ako sam za sebe zadržao delić svog poštovanja, onda je to samo zbog toga što sam u mogućnosti da spasem svoju zemlju."
<BR>&nbsp;&nbsp;&nbsp;&nbsp;&nbsp;"Ma nemoj!" odvrati Kalinjina. "Stvarno veruješ u to? Ti si lud."
<BR>&nbsp;&nbsp;&nbsp;&nbsp;&nbsp;"Nimalo. Znam koliko vredim. Zarad svog rada, lišio bih se svega što mi može odvratiti pažnju. Čak i tebe. I svog deteta. Morao sam da se rascepam nadvoje i da svoju bolju polovinu jednostavno zaboravim."
<BR>&nbsp;&nbsp;&nbsp;&nbsp;&nbsp;"Svog deteta?" upita Kalinjina. "Znači, priznaješ ga?"
<BR>&nbsp;&nbsp;&nbsp;&nbsp;&nbsp;Konjev pognu glavu.
<BR>&nbsp;&nbsp;&nbsp;&nbsp;&nbsp;"Kako sam te drugačije mogao odagnati? Kako sam drugačije mogao biti siguran da ću raditi u potpunom miru? Volim te. Uvek sam te voleo. Uvek sam znao da je to moje dete i ničije drugo."
<BR>&nbsp;&nbsp;&nbsp;&nbsp;&nbsp;"Toliko ti je, dakle, Albert potreban?" Kalinjina ni za tren nije pomerala upereni revolver. "Spreman si da priznaš dete, da kažeš da me voliš, misleći, pri tom, da ću ti prepustiti Alberta, a onda ćeš sve opet poreći? Kako me smatraš glupom, to je prosto neverovatno."
<BR>&nbsp;&nbsp;&nbsp;&nbsp;&nbsp;Konjev odmahnu glavom.
<BR>&nbsp;&nbsp;&nbsp;&nbsp;&nbsp;"Kako da te ubedim? Iskrenost mi, izgleda, neće pomoći. Prepusti mi Amerikanca, a onda me možeš odbaciti. Ili mi, možda, dozvoliti da ti objasnim zašto je on potreban ovoj zemlji."
<BR>&nbsp;&nbsp;&nbsp;&nbsp;&nbsp;"I onako ti ne bih poverovala." Kalinjina baci brz pogled u Morisonovom pravcu. "Alberte, čuješ li ti šta priča ovaj čovek? Ne znaš s kakvom okrutnošću on odbacuje svoje žene i decu. A sada se kune da me je sve vreme voleo."
<BR>&nbsp;&nbsp;&nbsp;&nbsp;&nbsp;Morison začu svoj rođeni glas kako izgovara sledeće reči:
<BR>&nbsp;&nbsp;&nbsp;&nbsp;&nbsp;"To je tačno, Sofija. On te voli, i oduvek te je voleo - očajnički."
<BR>&nbsp;&nbsp;&nbsp;&nbsp;&nbsp;Kalinjina se, za trenutak, sledi. Njena slobodna leva ruka učini nekakav gest prema Morisonu, iako ni za sekund nije skidala pogled sa Konjeva.
<BR>&nbsp;&nbsp;&nbsp;&nbsp;&nbsp;"Otkud znaš, Alberte? Zar je i tebe lagao?"
<BR>&nbsp;&nbsp;&nbsp;&nbsp;&nbsp;Ali Konjev oduševljeno uzviknu:
<BR>&nbsp;&nbsp;&nbsp;&nbsp;&nbsp;"On zna. On priznaje! Zar ne vidiš? Osetio je to kroz svoj kompjuter. Ako me pustiš da ti sada objasnim, verovaćeš mi sve!"
<BR>&nbsp;&nbsp;&nbsp;&nbsp;&nbsp;"Je li to istina, Alberte?" upita Kalinjina. "Potrvrđuješ li to što Jurij kaže?"
<BR>&nbsp;&nbsp;&nbsp;&nbsp;&nbsp;Morison odluči da ćuti (prekasno, kao i uvek), ali odade ga podled.
<BR>&nbsp;&nbsp;&nbsp;&nbsp;&nbsp;"Moja ljubav prema tebi nikada nije bila dovedena u pitanje", uzviknu Jurij. "Koliko god da si ti patila, toliko sam patio i ja. Predaj mi Amerikanca i tome će biti kraj. Neću više tražiti da budem neometan. Radiću, imaću i tebe, i našu kćer, koliko god me to koštalo i neka me sprži grom ako ne uspem i u jednom i u drugom."
<BR>&nbsp;&nbsp;&nbsp;&nbsp;&nbsp;Kalinjina je zurila u njega, očiju odjednom punih suza:
<BR>&nbsp;&nbsp;&nbsp;&nbsp;&nbsp;"Želim, želim da ti verujem..." prošapta ona.
<BR>&nbsp;&nbsp;&nbsp;&nbsp;&nbsp;"Onda veruj. I Amerikanac je rekao."
<BR>&nbsp;&nbsp;&nbsp;&nbsp;&nbsp;I kao mesečarka, ona se pokrenu prema njemu, sklonivši revolver.
<BR>&nbsp;&nbsp;&nbsp;&nbsp;&nbsp;"Imaš naređenja!" povika Morison. "Idemo na avion! I potrča prema njima, no, sudari se s nekim drugim telom. Ščepaše ga neke ruke, celog ga obuhvativši, i jedan glas mu prozbori na uvo:
<BR>&nbsp;&nbsp;&nbsp;&nbsp;&nbsp;"Lakše, lakše, druže Amerikanče. Nemojte napadati dvoje ispravnih sovjetskih građana.
<BR>&nbsp;&nbsp;&nbsp;&nbsp;&nbsp;Bila je to Valeri Paleron, koja ga je držala u čeličnom, neraskidivom stisku.
<BR>&nbsp;&nbsp;&nbsp;&nbsp;&nbsp;Kalinjina priđe Konjevu, držeći revolver koji je i dalje mlitavo visio u njenoj šaci.
<BR>&nbsp;&nbsp;&nbsp;&nbsp;&nbsp;"Akademiče, doktorko, ovde smo kao u izlogu", reče Paleronova. Hajdemo natrag, u Amerikančevu sobu. 'Ajde i ti, Ameru, da ti ne polomim ruke."
<BR>&nbsp;&nbsp;&nbsp;&nbsp;&nbsp;Konjev se, uhvativši Morisonov pogled, nasmeja široko, u savršenom trijumfu. Imao je sada sve: suprugu, kćerku, Amerikanca. I Morison uvide da se njegov san o povratku u domovini raskida, i puca, kao mehur od sapunice.
</TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
