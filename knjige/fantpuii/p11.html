<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KAPILAR
<P>&nbsp;&nbsp;&nbsp;&nbsp;&nbsp;Ako želiš da saznaš da li je voda provrila, ne guraj ruku u lonac.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Dežnjev senior.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;40.
<BR>&nbsp;&nbsp;&nbsp;&nbsp;&nbsp;Dežnjev se iznenađeno okrete i uzviknu:
<BR>&nbsp;&nbsp;&nbsp;&nbsp;&nbsp;"Alberte, pa to je samo belo krvno zrnce, leukocit! Ništa strašno!"
<BR>&nbsp;&nbsp;&nbsp;&nbsp;&nbsp;Morison proguta knedlu, pomalo iznerviran.
<BR>&nbsp;&nbsp;&nbsp;&nbsp;&nbsp;"Znam da je to leukocit. Ipak, iznenadio me je. Nisam očekivao da će biti tako velik."
<BR>&nbsp;&nbsp;&nbsp;&nbsp;&nbsp;"Ništa, ništa", prihvati Dežnjev. "Tek parčence crnog hleba, i nije veće nego što bi trebalo biti. Samo smo mi manji. A čak i da je veliko kao Moskva, šta onda? I ono isto kao i mi plovi krvotokom.
<BR>&nbsp;&nbsp;&nbsp;&nbsp;&nbsp;"Zapravo", nadoveza se Kalinjina, "ono čak i ne zna da smo prisutni. To jest, ne raspoznaje nas kao uljeze. Ono misli da smo crveno krvno zrnce."
<BR>&nbsp;&nbsp;&nbsp;&nbsp;&nbsp;Kao da se obraća nekoj apstraktnoj tački u vazduhu pred sobom, Konjev promrmlja:
<BR>&nbsp;&nbsp;&nbsp;&nbsp;&nbsp;"Bele ćelije ne misle."
<BR>&nbsp;&nbsp;&nbsp;&nbsp;&nbsp;Sev ozlojeđenosti pređe na trenutak preko lica Kalinjine, no glas joj ipak ostade miran.
<BR>&nbsp;&nbsp;&nbsp;&nbsp;&nbsp;"Kada sam rekla 'misli', Alberte, samo sam upotrebila stilsku figuru. Ono što sam htela da kažem jeste da ponašanje bele ćelije prema nama odgovara njenom ponašanju prema bilo kom crvenom krvnom zrncu."
<BR>&nbsp;&nbsp;&nbsp;&nbsp;&nbsp;Morison baci još jedan pogled na veliko talasasto obličje, tamo napolju, i odluči da mu se ta pojava, opasna ili ne, čini krajnje ogavnom. On pogleda nazad, ka Kalinjinoj, i skoro zahvalno uoči divan kontrast koji je, u odnosu na prethodni prizor, činilo njeno izražajno lice, pitao se, zapravo, zašto nikada nije dala da se odstrani taj madež u levom uglu njenih usana. A onda mu se učini da bi njeno, i uz madež pikantno lice, bez njega bilo doživljeno kao prelepo (a kao tako teško da bi moglo posedovati karakter).
<BR>&nbsp;&nbsp;&nbsp;&nbsp;&nbsp;U tim trenucima, baveći se marginalnim primislima, gotovo da je zaboravio na nemir koji je maločas prouzrokovala pojava bele ćelije. Sada ga je ona ponovo zaokupila.
<BR>&nbsp;&nbsp;&nbsp;&nbsp;&nbsp;"Ponaša li se kao da smo crveno krvno zrnce zbog naše odgovarajuće veličine?"
<BR>&nbsp;&nbsp;&nbsp;&nbsp;&nbsp;"To nam je samo olakšavajuća okolnost", odgovori Kalinjina, "ali ne i glavni razlog. Ti sudiš prema vizuelnoj slici koja je pred tobom. Belo krvno zrnce, međutim, oseća elektromagnetni kod na površini tela sa kojim je u dodiru. U slučaju crvenog krvnog zrnca bele ćelije su istrenirane, još jedna stilska figura, da ne zapažaju eritrocite u svojoj blizini."
<BR>&nbsp;&nbsp;&nbsp;&nbsp;&nbsp;"Ali ovaj brod nema elektromagnetski kod crvenog krvnog... ah, mislim da si se ti već pobrinula za to."
<BR>&nbsp;&nbsp;&nbsp;&nbsp;&nbsp;Kalinjina se, za trenutak, samouvereno nasmeši.
<BR>&nbsp;&nbsp;&nbsp;&nbsp;&nbsp;"Da, jesam. To mi je specijalnost."
<BR>&nbsp;&nbsp;&nbsp;&nbsp;&nbsp;"To ti je to, Alberte", umeša se Dežnjev. "Naša Sofijica sve to ima u svojoj glavici", on se kucnu po čelu, "svaki elektromagnetski kod, svih ćelija, svih bakterija, svih virusa, svih molekula belančevina..."
<BR>&nbsp;&nbsp;&nbsp;&nbsp;&nbsp;"Nije baš tako", prekide ga Kalinjina, "budući da mi u svemu tome pomaže kompjuter. Osim toga, energiju iz mikrofuzionih motora koristim i tako što svakom zamišljenom kodu mogu da dam pozitivno ili negativno naelektrisanu varijantu. Ovaj brod, u ovom trenutku, nosi kod crvenog krvnog zrnca, bar onoliko koliko sam ja u stanju da ga oponašam, a to je sasvim dovoljno da se bela ćelija ponaša ovako, to jest, da na nas ne obraća pažnju."
<BR>&nbsp;&nbsp;&nbsp;&nbsp;&nbsp;"A kada si nam nabacila taj kod, Sofija?" upita Morison s neskrivenim zanimanjem.
<BR>&nbsp;&nbsp;&nbsp;&nbsp;&nbsp;"U trenutku kada smo se smanjili na veličinu koja bi od nas mogla napraviti potencijalnog agresora imunološkog sistema organizma. Nismo baš hteli da nas opsednu antitela."
<BR>&nbsp;&nbsp;&nbsp;&nbsp;&nbsp;Morisonu odjednom nešto pade na pamet.
<BR>&nbsp;&nbsp;&nbsp;&nbsp;&nbsp;"Ali pošto govorimo o daljem smanjivanju, zašto u još većoj meri ne osećamo posledice Braunovog kretanja? Mislio sam da ćemo se koprcati sve više i više, kako postajemo sve manji."
<BR>&nbsp;&nbsp;&nbsp;&nbsp;&nbsp;"Kada bi ovo bila naša prirodna veličina", dobaci Boranova od pozadi, "bilo bi baš kao što kažeš. Međutim, budući da smo minijaturizovani, postoje teorijski razlozi koji Braunovo kretanje čine podnošljivim. Nije to ništa oko čega treba razbijati glavu."
<BR>&nbsp;&nbsp;&nbsp;&nbsp;&nbsp;Morison se, međutim, ponovo obrati Kalinjinoj.
<BR>&nbsp;&nbsp;&nbsp;&nbsp;&nbsp;"Koliko dugo si bila obučavana na ovom polju, Sofija?"
<BR>&nbsp;&nbsp;&nbsp;&nbsp;&nbsp;"Još od kad sam diplomirala. Čak i bez neposrednog povoda u vidu Šapirovljevog komatizovanog stanja, znali smo da će se jednog dana bezuslovno ukazati potreba za ovakvim tipom putovanja. Nešto slično planiramo već godinama, i znali smo da će neko od nas morati da prođe kroz ovakvu obuku."
<BR>&nbsp;&nbsp;&nbsp;&nbsp;&nbsp;"Zar nije bilo uputnije da odmah razmišljate o automatizovanom vozilu bez posade?""
<BR>&nbsp;&nbsp;&nbsp;&nbsp;&nbsp;"Možda i to, jednog dana, odgovori Boranova. Ali za sada još, ne. Još nismo u stanju da stvorimo veštački entitet ekvivalentan ljudskom mozgu."
<BR>&nbsp;&nbsp;&nbsp;&nbsp;&nbsp;"U pravu je", dodade Kalinjina. "Takav entitet bi u ovom trenutku reagovao linijom manjeg otpora. Ja, pak, mogu i bolje od toga. Osim toga, bio bi to, verovatno, preskup i nepraktičan zadatak, načiniti mašinu koja bi reagovala na čitav niz mogućih, nepredvidljivih uslova. Pošto sam ovde prisutna ja, na raspolaganju mi je moja moć rasuđivanja. Mogu da isprobam sve što mi padne na pamet. Evo, na primer, mogla bih, za samo tren, da kod ovog broda izmenim u kod kakve opasne bakterije i belo krvno zrnce bi nas istog trenutka napalo."
<BR>&nbsp;&nbsp;&nbsp;&nbsp;&nbsp;"Sasvim sigurno", složi se Morison. "Ne radi ništa slično, molim te."
<BR>&nbsp;&nbsp;&nbsp;&nbsp;&nbsp;"Bez brige", odgovori ona. "Ne pada mi ni na pamet."
<BR>&nbsp;&nbsp;&nbsp;&nbsp;&nbsp;No, u tom trenutku, začu se glas Natalije Boranove, nekako visok i napregnut:
<BR>&nbsp;&nbsp;&nbsp;&nbsp;&nbsp;"Naprotiv, Sofija. Učini upravo to!"
<BR>&nbsp;&nbsp;&nbsp;&nbsp;&nbsp;"Ali, Natalija..."
<BR>&nbsp;&nbsp;&nbsp;&nbsp;&nbsp;"Odmah, Sofija. Tvoje instrumente u ovom smislu do sada još nismo testirali. Hajde da probamo."
<BR>&nbsp;&nbsp;&nbsp;&nbsp;&nbsp;Konjev promrmlja:
<BR>&nbsp;&nbsp;&nbsp;&nbsp;&nbsp;"Natalija, time bismo samo gubili vreme. Daj da prvo obavimo važniji deo posla."
<BR>&nbsp;&nbsp;&nbsp;&nbsp;&nbsp;"Ako ne budemo sposobni da prodremo u ćeliju, ništa nećemo učiniti. Ovo je izvrsna prilika da vidimo može li Sofija da kontroliše ponašanje ćelija."
<BR>&nbsp;&nbsp;&nbsp;&nbsp;&nbsp;"Ja se slažem", povika Dežnjev. "Ovo putovanje mi se sve više čini beskrajno dosadnim."
<BR>&nbsp;&nbsp;&nbsp;&nbsp;&nbsp;"Takva su i najrazumnija, ako smem da primetim", reče Morison.
<BR>&nbsp;&nbsp;&nbsp;&nbsp;&nbsp;Ali Dežnjev, protiveći se, podiže ruku.
<BR>&nbsp;&nbsp;&nbsp;&nbsp;&nbsp;"Znaš, moj otac je govorio: 'Ako su sve što u životu tražiš mir i red, najbolje će ti biti u smrti.'"
<BR>&nbsp;&nbsp;&nbsp;&nbsp;&nbsp;"Hajde, Sofija", ponovi Boranova neumoljivo. "Samo gubimo vreme."
<BR>&nbsp;&nbsp;&nbsp;&nbsp;&nbsp;Kalinjina, za trenutak, oklevaše, taman toliko koliko joj je po svoj prilici trebalo da se seti da je Boranova vrhovni zapovednik broda. Onda njena ruka sunu nadole, ka komandama, i konfiguracija na ekranu ispred nje očigledno se izmeni. (Morison ju je gledao zadivljeno, ali i ustrašeno, zbog brzine kojom je operisala.)
<BR>&nbsp;&nbsp;&nbsp;&nbsp;&nbsp;On podiže pogled ka belom krvnom zrncu, ono je trenutak ostalo mirno. A onda, kao da mu kroz čitavu masu prođe drhtaj, i Dežnjev prošapta:
<BR>&nbsp;&nbsp;&nbsp;&nbsp;&nbsp;"Aha, otkrilo je prisustvo neprijatelja!"
<BR>&nbsp;&nbsp;&nbsp;&nbsp;&nbsp;Prednji deo magličastog tela ćelije jurnu ka brodu i potpuno ga obuhvati; u isto vreme, supstanca u središnjem delu ćelije povuče se nazad, što je Morisonu ličilo samo na jedno. Na monstruozne čeljusti koje se spremaju za obrok.
<BR>&nbsp;&nbsp;&nbsp;&nbsp;&nbsp;"Upalilo je, Natalija", reče Konjev. "Pokušava da nas obuhvati i proguta."
<BR>&nbsp;&nbsp;&nbsp;&nbsp;&nbsp;"Da, vidim. U redu je. Sofija, vrati nam prvobitni kod."
<BR>&nbsp;&nbsp;&nbsp;&nbsp;&nbsp;Kalinjini prsti ponovo zalupkaše po tastaturi i pismena na ekranu vratiše se (bar prema Morisonovom sećanju) u obličje kakvo su ranije imala.
<BR>&nbsp;&nbsp;&nbsp;&nbsp;&nbsp;No, ovog puta, bela ćelija nije reagovala. Njen ivični obruč već je prošao kraj broda, i sada su hrlili u njenu unutrašnjost.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;41.
<BR>&nbsp;&nbsp;&nbsp;&nbsp;&nbsp;Morison se usplahiri. Brod se nalazio u nečemu što je izgledalo kod magla, magla od malih belih granula, u čijem se zaklonu nalazilo telo, ili obličje, gušće od magle, koje im se približavalo. To mora da je ćelijsko jedro, pomisli Morison.
<BR>&nbsp;&nbsp;&nbsp;&nbsp;&nbsp;Usledi Konjevljeva eksplozija.
<BR>&nbsp;&nbsp;&nbsp;&nbsp;&nbsp;"Očigledno je da kada jednom stupi u napad, ostatak procesa ide automatski i ništa ga ne može zaustaviti. I dobro, šta sad, Natalija?"
<BR>&nbsp;&nbsp;&nbsp;&nbsp;&nbsp;"Priznajem, nisam ovo očekivala", reče Boranova tiho. "Greška je moja."
<BR>&nbsp;&nbsp;&nbsp;&nbsp;&nbsp;"Pa, u čemu je problem?" upita Dežnjev, mršteći se. "Šta ovaj skot može da nam uradi? Ne može da nas zarobi, nije boa konstriktor."
<BR>&nbsp;&nbsp;&nbsp;&nbsp;&nbsp;"Pokušaće da nas svari, to može", odvrati Konjev. "Sada smo u hranljivoj vakuoli i enzimi za varenje su svuda oko nas."
<BR>&nbsp;&nbsp;&nbsp;&nbsp;&nbsp;"Neka ih", reče Dežnjev. "Neka se trude. Školjka broda je od vrlo teško hranljive materije. Posle izvesnog vremena, ostaviće nas na miru, usudio bih se reći, povratiće nas."
<BR>&nbsp;&nbsp;&nbsp;&nbsp;&nbsp;"A kako će to znati?" upita Kalinjina.
<BR>&nbsp;&nbsp;&nbsp;&nbsp;&nbsp;"Kako će znati šta?"
<BR>&nbsp;&nbsp;&nbsp;&nbsp;&nbsp;"Kako će znati da smo teško svarljivi? Aktivirala se zbog osećaja promene elektromagnetskog koda."
<BR>&nbsp;&nbsp;&nbsp;&nbsp;&nbsp;"Koji si ti, u međuvremenu, promenila."
<BR>&nbsp;&nbsp;&nbsp;&nbsp;&nbsp;"Da, ali kao što je neko primetio, bela ćelija jednom probuđena, mora da prođe kroz sve svoje faze aktivnosti. Ona ne razmišlja, potpuno je automatizovana."
<BR>&nbsp;&nbsp;&nbsp;&nbsp;&nbsp;Kalinjina se mrštila.
<BR>&nbsp;&nbsp;&nbsp;&nbsp;&nbsp;"Meni se čini da će bela ćelija nastaviti da pokušava da nas svari, dokle god joj se ne da odgovarajući stimulans koji će njen napadački sistem staviti u povratni položaj i dozvoliti joj da nas izbaci."
<BR>&nbsp;&nbsp;&nbsp;&nbsp;&nbsp;"Pa, upravo smo vratili kod crvanog krvnog zrnca", primeti Boranova. Zar to nije dovoljan stimulans? Ono ne jede crvene ćelije."
<BR>&nbsp;&nbsp;&nbsp;&nbsp;&nbsp;"Mislim da smo zakasnili", odgovori Sofija nesigurno, verovatno pometena zbog nehotične konfrontacije sa zapovednicom broda. "Kod crvene ćelije nju samo štiti od napada bele, ali ako do napada dođe, kod je verovatno nedovoljan da ga spreči. Evo vam i dokaza! Napad je krenuo i, koliko vidim, ne posustaje."
<BR>&nbsp;&nbsp;&nbsp;&nbsp;&nbsp;"Njene oči, preciznije pet pari očiju, gledaju u svim pravcima kroz zidove broda." Svuda se, međutim, nalazio samo neprobojan magleni zid.
<BR>&nbsp;&nbsp;&nbsp;&nbsp;&nbsp;"Mislim", nastavi Kalinjina, "da bi nam sada pomogao samo kod bakterije za koju bela ćelija zna da je nesvarljiva. To bi, verovatno, bio okidač za izbacivanje."
<BR>&nbsp;&nbsp;&nbsp;&nbsp;&nbsp;"U tom slučaju, Sofija, pilence, daj mu kod koji traži", dobaci Dežnjev.
<BR>&nbsp;&nbsp;&nbsp;&nbsp;&nbsp;"Vrlo rado, ako mi samo kažeš koji, jer ja ne znam. Mogu samo da ih nasumice isprobavam. Broj mogućnosti je astronomski."
<BR>&nbsp;&nbsp;&nbsp;&nbsp;&nbsp;"Možemo li, zapravo, biti sigurni da bela ćelija može da izbaci bilo šta čega se dočepa?" upita Konjev. "Možda nesvarljivi delovi ostaju u slezini, dok se i sami ne rastvore i granularni materijal."
<BR>&nbsp;&nbsp;&nbsp;&nbsp;&nbsp;"Nema vremena za gledanje u pasulj", odseče oštro Boranova (verovatno pometena svešću da je krivica za nezgodu isljučivo njena, pomisli Morison). "Imamo li kakvu suvislu sugestiju?"
<BR>&nbsp;&nbsp;&nbsp;&nbsp;&nbsp;"Ja mogu da pokrenem elektrofuzione motore i pokušam da se probijem kroz belu ćeliju", reče Dežnjev.
<BR>&nbsp;&nbsp;&nbsp;&nbsp;&nbsp;"Ne", reče Boranova odrešito. "Znaš li tačno u kom se smeru krećemo? U ovoj vakuoli lebdimo ko zna gde. Možda se i ona sama okreće. Ako naglo kreneš unapred, može se desiti da povrediš arterijski zid a samim tim i mozak."
<BR>&nbsp;&nbsp;&nbsp;&nbsp;&nbsp;"Što se toga tiče, bele ćelije mogu da prave slalom kroz kapilare i zidove", umeša se Konjev. "Pošto smo sada u arterioli koja se suzila gotovo na razmere kapilara, ne mogu biti siguran čak ni da smo u krvnom sistemu."
<BR>&nbsp;&nbsp;&nbsp;&nbsp;&nbsp;"Oh, možemo", javi se odjednom Morison. "Bela ćelija može da se skupi, ali ne može da skupi nas. Ako se zaglavi u kanalu, biće primorana da nas pusti. To se, ipak, još nije dogodilo."
<BR>&nbsp;&nbsp;&nbsp;&nbsp;&nbsp;"Eto nas", reče Dežnjev. "Trebalo je da se setimo ranije. Nataša, uvećaj nas i na taj način razori belu ćeliju. Daj joj papicu kakvu još nije imala."
<BR>&nbsp;&nbsp;&nbsp;&nbsp;&nbsp;Opet, međutim, usledi oštar, negativan odgovor Boranove:
<BR>&nbsp;&nbsp;&nbsp;&nbsp;&nbsp;"I da onda probijem krvni sud? On je sada vrlo uzan, ne mnogo širi od bele ćelije."
<BR>&nbsp;&nbsp;&nbsp;&nbsp;&nbsp;"Ako bi Arkadij stupio u kontakt sa Grotoom, neko bi možda već imao ideju", predloži Kalinjina.
<BR>&nbsp;&nbsp;&nbsp;&nbsp;&nbsp;Tišina, za trenutak. A onda se javi Boranova, nekako pridavljenim glasom:
<BR>&nbsp;&nbsp;&nbsp;&nbsp;&nbsp;"Ne još. Uradili smo nešto glupavo, u stvari, ja sam to uradila, i bolje je da ne tražimo pomoć."
<BR>&nbsp;&nbsp;&nbsp;&nbsp;&nbsp;"Ne možemo čekati doveka", reče nervozno Konjev. "Nevolja je u tome što ne mogu da nam odredim položaj. Ne mogu da kontrolišem kretanje bele ćelije, niti da utvrdim kojom se brzinom krećemo. Kada se jednom izgubimo, biće nam potrebno puno vremena da ponovo nađemo put i možda će nam biti neophodna pomoć spolja. Kako da u tom slučaju objasnimo kako je došlo do toga da se izgubimo?"
<BR>&nbsp;&nbsp;&nbsp;&nbsp;&nbsp;"A jeste li razmišljali o rashladnim uređajima?" upita Morison.
<BR>&nbsp;&nbsp;&nbsp;&nbsp;&nbsp;"Kako to misliš, Alberte?" upita Boranova posle kraće stanke.
<BR>&nbsp;&nbsp;&nbsp;&nbsp;&nbsp;"Pa, mi šaljemo subatomske deliće van broda. Oni sa sobom nose toplotu, kako bismo mi zadržali normalnu temperaturu u ovoj jari oko nas. Hladnoća je nešto na šta bela ćelija mora reagovati. Ako postanemo još hladniji, možda ćemo uljeza učiniti voljnim da nas izbaci."
<BR>&nbsp;&nbsp;&nbsp;&nbsp;&nbsp;Boranova je mozgala, a onda reče tiho:
<BR>&nbsp;&nbsp;&nbsp;&nbsp;&nbsp;"Mislim, možda bi to upalilo."
<BR>&nbsp;&nbsp;&nbsp;&nbsp;&nbsp;"Ne masiraj se razmišljajući", reče Dežnjev. "Već sam pustio hlađenje do maksimuma. Da vidimo hoće li se desiti išta drugo, osim što ćemo se pretvoriti u sante leda."
<BR>&nbsp;&nbsp;&nbsp;&nbsp;&nbsp;Morison je zurio napolje, napet kao i ostali. Nije oplakivao smešnu ideju i nesrećno rešenje, niti je, bar on sam, mnogo mario za sudbinu organizma u kojem su se našli. Pa ipak... ispitujući sopstvene misli, učinilo mu se da, kada su već stigli ovako daleko, bili ovoliko umanjeni, i obreli se usred male, cerebralne arteriole, oseća ludu potrebu da proveri svoje naučne teorije. Neće se valjda samo okrenuti i ostatak života provesti uz večito pitanje: 'Da li je moguće da sam bio onoliko blizu provere?'
<BR>&nbsp;&nbsp;&nbsp;&nbsp;&nbsp;Pa dobro, onda. Prošao je čitavih sto osamdeset stepeni od ludog straha zbog eksperimenta i besomučnog odbijanja, do nemira zbog mogućeg neuspeha eksperimenta.
<BR>&nbsp;&nbsp;&nbsp;&nbsp;&nbsp;Dežnjevljev glas prekide njegov tok misli:
<BR>&nbsp;&nbsp;&nbsp;&nbsp;&nbsp;"Mislim da ovo što se dešava ne prija našem prijatelju."
<BR>&nbsp;&nbsp;&nbsp;&nbsp;&nbsp;Morison je bio svestan hladnoće koja ujeda i zadrhta na pomisao kako tanki pamuk nije dovoljna zaštita od sibirske zime u kojoj su se, za trenutak, našli.
<BR>&nbsp;&nbsp;&nbsp;&nbsp;&nbsp;Možda je bela ćelija došla do istog zaključka, jer se magla proredi, a potom se ukazaše i poderotine u njoj. Onda, za tren ili dva, krajolik se sasvim izbistri i bela ćelija ostade za njima, hitajući što dalje ili možda pobeđeno puzeći, kao ameba, od krajnje neprijatnog iskustva.
<BR>&nbsp;&nbsp;&nbsp;&nbsp;&nbsp;"Otišla je", zaključi Boranova, pomalo tupavo.
<BR>&nbsp;&nbsp;&nbsp;&nbsp;&nbsp;Dežnjev zamlatara rukama.
<BR>&nbsp;&nbsp;&nbsp;&nbsp;&nbsp;"Kavijar i votku za Amerikanca, heroja, kada bismo ih imali." Bila je to odlična zamisao.
<BR>&nbsp;&nbsp;&nbsp;&nbsp;&nbsp;Kalinjina klimnu i nasmeši se.
<BR>&nbsp;&nbsp;&nbsp;&nbsp;&nbsp;"Dobra ideja, zaista."
<BR>&nbsp;&nbsp;&nbsp;&nbsp;&nbsp;"Dobra onoliko koliko je moja bila loša", složi se i Boranova, ali sada bar znamo na čemu smo, što se tiče Sofijine tehnike. Arkadije, smanji hlađenje pre no što svi dobijemo zapaljenje pluća. Vidiš, Alberte, pokazalo se izuzetno dobrim to što si s nama."
<BR>&nbsp;&nbsp;&nbsp;&nbsp;&nbsp;"Moguće", prekide je Konjev, "ali mislim da nam je bela ćelija dobro zapaprila. Nismo tamo gde smo bili i uopšte ne znam gde smo sada."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;42.
<BR>&nbsp;&nbsp;&nbsp;&nbsp;&nbsp;Boranova stisnu usne i procedi:
<BR>&nbsp;&nbsp;&nbsp;&nbsp;&nbsp;"Kako je moguće da ne znaš gde se nalazimo? Bili smo u beloj ćeliji samo nekoliko minuta. Nije nas mogla odvesti u džigericu, zar ne?"
<BR>&nbsp;&nbsp;&nbsp;&nbsp;&nbsp;Konjev, međutim, odvrati isto tako mračno:
<BR>&nbsp;&nbsp;&nbsp;&nbsp;&nbsp;"Ne, ne, madam, nismo u džigerici (zavidan francuski akcenat). Ali podrazumevam da nas je bela ćelija izvukla iz glavne struje arteriole, koju smo tako pažljivo pratili. Skrenula je u kapilar."
<BR>&nbsp;&nbsp;&nbsp;&nbsp;&nbsp;"Koji kapilar?" upita Boranova.
<BR>&nbsp;&nbsp;&nbsp;&nbsp;&nbsp;"To je ono što ne mogu reći. Ima bar dvanaest kapilara u koje je mogla skrenuti a ja ne znam koji od njih je posredi."
<BR>&nbsp;&nbsp;&nbsp;&nbsp;&nbsp;"A tvoj kompjuter..." poče Morison.
<BR>&nbsp;&nbsp;&nbsp;&nbsp;&nbsp;"Moj kompjuter", odvrati Konjev, "prati mene samog. Ako ja znam gde smo i kojom se brzinom krećemo, kompjuter ide sa nama i skreće onda kada mu ja kažem da skrene."
<BR>&nbsp;&nbsp;&nbsp;&nbsp;&nbsp;"Misliš", upita Morison s prizvukom neverice, "da on označava poziciju samo onda kada ti znaš koja nam je pozicija? Ništa više od toga?"
<BR>&nbsp;&nbsp;&nbsp;&nbsp;&nbsp;"Ne, zaista nije čarobna lampa", odvrati hladno Konjev. "Pomaže nam da odredimo mesto i pratimo trag, da se ne bismo izgubili u trodimenzionalnoj složenosti krvnih struja i neuronske mreže, ali mi smo prave vođe. Ne može sam. Bar, ne na ovom nivou. U slučaju neposredne opasnosti, jedino nas spolja mogu locirati, a i za to treba vremena."
<BR>&nbsp;&nbsp;&nbsp;&nbsp;&nbsp;Bilo je vreme da neko postavi klasično glupavo pitanje i ispostavilo se da će to biti Dežnjev.
<BR>&nbsp;&nbsp;&nbsp;&nbsp;&nbsp;"Zašto bi nas bela ćelija odvukla u kapilar? upita on.
<BR>&nbsp;&nbsp;&nbsp;&nbsp;&nbsp;Konjev se zacrvene. Njegovu bujicu reči na ruskom Morison je jedva rastavio na reči i rečenice:
<BR>&nbsp;&nbsp;&nbsp;&nbsp;&nbsp;"Otkud ja to mogu znati?! Misliš li da se misaoni procesi jedne bele ćelije najpre konsultuju sa mnom, i da tek onda delaju?"
<BR>&nbsp;&nbsp;&nbsp;&nbsp;&nbsp;"Dosta s tim", viknu Morison. "Nismo ovde da bismo se svađali. (Istog časa, on uoči brz pogled koji mu je uputila Boranova, i protumači ga kao izraz duboke zahvalnosti.) Rešenje je, nastavi on, vrlo jednostavno. Mi smo u kapilaru, odlično. Struja je u kapilarima osetno slabija, zbog čega bismo se onda libili da konačno upotrebimo naše famozne elektrofuzione motore? Stavimo ih u pokret unazad, i onda možemo izići iz ovog kapilara i naći se, posle ne beskrajno dugog vremena, na raskršću s koga smo i skrenuli. Onda ćemo nastaviti pravo dokle god se ne ukaže potreba za pravim skretanjem u pravi kapilar. Potrošićemo malo vremena i malo energije, i to je sve."
<BR>&nbsp;&nbsp;&nbsp;&nbsp;&nbsp;Morisonovo izlaganje bi propraćeno ledenim pogledima Ruske četvorke. Čak i Konjev, koji, dok je Morison govorio, nije skretao pogled sa svojih instrumenata, okrenu se ka njemu i uputi mu ljutit i namršten pogled.
<BR>&nbsp;&nbsp;&nbsp;&nbsp;&nbsp;"Što me gledate tako", upita Morison nesigurno. "Ono što sam izneo logično je rešenje. Kad biste vozili kola i slučajno skrenuli u slepu ulicu, zar to ne bi bio najnormalniji potupak?"
<BR>&nbsp;&nbsp;&nbsp;&nbsp;&nbsp;Botanova je vrtela glavom.
<BR>&nbsp;&nbsp;&nbsp;&nbsp;&nbsp;"Alberte, žao mi je. Ne možemo se kretati unazad."
<BR>&nbsp;&nbsp;&nbsp;&nbsp;&nbsp;"Šta?" Sada je bio red na Morisona da se zabezekne.
<BR>&nbsp;&nbsp;&nbsp;&nbsp;&nbsp;"Ne možemo unazad. Možemo da idemo samo napred. Ništa osim toga."
<BR>&nbsp;&nbsp;&nbsp;&nbsp;&nbsp;"A kako onda..." poče Morison. "Nema nikakvog drugog kretanja?"
<BR>&nbsp;&nbsp;&nbsp;&nbsp;&nbsp;"Nikakvog."
<BR>&nbsp;&nbsp;&nbsp;&nbsp;&nbsp;Morison okruži pogledom preostale članove posade, a onda prasnu:
<BR>&nbsp;&nbsp;&nbsp;&nbsp;&nbsp;"Od svih glupih, nekompetentnih, idiotskih situacija, to stvarno liči na Sov..." On naglo zastade.
<BR>&nbsp;&nbsp;&nbsp;&nbsp;&nbsp;"Završi misao, Alberte", podstaknu ga Boranova. "Hteo si reći da baš liči na Sovjete da zapadaju u ovakve situacije."
<BR>&nbsp;&nbsp;&nbsp;&nbsp;&nbsp;"Jeste, to sam baš hteo da kažem", podvrdi Morison progutavši knedlu. "Možda sam prenaglio, ali sam besan. Osim toga, to stanovište ne mora biti netačno."
<BR>&nbsp;&nbsp;&nbsp;&nbsp;&nbsp;"A misliš li da mi nismo besni?" Gledala ga je pravo u oči. "Znaš li koliko dugo radimo na ovom brodu? Godinama. Godinama! Još od onda od kada se pomislilo da će minijaturizacija postati stvarnost, razmišlja se o vozilu koje bi iznutra ispitivalo ljudski organizam, ili u najgorem slučaju, životinjski. Međutim, što smo više planirali i odmicali, projekat je postajao sve skuplji. Finansijeri u Moskvi postajali su sve zlovoljniji. Ne mogu ih kriviti za to: morali su naše troškove da usklade sa troškovima drugih eksperimenata, mnogo manje problematičnih nego što je to bila minijaturizacija. Rezultat toga je bio da je brod postajao sve jednostavniji i jednostavniji; najpre smo skinuli ovo, pa onda ono, i tako redom. Sećaš li se gradnji prvih Američkih šatlova? Šta ste zamislili i šta ste dobili?
<BR>&nbsp;&nbsp;&nbsp;&nbsp;&nbsp;U svakom slučaju stigli smo tako do broda bez pogona, jedrilice, samo za posmatranje. Trebalo je samo ući u krvotok i pustiti da te struja nosi. Pošto bismo tako došli do svih neophodnih informacija, i jednostavno bismo se lagano deminijaturizovali. To bi, naravno, ubilo životinju u kojoj bismo se nalazili. U pitanju bi, razume se bila samo životinja, ali veruj mi da bi mnogi od nas patili i zbog nje. I brod je bio projektovan za to. Ni za šta više. Nismo mogli znati da ćemo se uhvatiti ukoštac sa situacijom u kojoj ćemo biti primorani da uđemo u ljudski organizam, da dopremo do sasvim određenog područja u mozgu, i napokon da bez ikakvih oštećenja iziđemo iz tog tela. Sve što smo imali na raspolaganju bio je ovaj brod, krajnje neprilagođena naprava."
<BR>&nbsp;&nbsp;&nbsp;&nbsp;&nbsp;Bes na Morisonovom licu lagano se preobratio u saučešće i zabrinutost.
<BR>&nbsp;&nbsp;&nbsp;&nbsp;&nbsp;"I šta ste onda učinili?"
<BR>&nbsp;&nbsp;&nbsp;&nbsp;&nbsp;"Delali smo što je brže moguće. Dogradili smo elektrofuzione motore i nekoliko dodatnih stvarčica, plašeći se sve vreme da će Šapirov izdahnuti, i isto se tako plašeći da u žurbi ne učinimo nekakvu fatalnu grešku. Motori koje imamo mogu se koristiti za ubrzanje samo u potpuno bezizlaznim situacijama jer su prvobitno bili konstruisani samo za osvetljenje, automatsko rashlađivanje i ostale niskopotrošne pogodnosti. Naravno, nedostajalo nam je vremena da motore usavršimo te stoga nema kretanja unazad."
<BR>&nbsp;&nbsp;&nbsp;&nbsp;&nbsp;"Zar nikome nije palo na pamet da bi bezizlazne situacije mogle nastupiti baš zato što nema kretanja unazad?"
<BR>&nbsp;&nbsp;&nbsp;&nbsp;&nbsp;"To bi značilo još novca, kojeg, međutim, nije bilo. Trebalo je ratovati sa svemirskim istraživanjima, agrikulturom, ekonomijom, industrijom, kriminalom i milijardom drugih potreba koje su kucale na državna finansijska vrata. Naravno, nikada nismo dobijali dovoljno novca."
<BR>&nbsp;&nbsp;&nbsp;&nbsp;&nbsp;Dežnjev sleže ramenima i dobaci:
<BR>&nbsp;&nbsp;&nbsp;&nbsp;&nbsp;"I eto, tu smo. Kao što je moj dobri otac govorio: 'Samo idioti idu kod proroka budućnosti. Ko bi se drugi toliko žurio da čuje loše vesti?'"
<BR>&nbsp;&nbsp;&nbsp;&nbsp;&nbsp;"Tvoj otac nam time ne govori ništa što već ne znamo, Arkadije. Bar što se tiče ove izreke. Bojim se prosto da pitam, ali moram: Možemo li jednostavno da okrenemo brod?"
<BR>&nbsp;&nbsp;&nbsp;&nbsp;&nbsp;"Pametno je od tebe što se bojiš", odgovori Dežnjev. "Prvo i prvo, kapilar je preuzak. Nema mesta za manevrisanje."
<BR>&nbsp;&nbsp;&nbsp;&nbsp;&nbsp;"Ne moramo to činiti", nastavi Morison nestrpljivo, "ne u okviru naših sadašnjih dimenzija. Umanjimo brod još malo." Minijaturizujmo ga. Ionako ćemo to morati da učinimo pre no što prodremo u ćelije. Hajde, učinimo to odmah, i okrenimo ga."
<BR>&nbsp;&nbsp;&nbsp;&nbsp;&nbsp;"A drugo i drugo", nastavi Dežnjev blago, "ne možemo da ga okrenemo, kao što ne možemo ni da idemo unazad. Jedino i samo unapred."
<BR>&nbsp;&nbsp;&nbsp;&nbsp;&nbsp;"Neverovatno", prošapta Morison sebi u bradu, pa upita naglas: "Kako ste mogli da se upustite u sve ovo sa trotinetom, a ne s brodom?"
<BR>&nbsp;&nbsp;&nbsp;&nbsp;&nbsp;"Nismo imali izbora", odgovori Konjev, "a nismo ni računali s tim da ćemo se igrati glupih igara sa belim ćelijama."
<BR>&nbsp;&nbsp;&nbsp;&nbsp;&nbsp;"Ako ovaj projekat ne uspe", umeša se Boranova bezizražajno i hladno, "ja ću biti ta koja će preuzeti potpunu odgovornost."
<BR>&nbsp;&nbsp;&nbsp;&nbsp;&nbsp;Kalinjina je, međutim, pogleda i reče:
<BR>&nbsp;&nbsp;&nbsp;&nbsp;&nbsp;"Natalija, to što ćeš ti primiti svu krivicu na sebe sada nam nije od pomoći. U ovom trenutku, nemamo izbora. Moramo napred. Krenimo, minijaturizujmo se, ako moramo, i pronađimo nekakvu pogodnu ćeliju u koju ćemo ući."
<BR>&nbsp;&nbsp;&nbsp;&nbsp;&nbsp;"Bilo kakvu ćeliju?" prosikta Konjev, ne obraćajući se nikome posebno. "Kakva korist od toga?!"
<BR>&nbsp;&nbsp;&nbsp;&nbsp;&nbsp;"Kuda god krenemo, Natalija, nailazićemo na izvore korisnih informacija", reče Kalinjina.
<BR>&nbsp;&nbsp;&nbsp;&nbsp;&nbsp;"Ima li ikakvih prigovora na ovo, Jurij?" upita Boranova, pošto je Konjev ćutao.
<BR>&nbsp;&nbsp;&nbsp;&nbsp;&nbsp;"Prigovora?" upita on. "Naravno da ima prigovora." Nije se osvrtao unazad, ali mu je vrat bio gotovo plav od besa. "Ima deset milijardi neurona u mozgu i sad tu neko predlaže da lutamo od jednog do drugog i naslepo odaberemo onaj pravi. Lakše bi bilo voziti se autoputevima širom zemlje, u potrazi za nekim od pešaka koji bi nam mogao biti rođak. Broj ljudskih bića na zemlji malo je veći od polovine broja neurona u mozgu."
<BR>&nbsp;&nbsp;&nbsp;&nbsp;&nbsp;"Loša analogija", obrati se Kalinjina Boranovoj. "Mi ne pipamo u mraku. Mi tražimo misli Pjotra Šapirova. Kada ih jednom registrujemo, treba samo da se krećemo u pravcu odakle dolaze."
<BR>&nbsp;&nbsp;&nbsp;&nbsp;&nbsp;"Ako je to moguće", dobaci Morison, vrteći glavom. "A šta ako nas naša vožnja, isključivo unapred, ponese pravcem u kome misli slabe?"
<BR>&nbsp;&nbsp;&nbsp;&nbsp;&nbsp;"Upravo tako", složi se Konjev. "Taman sam bio odredio kurs koji bi nas odveo direktno do bitnog čvora za ovaj deo neuronske mreže, deo vezan za kreativno mišljenje, ako je verovati Morisonovim beleškama. Krvna struja bi nas nosila tamo, kojim god putem, nije bitno, ali bi nas na kraju tamo dovela. A sada..." On podiže ruke ka ravnodušnoj Vaseljeni.
<BR>&nbsp;&nbsp;&nbsp;&nbsp;&nbsp;"Nema veze", zaključi Boranova suvo, "ionako ne vidim nikakvu drugu mogućnost osim ove koju predlaže Sofija. Ako ne uspemo, moramo pronaći put da iziđemo iz organizma i možda ponovo pokušamo nekom drugom prilikom."
<BR>&nbsp;&nbsp;&nbsp;&nbsp;&nbsp;"Čekaj, Natalija", zatraži Morison. "Možda, ipak, postoji još jedna, drugačija mogućnost. Da li je moguće da neko od nas iziđe iz broda u krvnu struju?"
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;43.
<BR>&nbsp;&nbsp;&nbsp;&nbsp;&nbsp;Morison, u stvari, nije očekivao potvrdan odgovor. Brod, koji mu je ranije izgledao kao čedo briljantne tehnologije, pokazao se sada kao obični razgolićeni šlaper od koga se ništa nije moglo očekivati.
<BR>&nbsp;&nbsp;&nbsp;&nbsp;&nbsp;S praktičnog stanovišta, izgledalo mu je da je Sofijin predlog u redu, pokušati sa bilo kojom ćelijom. Ali ako ne uspeju, to bi značilo izlazak iz organizma, i kako je Boranova upravo rekla, ponovni pokušaj nekog od narednih dana. Morison je osećao da sve to ne bi mogao još jedanput podneti. Pokušao bi sve da se tome odupre."
<BR>&nbsp;&nbsp;&nbsp;&nbsp;&nbsp;"Ima li načina da se iziđe iz ovog broda, Natalija?" ponovi on pitanje, dok ga je ona zbunjeno posmatrala. Ni ostali nisu odgovarali. "Čuješ li me, ili ne razumeš šta te pitam? Recimo, da hoćemo da sakupljamo uzorke? Imamo li bagere, lopate, mreže... ili možda neko treba da ispliva i zaroni u odelu?"
<BR>&nbsp;&nbsp;&nbsp;&nbsp;&nbsp;Kao da je Boranova napokon uspela da prevlada osećaj iznenađenja što je ovakvo pitanje uopšte i postavljeno.
<BR>&nbsp;&nbsp;&nbsp;&nbsp;&nbsp;"Znaš, zapravo, ima", odgovori ona podižući obrve u čudu. "Postoji jedno ronilačko odelo za izviđanje, tako bar kažu planovi. Trebalo bi da se nalaze ispod zadnjih sedišta, to jest ovde."
<BR>&nbsp;&nbsp;&nbsp;&nbsp;&nbsp;Ona rezveza svoj pojas, odlebdi malo, a onda uspe da se, uz ravnomerno talasanje svoje pamučne odežde, usmeri u željenom pravcu.
<BR>&nbsp;&nbsp;&nbsp;&nbsp;&nbsp;"Ovde je, Alberte", reče ona. "Pretpostavljam da je provereno, mislim, s obzirom na veće greške. Trebalo bi da ne propušta, da je u redu. Ipak, ne znam da li je bilo ispitano, s obzirom na polje."
<BR>&nbsp;&nbsp;&nbsp;&nbsp;&nbsp;"Kako je i moglo biti?" upita Morison. "Siguran sam da je ovo prvi put da se brod, a i sve u njemu, nalazi u krvotoku!"
<BR>&nbsp;&nbsp;&nbsp;&nbsp;&nbsp;"U stvari, zamišljam da je bilo isprobano u vrućoj vodi odgovarajućeg viskoziteta. Krivo mi je što i to nisam proverila, ali nije mi ni na pamet palo da će bilo ko napuštati brod. Zaboravila sam i da odelo postoji."
<BR>&nbsp;&nbsp;&nbsp;&nbsp;&nbsp;"Znaš li, makar, poseduje li uređaj za snabdevanje vazduhom?"
<BR>&nbsp;&nbsp;&nbsp;&nbsp;&nbsp;"Naravno da poseduje", odgovori Boranova, malo ogorčeno. "Poseduje i vlastiti električni pogon, zahvaljujući kome raspolaže sopstvenim osvetljenjem. Nismo baš toliko nekompetentni, Alberte, iako..." dodade ona žalosno... "smo ti, odnosno sam ti dala povoda da misliš suprotno."
<BR>&nbsp;&nbsp;&nbsp;&nbsp;&nbsp;"Odelo ima i peraja?"
<BR>&nbsp;&nbsp;&nbsp;&nbsp;&nbsp;"Da, na rukama i nogama. Namenjena su za manevrisanje u tečnosti."
<BR>&nbsp;&nbsp;&nbsp;&nbsp;&nbsp;"U tom slučaju, verovatno da postoji izlaz iz situacije u kojoj smo."
<BR>&nbsp;&nbsp;&nbsp;&nbsp;&nbsp;"Kako to misliš, Alberte?" upita Kalinjina.
<BR>&nbsp;&nbsp;&nbsp;&nbsp;&nbsp;"Recimo", poče Morison, da se minijaturizujemo još malo, tako da brod može da se okrene unazad bez ikakvog oštećenja zidova kapilara. Neko onda uđe u odelo, iziđe iz broda, uz pretpostavku da postoji vazdušna komora ili slično i, pomažući se perajima, okrene brod. Pošto je to obavio, taj neko se vraća u brod koji je sada usmeren u željenom pravcu. Puštamo motor u pogon, stižemo na željenu trasu i, prepustivši se staroj struji, nastavljamo u prvobitno nameravanom pravcu."
<BR>&nbsp;&nbsp;&nbsp;&nbsp;&nbsp;Boranova se zamisli.
<BR>&nbsp;&nbsp;&nbsp;&nbsp;&nbsp;"Očajnički pokušaj, zbilja, ali i naše stanje je očajničko. Jesi li ikada ronio u odelu, Alberte?"
<BR>&nbsp;&nbsp;&nbsp;&nbsp;&nbsp;"Ponekad", odgovori Morison. "To me je i navelo da razmišljam u ovom pravcu."
<BR>&nbsp;&nbsp;&nbsp;&nbsp;&nbsp;"Mi nismo nikada, i zato nam to i nije palo na pamet. Alberte, odveži se pa da te smestimo u odelo."
<BR>&nbsp;&nbsp;&nbsp;&nbsp;&nbsp;"Mene?" Morison beše zatečen.
<BR>&nbsp;&nbsp;&nbsp;&nbsp;&nbsp;"Naravno. Tvoja je ideja, a imaš i iskustva."
<BR>&nbsp;&nbsp;&nbsp;&nbsp;&nbsp;"Ali ne u krvotoku."
<BR>&nbsp;&nbsp;&nbsp;&nbsp;&nbsp;"Niko od nas nema iskustvo u krvotoku, ali nas četvoro ga nemamo ni u vodi."
<BR>&nbsp;&nbsp;&nbsp;&nbsp;&nbsp;"Ne", divlje povika Morison. "Ovaj brodić je vaša bebica, ne moja. Ja sam nas izvukao iz bele ćelije, i ja sam dao prelog kako da se izvučemo i iz ove nevolje. Toliko od mene, za sada. Neka neko od vas u ovom slučaju bude operativac."
<BR>&nbsp;&nbsp;&nbsp;&nbsp;&nbsp;"Alberte. U ovom sosu smo svi zajedno", nastavi Boranova. "Ovde više nismo ni Sovjeti, ni Amerikanci. Samo smo ljudska bića koja se trude da prežive i izvrše zadatak. Podela poslova zavisi isključivo od sposobnosti."
<BR>&nbsp;&nbsp;&nbsp;&nbsp;&nbsp;Morison krajičkom oka uhvati Sofijin pogled. Ona se smešila, i njemu se učini da u njenom osmehu vidi ohrabrenje.
<BR>&nbsp;&nbsp;&nbsp;&nbsp;&nbsp;Negodujući u sebi zbog svoje sujete, znao je da će se složiti sa ludošću koju je sam predložio.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;44.
<BR>&nbsp;&nbsp;&nbsp;&nbsp;&nbsp;Boranova izvadi odelo. I ono je, kao i sam brod, bilo prozirno, i ležalo je u naborima. Morisonu je izgledalo kao karikatura ljudskog obličja, koju kao da je nacrtalo trogodišnje dete.
<BR>&nbsp;&nbsp;&nbsp;&nbsp;&nbsp;On pruži ruku da ga opipa i upita:
<BR>&nbsp;&nbsp;&nbsp;&nbsp;&nbsp;"Od čega je? Plastika?"
<BR>&nbsp;&nbsp;&nbsp;&nbsp;&nbsp;"Nije, Alberte", odgovori Boranova. "Tanko jeste, ali nije slabašno, naprotiv, vrlo je čvrsto i postojano. Nikakva strana tela mu ne mogu nauditi, i mislim da je potpuno obezbeđeno od prodiranja tečnosti."
<BR>&nbsp;&nbsp;&nbsp;&nbsp;&nbsp;"Misliš?" jeknu Morison sarkastično.
<BR>&nbsp;&nbsp;&nbsp;&nbsp;&nbsp;"Ono jeste obezbeđeno", napomenu Dežnjev. "Sećam se kada je proveravano."
<BR>&nbsp;&nbsp;&nbsp;&nbsp;&nbsp;"Čini ti se da se sećaš."
<BR>&nbsp;&nbsp;&nbsp;&nbsp;&nbsp;"I meni je krivo što ga nisam ponovo proverio neposredno pred put, ali i ja sam zaboravio da postoji. Nije bilo ni govora o..."
<BR>&nbsp;&nbsp;&nbsp;&nbsp;&nbsp;"Siguran sam, Arkadij, da ti je otac bar jednom rekao da je samooptuživanje nedovoljna kazna za neznanje", reče gorko Morison.
<BR>&nbsp;&nbsp;&nbsp;&nbsp;&nbsp;"Ja znam, Alberte", odvrati oštro Dežnjev.
<BR>&nbsp;&nbsp;&nbsp;&nbsp;&nbsp;"Potući ćete se kada se ovo završi", upozori ih kratko Boranova. "Alberte, budi bez brige. Čak i da postoji neka mikroskopska poderotina, molekuli plazme su ogromni u poređenju sa molekulima vazduha u odelu. Da odelo nije minijaturizovano, propuštalo bi spoljnje molekule. Pošto jeste, spoljnji molekuli, sada džinovi, ne mogu prodreti unutra."
<BR>&nbsp;&nbsp;&nbsp;&nbsp;&nbsp;"Pa, to ima smisla", promumla Morison u potrazi za utehom.
<BR>&nbsp;&nbsp;&nbsp;&nbsp;&nbsp;"Naravno", kao da jedva dočeka Boranova. "Ovde ćemo staviti mali valjak s kiseonikom, zaista je mali, ali nećeš dugo boraviti van broda; zatim apsorbciono crevo za ugljen-dioksid, i beteriju za svetlost. Vidiš, nećeš biti sam."
<BR>&nbsp;&nbsp;&nbsp;&nbsp;&nbsp;"Isto tako", okrenu se Konjev da bi Morisonu uputio hladan i nezainteresovan pogled, "potrudi se da budeš što ekspeditivniji. Napolju je vrlo toplo, trideset sedam stepeni Celzijusa, a odelo, čini mi se, nema rashladne uređaje."
<BR>&nbsp;&nbsp;&nbsp;&nbsp;&nbsp;"Nema?" Morison upitno pogleda Boranovu.
<BR>&nbsp;&nbsp;&nbsp;&nbsp;&nbsp;Boranova sleže ramenima:
<BR>&nbsp;&nbsp;&nbsp;&nbsp;&nbsp;"U jednoj izotermalnoj sredini nije lako hladiti objekat. Celokupan organizam, koji je sada za nas poput planine, ima fiksnu tempereturu od trideset sedam stepeni. Brod se rashlađuje putem mikrofuzionih mašina. Nismo mogli ništa slično da ugradimo u odelo, ali kao što je Jurij rekao, nećeš biti dugo napolju. Osim toga, bilo bi bolje da skineš svoje odelo. Alberte."
<BR>&nbsp;&nbsp;&nbsp;&nbsp;&nbsp;"Nije strašno, samo tanak pamuk", promrmlja Morison.
<BR>&nbsp;&nbsp;&nbsp;&nbsp;&nbsp;"Ako se u njemu preznojiš", napomenu Boranova, "sedećeš u mokrom odelu za sve vreme putovanja. Drugo odelo nemamo da ti damo."
<BR>&nbsp;&nbsp;&nbsp;&nbsp;&nbsp;"Pa dobro, ako baš insistiraš", prihvati Morison, skidajući patike i pokušavajući da se oslobodi svog jednodelnog odela, što se, u uslovima gotovo bestežinskog stanja, pokaza kao užasno optimistički poduhvat.
<BR>&nbsp;&nbsp;&nbsp;&nbsp;&nbsp;Boranova, primetivši to, reče:
<BR>&nbsp;&nbsp;&nbsp;&nbsp;&nbsp;"Arkadije, molim te, pomozi Albertu."
<BR>&nbsp;&nbsp;&nbsp;&nbsp;&nbsp;Dežnjev se s mukom probi do zadnjih redova, gde je Morison lebdeo u smešnoj pozi. Pomože mu zatim da oslobodi nogavicu po nogavicu, iako su njih dvojica, u kooperaciji, bili tek nešto malo spretniji nego što bi to bio sam Morison. (Užas, mislio je Morison, sve oko nas uslovljeno je da bude delatno tek pri sili teže!)
<BR>&nbsp;&nbsp;&nbsp;&nbsp;&nbsp;U borbi sa prostorom i težinama, Dežnjev ipak pronađe snage da kaže:
<BR>&nbsp;&nbsp;&nbsp;&nbsp;&nbsp;"Materijal ovog odela potpuno je isti kao i materijal od koga je napravljen brod. U potpunoj je tajnosti, iako ja to znam, podatak da u Americi imate sličan materijal." On zastade, očekujući potvrdu, ali Morison samo promumla:
<BR>&nbsp;&nbsp;&nbsp;&nbsp;&nbsp;"Ne znam." Jedna od njegovih nogu konačno je pronašla put u novo odelo. Osećaj na koži je bio hladan i vlažan, iako plastika zapravo nije dodirivala telo, niti je hladnoće i vlage zbilja bilo. Nikada se ranije nije susreo sa takvim materijalom i nije znao kako da objasni svoja fizička osećanja u vezi s njim.
<BR>&nbsp;&nbsp;&nbsp;&nbsp;&nbsp;"Kada se zaptivači zatvore, odelo postaje kao izrađeno iz jednog komada", reče Dežnjev.
<BR>&nbsp;&nbsp;&nbsp;&nbsp;&nbsp;"Kako da ih onda otvorim?
<BR>&nbsp;&nbsp;&nbsp;&nbsp;&nbsp;"Elektrostatična polja mogu se neutralizovati kada se jednom vratiš u brod. U ovom trenutku, veći deo spoljnje površine odela je blago negativno naelektrisan, praćen sličnim, ali pozitivnim naelektrisanjem na unutrašnjoj površini. Svaki deo tvog tela će se prilepiti za bilo koji pozitivno naelektrisani deo broda, kome budeš prišao, ali ne toliko čvrsto da ne bi mogao da se oslobodiš."
<BR>&nbsp;&nbsp;&nbsp;&nbsp;&nbsp;"A šta je sa zadnjim delom broda, gde su mašine?" upita Morison.
<BR>&nbsp;&nbsp;&nbsp;&nbsp;&nbsp;"Nemoj da te to brine. One trenutno rade sa minimalnom snagom, obezbeđujući samo hlađenje i svetlost, i svi subatomski parčići koji tu bivaju emitovani proći će kroz tebe a da ih ni ti ne budeš svestan kao ni oni sami. Kiseonički cilindar i apsorpciono crevo rade automatski. Nećeš proizvoditi čak ni mehuriće. Treba samo normalno da dišeš."
<BR>&nbsp;&nbsp;&nbsp;&nbsp;&nbsp;"Pa, zahvalan sam bar na nekim vašim ingenioznim otkrićima."
<BR>&nbsp;&nbsp;&nbsp;&nbsp;&nbsp;Dežnjev se namršti i primeti:
<BR>&nbsp;&nbsp;&nbsp;&nbsp;&nbsp;"Dobro je poznato da su sovjetska svemirska odela nabolja za svetu, a da su na drugom mestu Japanci."
<BR>&nbsp;&nbsp;&nbsp;&nbsp;&nbsp;"Ali ovo nije svemirsko odelo."
<BR>&nbsp;&nbsp;&nbsp;&nbsp;&nbsp;"Možda, ali je njegov derivat." Dežnjev krenu da mu namakne kapuljaču.
<BR>&nbsp;&nbsp;&nbsp;&nbsp;&nbsp;"Čekaj", zaustavi ga Morison. "Šta ćemo sa radiom?"
<BR>&nbsp;&nbsp;&nbsp;&nbsp;&nbsp;"Zašto bi ti bio potreban radio?" upita Dežnjev posle kraćeg zastoja.
<BR>&nbsp;&nbsp;&nbsp;&nbsp;&nbsp;"Da komuniciram."
<BR>&nbsp;&nbsp;&nbsp;&nbsp;&nbsp;"Moći ćeš da nas vidiš, i mi ćemo moći tebe da vidimo. Sve je providno. Možeš nam gestikulirati."
<BR>&nbsp;&nbsp;&nbsp;&nbsp;&nbsp;Morison duboko uzdahnu.
<BR>&nbsp;&nbsp;&nbsp;&nbsp;&nbsp;"Drugim rečima, nema radija."
<BR>&nbsp;&nbsp;&nbsp;&nbsp;&nbsp;"Žao mi je, Alberte", javi se ponovo Boranova. "Ovo je, zbilja, vrlo jednostavno odelo, za jednostavnije zadatke."
<BR>&nbsp;&nbsp;&nbsp;&nbsp;&nbsp;"Ipak, ako već nešto radiš, radi kako valja", reče Morison.
<BR>&nbsp;&nbsp;&nbsp;&nbsp;&nbsp;"To se, naravno, ne odnosi na birokrate", napomenu Dežnjev. "Oni smatraju da ako već nešto radiš, to treba da bude jeftino."
<BR>&nbsp;&nbsp;&nbsp;&nbsp;&nbsp;Nervoza i ljutnja imaju jednu dobru stranu, mislio je Morison. Bar zaboraviš na strah.
<BR>&nbsp;&nbsp;&nbsp;&nbsp;&nbsp;"Kako mislite da me pošaljete van broda?" upita on.
<BR>&nbsp;&nbsp;&nbsp;&nbsp;&nbsp;"Baš tu gde stojiš, dno je dvostruko", reče Dežnjev.
<BR>&nbsp;&nbsp;&nbsp;&nbsp;&nbsp;Morison se naglo okrenu da pogleda, i, razume se, odjezdi na drugu stranu. Čak mu ni tih nekoliko sekundi nije bilo jasno da je još u bestežinskom stanju. Dežnjev mu pomože da se sabere, naravno, i on s teškom mukom. (Mora da izgledamo kao dva idiota, pomisli Morison.)
<BR>&nbsp;&nbsp;&nbsp;&nbsp;&nbsp;Napokon, on uspe da uoči tačku na koju mu je Dežnjev maločas ukazao. Sada je mogao da primeti da je na tom mestu providnost nešto slabija ili je to bila autosugestija?
<BR>&nbsp;&nbsp;&nbsp;&nbsp;&nbsp;"Drži se čvrsto, Alberte", upozori ga Dežnjev. "Moj je otac govorio: 'Tek kada dete nauči da stoji mirno, može se smatrati razumnim bićem.'"
<BR>&nbsp;&nbsp;&nbsp;&nbsp;&nbsp;"Tvoj otac nije imao u vidu bestežinska stanja."
<BR>&nbsp;&nbsp;&nbsp;&nbsp;&nbsp;"Vazdušna komora", nastavi Dežnjev, ne obrativši pažnju na upadicu, "projektovana je po ugledu na tipove koje imamo na našim lunarnim površinskim zdanjima. Unutrašnja pregrada će se pomeriti u stranu, pa će te obuhvatiti i hermetički se zatvoriti. Veći deo vazduha između pregrada će biti isisan, na smemo dozvoliti da ga rasipamo, što će učiniti da se, bez sumnje, čudno osećaš. Onda će se otvoriti spoljnja pregrada i bićeš slobodan. Jednostavno. Daj da ti pričvrstim kapuljaču."
<BR>&nbsp;&nbsp;&nbsp;&nbsp;&nbsp;"Čekaj! A kako da se vratim?"
<BR>&nbsp;&nbsp;&nbsp;&nbsp;&nbsp;"Istim putem unatrag."
<BR>&nbsp;&nbsp;&nbsp;&nbsp;&nbsp;Sada je Morison bio potpuno zatvoren u svom odelu, te smesta oseti gadan klaustrofobičan osećaj, a i strah poče da nadvladava bes.
<BR>&nbsp;&nbsp;&nbsp;&nbsp;&nbsp;Dežnjev ga je gurao prema otvoru uz Konjevljevu pomoć, ovaj je uspeo da se okrene u sedištu. Dve žene ostadoše mirne u svojim sedištima, pomno ih posmatrajući.
<BR>&nbsp;&nbsp;&nbsp;&nbsp;&nbsp;Morison nije ni za trenutak posumnjao da gledaju njegovo obnaženo telo. U stvari, to je priželjkivao. To bi zaista bilo poželjno. Ali na nesreću, bio je potpuno siguran da one gledaju da bi videle da li će vazdušna komora funkcionisati, da li će njegovo odelo izdržati, i da li će ostati živ više od nekoliko sekundi pošto iziđe iz broda.
<BR>&nbsp;&nbsp;&nbsp;&nbsp;&nbsp;Želeo je da zaurla i zaustavi čitavu tu igru, ali impuls ostade samo impuls.
<BR>&nbsp;&nbsp;&nbsp;&nbsp;&nbsp;Osetivši kako nešto isklizava iza njega, on vide kako se providan meterijal obmotava oko njega. Kao što bi ga obuhvatio pojas na sedištu, s tim što ga je materijal potpuno obavio, od glave do pete, sa svih strana. Priljubljivao se uz njega, sve tešnje i tešnje, kako se vazduh ispumpavao. Materijal njegovog odela naduvao se kao balon, pošto je vazduh u njemu bio povučen spoljašnom vakuumskom silom.
<BR>&nbsp;&nbsp;&nbsp;&nbsp;&nbsp;Onda se otvori i spoljnja pregrada, i on oseti kako ga nešto blago potiskuje. Mlatarajući rukama, on zaroni u krvnu plazmu kapilara.
<BR>&nbsp;&nbsp;&nbsp;&nbsp;&nbsp;Bio je sam van broda.
</TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
