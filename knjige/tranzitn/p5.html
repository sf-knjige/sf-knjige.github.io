<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Mašina za poruke piskutavo zazvižda, i Enoh Volas odloži svesku u koju je nešto beležio i ustade od stola. Zatim pređe preko sobe i dođe do mašine. Pošto je pritisnuo jedno dugme i pomerio ključ, zviždanje prestade.
<BR>&nbsp;&nbsp;&nbsp;&nbsp;&nbsp;Br. 406301 stanici 18327. Putnik u 16097.38. Žitelj Tubana VI. Bez prtljaga. Tečni tank br. 3 Postupak 27. Polazak za stanicu 12892 u 16439.16. Potvrdite.
<BR>&nbsp;&nbsp;&nbsp;&nbsp;&nbsp;Enoh baci brz pogled na veliki galaktički hronometar koji je visio na zidu. Imao je na raspolaganju još najmanje tri časa.
<BR>&nbsp;&nbsp;&nbsp;&nbsp;&nbsp;On dodirnu jedno dugme, i tanak metalni listić sa ispisanom porukom pojavi se sa strane iz mašine. Ispod listića stajala je kopija, koja odmah sama skliznu u pregradak s arhivskim primercima. Mašina ponovo zagrgota, i tablica časak potom izbledi: čekalo se na odgovor.
<BR>&nbsp;&nbsp;&nbsp;&nbsp;&nbsp;Enoh izvuče metalnu tablicu, nataknu je kroz dve rupice na dva mala zavojita vretena, a onda stavi prste na tastaturu i poče da kuca: Br. 406301, poruka primljena. Hitna potvrda. Poruka se pojavi na tablici, i on je ostavi da stoji tamo.
<BR>&nbsp;&nbsp;&nbsp;&nbsp;&nbsp;Tuban VI? Da li je neko odande, upita se, već bio ovde? Odluči da, čim posvršava kućne poslove, ode do arhive i proveri.
<BR>&nbsp;&nbsp;&nbsp;&nbsp;&nbsp;Ponovo je u pitanju bio tečni tank, a takvi su slučajevi, po pavilu, bili među najmanje zanimljivim. S njima je, takođe, bilo ponajteže zapodenuti razgovor, budući da je njihov jezički koncept bio gotovo nemoguće savladati. Povrh svega toga, sam način njihovog razmišljanja bio je do te mere različit da je pružao malo osnova za bilo kakvo međusobno opštenje.
<BR>&nbsp;&nbsp;&nbsp;&nbsp;&nbsp;Pa ipak, priseti se, to baš nije bilo uvek sasvim tačno. Eto, onaj tank-putnik od pre nekoliko godina, odnekud iz sazvežđa Hidre (ili to behu Hijade?), s kojim je prosedeo svu noć i gotovo propustio da ga na vreme otpošalje dalje, časovima zajedno predući, dok im se razgovor (ako se to uopšte moglo nazvati razgovorom) kotrljao od jedne teme do druge, ispunjavajući ono malo raspoloživog vremena sa podosta osećanja drugarstva, možda čak i bratstva.
<BR>&nbsp;&nbsp;&nbsp;&nbsp;&nbsp;On, ili ona, ili to - s tim nijednog časa niste bili načisto - više se nikada nije pojavio. Tako je to uvek bilo, pomisli Enoh; samo ih se veoma mali broj vraćao. Ogromna većina je, jednostavno, tu bila samo u prolazu.
<BR>&nbsp;&nbsp;&nbsp;&nbsp;&nbsp;Ali imao ga je, njega nju ili to (ma šta, uostalom, moglo biti), crno na belo, kao što je imao i sve druge među njima, svaku pojedinačnu od tih blagoslovenih duša, zapisane, crno na belo. Obično bi mu prisećanje na susret oduzelo čitav sledeći dan, dok bi, pognut za svojim stolom, sve po redu zapisivao; sve priče koje bi mu ispričali, sve uvide do kojih bi došao u te daleke i lepe i izazovne zemlje (izazovne, jer je bilo toliko toga što nije bio u stanju da razume), i svu toplinu i drugarstvo što su se izlili između njega i tog nakaznog, guravog i ružnog stvorenja sa jednog drugog sveta. U bilo kom trenutku kada bi to poželeo, bilo kog dana, jednostavno je mogao izvući taj dnevnik iz čitavog niza dnevnika i ponovo proživeti čitavu tu noć. Pa ipak, nikada to nije učinio. Čudno je, pomisli on, kako nikada nije bilo vremena, ili se činilo da nikada nema vremena, da prelista te knjige i bar u odlomcima ponovo pročita ono što je zabeležio tokom godina.
<BR>&nbsp;&nbsp;&nbsp;&nbsp;&nbsp;On se okrenu od mašine za prenos poruka i dokotrlja tečni tank br.3 od njegovog mesta ispod materijalizatora, a onda ga, podesivši mu položaj, tu učvrsti. Zatim izvuče crevo iz ležišta u zidu i prebaci birač na br. 27. Napunivši tank, on pusti da se crevo vrati u svoje mesto u zidu.
<BR>&nbsp;&nbsp;&nbsp;&nbsp;&nbsp;Vrativši se za mašinu, izbrisa tablicu i otposla potvrdu da je sve spremno za doček putnika sa Tubana, primi ponovnu potvrdu o prijemu s drugog kraja, i najzad vrati mašinu u neutralan položaj, ostavivši je isključenu.
<BR>&nbsp;&nbsp;&nbsp;&nbsp;&nbsp;Nakon toga se uputi prema polici sa arhivom, koja je stajala odmah kraj njegovog stola, i izvuče jednu ladicu pretrpanu registarskim karticama. Bacivši tek kratak pogled vide da je Tuban VI registrovan sa 22. avgustom 1931. Prešavši ponovo preko sobe dođe do police ispunjene knjigama i čitavim nizom časopisa i novina, koji su ispunjavali sav prostor od poda do tavanice, i pronađe arhivsku knjigu koju je tražio. Uzevši je, ponovo se vrati za sto i sede.
<BR>&nbsp;&nbsp;&nbsp;&nbsp;&nbsp;Pronašavši zapis, on odmah ustanovi da je 22. avgust 1931. bio jedan od lakših dana. Prispeo je samo jedan putnik, i to sa Tubana VI. I mada je zapis tog dana, ispisan njegovim sitnim, nečitkim rukopisom, ispunjavao gotovo čitavu stranicu, posetiocu je posvetio jedva nešto više od jednog pasusa.
<BR>
<BR>&nbsp;&nbsp;&nbsp;&nbsp;&nbsp;Danas je (poče da čita) stigla jedna gromuljica sa Tubana VI. Kažem gromuljica, jer jednostavno ne postoji drugi način da ga opišem. Reč je, naprosto, o grudvici materije, verovatno mesnatog tkiva, i ta grudvica, čini se, neprestano prolazi kroz neku vrstu ritmičkih promena oblika, jer je u jednom trenutku loptasta, da bi potom počela poprimati pljosnato obličje, sve dok, poput kakve palačinke, ne bi ostala da leži spljoštena na dnu tanka. Nakon toga bi ponovo počela da se skuplja, sve dok opet ne bi poprimila oblik lopte. Te se promene odvijaju prilično sporo i bez sumnje u nekom odredjenom ritmu, ali samo u tom smislu što se sledi izvesna zakonitost. Čini se, pri tom, da čitava shema nije vremenski odredjena. Pokušao sam da im, vremenski, odredim ritam, ali nisam uspeo da ustanovim postojanje ikakve pravilnosti. Najkraće razdoblje potrebno da se ispuni ceo ciklus iznosilo je sedam, a najduže osamnaest minuta. Možda bi, nakon dužeg posmatranja, bilo moguće utvrditi tačan vremenski obrazac, ali nisam imao dovoljno vremena za to. Semantički prevodilac nije u tom pogledu bio ni od kakve pomoći, mada mi je ono upućivalo čitav niz oštrih zvukova, kao kad se vilice sklapaju, iako nisam uspeo da zapazim nikakve vilice. Kada sam potražio objašnjenje u priručniku za pasimologiju, ustanovio sam da ono samo želi da kaže da je s njim sve u redu, da ne treba da se mučim oko njega i da ga, naprosto, ostavim na miru. Što sam ja, najzad, i učinio.
<BR>
<BR>&nbsp;&nbsp;&nbsp;&nbsp;&nbsp;Na kraju pasusa, sabijena u ono malo prostora što je preostalo, stajala je napomena : videti pod 16. oktobrom 1931.
<BR>&nbsp;&nbsp;&nbsp;&nbsp;&nbsp;Volas prelista nekoliko stranica, dok ne stiže do 16. oktobra: bio je to, uoči odmah, jedan od onih dana kada je Ulis bio u inspekciji Stanice.
<BR>&nbsp;&nbsp;&nbsp;&nbsp;&nbsp;Razume se, nije se zvao Ulis. U stvari, nije ni imao imena. Među njegovima nije ni bilo potrebe za imenima; postojala je drugačija identifikaciona terminologija, daleko izražajnija od pukih imena. Ali ta terminologija, sam njen koncept, bili su takvi da ih ljudska stvorenja nisu mogla ni pojmiti, a pogotovo ne njome se koristiti.
<BR>&nbsp;&nbsp;&nbsp;&nbsp;&nbsp;"Zvaću te Ulis", priseti se Enoh da mu je rekao tada, kada su se prvi put sreli. "Moram te nekako zvati."
<BR>&nbsp;&nbsp;&nbsp;&nbsp;&nbsp;"Zvuči ugodno", odgovorilo je tada to čudno biće (ubrzo je prestalo da deluje čudno). "Ali mogu li upitati zbog čega baš Ulis?"
<BR>&nbsp;&nbsp;&nbsp;&nbsp;&nbsp;"To ime nosio je jedan veliki čovek moje rase."
<BR>&nbsp;&nbsp;&nbsp;&nbsp;&nbsp;"Milo mi je što si upravo to ime odabrao", reče novokršteno biće. "Mojim čulima ono zvuči uzvišeno i plemenito, i u opštenju sa tobom, buću srećan da ga nosim. A ja ću tebe zvati Enoh, jer nas dvojica sarađivaćemo još mnogo godina."
<BR>&nbsp;&nbsp;&nbsp;&nbsp;&nbsp;I zaista je potrajalo mnogo godina, pomisli Enoh, razgledajući zapis od tog oktobarskog dana od pre više od trideset godina. Bile su to obogaćujuće i lepe godine, u meri u kojoj čovek jedva da bi mogao i zamisliti.
<BR>&nbsp;&nbsp;&nbsp;&nbsp;&nbsp;I sve će se to nastaviti, pomisli on, još mnogo više godina no što je dosad minulo - tokom još mnogih stoleća, možda i hiljada godina. A na koncu tih hiljadu godina, šta će o svemu tome on znati?
<BR>&nbsp;&nbsp;&nbsp;&nbsp;&nbsp;Na kraju krajeva, pomisli on, samo znanje i nije bilo najvažnije od svega.
<BR>&nbsp;&nbsp;&nbsp;&nbsp;&nbsp;Ništa se od svega toga, znao je dobro, neće izgubiti, jer se sada neko sa strane umešao. Pojavili su se posmatrači, ili bar, jedan posmatrač, i pre no što prođe mnogo vremena, oni će, ili on, početi da zatvaraju krug. Šta će učiniti ili kako će se suočiti sa tom pretnjom Volas nije znao, niti će znati sve dok taj trenutak ne dođe. Bilo je to nešto što je, naprosto, bilo predodređeno da se dogodi. Tokom svih ovih godina kao da se upravo za takav trenutak pripremao. Bilo je, čak, pomisli on, razloga da se čovek žali što do toga nije već došlo.
<BR>&nbsp;&nbsp;&nbsp;&nbsp;&nbsp;Spomenuo je Ulisu tu opasnost još onog prvog dana kada su se upoznali. Sedeo je na stepenicama što su vodile na verandu, i, misleći na to sada, mogao je savršeno jasno da se seti svega, baš kao da je juče bilo.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
