<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;On se istim putem vrati nazad kroz galeriju, ispunjenu poklonima na isti način kao što bi, u normalnim ljudskim prebivalištima, pokloni stajali ostavljeni na suvim i prašnjavim tavanima.
<BR>&nbsp;&nbsp;&nbsp;&nbsp;&nbsp;Traka ga je još izjedala, to parče trake što ga je podsećalo da je, mada je kasnije u svima bio uspešan, promašio u svom prvom hicu, tamo na vrhu brežuljka. Nije se baš često događalo da promaši. A i obuka mu je bila prilagođena upravo toj vrsti lova - nikad-ne-znaš-šta-će-se-dogoditi-potom, savršeno nepripremljenoj, ubiti-ili-biti-ubijen vrsti lova, na kakvu je navikao tokom hiljada svojih izleta u prostore lovišta. Možda, reče on utešno sam sebi, možda je razlog tome bio što u poslednje vreme nisi dovoljno vežbao. Mada, s druge strane, nije ni bilo neke naročite potrebe za vežbanjem, jer je lovio samo iz zabave, a to što je nosio pušku prilikom svake od svojih svakodnevnih šetnji proisticalo je samo iz navike, a ne iz nekog drugog razloga. Nosio je sa sobom pušku kao što bi neki drugi čovek nosio štap ili palicu. Razume se, prvi put kada je to učinio bila je to sasvim drugačija puška i potpuno drugačiji dan. U to vreme nije bilo nimalo neobično da čovek, polazeći u šetnju, ponese sa sobom oružje. Ali današnje doba bilo je drugačije, i on se upita, iskezivši se u sebi, koliko li je samo povoda činjenica da uvek nosi pušku davala za razgovor ljudima koji bi ga ugledali s njom.
<BR>&nbsp;&nbsp;&nbsp;&nbsp;&nbsp;Pri izlazu iz galerije on ugleda veliki crni sanduk što je štrčao ispod najdonje police, očito prevelik da bi se tu smestio, sasvim priljubljen uza zid, ali i dalje iskačući nekoliko desetina centimetara izvan police.
<BR>&nbsp;&nbsp;&nbsp;&nbsp;&nbsp;On najpre prođe mimo njega, a onda se okrenu. Taj sanduk tu, pomisli on - taj sanduk pripadao je Hazeru koji je preminuo u njegovoj kući. Bilo je to zaveštanje koje mu je preostalo od tog bića, čije ukradeno telo treba da bude vraćeno još koliko ove noći i ponovo položeno u grob.
<BR>&nbsp;&nbsp;&nbsp;&nbsp;&nbsp;On se vrati do police i odloži pušku, naslonivši je na zid. Sagnuvši se, zatim, izvuče sanduk iz njegovog ležišta.
<BR>&nbsp;&nbsp;&nbsp;&nbsp;&nbsp;Pre no što ga je svukao niz stepenište, pregledao je svu sadržinu sanduka, ali u tom trenutku, priseti se, nije za nju bio posebno zaiteresovan. Ovog časa, odjednom oseti kako ga preplavljuje plima radoznalosti.
<BR>&nbsp;&nbsp;&nbsp;&nbsp;&nbsp;On pažljivo podiže poklopac sanduka i nasloni ga na police.
<BR>&nbsp;&nbsp;&nbsp;&nbsp;&nbsp;Nagnuvši se nad sanduk, ništa ne dodirujući, on pokuša da utvrdi šta se sve nalazilo na gornjem sloju njegove sadržine.
<BR>&nbsp;&nbsp;&nbsp;&nbsp;&nbsp;Bio je tu neki svetlucavi ogrtač, uredno složen, po svoj prilici neki svečani ogrtač, mada nije mogao biti potpuno siguran u to. Povrh ogrtača stajala je neka bočica, blistava sjaja; izgledala je kao neki poveći dijamant koji je neko izdubio i od njega načinio bočicu. Pored ogrtača stajao je grozd sačinjen od više prigušenoljubičastih loptica, bez ikakvog sjaja; svakom bi to izgledale kao ping-pong loptice, koje je neko, iz nekog razloga, međusobno povezao da načini nešto poput globusa. Ali priseti se on, nije baš bilo tako, jer kada se jednom ranije sa njima sreo, i uzeo ih u ruke, ispostavilo se da nisu bile međusobno čvrsto povezane, i da su se mogle slobodno pokretati, mada ne izvan svog osnovnog sferičnog oblika. Nikako nije bilo moguće odvojiti samo jednu lopticu od grozda ostalih, ma koliko snage da se pri tom upotrebilo: ali svaka se pojedinačno mogla pokretati, kao da lebdi u nekoj tečnosti, među svim drugim lopticama. Mogla se pomeriti jedna loptica, mogle su se, čak, sve pomeriti, ali je osnovni oblik uvek ostajao isti. Možda je u pitanju bio nekakav računar, pomisli Enoh, mada je to bilo malo verovatno, jer sve su loptice izgledale potpuno jednako, i kao da nije bilo načina da ljudsko oko uoči među njima neku razliku. Ali upita se on ponovo, da ih možda nije moglo razlikovati oko nekog Hazera? Ako je zaista u pitanju bio računar, kakva je to vrsta računara mogla biti? Matematičkog? Ili etičkog? Ili filosofskog? Ipak, sve je to zvučalo pomalo luckasto - jer ko je ikada čuo za filosofski ili etički računar? Ili, tačnije, koje je ljudsko biće za to bilo čulo? Najverovatnije uopšte nije bila reč o računaru, već o nečem potpuno drugom. Možda je u pitanju bila kakva igra - igra za samo jednu osobu.
<BR>&nbsp;&nbsp;&nbsp;&nbsp;&nbsp;Uz dovoljno vremena, čovek bi možda mogao dokonati u čemu se sastojala njegova namena. Ali u ovom trenutku, niti je bilo vremena niti podsticaja da se dugotrajnije pozabavi jednim jedinim predmetom, kada ih je bilo još na stotine, podjednako nerazumljivih i fantastičnih. Dok bi, na primer, zamišljeno zastao pred kakvim pojedinačnim predmetom, u krajičku svesti uvek bi mu se javilo pitanje ne troši li, ipak, suviše vremena na najbeznačajniju i najmanje važnu između svih stvari što su ga sa svih strana okruživale.
<BR>&nbsp;&nbsp;&nbsp;&nbsp;&nbsp;Postao sam žrtva 'muzejskog zamora', reče Enoh samom sebi, preplavljen brojnim primerima nepoznatog i neodgonetljivog koje je sretao svuda unaokolo.
<BR>&nbsp;&nbsp;&nbsp;&nbsp;&nbsp;On ispruži ruku da dohvati - ne globus sa slopticama - već blistavu bočicu što je ležala povrh ogrtača. Uzevši je u ruku i prinevši je bliže očima, on opazi da su na staklu (ili je to, ipak, bio dijamant?) bila urezana neka pismena. Lagano, on stade proučavati zapis. Nekada, davno, naučio je da čita jezik Hazera; iako nije bio u stanju da ga čita tečno, znao je, ipak, dovoljno da bi se mogao snaći. Ali već godinama nije ništa pročitao na tom jeziku: budući da je dosta toga zaboravio, stade se sada saplitati gotovo kod svakog simbola. Ipak, pošlo mu je za rukom da odgonetne značenje zapisa. U veoma slobodnom prevodu, na bočici je stajalo: Uzeti sa pojavom prvih simptoma.
<BR>&nbsp;&nbsp;&nbsp;&nbsp;&nbsp;Bočica sa lekom! Trebalo je ispiti njenu sadržinu sa pojavom prvih simptoma. Onih simptoma, po svoj prilici, koji su se pojavili tako iznenada da vlasnik bočice nije čak uspeo ni da je se maši, i tako je, skljokavši se sa sofe, preminuo.
<BR>&nbsp;&nbsp;&nbsp;&nbsp;&nbsp;Gotovo pobožno, Enoh vrati bočicu na njeno mesto povrh ogrtača, smeštajući je u blago udubljenje koje je ona načinila tokom svog dugog počivanja na tom mestu.
<BR>&nbsp;&nbsp;&nbsp;&nbsp;&nbsp;Toliko različiti od nas, na toliko mnogo načina, pomisli Enoh, pa ipak, u ponekom pogledu toliko slični nama, gotovo da čovek zazebe. Jer, i ta bočica i taj zapis na njoj bili su gotovo istovetni svakoj bočici sa lekom koje su se mogle naći u prvoj kao u apoteci iza ugla.
<BR>&nbsp;&nbsp;&nbsp;&nbsp;&nbsp;Pored grozdaste skupine loptica nalazila se neka kutija, i on se maši i uze je u ruke. Bila je načinjena od drveta, i zatvarala se pomoću jedne veoma jednostavne kopče. Enoh podiže poklopac i u kutiji ugleda sjajni metalasti materijal kojim su se Hazeri služili umesto hartije.
<BR>&nbsp;&nbsp;&nbsp;&nbsp;&nbsp;On pažljivo podiže prvi list, ali odmah uvide da uopšte nije reč o listu već o svitku presavijenom na uobičajeni hazerski način. Ispod prvog ležalo je još nekoliko svitaka, po svemu sudeći od istog materijala.
<BR>&nbsp;&nbsp;&nbsp;&nbsp;&nbsp;Na svitku je bilo nešto zapisano, slabim i već izbledelim pismenima, i Enoh ga približi očima kako bi mogao da ih pročita.
<BR>&nbsp;&nbsp;&nbsp;&nbsp;&nbsp;Mom dragom -, - prijatelju: (mada reč, zapravo, nije glasila 'prijatelj'. Možda bi više odgovarali izrazi 'brat po krvi', ili 'kolega', Prideve koji su prethodili, jednostavno, uopšte nije bio u stanju da odgonetne).
<BR>&nbsp;&nbsp;&nbsp;&nbsp;&nbsp;Pismena je bilo teško čitati. Imali su izvesnih sličnosti sa zvaničnom jezičkom vrzijom, ali sadržala su i određena obeležja ličnosti pisca, ispoljena kroz vijuge i skretanja od osnovnih oblika. Enoh se sa priličnim teškoćama probijao kroz zapis, propuštajući podosta od onoga što je bilo zabeleženo, ali, ipak, uspevajući da razabere celinu značenja.
<BR>&nbsp;&nbsp;&nbsp;&nbsp;&nbsp;Pisac se, po svemu sudeći, nalazio na nekoj tuđoj planeti, ili, možda, samo na nekom drugom mestu. Što god da je bilo u pitanju, druga planeta ili drugo mesto, Enoh je bio sasvim siguran da za naznačeno ime nikada ranije ne beše čuo. Dok se tamo nalazio autor rukopisa trebalo je da obavi neki zadatak (mada, kakve je prirode taj zadatak bio, ne beše do kraja jasno) koji je, po svemu sudeći, imao neke veze sa njegovom potonjom smrću.
<BR>&nbsp;&nbsp;&nbsp;&nbsp;&nbsp;Enoh zapanjeno zastade, a onda se još jednom vrati na pročitanu rečenicu. Mada mnogo toga u ostalim delovima pismena nije bilo dovoljno jasno, u pogledu ove rečenice nije moglo biti nikakve sumnje. Bilo je napisano: Moja predstojeća smrt; nije, uopšte, dolazilo u obzir da se potkrala greška u prevodu. Sve tri upotrebljene reči bile su savršeno jasne.
<BR>&nbsp;&nbsp;&nbsp;&nbsp;&nbsp;Požurivao je svog dobrog (prijatelja?) da postupi na isti način. Rekao je, još, da je u tome našao utehu i da je prokrčio put.
<BR>&nbsp;&nbsp;&nbsp;&nbsp;&nbsp;Nije bilo nikakvog dodatnog objašnjenja, niti, makar, najusputnije primedbe. Samo hladno saopštenje da je obavio nešto što je smatrao da je trebalo da bude obavljeno u vezi sa njegovom smrću. Kao da je znao da mu je smrt za vratom; i ne samo da je se nije plašio, već kao da nije ni mario.
<BR>&nbsp;&nbsp;&nbsp;&nbsp;&nbsp;Sledeći deo pismena (rukopis nije bio izdeljen u pasuse) govorio je o nekome koga je sreo, i o tome kako je s tom osobom o nečemu vodio razgovor - ali u svemu tome Enoh nije uspevao da razabere nikakav smisao, zaglibivši se u terminologiji koja mu je, razumljivo, bila potpuno strana.
<BR>&nbsp;&nbsp;&nbsp;&nbsp;&nbsp;A onda: Veoma sam nespokojan zbog osrednjosti (nesposobnosti? nedoraslosti? nemoći) dojakošnjeg čuvara (tu je stajao onaj tajni simbol koji je grubo bilo moguće prevesti kao 'talisman'). Jer, od kako (ove su reči, s obzirom na kontekst, mogle označavati prilično dugo vremensko razdoblje) je umro poslednji čuvar, o 'talismanu' gotovo da se više nije vodila nikakva briga. U stvari, proteklo je (još jedan izraz koji je označavao duže vremensko razdoblje) podosta vremena dok novi istinoljubac (posvećenik?) nije bio pronadjen, kako bi mogao da dalje služi 'talismanovoj' svrsi. Mnogi su bili isprobani ali niko nije zadovoljio, i zahvaljujući tome galaksija je izgubila svoju prisnu poistovećenost sa vladajućim načelom života. Svi mi ovde (u hramu? svetilištu?) veoma brinemo da bi bez odgovarajuće povezanosti izmedju naroda i (nekoliko neodgonetljivih reči) galaksija mogla utonuti u potpun haos (još jedan red koji je, uprkos svim naporima, ostajao nerazumljiv).
<BR>&nbsp;&nbsp;&nbsp;&nbsp;&nbsp;Sledeća rečenica odnosila se na neki potpuno nov predmet - govorila je o već dobrano odmaklim pripremama za neki kulturni praznik čije je zamisli Enoh, u najboljem slučaju, bio tek maglovito svestan.
<BR>&nbsp;&nbsp;&nbsp;&nbsp;&nbsp;Enoh lagano savi svitak i vrati ga na njegovo mesto u kutiju. Osetio je blagu nelagodnost zbog onoga što je pročitao, kao da se bez ikakvog prava umešao u prijateljstvo dve daleke i strane osobe. Svi mi ovde u hramu, stajalo je u rukopisu. Možda je autor rukopisa bio jedan od onih hazerskih mistika, koji se obraćao svom starom prijatelju, filosofu. I drugi su rukopisi, jamačno, poticali od iste osobe - pisma koja je stari preminuli Hazer do te mere cenio da ih je, čak, nosio s sobom tokom svojih putovanja.
<BR>&nbsp;&nbsp;&nbsp;&nbsp;&nbsp;Blagi povetarac iznenada zatreperi oko Enovih ramena; u stvari, ne baš povetarac, već neki čudni, hladni treptaj u vazduhu.
<BR>&nbsp;&nbsp;&nbsp;&nbsp;&nbsp;On se osvrnu i pogleda unaokolo po galeriji, ali ništa se nije pokretalo, niti se išta moglo videti.
<BR>&nbsp;&nbsp;&nbsp;&nbsp;&nbsp;Strujanje vazduha, ukoliko je uopšte postojalo, beše prestalo. Prikazavši se u jednom, i nestavši u drugom trenutku. Baš kao da je kakav duh minuo ovuda, pomisli Enoh.
<BR>&nbsp;&nbsp;&nbsp;&nbsp;&nbsp;Da li je moguće da je u pitanju bio duh starog Hazera?
<BR>&nbsp;&nbsp;&nbsp;&nbsp;&nbsp;Tamo, na Vegi XXI, tačno su znali čas u kom je preminuo, i bile su im znane sve okolnosti njegove smrti. Znali su, takođe, kada je telo nestalo. I pismo je mirno, sa spokojstvom za kakvo ne bi bila sposobna većina pripadnika ljudske rase, govorilo o bliskom času smrti autora rukopisa.
<BR>&nbsp;&nbsp;&nbsp;&nbsp;&nbsp;Da li je bilo moguće da su Hazeri o životu i smrti znali neuporedivo više no što su bili spremni da priznaju? Ili su možda rekli sve što su imali o tome da kažu, stavivši to crno na belo, i svoje znanje uskladištili na neko mesto, ili neka mesta, u dubinama galaksije?
<BR>&nbsp;&nbsp;&nbsp;&nbsp;&nbsp;Da li je tamo ležao odgovor? upita se on.
<BR>&nbsp;&nbsp;&nbsp;&nbsp;&nbsp;Stojeći u galeriji, on pomisli kako bi sasvim bilo moguće da je neko već otkrio kakva je svrha života i čemu on služi. Bilo je nečeg utešnog u toj pomisli, neke čudne vrste lične utehe da reši nepoznanicu u toj tajanstvenoj jednačini vaseljene. I da je, možda, ta tajanstvena jednačina mogla biti povezana sa duhovnom silom, idealnim sabratom u vremenu i prostoru, kao i svim drugim suštinskim činiocima što su ostvarivali puno saglasje vaseljene.
<BR>&nbsp;&nbsp;&nbsp;&nbsp;&nbsp;On pokuša da zamisli kako bi se morao osećati neko ko je uspostavio vezu sa tom duhovnom silom, ali bez uspeha. Upita se, potom, da li bi čak i oni koji su, možda, tu vezu ostvarili, uopšte mogli naći reči da sve opišu. Verovatno je, pomisli on, to bilo potpuno nemoguće. Jer, kako bi uopšte neko ko je sav svoj život proveo u najprisnijoj vezi sa prostorom i vremenom mogao opisati šta su mu prostor i vreme značili i kako ih je doživljavao?
<BR>&nbsp;&nbsp;&nbsp;&nbsp;&nbsp;Ulis mi, pomisli on, nije rekao svu istinu o 'talismanu'. Rekao mu je samo da je 'talisman' nestao i da je galaksija ostala bez njega, ali mu nije rekao da su tokom mnogih godina njegova moć i slava pomračivani, usled nesposobnosti poverenika da održava pravu povezanost između naroda galaksije i duhovne sile. I za sve to vreme poremećaji izazvani tim neuspehom lagano su počeli da nagrizaju i same temelje galaktičkog bratstva. Šta god da predstavljalo ono što se dešavalo upravo sada, bilo je očito da se nije dešavalo tek tokom nekoliko poslednjih godina; sve se kuvalo znatno duže no što bi to ijedan tuđinac bio spreman da prizna. Mada, kada se bolje razmisli, većini među njima to možda nije ni bilo poznato.
<BR>&nbsp;&nbsp;&nbsp;&nbsp;&nbsp;Enoh spusti poklopac na kutiji i vrati je u sanduk. Jednog dana, pomisli on, kada bude u boljem duševnom stanju, kada ga pritisak zbivanja bar malo oslobodi emocionalne napetosti, kad suzbije u sebi osećaj krivice što čeprka po tuđim stvarima, pobrinuće se da pribavi potpun i verodstojan prevod ovih rukopisa. Jer, bio je siguran, u njima će svakako uspeti da pronađe sve što bi mu bilo potrebno za potpunije razumevanje te zagonetne rase. Možda će, pomisli on, na taj način postati osposobljeniji da vrednuje njihovu čovečnost - ne u uobičajenom i usvojenom smislu pripadništva ljudskoj rasi na Zemlji, već u smislu da izvesna pravila ponašanja moraju obuhvatati poglede i shvatanja svih rasa - baš kao što i ono što se naziva ljudskošću, u svom najužem smislu, podrazumeva poglede i shvatanja ljudske rase u celini.
<BR>&nbsp;&nbsp;&nbsp;&nbsp;&nbsp;On se maši poklopca da zatvori sanduk, a onda zastade, oklevajući.
<BR>&nbsp;&nbsp;&nbsp;&nbsp;&nbsp;Jednog dana, rekao je. Ali moguće je da taj dan nikada neće doći. Zahvaljujući posebnom stanju svog uma uvek je mislio u odrednicama poput 'jednog dana', a to stanje proishodilo je iz okolnosti što su postojale unutar Stanice. Jer, dok se nalazio u Stanici, pred njim se pružao beskonačni niz budućih dana, jer se činilo da su ti budući dani bili neiscrpni. Ljudsko poimanje vremena tu se sasvim izobličilo, izgubivši svaki smisao, i on je bio u stanju da se, krajnje spokojno, zagleda duž ravne, gotovo beskrajne, avenije vremena. Ali moguće da je sada svemu tome došao kraj. Vreme kao da je odjednom, iznenada, povratilo svoje prirodne proporcije. Ukoliko napusti Stanicu, taj beskonačni niz dana moraće se, najzad, okončati.
<BR>&nbsp;&nbsp;&nbsp;&nbsp;&nbsp;Ukoliko? upita se on. Da li se to pitanje, uopšte, i dalje postavljalo? Nije li on već, nekako, doneo odluku? Nije li se ona već, a da on toga nije ni bio svestan, potajno uvukla u njega, te je sada morao samo slediti sve što je iz nje proishodilo?
<BR>&nbsp;&nbsp;&nbsp;&nbsp;&nbsp;Pa, ukoliko je već doneo tu tešku odluku, onda je, bez sumnje, značilo da je doneo i onu drugu. Ukoliko, naime, bude napustio Stanicu, značiće to da više neće biti u mogućnosti da se pojavi pred Galaktičkom Centralom i da zatraži da Zemlja bude pošteđena rata.
<BR>&nbsp;&nbsp;&nbsp;&nbsp;&nbsp;Ti si predstavnik Zemlje, rekao mu je Ulis. Jedino ljudsko biće kome bi bilo omogućeno da zastupa Zemlju. Da li je on, zapravo, mogao predstavljati Zemlju? Da li je još bio istinski pripadnik ljudske rase? Bio je čovek devetnaestog veka, i kako je, kao takav, mogao zastupati ljudsku rasu u dvadesetom veku? Koliko se, u stvari, upita se on, ljudski karakter menja sa svakim novim naraštajem? I ne samo što je bio čovek devetnaestog veka, već je, takođe, čitavo jedno stoleće proživeo izdvojen i pod posebnim okolnostima.
<BR>&nbsp;&nbsp;&nbsp;&nbsp;&nbsp;Stajao je tako, zagledan u sebe, ispunjen zebnjom, i blagim samosažaljenjem, pitajući se šta je zapravo, da li je ikad bio ljudsko biće; nije li, sasvim nesvesno, uneo u sebe i izmešao brojna tuđinska gledišta kojima je tokom vremena bio izlagan, tako da je na kraju postao neka čudna vrsta hibrida, neki zastrašujući galaktički polutan.
<BR>&nbsp;&nbsp;&nbsp;&nbsp;&nbsp;On lagano spusti poklopac i čvrsto zatvori sanduk, smestivši ga nazad na njegovo mesto među policama.
<BR>&nbsp;&nbsp;&nbsp;&nbsp;&nbsp;Čvrsto stežući kutiju s pismima pod miškom, on ustade, dohvati pušku i krenu uz stepenice.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
