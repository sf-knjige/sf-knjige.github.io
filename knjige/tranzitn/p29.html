<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29.
<P>&nbsp;&nbsp;&nbsp;&nbsp;&nbsp;Enoh spusti pušku i udahnu polako i pažljivo. Uvek je bilo ovako, pomisli on. Kao da mu je bilo neophodno da se smiri, da se opusti, po povratku u svoj svet nakon kratkog boravka u nestvarnosti.
<BR>&nbsp;&nbsp;&nbsp;&nbsp;&nbsp;Bilo je jasno da će sve biti privid onog trenutka kada je okrenuo prekidač koji će zbivanja staviti u pokret, kao što je bilo i jasno da je sve bilo privid, onog trenutka kada se sve okončalo; ali ono što se dešavalo između toga uopšte nije bio privid. Bilo je isto toliko stvarno i opipljivo, kao da je baš sve bilo istinito.
<BR>&nbsp;&nbsp;&nbsp;&nbsp;&nbsp;Pitali su ga, sećao se, kada je Stanica počela da funkcioniše, da li ima neku svoju omiljenu zabavu - da li bi želeo da mu u Stanicu ugrade neko mesto za razonodu. I on je odgovorio da bi voleo kad bi imao strelište, ne očekujući ništa više do li neku prostoriju sa patkama na pokretnoj traci, ili pokretni točak sa glinenim lulama. Međutim, to bi bilo previše jednostavno za te nastrane arhitetke koji su projektovali, i za te grogirane radnike koji su sagradili Stanicu.
<BR>&nbsp;&nbsp;&nbsp;&nbsp;&nbsp;U prvom trenutku nije im bilo jasno šta je imao na umu kada je pominjao strelište, te je morao da im podrobno objašnjava šta je puška, kako funkcioniše i kakva joj je namena. Pričao im je o lovu na veverice za sunčanih jesenjih jutara, i o isterivanju zečeva iz žbunova sa dolaskom prvih snegova (mada se, u lovu na zečeve, nije koristila puška, već sačmara), o traganju za rakunima za jesenjih noći i o sačekivanju jelena kraj staze što je vodila na pojilo na reci. Međutim, nije bio do kraja iskren prema njima i ni reči im nije rekao i o drugim načinima upotrebe puške, niti o tome kako ju je i on sam koristio pre mnogo godina.
<BR>&nbsp;&nbsp;&nbsp;&nbsp;&nbsp;Pričao im je (jer su bili stvorenja s kojima je bilo prijatno ćaskati) i o svojim mladalačkim snovima - da jednom pođe u lov u Afriku, mada mu je, još dok im je o tome govorio, bilo savršeno jasno koliko je to neostvarljivo. Ali od toga dana lovio je (i sam bio lovljen) zveri daleko neobičnije od onih na koje bi mogao naići i u najdubljoj Africi. Na osnovu slika kakvih zveri su one bile sačinjene, ukoliko su odista odnekud dolazile, a ne samo iz mašte onih tuđinskih stvorova koji su postavili trake na kojima su bili snimljeni krajoici i sve drugo u njima, on pojma nije imao. Nikada se još nije dogodilo, tokom nekoliko hiljada puta, koliko je do sada koristio strelište, da se makar samo jednom ponovi isti krajolik i iste zveri što njime divljaju. Pomisli da je ipak negde morao postojati kraj toj njihovoj brojnosti; u tom slučaju, sve bi moralo početi iznova, još jednom ponavljajući već pređeni tok. Sada to više uopšte nije bilo važno, jer čak i kada bi trake počele da se ponovo vrte, postojali bi mali izgledi da, u značajnim pojedinostima, prepozna pustolovine koje je proživeo pre toliko mnogo godina.
<BR>&nbsp;&nbsp;&nbsp;&nbsp;&nbsp;Nisu mu bili poznati ni tehnika ni principi koji su omogućavali postojanje tog fantastičnog lovišta. Kao i mnoge druge stvari, i ovu je prihvatio ne osećajući neku naročitu potrebu da je shvati. Mada će, možda, pomisli on, jednog dana ipak pronaći ključ koji će mu omogućiti da to slepo prihvatanje pretvori u puno razumevanje - ne samo što se tiče lovišta, nego i brojnih drugih stvari.
<BR>&nbsp;&nbsp;&nbsp;&nbsp;&nbsp;Često se pitao šta li ti tuđinski stvorovi misle o njegovoj opčinjenosti lovištem, o toj prastaroj sili što je čoveka nagonila da ubija, ne toliko zbog same radosti ubijanja koliko zbog dubokog poricanja opasnosti, zbog potrebe da u svom sučeljavanju sa golom silom raspolaže sa još većom i prefinjenijom silom, odgovarajući na lukavstvo još većim lukavstvom. Nije li, možda, upita se on, svojom opsednutošću puškom izazvao kod svojih prijatelja sa drugih svetova zabrinutost, uticao na njihovu ocenu ljudskog karaktera? Jer, prema shvatanjima tih tuđinskih stvorova, kako je, uopšte, bilo moguće povući graničnu crtu između ubijanja pripadnika drugih životnih oblika i ubijanja pripadnika vlastite vrste? Da li je postojalo ikakvo suštinsko razgraničenje, koje bi moglo podneti brižljivu logičku proveru, između lova kao sportske aktivnosti i rata kao sporta? Jednom bi tuđincu, najverovatnije, takvo razgraničenje bilo veoma teško da shvati, posebno stoga što su mnoge životinje, žrtve lova, svojim izgledom i karakteristikama bile mnogo bliže svom lovcu od većine bića sa drugih svetova.
<BR>&nbsp;&nbsp;&nbsp;&nbsp;&nbsp;Nisu li ratovi, u stvari, bili zapravo izraz nagona, tako da je za njihovo izbijanje svaki, obični čovek bio isto onoliko odgovoran koliko i političari i takozvani državnici? To je, naravno, izgledalo nemoguće; pa ipak, duboko u svakom čoveku ležao je nagon za borbom, napadački poriv, težnja za nadmetanjem - i svi su ovi podsticaji, dovedeni do krajnjih posledica, stvarali osnovu za sukobe.
<BR>&nbsp;&nbsp;&nbsp;&nbsp;&nbsp;On stavi pušku pod mišku i odšeta do pločice u zidu. Smeštena u tanak prorez na njenom dnu, tu se nalazila jedna traka.
<BR>&nbsp;&nbsp;&nbsp;&nbsp;&nbsp;On izvuče traku i zapanji se videvši šta je na njoj bilo zabeleženo. Ono što je video nije bilo nimalo ospokojavajuće. Nije baš slavno prošao.
<BR>&nbsp;&nbsp;&nbsp;&nbsp;&nbsp;Promašio je ispalivši prvi hitac na ono vukoliko stvorenje sa staračkim licem, i sada su, tamo negde daleko pozadi, u tom prostoru nestvarnosti, to vukodlako stvorenje i njegov pratilac režeći stajali iznad spletene, razdrobljene mase krvavog mesa i ostatka kostiju - bilo je to sve što je preostalo od Enoha Volasa.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
