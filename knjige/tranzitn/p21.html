<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Krošnje drveća visoko iznad njihovih glava žalosno su cvilele pred sve jačim naletima vetra. Ispred njih, velika skupina brezovih stabala belasala se pri slabašnoj svetlosti što ju je odavala lampa. Brezova stabla, Enohu je bilo dobro poznato, rasla su na obodu jedne litice što se okomito dizala desetak metara; na tom mestu trebalo je skrenuti udesno, kako bi se litica zaobišla, i nastaviti dalje blagom kosinom nizbrdo.
<BR>&nbsp;&nbsp;&nbsp;&nbsp;&nbsp;Enoh malo iskrenu glavu i pogleda preko ramena. Lusi je koračala neposredno iza njega. Ona mu se nasmeši, i načini znak rukom kao da želi da kaže da je s njom sve u redu. On joj mahnu, naznačivši joj da uskoro moraju skrenuti udesno, i da nipošto ne sme zaostati. Mada, pomisli on, to i nije bilo potrebno: poznavala je ovaj kraj isto tako dobro koliko i on, ako ne i bolje.
<BR>&nbsp;&nbsp;&nbsp;&nbsp;&nbsp;Enoh skrenu udesno, i koračajući duž ivice stenovite litice, stiže do proloma; tu skliznu nadole, nastojeći da se domogne kosine ispod. S leve strane mogao je čuti klokotanje brzaka potočića što se, dolazeći od izvora podno polja, survavajući se probijao kroz kamenitu jarugu.
<BR>&nbsp;&nbsp;&nbsp;&nbsp;&nbsp;Padina brežuljka postala je sada strmija, i on krenu ukoso preko nje, kako bi lakše savladao strminu.
<BR>&nbsp;&nbsp;&nbsp;&nbsp;&nbsp;Čudno je to, pomisli Enoh, kako čak i u potpunoj tami može da razabere pojedine prirodne obrise - nakrivljeni beli hrast, koji se, izvijajući se pod potpuno šašavim uglom uzdizao iznad kosine brežuljka; maleni lug sa orijaškim crvenim hrastovima što su rasli na gomili sena nalik na kakvu kupolu, savršeno nedostupan, tako da nijedan goroseča nikada nije ni pokušao da ih poseče; omanje baruštine, pune rogozovine, prisno priljubljene uz terasicu urezanu u padinu brežuljka.
<BR>&nbsp;&nbsp;&nbsp;&nbsp;&nbsp;Duboko ispod, oči mu uhvatiše odblesak svetlosti na nekom prozoru, i on skrenu prema njemu. Ponovo se osvrnuvši preko ramena, ugleda Lusi kako i dalje korača tik iza njega.
<BR>&nbsp;&nbsp;&nbsp;&nbsp;&nbsp;Malo potom stigoše do jedne grube ograde sačinjene od letava, i provukoše se kroz nju. Tle je sada bilo ravnije.
<BR>&nbsp;&nbsp;&nbsp;&nbsp;&nbsp;Negde dole u pomršini neki se pas oglasi, i još jedan mu se odmah odazva. Ubrzo se začu čitav hor, i nekoliko trenutaka kasnije čitav čopor stade brisati uz padinu prema njima. Stigavši do njih pretičući jedan drugog, zaobiđoše Enoha i lampu i baciše se na Lusi - pretvorivši se odjednom, pri samom pogledu na nju, od družine čuvara u odbor za dobrodošlicu. Podizali su se na stražnje noge, čitava gužva pasa. Lusi širom ispruži ruke, tapšući ih po glavama. I kao na neki ugovoreni znak, odjednom se raspršiše, neobuzdani i sretni, da bi se odmah potom, u širokom luku, ponovo vratili.
<BR>&nbsp;&nbsp;&nbsp;&nbsp;&nbsp;Nedaleko od drvene ograde nalazio se povrtnjak i Enoh pođe preko njega, pažljivo sledeći stazu što je vodila između redova. Malo potom stigoše u dvorište i pred njima se ukaza kuća, sklona padu, nahereno zdanje jedva vidljivo u tami; samo su kuhinjski prozori bili osvetljeni blagom, toplom svetlošću lampe.
<BR>&nbsp;&nbsp;&nbsp;&nbsp;&nbsp;Enoh pređe preko dvorišta i stigavši do kuhinjskih vrata, pokuca. Odmah potom začu korake kako se približavaju vratima s druge strane.
<BR>&nbsp;&nbsp;&nbsp;&nbsp;&nbsp;Vrata se otvoriše: mama Fišer stajala je uokvirena svetlošću koja je dopirala iznutra, visoka, koštunjava žena obučena u nešto više nalik na džak nego na haljinu.
<BR>&nbsp;&nbsp;&nbsp;&nbsp;&nbsp;Zurila je u Enoha, napola zaplašeno, napola preteći, a onda iza njegovih leđa ugleda devojku.
<BR>&nbsp;&nbsp;&nbsp;&nbsp;&nbsp;"Lusi!"
<BR>&nbsp;&nbsp;&nbsp;&nbsp;&nbsp;Devojka joj žurno pristupi, i mati je steže u naručje.
<BR>&nbsp;&nbsp;&nbsp;&nbsp;&nbsp;Enoh spusti lampu na tle, gurnu pušku pod mišku, i pređe preko praga.
<BR>&nbsp;&nbsp;&nbsp;&nbsp;&nbsp;Porodica beše okupljena za večerom, sedeći oko velikog kružnog stola postavljenog na sred kuhinje. Kitnjasta uljana lampa stajala je u sredini stola. Henk je ustao, ali njegova tri sina i stranac ostadoše da sede.
<BR>&nbsp;&nbsp;&nbsp;&nbsp;&nbsp;"Daklem, rešijo si da je vratiš?" reče Henk.
<BR>&nbsp;&nbsp;&nbsp;&nbsp;&nbsp;"Našao sam je", odgovori Enoh.
<BR>&nbsp;&nbsp;&nbsp;&nbsp;&nbsp;"Digli smo ruke od jurcanja za njom baš maločaske", nastavi Henk. "Ali, 'teli smo da jopet krenemo."
<BR>&nbsp;&nbsp;&nbsp;&nbsp;&nbsp;"Sećaš li se možda šta si mi rekao danas po podne?" upita ga Enoh.
<BR>&nbsp;&nbsp;&nbsp;&nbsp;&nbsp;"Rek'o sam ti puna kola svačeg."
<BR>&nbsp;&nbsp;&nbsp;&nbsp;&nbsp;"Rekao si mi da je đao ušao u mene. Pa, usudi se samo da još jednom digneš ruku na ovo dete, i obećavam ti da ćeš veoma brzo saznati kakav je to đavo u meni."
<BR>&nbsp;&nbsp;&nbsp;&nbsp;&nbsp;"Ne mo'š ti mene tek tako natociljati", odgovori Henk hvalisavo.
<BR>&nbsp;&nbsp;&nbsp;&nbsp;&nbsp;Ali očigledno je bio uplašen. Videlo se to po otromboljenosti njegovog lica, kao i po napetosti njegovog tela.
<BR>&nbsp;&nbsp;&nbsp;&nbsp;&nbsp;"Mislim to najozbiljnije", potvrdi Enoh. "Samo pokušaj i uverićeš se."
<BR>&nbsp;&nbsp;&nbsp;&nbsp;&nbsp;Dva čoveka stajala su nekoliko trenutaka jedan prema drugom, međusobno se odmeravajući, a onda Henk sede.
<BR>&nbsp;&nbsp;&nbsp;&nbsp;&nbsp;"Je' bi 'teo da nam se pridružiš?" upita on.
<BR>&nbsp;&nbsp;&nbsp;&nbsp;&nbsp;Enoh odmahnu glavom.
<BR>&nbsp;&nbsp;&nbsp;&nbsp;&nbsp;Zatim se okrenu prema strancu. "Vi ste onaj sakupljač ginsenga?" upita on.
<BR>&nbsp;&nbsp;&nbsp;&nbsp;&nbsp;Stranac potvrdno klimnu. "Tako me ovde nazivaju."
<BR>&nbsp;&nbsp;&nbsp;&nbsp;&nbsp;"Želeo bih da porazgovaram s vama. Napolju."
<BR>&nbsp;&nbsp;&nbsp;&nbsp;&nbsp;"Ne moraš d'ideš šnjim", obrati mu se Henk. "Ne moš'te on naterati. Nek' razgovara s tobom ovde, unutri."
<BR>&nbsp;&nbsp;&nbsp;&nbsp;&nbsp;"Ne smeta mi", odgovori Luis. "U stvari, i ja bih želeo da s njim porazgovaram. Vi ste Enoh Volas, zar ne?"
<BR>&nbsp;&nbsp;&nbsp;&nbsp;&nbsp;"Jes', on je taj", ponovo se umeša Henk. "Treb'o je da bidne mrtav još pre pe'set godina. A vid'ga, samo. Đavo je uš'o u njega. Kažem vam, napravijo je dogovor sa samim đavolom."
<BR>&nbsp;&nbsp;&nbsp;&nbsp;&nbsp;"Henk", reče Luis, "začepi."
<BR>&nbsp;&nbsp;&nbsp;&nbsp;&nbsp;Luis obiđe sto i iziđe na vrata.
<BR>&nbsp;&nbsp;&nbsp;&nbsp;&nbsp;"Laku noć", dobaci Enoh ostalima.
<BR>&nbsp;&nbsp;&nbsp;&nbsp;&nbsp;"Gos'n Volas", progovori mama Fišer, "fala vam što ste mi doveli 'ćer. Neće je više Henk ni taći. Ja vam to obećajem. Ja ću odsad brigati o tom."
<BR>&nbsp;&nbsp;&nbsp;&nbsp;&nbsp;Enoh iziđe i zatvori za sobom vrata. Zatim podiže lampu sa tla. Luis je stajao malo dalje, u dvorištu. Enoh mu pristupi.
<BR>&nbsp;&nbsp;&nbsp;&nbsp;&nbsp;"Prošetajmo malo zajedno", reče on.
<BR>&nbsp;&nbsp;&nbsp;&nbsp;&nbsp;Zaustavili su se u samom dnu bašte, i dva čoveka zagledaše se jedan drugom u lice.
<BR>&nbsp;&nbsp;&nbsp;&nbsp;&nbsp;"Uhodili ste me", reče Enoh.
<BR>&nbsp;&nbsp;&nbsp;&nbsp;&nbsp;Luis potvrdno klimnu.
<BR>&nbsp;&nbsp;&nbsp;&nbsp;&nbsp;"Nešto zvanično? Ili, tek tako, njuškate?"
<BR>&nbsp;&nbsp;&nbsp;&nbsp;&nbsp;"Zvanično, bojim se. Zovem se Klod Luis. I nema nikakvog razloga da vam to ne kažem - radim za CIA."
<BR>&nbsp;&nbsp;&nbsp;&nbsp;&nbsp;"Ja nisam ni izdajnik ni špijun", reče Enoh.
<BR>&nbsp;&nbsp;&nbsp;&nbsp;&nbsp;"Niko ni ne misli da jeste. Samo vas posmatramo."
<BR>&nbsp;&nbsp;&nbsp;&nbsp;&nbsp;"Znate za groblje?"
<BR>&nbsp;&nbsp;&nbsp;&nbsp;&nbsp;Luis potvrdno klimnu.
<BR>&nbsp;&nbsp;&nbsp;&nbsp;&nbsp;"Uzeli ste nešto iz jednog groba."
<BR>&nbsp;&nbsp;&nbsp;&nbsp;&nbsp;"Jesmo", odgovori Luis. "Telo onog sa neobičnim zapisom na nadgrobnom spomeniku."
<BR>&nbsp;&nbsp;&nbsp;&nbsp;&nbsp;"Gde je sada?"
<BR>&nbsp;&nbsp;&nbsp;&nbsp;&nbsp;"Telo, mislite? U Vašingtonu."
<BR>&nbsp;&nbsp;&nbsp;&nbsp;&nbsp;"Nije trebalo da ga uzmete", reče Enoh, mršteći se. "Prouzrokovali ste mnogo nevolja. Morate ga vratiti. I to, što brže možete."
<BR>&nbsp;&nbsp;&nbsp;&nbsp;&nbsp;"Biće nam potrebno malo vremena", primeti Luis. "Moraće da ga prebace avionom. Dvadeset četiri časa, možda."
<BR>&nbsp;&nbsp;&nbsp;&nbsp;&nbsp;"To je, znači, najbrže što možete."
<BR>&nbsp;&nbsp;&nbsp;&nbsp;&nbsp;"Možda i malo brže."
<BR>&nbsp;&nbsp;&nbsp;&nbsp;&nbsp;"Učinite, sve što možete. Veoma je važno da se telo vrati."
<BR>&nbsp;&nbsp;&nbsp;&nbsp;&nbsp;"Učiniću sve, Volase. Nisam znao..."
<BR>&nbsp;&nbsp;&nbsp;&nbsp;&nbsp;"I još nešto, Luise."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Ne pokušajte ni sa kakvim trikovima. Ne želim ništa suvišno. Samo postupite kako sam vam rekao. Pokušavam da budem razložan, jer jedino tako... Ali pokušate li samo neki trik..."
<BR>&nbsp;&nbsp;&nbsp;&nbsp;&nbsp;Enoh hitro ispruži ruku i ščepa Luisa za košulju, snažno je zavrnuvši.
<BR>&nbsp;&nbsp;&nbsp;&nbsp;&nbsp;"Da li ste me razumeli, Luise?"
<BR>&nbsp;&nbsp;&nbsp;&nbsp;&nbsp;Luis osta nepomičan. Nije ni pokušao da se otrgne.
<BR>&nbsp;&nbsp;&nbsp;&nbsp;&nbsp;"Da", reče on. "Razumeo sam vas."
<BR>&nbsp;&nbsp;&nbsp;&nbsp;&nbsp;"Zbog čega ste, do đavola, to uopšte uradili?"
<BR>&nbsp;&nbsp;&nbsp;&nbsp;&nbsp;"To mi je posao."
<BR>&nbsp;&nbsp;&nbsp;&nbsp;&nbsp;"Da, posao. Ali da me uhodite. Ne i da pljačkate grobove."
<BR>&nbsp;&nbsp;&nbsp;&nbsp;&nbsp;Enoh pusti košulju.
<BR>&nbsp;&nbsp;&nbsp;&nbsp;&nbsp;"Recite mi", upita Luis. "Ta stvar u grobu. O čemu je tu reč?"
<BR>&nbsp;&nbsp;&nbsp;&nbsp;&nbsp;"To vas se ni najmanje ne tiče", odgovori Enoh, sa prizvukom gorčine u glasu. "Ali telo morate vratiti. Jeste li sigurni da to možete izvesti? Da vam baš ništa ne stoji na putu?"
<BR>&nbsp;&nbsp;&nbsp;&nbsp;&nbsp;Luis odmahnu glavom. "Baš ništa. Telefoniraću čim se domognem prvog telefona. Reći ću im da mi nema druge, da je u pitanju krajnja nužnost."
<BR>&nbsp;&nbsp;&nbsp;&nbsp;&nbsp;"Baš tako", potvrdi Enoh. "Vraćanje tog tela najvažnija je stvar koju ćete ikad učiniti. Ne zaboravite to ni za trenutak. Tiče se svih ovde na Zemlji. I vas i mene i svakog drugog. Ukoliko telo ne bude vraćeno ja ću vam presuditi."
<BR>&nbsp;&nbsp;&nbsp;&nbsp;&nbsp;"S tom puškom?"
<BR>&nbsp;&nbsp;&nbsp;&nbsp;&nbsp;"Možda", odgovori Enoh. "Nemojte se zavaravati. Nemojte zamišljati da ću oklevati da vas ubijem. Pri sadašnjem stanju stvari ubio bih svakoga - bilo koga."
<BR>&nbsp;&nbsp;&nbsp;&nbsp;&nbsp;"Volase, ima li nešto što biste mi ipak mogli reći?"
<BR>&nbsp;&nbsp;&nbsp;&nbsp;&nbsp;"Ništa. Baš ništa", odgovori Enoh.
<BR>&nbsp;&nbsp;&nbsp;&nbsp;&nbsp;On se saže i podiže lampu.
<BR>&nbsp;&nbsp;&nbsp;&nbsp;&nbsp;"Idete kući?"
<BR>&nbsp;&nbsp;&nbsp;&nbsp;&nbsp;Enoh potvrdno klimnu.
<BR>&nbsp;&nbsp;&nbsp;&nbsp;&nbsp;"Čini se da vam ne smeta što vas posmatramo?"
<BR>&nbsp;&nbsp;&nbsp;&nbsp;&nbsp;"Ne smeta mi", odgovori Enoh. "Vaše uhođenje mi ne smeta. Ali smesta mi vaše mešanje. Vratite samo telo, i ukoliko želite, nastavite da me uhodite. Ali ne gurajte nos tamo gde ne treba. Ne kačite mi se o vrat. Držite ruke podalje od mene. Ništa ne dirajte."
<BR>&nbsp;&nbsp;&nbsp;&nbsp;&nbsp;"Ali, zaboga, nešto se tu događa. Zar mi ne možete bar nešto reći?"
<BR>&nbsp;&nbsp;&nbsp;&nbsp;&nbsp;Enoh poče da okleva.
<BR>&nbsp;&nbsp;&nbsp;&nbsp;&nbsp;"Da mi bar date neki nagoveštaj", nastavi Luis, "makar neki najmanji nagoveštaj. Ne pojedinosti, već..."
<BR>&nbsp;&nbsp;&nbsp;&nbsp;&nbsp;"Samo vi vratite telo", odgovori Enoh lagano, "i možda ćemo ponovo razgovarati."
<BR>&nbsp;&nbsp;&nbsp;&nbsp;&nbsp;"Vratiću ga", reče Luis.
<BR>&nbsp;&nbsp;&nbsp;&nbsp;&nbsp;"Ako ga ne vratite", dodade Enoh, "možete se već sada smatrati mrtvim čovekom."
<BR>&nbsp;&nbsp;&nbsp;&nbsp;&nbsp;Nakon tih reči on se okrenu, i izišavši iz povrtnjaka, krenu putem uzbrdo.
<BR>&nbsp;&nbsp;&nbsp;&nbsp;&nbsp;Luis još dugo posle toga ostade u dvorištu, posmatrajući tinjajuću svetlost lampe kako se sve više udaljuje.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
