<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. GLASOVI PREDAKA
<P>&nbsp;&nbsp;&nbsp;&nbsp;&nbsp;Čovekoliki majmun stajao je na krševitom brežuljku, držeći zašiljeni kamen i gledajući negde preko afričke ravnice. Nebo je bilo bez ijednog oblačka, a užareno sunce pržilo je požutelu travu savane i zakržljalo drveće koje je jedino bacalo senku. Na poluodstojanju, malo krdo gazela koje je paslo pomno je promatrao sabljasti tigar, šćućuren u grmlju.
<BR>&nbsp;&nbsp;&nbsp;&nbsp;&nbsp;Više čovekolikih majmuna - možda desetak njih - bilo je raštrkano pri vrhu brežuljka. Oslonjena o veliku stenu, jedna ženka dojila je mladunče; nedaleko odatle, dva nešto starija mladunca prepirala su se oko komada mesa - poslednjeg ostatka neke male, rasparčane životinje. Jedan pogrbljen i sedokos mužjak pokušavao je da isisa srž iz slomljene kosti; jedan drugi je sklupčano spavao; dve ženke međusobno su se trebile od vaški; bio je tu još jedan mužjak koji je prebirao po gomili sasušenih kostiju, u potrazi za novim oružjima.
<BR>&nbsp;&nbsp;&nbsp;&nbsp;&nbsp;"Divan vam je model", reče najzad Boumen, pošto su se on i njegova dva druga siti nagledali.
<BR>&nbsp;&nbsp;&nbsp;&nbsp;&nbsp;"Hvala", uzvrati kustos za antropologiju. "Dali smo sve od sebe... bilo nam je potrebno nekoliko godina rada da privedemo posao kraju."
<BR>&nbsp;&nbsp;&nbsp;&nbsp;&nbsp;Doktor En Brejlsford bila je privlačna crnka od svojih četrdeset godina, odveć živahnog izgleda za osobu koja je ceo život posvetila fosilima. Iako je smatrana za čuvenog istraživača i bila veteran mnogih pohoda, nimalo nije izgubila na ženstvenosti; teško se moglo poverovati da je ona jedan od vodećih svetskih autoriteta za primitivnog Čoveka.
<BR>&nbsp;&nbsp;&nbsp;&nbsp;&nbsp;"To su, dakle, spodobe", reče Filip Gud, Boumenov alternativni zamenik, "sa kojima su se susreli tvorci piramide ako su se spustili na Zemlju pre tri miliona godina?"
<BR>&nbsp;&nbsp;&nbsp;&nbsp;&nbsp;"Ne neizostavno. Sve zavisi od podrobnosti njihovog traganja. Australopithecus verovatno nije bio naročito rasprostranjen; lako je mogao da ostane neprimećen među slonovima, žirafama i ostalim životinjama koje su znatno više privlačile pažnju. U stvari, on čak nije bio ni najizrazitiji predstavnik primata. Slučajnom posetiocu mogao je da izgleda kao samo jedan u nizu majmuna."
<BR>&nbsp;&nbsp;&nbsp;&nbsp;&nbsp;Bilo je veoma teško, pomisli Boumen, zauzeti tako nepristrasan stav. Njegov ko zna koliko puta prapradeda stvarno nije bio neka izuzetna pojava, ali na predakovom ne više sasvim životinjskom licu stajao je izraz zamišljene sete i tuge, dok ga je posmatrao kroz staklo diorame. Nije se stideo da prizna srodstvo sa ovim svojim dalekim pretečom, od koga ga je delilo nepojamno mnogo vremena. "Sumnjam", reče on uzdržano, "da su bića koja su se spustila na Zemlju u pleistocenu bila slučajni posetioci. Upravo je to jedna od stvari o kojima bismo želeli da porazgovaramo sa vama: njihove pobude."
<BR>&nbsp;&nbsp;&nbsp;&nbsp;&nbsp;"Sve što mogu da vam kažem jeste to kako bih se ja ponašala u takvim okolnostima. Primetila bih da Zemlja obiluje razvijenim oblicima života, ali da nijedan od njih još ne poseduje razum. Ipak bih, međutim, mogla da pretpostavim - pa čak i da predvidim, s obzirom na znanje kojim bih nesumnjivo raspolagala - da će se ovde pojaviti inteligencija kroz nekoliko miliona godina.
<BR>&nbsp;&nbsp;&nbsp;&nbsp;&nbsp;Ostavila bih stoga za sobom izvesne inteligentne monitore - ili, još bolje, detektore civilizacije. Mogla bih da ih postavim na Zemlji, premda bih shvatila da se tako izlažem riziku da budu uništeni ili zatrpani pre no što stignu da obave svoj zadatak. Nasuprot tome, Mesec bi predstavljao idealno mesto za smeštaj ovakve naprave - naročito u slučaju ako me jedino zanimaju civilizacije koje su dosegle do nivoa svemirskog letenja. Ne bi mi, naime, bile važne sve one kulture čija se primitivnost ogleda u tome što nisu u stanju da se otisnu sa planete-kolevke.
<BR>&nbsp;&nbsp;&nbsp;&nbsp;&nbsp;"Vi ste, dakle, skloni da MNT-1 objašnjavate teorijom požarne uzbune - kako smo je mi nazvali?"
<BR>&nbsp;&nbsp;&nbsp;&nbsp;&nbsp;"Da... to mi izgleda prilično verovatno. No, možda je odveć verovatno. Same ljudske pobude u toj meri su raznovrsne da se svaki pokušaj podvrgavanja analizi jednog potpuno vanzemaljskog obrasca ponašanja nužno pretvara u puko nagađanje."
<BR>&nbsp;&nbsp;&nbsp;&nbsp;&nbsp;"Ali, za sada, moramo da se zadovoljimo nagađanjem, zar ne? Važno je razmotriti sve mogućnosti koje dolaze u obzir za slučaj kada se i ako se budemo suočili sa stvorenjima koja su podigla MNT-1."
<BR>&nbsp;&nbsp;&nbsp;&nbsp;&nbsp;Boumen pokaza na ukočen prizor svojih predaka.
<BR>&nbsp;&nbsp;&nbsp;&nbsp;&nbsp;"Pogledajte koliko smo mi uznapredovali od tada! Ali dokle su za to vreme stigli neimari piramide? Ne ustežem se da priznam da me pomisao na to ponekad ispunjava strahom."
<BR>&nbsp;&nbsp;&nbsp;&nbsp;&nbsp;"Mene takođe plaši. Ali upamtite, napredak nikada nije jednoobrazan; čak i posle tri miliona godina, oni ne moraju da budu nedostižno ispred nas. Možda postoji određeni nivo razvoja inteligencije koji se ne može prevazići. Nije isključeno da su ga oni već bili dosegli kada su stigli na Mesec. Uostalom, tek treba dokazati da je inteligencija uistinu značajna po opstanak."
<BR>&nbsp;&nbsp;&nbsp;&nbsp;&nbsp;"Ne mogu da se složim sa tim!" usprotivi se Boumen. "Samo je i jedino naša inteligencija učinila od nas ono što smo danas: najuspešnija životinja na planeti!"
<BR>&nbsp;&nbsp;&nbsp;&nbsp;&nbsp;"Kao antropolog, ja sam, razume se, naklonjena Čoveku. Posmatrano na kratke staze, inteligencija je nesumnjivo predstavljala značajno preimućstvo. Ali šta biva ako uzmemo u obzir geološke vremenske razmere - i kako uopšte definisati 'uspešnu' vrstu? Moj prijatelj i kolega koji se bavi reptilima neprekidno me podseća na činjenicu da su dinosaurusi dominirali planetom više od sto miliona godina. Međutim, njihov koeficijent inteligencije izrazito je nizak."
<BR>&nbsp;&nbsp;&nbsp;&nbsp;&nbsp;"Dobro, a gde su oni sada? Danas se više ne mogu videti."
<BR>&nbsp;&nbsp;&nbsp;&nbsp;&nbsp;"To je tačno - ali isto se tako ne može naprosto prenebreći carstvo koje je opstalo sto miliona godina; to je hiljadu puta duže od veka homo sapiensa. Možda postoji optimalni nivo inteligencije i nije isključeno da smo ga mi već prošli. Što ako su nam mozgovi odveć veliki - te u tom slučaju predstavljaju prokletstvo po nas, baš kao što je silan oklop bio prokletstvo za triceratopsa. On se odveć specijalizovao u rogovima, bodljama i pločama; mi smo se odveć specijalizovali u moždanoj kori. Krajnji ishod mogao bi biti isti."
<BR>&nbsp;&nbsp;&nbsp;&nbsp;&nbsp;"Vi, dakle, smatrate da čim neka vrsta prekorači jedan određeni nivo inteligencije, ona počinje da ispoljava težnju ka iščeznuću?"
<BR>&nbsp;&nbsp;&nbsp;&nbsp;&nbsp;"Ne tvrdim da je to bespogovorno tačno; samo ukazujem na mogućnosti. Nema nikakvog razloga da se pretpostavi kako Vaseljena ispoljava bilo kakvu zainteresovanost za inteligenciju - pa čak i za život. Oboje mogu biti samo nasumični, slučajni nuzproizvodi njenog ustrojstva i delovanja, slično prelepim šarama na krilu leptira. Insekt bi podjednako dobro mogao da leti i bez njih; isto tako, i naša vrsta mogla je da opstane, kao... pa, recimo, ajkule, koje se nisu mnogo promenile u poslednjih nekoliko stotina miliona godina... čak i da smo bili nešto malo manje pametni. Zavirite samo u današnje novine ili u istoriju celog dvadesetog stoleća."
<BR>&nbsp;&nbsp;&nbsp;&nbsp;&nbsp;Doktor Brejlsford se osmehnula svojim sagovornicima koji su očigledno zastupali suprotno mišljenje.
<BR>&nbsp;&nbsp;&nbsp;&nbsp;&nbsp;"Ne... nisam pesimista", reče ona, odgovarajući na njihove neizrečene optužbe. "Samo stojim obema nogama na Zemlji i znam da tek sićušan postotak svih vrsta koje su ikada živele na ovoj planeti ima danas potomke. Možda upravo stoga što sam realna, i uviđam važnost vašeg projekta bolje od vas samih."
<BR>&nbsp;&nbsp;&nbsp;&nbsp;&nbsp;"Nastavite, molim vas."
<BR>&nbsp;&nbsp;&nbsp;&nbsp;&nbsp;"Ta stvorenja koja su podigla piramidu - koliko su daleko bila odmakla od nas u tehničkom pogledu, po vašoj proceni?"
<BR>&nbsp;&nbsp;&nbsp;&nbsp;&nbsp;"Verovatno ne više od stotinak godina, pri našoj sadašnjoj stopi napretka."
<BR>&nbsp;&nbsp;&nbsp;&nbsp;&nbsp;"Tačno. Pretpostavimo da ona i dalje postoje, čak iako nisu mnogo napredovala u toku protekla tri miliona godina od kako su posetila Mesec. Shvatate li da bi to pre svega bio prvi neoboriv dokaz da inteligencija stvarno ima pozitivnu vrednost po opstanak. Ova činjenica bila bi veoma ospokojavajuća."
<BR>&nbsp;&nbsp;&nbsp;&nbsp;&nbsp;"Iskreno govoreći, doktore", reče Gud, "meni takva spokoj nije potreban. Čak i ako inteligencija ima ograničenu ili negativnu vrednost po opstanak, njen indeks udobnosti i dalje je veoma visok. Lično se nikada ne bih menjao sa njima." On pokaza prema prizoru čovekolikih majmuna.
<BR>&nbsp;&nbsp;&nbsp;&nbsp;&nbsp;Antropolog se nasmejala ovoj šali kao i ostali, a zatim se ponovo uozbiljila.
<BR>&nbsp;&nbsp;&nbsp;&nbsp;&nbsp;"Postoji, međutim, još jedna mogućnost - kulturni šok. Ukoliko bi oni bili odveć uznapredovali u odnosu na nas kada stupimo u kontakt, moglo bi se dogoditi da ne budemo kadri da preživimo taj susret u psihološkom pogledu. Kao što je istakao Jung pre pola stoleća, sva naša htenja i stremljenja mogla bi se pokazati bespredmetna, tako da bismo potpuno izgubili orijentaciju i ostali kao paralisani. Imao je za to jedan zgodan izraz: našli bismo se u situaciji da budemo 'bez snova'. Kao žitelji Atlantide, znate - Herodot je tvrdio da oni nikada ne sanjaju. Oduvek sam smatrala da ih to čini osobito neljudskim - i dostojnim sažaljenja."
<BR>&nbsp;&nbsp;&nbsp;&nbsp;&nbsp;"Ja ne verujem u kulturni šok", reče Hanter. "Uostalom, mi i očekujemo da se sretnemo sa veoma razvijenim društvom. Za nas to ne bi bilo tako porazno iznenađenje kao... pa, kao što bi to bilo za ovoga ovde, ako bi se iznenada obreo usred Menhetna."
<BR>&nbsp;&nbsp;&nbsp;&nbsp;&nbsp;"Čini mi se da ste odveć... optimistički nastrojeni", uzvrati doktor Brejlsford; Boumen je naslutio da je ona zaustila da kaže 'naivan'. "Već je pouzdano utvrđeno na našoj planeti da su potpuno nesaglasna i nespojiva čak i ona društva koja u kulturnom pogledu razdvaja samo nekoliko pokolenja."
<BR>&nbsp;&nbsp;&nbsp;&nbsp;&nbsp;"Možda su naši astronauti iz pleistocena bili svesni ove opasnosti - te su nas upravo stoga ostavili na miru sve ove godine."
<BR>&nbsp;&nbsp;&nbsp;&nbsp;&nbsp;"Mislite?" reče antropolog. "Pitam se da li je tako. Ako nemate ništa protiv, pođimo do moje kancelarije. Pokazala bih vam nešto."
<BR>&nbsp;&nbsp;&nbsp;&nbsp;&nbsp;Napuštajući Likijevu memorijalnu izložbu, prošli su kroz niz velikih dvorana muzeja, sličnih katedralama. S vremena na vreme, ostali posetioci bi prepoznali Boumena i onda bi se oko njega sjatila mlađarija u potrazi za autogramom. Od Guda i Hantera niko nije zatražio potpis, ali oni su na to već bili navikli; s tim u vezi, Gud je često navodio, ne bez izvesne primese ironičnosti, jedan Miltonov stih: 'Vredni su i oni koji samo stoje i čekaju.'
<BR>&nbsp;&nbsp;&nbsp;&nbsp;&nbsp;U celini posmatrano, Boumenov odnos sa njegova dva alternativna zamenika bio je izvrstan - što nije bilo iznenađujuće, budući da su im intelektualni i psihološki profili bili krajnje brižljivo usklađeni. Odnos među njima bio je kolegijalan, a ne takmački; neretko su igrali ulogu Boumenovih alter egoa, podnoseći mu izveštaje sa misija i putovanja za koje je on bio prezauzet. Razume se, i jedan i drugi su se nadali da će baš na njih pasti konačan izbor, ali odano su služili Boumena, gotovo bez ikakvih trzavica. Povremeno je među njima dolazilo do neslaganja, ali nikada i do ozbiljnih svađa - baš kao što je to bio slučaj i sa ostalih pet trojki. Psiholozi su valjano obavili svoj posao; doduše, sada su već raspolagali sa dovoljno prakse i iskustva.
<BR>&nbsp;&nbsp;&nbsp;&nbsp;&nbsp;Svaki put kada bi zakoračio na neko mesto slično Prirodno-istorijskom muzeju, Boumena bi ošamutila beskrajna raznovrsnost života koji je evolucija iznedrila na samo jednom svetu - planeti Zemlji. Dok je prolazio pored velikih ekrana sa panoramama prizora iz drugih vremena i sa drugih kontinenata, ponovo je shvatio svu neosnovanost pitanja koje mu je često postavljano u vezi sa neimarima piramide: 'Šta mislite, kako su oni izgledali?'
<BR>&nbsp;&nbsp;&nbsp;&nbsp;&nbsp;Čak i kada bi nekom vanzemaljcu bili poznati svi relevantni činioci o Zemljinoj klimi, geografiji, atmosferi i hemijskom sastavu, zar bi on ikada mogao da predvidi jednog slona, kita, žirafu, džinovsku sipu, kljunara - ili samog Čoveka? Nije li, onda, bilo nesravnjivo teže pogoditi ili bar naslutiti odlike žitelja jedne potpuno nepoznate, a možda i krajnje strane planete! Doduše, bilo je podjednako teško uzdržati se od nagađanja...
<BR>&nbsp;&nbsp;&nbsp;&nbsp;&nbsp;Kancelarija dr Brejlsford bila je tipična za kustosa muzeja - prepuna knjiga, izveštaja, časopisa iz drugih institucija, zapakovanih i raspakovanih eksponata, a dva cela zida bila su zapretana stotinama malih ladica. Na radnom stolu stajalo je nekoliko lobanja; ona podiže jednu i reče: "Ovo je džentlmen o kome smo razgovarali; čelo mu još nije Bog zna kako veliko, ali je već načinio nekoliko koraka prema nama. Ovo o koracima važi i u doslovnom smislu; još ni dan danas, nijedan antropoid ne hoda dobro."
<BR>&nbsp;&nbsp;&nbsp;&nbsp;&nbsp;S puno poštovanja, vratila je lobanju na njeno pamučno ležište, a zatim je počela da pretura po fasciklama, crtežima, kartama i fotografijama koji su prekrivali njen prenatrpani sto. Konačno, pronašla je jednu veliku knjigu, <EM>Posredi je knjiga: 'The Search for the Tassili Frescoes' ('U traganju za freskama iz Tasilija') Henrija Lota - Dutton, 1959.</EM> otvorila je na označenom mestu i pružila posetiocima.
<BR>&nbsp;&nbsp;&nbsp;&nbsp;&nbsp;"Blagi Bože!" reče Hanter. "Šta je, do vraga, ovo?"
<BR>&nbsp;&nbsp;&nbsp;&nbsp;&nbsp;'Ovo' je predstavljalo skicu jedne neodređeno antropomorfne prilike, prikazane od pasa nagore. Izgledalo je da je glavu prekrivao svojevrstan šlem, u čijem se središtu nalazilo jedno veliko, kiklopsko oko. Drugo, manje oko stajalo je u jednom uglu šlema; nije bilo nikakvih drugih pojedinosti. Naprosto se nije mogla zamisliti takva izobličenost, odnosno umetnička sloboda, posredstvom koje bi se ljudsko lice preobrazilo u ovo obličje.
<BR>&nbsp;&nbsp;&nbsp;&nbsp;&nbsp;"Zapanjujuće, zar ne? Posredi je paleolitski pećinski crtež, pronađen u Sahari pre pola stoleća - tačnije 1959. godine. Oni koji su ga otkrili bili su toliko opčinjeni njime da su mu, verovali ili ne, nadenuli naziv 'Veliki marsovski Bog'.
<BR>&nbsp;&nbsp;&nbsp;&nbsp;&nbsp;"Koliko je star?"
<BR>&nbsp;&nbsp;&nbsp;&nbsp;&nbsp;"Oko deset hiljada godina. Prilično je mlad u poređenju sa vašim MNT-1 - ali i već pozamašno vremešan po ljudskim merilima."
<BR>&nbsp;&nbsp;&nbsp;&nbsp;&nbsp;Zavladala je duga i duboka tišina dok su trojica astronauta proučavala crtež. Konačno, Hanter upita: "Mislite li da je ovo stvarno svedočanstvo o susretu sa vanzemaljcima?"
<BR>&nbsp;&nbsp;&nbsp;&nbsp;&nbsp;"Iskreno govoreći, ne. Posredi je verovatno kakav iscelitelj ili vrač koji nosi na glavi neku čudnu kapu. Nisam vam rekla da je crtež prilično prostran u prirodnoj veličini - visina mu iznosi oko osamnaest stopa - što ukazuje na to da ga je umetnik koji ga je izradio smatrao prilično važnim."
<BR>&nbsp;&nbsp;&nbsp;&nbsp;&nbsp;"Ili je možda u pitanju nešto što je na njega ostavilo dubok utisak. Pretpostavljam da bi iznenadna pojava skafandra u kamenom dobu izazvala ogromnu senzaciju."
<BR>&nbsp;&nbsp;&nbsp;&nbsp;&nbsp;"Ne mora da znači; trebalo je da vidite đavoljeg plesača sa Nove Gvineje u punoj odori. Ali mislim da iz ovoga možemo da izvučemo nauk; pretpostavimo načas da je to stvarno bio posetilac iz svemira koji je nosio nekakvo zaštitno odelo. Mislim da ćete se u tom slučaju složiti da je umetnik iz kamenog doba ostvario pravi podvig, verno reprodukovavši nešto što je bilo potpuno nepojmljivo za njega, odnosno sasvim izvan granica njegove vlastite kulture. Da li biste i vi bili kadri za tako nešto, ako biste se sreli sa nekom supercivilizacijom?"
<BR>&nbsp;&nbsp;&nbsp;&nbsp;&nbsp;Možda ne bismo - ali zato imamo kamere."
<BR>&nbsp;&nbsp;&nbsp;&nbsp;&nbsp;"Čak i na fotografijama, možete samo prepoznati stvari koje već poznajete. Oblici i boje jedne stvarno razvijene civilizacije mogli bi biti toliko neobični da nas oteraju u ludilo prilikom pokušaja da ih odgonetnemo. Isto tako, njihove vremenske razmere mogle bi biti sasvim izvan naše moći poimanja; šta ako, na primer, oni doživljavaju vreme znatno brže? Zamislite kako bi reagovao jedan australopithecus, kada biste ga provozali jedne noći velikom brzinom po Brodveju."
<BR>&nbsp;&nbsp;&nbsp;&nbsp;&nbsp;"Mislim da sam vas shvatio", reče Boumen. "Šta bi onda trebalo da uradimo, ukoliko bismo se ikada našli u nekoj sličnoj situaciji?"
<BR>&nbsp;&nbsp;&nbsp;&nbsp;&nbsp;"Moj savet bi bio da se pretvorite u pasivne posmatrače zbivanja i da ne pokušavate ništa da razumete. Snimajte što više možete. I, naravno, uzdajte se da su bića koja ste sreli strpljiva, odnosno svesna vaših ograničenja."
<BR>&nbsp;&nbsp;&nbsp;&nbsp;&nbsp;"A šta ako nisu?"
<BR>&nbsp;&nbsp;&nbsp;&nbsp;&nbsp;"Bojim se da bi vam onda izgledi za opstanak bili podjednako mali kao i australopithecusu koji bi izleteo iz automobila i pokušao da pređe preko Brodveja na crveno."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
