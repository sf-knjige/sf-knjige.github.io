<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>29. KONAČNA ORBITA
<P>&nbsp;&nbsp;&nbsp;&nbsp;&nbsp;Ova situacija bila je klasifikovana u uputstvima za misiju kao 'Dokazi o razumnom životu - bez znakova aktivnosti', a način reagovanja u okviru nje podrobno je bio određen. U roku od deset dana neće preduzeti ništa drugo osim emitovanja niza prostih brojeva: 1... 2... 3... 5... 7... 11... 13... 17, u razmacima od po dva minuta, preko širokog područja radio-spektra. Gubitak kompleksa glavne antene nije, srećom, osujetio ovu operaciju; odašiljač male snage na kontrolnom mostu valjano je mogao da posluži kada je posredi bilo ovako kratko rastojanje.
<BR>&nbsp;&nbsp;&nbsp;&nbsp;&nbsp;Uputili su signale, a zatim su stali da slušaju na svim mogućim učestalostima, ali odgovora nije bilo. Premda su se iz ove okolnosti mogli izvesti najrazličitiji zaključci, postajalo je sve verovatnije da je sićušan mesec napušten. Teško je bilo poverovati da se na njemu ikada nalazilo ma šta drugo do privremenog logorišta nekog pohoda - sa samog Jupitera ili sa zvezda?
<BR>&nbsp;&nbsp;&nbsp;&nbsp;&nbsp;Dok su čekali, posmatrali i nastavljali ispitivanje preostala četiri meseca kad god bi im se za to ukazala prilika, Boumen je počeo da se priprema za naredni korak. Ako to bude fizički moguće, 'Otkriće' će ući na orbitu oko Jupitera V.
<BR>&nbsp;&nbsp;&nbsp;&nbsp;&nbsp;Kaminski je utrošio mnogo časova ispitujući mogućnosti za pristupnu putanju, dok je 'Ateni' bilo potrebno samo nekoliko časaka da je izračuna. Manevar je bio veoma težak, jer iako se sila teže Jupitera V mogla zanemariti, satelit se nalazio duboko u ogromnom gravitacionom polju džinovske planete. 'Otkriće' će morati da preduzme promenu brzine od preko dvadeset hiljada milja na čas da bi stiglo na parkirnu orbitu oko malog meseca.
<BR>&nbsp;&nbsp;&nbsp;&nbsp;&nbsp;Sam poduhvat bio je izvodljiv - ali se ironija ogledala u tome što su ga omogućile tek prethodne nesreće. Brod je sada bio više od jedne tone lakši nego što se očekivalo u ovoj fazi misije, budući da su bila izgubljena dva člana posade, jedna svemirska kapsula i kompleks antene. To je bilo taman dovoljno da se ostvari razlika između podviga koji se jedva mogao izvesti i manevra sa dobrom marginom bezbednosti.
<BR>&nbsp;&nbsp;&nbsp;&nbsp;&nbsp;Kada se 'Otkriće' jednom bude parkiralo na stalnu orbitu oko Jupitera V, nikada više neće moći da je napusti; zalihe goriva biće mu potpuno utrošene. Iako će brod koji bude upućen da ga došlepuje natrag na Zemlju teško očekivati da ga zatekne ovde, lako će otkriti njegov radio-far i bleskove stroboskopske svetlosti. Nuklearne baterije opskrbljivaće ih energijom još dvadeset godina; udaljenost na kojoj su se mogli otkriti iznosila je samo oko milion milja, ali to je bilo sasvim dovoljno.
<BR>&nbsp;&nbsp;&nbsp;&nbsp;&nbsp;Čim se uverio u tačnost proračuna, Boumen više nije oklevao nijedan trenutak. Rok od deset dana se okončao: Jupiter V i dalje je ćutao. Uputstva za misiju nalagala su u tom slučaju sledeće: 'Nastaviti oprezno - a u slučaju neprijateljske nastrojenosti, povući se.'
<BR>&nbsp;&nbsp;&nbsp;&nbsp;&nbsp;Bio je to izvrstan savet - izuzev što je uzmak bio nemoguć. Pošto su utrošili i poslednju zalihu goriva, presekli su svoju jedinu odstupnicu.
<BR>
<BR>&nbsp;&nbsp;&nbsp;&nbsp;&nbsp;Posle više od pedeset orbita oko Jupitera V, astronauti su kartografisali i ispitali celokupnu površinu, koja je najvećim delom bila prekrivena ledenom skramom smrznutog amonijaka. Nije bilo nikakvih tragova života, niti nagoveštaja bilo kakve delatnosti. Traganje za radio-emisijama ili električnim interferencijama nije urodilo plodom; sve je išlo u prilog zaključku da je mali mesec potpuno mrtav. Teorija prema kojoj je on predstavljao svojevrsnu napuštenu bazu, pa čak možda i grad-svet koji je davno stigao ovamo iz nekog drugog sunčevog sistema, polako je gubila uporište. Njen glavni zagovornik bio je Hanter; na pitanje šta misli gde se deo taj hipotetički zvezdani narod, on je odgovarao: 'Smatram da su oni naši preci.' Govorio je to gotovo ozbiljnim glasom, ne odustajući od svog stava čak ni onda kada bi bio suočen sa svom silom antropoloških i geoloških dokaza koji su potezani kao protivargumenti.
<BR>&nbsp;&nbsp;&nbsp;&nbsp;&nbsp;Četvrtog dana, poslali su sa broda dve sonde za sporo spuštanje - jednu na Kimbolovu Visoravan, a drugu na njen antipod. Izveštaji poslati radiom bili su nedvosmisleni: seizmografi nisu otkrili nikakve potrese, osetljivi geofoni nisu zabeležili ni najslabašniji šum iz kamenih nedara Jupitera V; na osnovu onoga što je bilo dostupno instrumentima, postojao je samo jedan zaključak: mali mesec predstavljao je mrtvu gromadu stene.
<BR>&nbsp;&nbsp;&nbsp;&nbsp;&nbsp;Sačekali su još dva dana da bi videli da li će se, možda, pojaviti nešto što bi sonde mogle da ispitaju, a onda je Boumen konačno doneo odluku. Ostali su to očekivali; svako od njih već je stavio Boumenu do znanja da bi on trebalo da bude taj koji će krenuti u prvu izvidnicu.
<BR>&nbsp;&nbsp;&nbsp;&nbsp;&nbsp;U kabini centrifuge, koja je nekada izgledala odveć mala, ali je sada, avaj, postala veća nego što je potrebno, on je izložio svoj plan.
<BR>&nbsp;&nbsp;&nbsp;&nbsp;&nbsp;"Imamo samo dve kapsule", poče Boumen, "i obe ćemo istovremeno upotrebiti: mislim da će tako biti bezbednije. Ako se dogodi da jedna zapadne u neprilike, druga će biti tu da joj pruži pomoć. Obe kapsule idu do površine; prva će ostati na rubu provalije, dok će se druga spustiti u nju, ali ne dublje od hiljadu metara - odnosno, i manje ako se pojavi bilo kakav znak opasnosti. U njoj ću se nalaziti ja, dok će u prvoj biti Džek."
<BR>&nbsp;&nbsp;&nbsp;&nbsp;&nbsp;Kaminski i Hanter stali su odmah da gunđaju, ali Boumen im se samo osmehnuo i odlučno odmahnuo glavom.
<BR>&nbsp;&nbsp;&nbsp;&nbsp;&nbsp;"Morate da ostanete ovde i upravljate brodom. Ako se ne vratimo, ne postoji nikakav način na koji biste nam mogli pomoći. Vaša dužnost je da posmatrate, da beležite i snimate sve što se bude odigralo, kao i da se pobrinete da Zemlja dobije potpuni izveštaj - čak i ako to bude tek kroz pet godina."
<BR>&nbsp;&nbsp;&nbsp;&nbsp;&nbsp;Strpljivo je saslušao nova protivljenja Hantera i Kaminskog, ali odluka koju je doneo bila je konačna. Sva trojica bila su podjednako uvežbana i vešta, ali Kimbol je otkrio zagonetno mesto na Jupiteru V i ono je sada nosilo njegovo ime. Bilo bi nepravično kada on ne bi prvi kročio nogom na tajanstvenu zaravan.
<BR>&nbsp;&nbsp;&nbsp;&nbsp;&nbsp;Jedan čas kasnije, vazdušne komore su se otvorile i dve male kapsule lagano su skliznule u svemir. Posle nekoliko sekundi pažljivog kočenja, astronauti su obustavili orbitalnu brzinu i 'Otkriće' je počelo da se udaljuje od njih svojom pravilnom brzinom oko dve stotine milja na čas. Sada su bili u slobodnom padu pod okriljem slabog gravitacionog polja Jupitera V. Spuštanje sa visine od deset hiljada stopa ovde odgovaralo je na Zemlji padu sa manje od sto stopa; mogli su da sačekaju dok se sasvim ne približe površini, pa tek onda da pristupe kočenju.
<BR>&nbsp;&nbsp;&nbsp;&nbsp;&nbsp;Lebdeli su jedan minut na visini od hiljadu stopa, a onda je Boumen dao signal za poslednju fazu spuštanja. Nije bilo nikakvih problema vezanih za prizemljenje, s obzirom na to da je tle bilo besprekorno ravno, tako da je doneta odluka da se spuste na samo stotinak jardi od ponora. Poslednji priliv energije potro je pet ili šest funti težine svemirske kapsule i Boumen se nekoliko sekundi zadržao tik iznad površine da bi Kimbolu pružio prvenstvo osvajanja malog sveta. A onda se i on prizemio na Jupiter V mekano kao perce.
<BR>&nbsp;&nbsp;&nbsp;&nbsp;&nbsp;Bacio je pogled napolje, uverio se da je sa Kimbolom sve u redu i pozvao brod.
<BR>&nbsp;&nbsp;&nbsp;&nbsp;&nbsp;"Boumen zove 'Otkriće'. Spustili smo se na Jupiter V. Čujete li me?"
<BR>&nbsp;&nbsp;&nbsp;&nbsp;&nbsp;Kao što je i očekivao, odgovor se jedva mogao razabrati. Za ovih nekoliko minuta koliko je trajalo njihovo spuštanje, fiksirana orbita odvela je brod prema obzorju i on je upravo sada zalazio za ivicu satelita.
<BR>&nbsp;&nbsp;&nbsp;&nbsp;&nbsp;"'Otkriće' zove Boumena. Poruka primljena, ali snaga signala slabi. Srećno. Stupićemo ponovo u vezu kroz devedeset minuta."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;'Otkriće' nije bilo udaljeno ni dvadeset milja, ali se već nalazilo izvan radio-dometa. Neprikosnoveni zakoni nebeske mehanike dopustiće da veza ponovo bude uspostavljena tek kroz sat i po, kada se brod bude pojavio iznad suprotnog obzorja malog sveta. Dvojici usamljenika, suočenih sa zagonetkom starom tri miliona godina, ovo saznanje ulivalo je izvesno spokojstvo, ali ipak ne onoliko koliko bi oni želeli.
<BR>&nbsp;&nbsp;&nbsp;&nbsp;&nbsp;Podigavši kapsulu na dvadeset stopa iznad površine, Boumen je krenuo prema otvoru provalije. Dok se približavao tamnom, zjapećem ponoru, iznenada se prisetio nečega što mu se uvrežilo u pamćenje još u detinjstvu. Kada mu je bilo desetak godina, otac ga je poveo u Veliki Kanjon i šok izazvan prvim viđenjem te zadivljujuće rane na licu Zemlje trajno mu se urezao u um. Pravougaoni bezdan kome je sada išao u susret bio je sićušan u poređenju sa džinovskom zemaljskom formacijom - ali s obzirom na mesto gde se nalazio, usred ovog pustog sveta, na čijem je mastiljavom nebu stajao kao zakucan zastrašujući polumesec Jupitera, u podjednakoj meri je ulivao strahopoštovanje. Pa čak i više od toga, pošto je bio znatno dublji i zato što se nije moglo ni pretpostaviti šta se u njemu krije.
<BR>&nbsp;&nbsp;&nbsp;&nbsp;&nbsp;Zaustavio je kapsulu na samo nekoliko stopa od ruba provalije i počeo da posmatra ravne i glatke zidove koji su se sticali u jednu tačku u dubini. Naspramno zidno pročelje bilo je obasjano svetlošću Sunca; ovaj osvetljen deo iznenada se prekidao oštrom linijom senke na oko četiri stotine stopa ispod površine. Prigušeni sjaj Jupitera, koji je okomito ponirao u bezdan, gubio je jačinu na izvesnoj udaljenosti koju Boumen nije mogao da proceni. Ništa nije ukazivalo na postojanje dna; provalija je ličila na klasično vežbanje u perspektivi: sve njene uporedne linije sticale su se u beskonačnosti. Vezao je malu svetiljku, koja mu je stajala na bočnoj strani kapsule, za sigurnosno uže i pustio je da padne celom njegovom dužinom od hiljadu metara. Neobično, usporeno spuštanje trajalo je tri minuta, a onda se uže zateglo; svetiljka je sada predstavljala svetlu zvezdu, duboko dole spram pročelja zasenčenog zida. Nije naišla ni na kakve prepreke, niti je izazvala bilo kakve reakcije. Jupiter V nije odustao od svoje uobičajene ravnodušnosti.
<BR>&nbsp;&nbsp;&nbsp;&nbsp;&nbsp;Boumen je najednom shvatio da je preterao sa merama opreza. Ne samo što je dragoceno vreme proticalo, nego su i zalihe goriva u kapsulama bile ograničene. Morali su da vode računa o svakom minutu.
<BR>&nbsp;&nbsp;&nbsp;&nbsp;&nbsp;"Idem dole", reče on Kimbolu. "Spustiću se samo do kraja tvog sigurnosnog užeta. Izvuci me čim ti dam signal - ili ako ne budem odgovarao na tvoje pozive."
<BR>&nbsp;&nbsp;&nbsp;&nbsp;&nbsp;Mogao je da se spusti slobodnim padom, a zatim da se vrati pomoću mlaznjaka na kapsuli, ali nije bilo potrebe traćiti dragoceno gorivo. Kimbol će moći da ga izvuče bez poteškoća, budući da će teret na kraju sigurnosnog užeta imati prividnu težinu od samo pet funti.
<BR>&nbsp;&nbsp;&nbsp;&nbsp;&nbsp;"Pričaj celim putem, komandante", reče Kimbol. "Ovde gore je prilično samotno i pusto."
<BR>&nbsp;&nbsp;&nbsp;&nbsp;&nbsp;Boumenu je ova molba dobro došla. Bez obzira na to koliko se čovek navikne na nisku gravitaciju, uvrežene reakcije milion zemaljskih predaka nisu se mogle lako odagnati. Morao je neprestano da podseća samoga sebe da ponor kroz koji trenutno pada nije miljama duboka jama na njegovoj rodnoj planeti, na čijem bi ga dnu čekala neumitna smrt ukoliko bi se bezbednosno uže prekinulo. Iako je ovde mogla da ga vreba neka opasnost, ona sigurno nije poticala od sile teže i on je morao da prenebregne neprekidna upozorenja sopstvenih nagona.
<BR>&nbsp;&nbsp;&nbsp;&nbsp;&nbsp;"Nalazim se na dubini od oko dve stotine stopa", izvesti on Kimbola. "Nastavi da me spuštaš istim tempom - još se ništa ne može razabrati, ali dobiću bolji vidik čim budem napustio osvetljeno područje. Nivo zračenja i dalje zanemarljiv. Evo, napuštam zonu Sunca... sada sam u senci, ali sjaj Jupitera još je prilično jak. I dalje nema ni pomena o dnu... ova rupa mora da je duboka najmanje pet milja... osećam se kao mrav koji se spušta niz dimnjak... HEJ...!"
<BR>&nbsp;&nbsp;&nbsp;&nbsp;&nbsp;Glas mu je zamukao u iznenadnoj plimi uzbuđenja.
<BR>&nbsp;&nbsp;&nbsp;&nbsp;&nbsp;"Šta je bilo? Jesi li video nešto?" upita Kimbol.
<BR>&nbsp;&nbsp;&nbsp;&nbsp;&nbsp;"Da... mislim da jesam. Od kada sam napustio područje jarkog sjaja, oči su mi postale osetljivije. Dole je neka svetlost... veoma slabašna... vražije daleko. Sačekaj trenutak da podesim teleskop."
<BR>&nbsp;&nbsp;&nbsp;&nbsp;&nbsp;Iz Boumenove kapsule, koja je sada stigla do gotovo pola milje ispod površine Jupitera V, neko vreme se čulo samo teško disanje i metalno zveckanje. Sa ruba ponora, gde mu je mala letelica stajala nagnuta nad bezdan u meri u kojoj se odvažio da se izloži riziku, Kimbol je video Boumenovo sićušno stanište kao malu skupinu crvenih i belih identifikacionih svetiljki. Uzbuđenje i nestrpljivost rasli su u njemu dok je Boumen natenane baratao oko teleskopa.
<BR>&nbsp;&nbsp;&nbsp;&nbsp;&nbsp;A onda su, preko zvučnika radio-veze, iz dubine najzad doprle tri jednostavne reči koje su mu uterale strah u kosti.
<BR>&nbsp;&nbsp;&nbsp;&nbsp;&nbsp;"Oh, moj Bože..." kazao je Dejvid Boumen glasom u kome se nisu očitovali ni uznemirenost ni strah - već samo krajnja neverica, zapanjenost.
<BR>&nbsp;&nbsp;&nbsp;&nbsp;&nbsp;"Šta je?!"
<BR>&nbsp;&nbsp;&nbsp;&nbsp;&nbsp;Začuo je kako je Boumen duboko udahnuo, a zatim odgovorio tonom koji on ne bi prepoznao, ali koji je bio sasvim pod kontrolom.
<BR>&nbsp;&nbsp;&nbsp;&nbsp;&nbsp;"Nećeš mi verovati, Džek. Ali on svetlo dole... nisam pogrešio. Upravio sam teleskop tamo... i dobio savršeno jasnu sliku. Najzad se vidi dno provalije - i ne samo da se vidi nego je i puno zvezda."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
