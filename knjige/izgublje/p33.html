<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>32. LOPTANJE
<P>&nbsp;&nbsp;&nbsp;&nbsp;&nbsp;Posle izvesnog vremena, prozvali su je Zvezdane Dveri; niko nije tačno znao ko je skovao ovaj naziv. A kako je ljudski um u stanju da primi sve, ma koliko neobično bilo, njena tajanstvenost ubrzo je prestala da ih proganja i mori. Jednoga dana će, možda, shvatiti zvezdanu zagonetku na dnu provalije; nije isključeno da je odraz noćnog neba u lokvi mirne vode predstavljao za primitivnog čoveka podjednako nerešivu tajnu.
<BR>&nbsp;&nbsp;&nbsp;&nbsp;&nbsp;Na raspolaganju im je stajalo još dvadeset dana operativnog vremena pre nego što budu morali da se podvrgnu hibernaciji, a imali su još toliku zalihu goriva da kapsule preduzmu novih pet misija do površine. Boumen je, međutim, dopustio samo tri posete, a onda je naložio da se potpuno opskrbljene kapsule ostave spremne u njihovim vazdušnim komorama za neku eventualnu buduću potrebu koja može iskrsnuti.
<BR>&nbsp;&nbsp;&nbsp;&nbsp;&nbsp;Prilikom sva tri spuštanja nisu saznali ništa bitno novo. Posmatrali su pravilan protok neobičnih zvezda i džinovskog crvenog sunca koji su besprekorno precizno promicali udaljenim krajem Kapije Zvezda - i dalje u smeru i brzinom koji se nikako nisu mogli dovesti u vezu sa okretanjem samog Jupitera V.
<BR>&nbsp;&nbsp;&nbsp;&nbsp;&nbsp;Kaminski je proveo mnogo časova nad fotografijama, pokušavajući da identifikuje zvezdano ustrojstvo pomoću astronomskih karata uskladištenih u 'Ateninoj' memoriji. Potpuni krah ovih napora nije ga ni razočarao ni iznenadio. Ako je stvarno gledao kroz prozor Zvezdanih Dveri u neki udaljeni deo Galaksije, nije bilo nikakve nade da će prepoznati prizor koji je tamo video. Jedna od mnogobrojnih zvezdica mogla je čak da bude i Sunce, ali bilo ga je nemoguće identifikovati. Sa udaljenosti od svega nekoliko svetlosnih godina, zvezdani tipovi G-nula bili su slični kao jaje jajetu.
<BR>&nbsp;&nbsp;&nbsp;&nbsp;&nbsp;Tri preostale sonde opremljene instrumentima lansirane su u razmacima od po nedelju dana - tako da je na poslednju došao red neposredno pre započinjanja hibernacije. Sve su doživele istovetnu sudbinu: dostigle bi nemoguće udaljenosti, a onda bi im prestajali signali. Najveća zabeležena dubina - u ovom svetu prečnika samo sto milja! - iznosila je jedanaest hiljada milja...
<BR>&nbsp;&nbsp;&nbsp;&nbsp;&nbsp;Posle toga, bilo je učinjeno sve što se nalazilo u granicama ljudskih moći; zalihe su im bile gotovo na izmaku i kucnuo je čas da se pođe na počinak. U jednom pogledu, njihova misija uspešno je okončana; otkrili su ono što su bili upućeni da pronađu - bez obzira na to što nisu saznali šta je posredi. U drugom pogledu, međutim, pohod je pretrpeo neuspeh, pošto nisu mogli da upute na Zemlju izveštaj o svom otkriću. Svi Kimbolovi pokušaji da ponovo uspostavi vezu pomoću improvizovanih antena i preopterećenim izlaznim kolima nisu urodili plodom. Za razliku od toga, doduše, dnevne poruke i novinski izveštaji neometano su pristizali, izazivajući u isto vreme ohrabrenje i osujećenost. Bilo je dobro po moral znati da ih Zemlja i njihovi prijatelji nisu zaboravili, kao i da su pripreme za njihov povratak u punom jeku. Činjenica, međutim, da nisu mogli da odgovore dovodila ih je gotovo do ludila - osobito stoga što su držali u posedu jednu tajnu koja bi iz temelja potresla čovečanstvo.
<BR>&nbsp;&nbsp;&nbsp;&nbsp;&nbsp;Među astronaute takođe je unosilo nespokojstvo neprekidno pristizanje poruka upućenih Pulu i Vajthedu, kao i suočavanje sa licima prijatelja i rođaka koji su pozdravljali ljude mrtve već mesecima. To ih je neprekidno podsećalo na vlastitu nesigurnu budućnost, sada kada je njihova hibernacija trebalo da otpočne.
<BR>&nbsp;&nbsp;&nbsp;&nbsp;&nbsp;Postojala su i bolja mesta gde se moglo otpočinuti, ali njihov izbor bio je sasvim mali. Jedino su mogli da se nadaju da će u ophođenju sa njima Jupiter V zadržati svoju potpunu ravnodušnost, dok budu pravili devedesetominutne krugove oko njega narednih tri, četiri ili pet godina, već prema tome za koje će vreme stići spasilački pohod.
<BR>&nbsp;&nbsp;&nbsp;&nbsp;&nbsp;Tokom poslednjih dana proverili su svaki delić broda, uklonili svu suvišnu opremu i pokušali da predvide sve što bi, eventualno, moglo da krene nizbrdo. Senka Pulove smrti prilično ih je opterećivala, ali oni je nikada nisu pominjali. Bez obzira na to da li ju je izazvala slučajna greška ili gubitak otpornosti, sada se više ništa nije moglo učiniti. Nisu imali nikakvu drugu mogućnost do da nastave kao što je planirano.
<BR>&nbsp;&nbsp;&nbsp;&nbsp;&nbsp;Privodeći poslove kraju, jedan za drugim su se opraštali i odlazili na dugi počinak, sve dok na kraju nije preostao samo kapetan. Za Boumena je ceo ovaj postupak bio opterećen neprijatnim uspomenama; već je jednom ranije pravio iste šale, na isti se način privremeno (bar se nadao) rastajao i konačno ponovo ostao sam u usnulom brodu.
<BR>&nbsp;&nbsp;&nbsp;&nbsp;&nbsp;Sačekaće da proteknu dva dana pre no što se bude pridružio ostalima. Jedan mu je bio sasvim dovoljan da proveri da li se sve odigrava bez poteškoća, dok će drugi posvetiti samome sebi i prepustiti se uživanju u prenosu finalne utakmice svetskog kupa.
<BR>&nbsp;&nbsp;&nbsp;&nbsp;&nbsp;Doduše, dok je bio na Zemlji, nikada se osobito nije zanimao za bezbol, ali kao i svi članovi posade on je takođe postao strastven poklonik sportskih prenosa koji su vršeni sa rodne mu planete. Boumenu je sada bilo svejedno da li će ostati budan dan više ili manje, a bio je veoma radoznao da vidi da li će tim 'Jenkija' iz Njujorka povratiti staru slavu posle više godina tavorenja među osrednjim ekipama. Nije mnogo verovao u ovaj povratak, međutim, budući da je tim 'Metropolitena' bio u izvrsnoj formi.
<BR>&nbsp;&nbsp;&nbsp;&nbsp;&nbsp;I tako, na sada pustom komandnom mostu, Dejvid Boumen se oprostio od najneobičnijeg neba koje je ijedan čovek ikad video. Polovinu je ispunjavao strmo zaobljeni predeo Jupitera V, prošaran amonijačnim pokrovom; pretežan deo druge polovine zauzimao je sam Jupiter. Ogroman, opadajući srp gotovo se vidljivo smanjivao kako je brod zalazio u senku; udaljeno Sunce uskoro će biti pomračeno njime. Kada li ću ga ponovo videti, pomisli Boumen.
<BR>&nbsp;&nbsp;&nbsp;&nbsp;&nbsp;Sunčev sjaj već je upio u sebe zvezdu-večernjaču zvanu Zemlja. Ali iako više nije mogao da vidi svet ljudi, njegovi glasovi i dalje su odjekivali brodom, a prizor koji se video na glavnom monitorskom ekranu Komandnog mosta nesumnjivo bi doveo u nedoumicu mnoge razumne vanzemaljske rase.
<BR>&nbsp;&nbsp;&nbsp;&nbsp;&nbsp;Jedno stvorenje, držeći obema rukama nekakvu zatupljenu motku, ukipilo se naspram jednog drugog, u čijoj se šaci video mali, okrugli predmet. Oba su stajala na ravnom, trougaonom terenu, dok se raštrkano oko njih u okamenjenim, iščekujućim pozama nalazilo još desetak jedinki. Na nešto većoj udaljenosti, hiljade drugih prilika nepomično je sedelo u koncentričnim nizovima sedišta.
<BR>&nbsp;&nbsp;&nbsp;&nbsp;&nbsp;Stvorenje koje je držalo kuglu stalo je da zamahuje celim udom sve snažnije i snažnije. Najednom, toliko brzo da se kretnja gotovo nije mogla pratiti okom, kugla je bila hitnuta iz svog ležišta u pravcu stvorenja sa motkom. Ono se očigledno nalazilo u velikoj opasnosti, ali projektil je promašio gađanu metu i samo prohujao mimo njega.
<BR>&nbsp;&nbsp;&nbsp;&nbsp;&nbsp;Zatim je usledilo kratkotrajno vrzmanje po celom terenu, a onda je kugla vraćena prvobitnom držaču. Pređašnja kušnja trebalo je, kako je izgledalo, da se ponovi...
<BR>&nbsp;&nbsp;&nbsp;&nbsp;&nbsp;Ovoga puta, međutim, žrtva je bila u stanju da se bolje zaštiti. Iako mu je zaštitno sredstvo bilo tanko i nedovoljno, stvorenju sa motkom pošlo je za rukom, srećom ili veštinom, da pogodi nanovo upućen projektil - pa čak i da ga velikom brzinom vrati preko glave svog dželata. A onda, dok mu je među neprijateljima još vladala pometnja, ono je počelo da trči prema sigurnom zaklonu...
<BR>&nbsp;&nbsp;&nbsp;&nbsp;&nbsp;Ali Boumen nikada nije saznao kako se okončao ovaj trk. U istom trenutku, oprezna i uvek budna 'Atena', koja je neprekidno bdila nad brodom, uključila je signal koji je upozoravao na predstojeći sudar.
<BR>&nbsp;&nbsp;&nbsp;&nbsp;&nbsp;Slika sa Zemlje uklonjena je sa ekrana, kao da nikada nije postojala, a na njeno mesto došli su bezlični prstenovi i paoci radarskog indikatora. Boumen je odmah razabrao poruku koja se tu očitovala - iskusivši pri tom osećanje ledene samotnosti koje mu se nije javilo još od onda kada je poslao Kelvina Pula za Piterom Vajthedom u susret zvezdama.
<BR>&nbsp;&nbsp;&nbsp;&nbsp;&nbsp;Ponovo je bio jedini gospodar broda, bez ikog ko bi mu pomogao ili ga posavetovao u trenutku krize. A ovo je odista bila kriza - jer na dvadeset milja ispred broda, tačno na njegovoj liniji leta, nešto je upravo izlazilo iz Zvezdanih Dveri.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
