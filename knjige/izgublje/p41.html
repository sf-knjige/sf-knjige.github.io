<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>40. OKEANA
<P>&nbsp;&nbsp;&nbsp;&nbsp;&nbsp;Nedugo potom, ugledao je prvi grad. Već neko vreme, boja okeana postajala je sve svetlija, kao da mu se dno uspinjalo prema kopnu; konačno je uspeo da razabere i konfiguraciju podvodnog tla - računajući tu i tanušne spletove koji su mogli da predstavljaju auto-puteve podignute ispod mora. Čak mu se učinilo da vidi kako na nekim od njih teče saobraćaj.
<BR>&nbsp;&nbsp;&nbsp;&nbsp;&nbsp;A onda je kopno najzad iskočilo iz okeana u velikom krugu promera oko deset milja, u dlaku slično pacifičkom atolu. Prsten čvrstog tla bio je načičkan jarko obojenim zdanjima, od kojih nijedno nije izgledalo odveć veliko ili visoko, a među njima se nalazilo dosta slobodnog prostora. Iz daljine, prstenasti grad ostavljao je razočaravajuči utisak običnosti i ni po čemu se nije moglo zaključiti da ga nije sazdala ljudska rasa. Sa izuzetkom nekoliko veoma vitkih kula, na kojima su stajali široki, kružni diskovi prilično visoko iznad nivoa tla, nije bilo ni traga od neimarskih fantazija koje je Boumen gotovo sigurno očekivao. A onda mu je postalo jasno da je veoma ograničen broj suvislih načina na koje se može zapremiti prostor, kao i da su oni istovetni širom Vaseljene; a gotovo da više nije bilo projekata, suvislih ili ne, koje neki preduzimljivi arhitekta već nije okušao na Zemlji.
<BR>&nbsp;&nbsp;&nbsp;&nbsp;&nbsp;No, grad je ipak posedovao jedno neobično svojstvo; većina zgrada spuštala se pravo u more, kao da su bile sazdane za neka amfibijska stvorenja. Nije bilo nikakvih vozila niti letelica, a Boumen se nalazio na prevelikoj udaljenosti da bi mogao da određenije razabere lice nekog žitelja. Pa ipak, primetio je jednu pikantnu pojedinost pre no što je kružno ostrvo nestalo sa vidika. Središnja laguna bila je prošarana malim, pokretnim predmetima, čija se namena, čak i sa ove razdaljine, pouzdano mogla odrediti. Poslednja stvar koju je Boumen očekivao da će zateći na ovom svetu tako transcendentalne nauke bili su jedrenjaci; prijateljski, umirujući prizor cele te beskorisne živosti ispunio mu je srce toplinom.
<BR>&nbsp;&nbsp;&nbsp;&nbsp;&nbsp;Sunce, i dalje uokvireno lukovima prstenova, nastavljalo je da zalazi; sada se već spustilo gotovo do obzorja. Bežeći od njega, 'Otkriće' je stiglo do samog ruba dana - a u isti mah i do ivice mora, budući da linija koja je razdvajala vodu od neba nije više predstavljala glatku, neprekidnu krivu. Bila je izreckana u desetine zubastih vrhova, kao da se povrh prevoja planete uzdizao planinski lanac.
<BR>&nbsp;&nbsp;&nbsp;&nbsp;&nbsp;Pa ipak, to nisu bile planine, premda su štrčale iz mora do visina većih od himalajskih. Izgledale su odveć pravilno i simetrično, a njihove iždžikljale kule i stubovi-nosači stajali su u potpunoj nesaglasnosti sa strukturalnim zakonima kojima moraju da se pokoravaju svi prirodni objekti. Pružali su se kako na sever, tako i na jug, nestajući izvan vidnog polja kao da će se ponovo sresti na antipodu.
<BR>&nbsp;&nbsp;&nbsp;&nbsp;&nbsp;Bio je to prizor od koga je zastajao dah; posmatrajući sve bliže vrhove, koje je već dodirnuo pokrov noći, Boumen pomisli koliko je čudno da je dosegao prvi mostobran kopna u tačnom trenutku zalaska sunca. A onda mu je pala na um još jedna neobična podudarnost - da se, naime, kružna šuma ovih nebeskih biljaka nalazila u samom središtu svetlog diska planete, pravo ispod sunca.
<BR>&nbsp;&nbsp;&nbsp;&nbsp;&nbsp;Istog trena, istina mu je najednom sinula pred očima. Pre mnogo vremena ovaj svet prestao je da se okreće oko svoje ose i ostao zauvek okrenut istom stranom prema dvostrukoj zvezdi oko koje kruži. Svitanje i suton sada su do večnosti bili prikovani za isti, nepromenljivi meridijan; duž njega, ovi visoki vrhovi stajali su kao granica između noći i dana, neprestano suočeni sa suncem.
<BR>&nbsp;&nbsp;&nbsp;&nbsp;&nbsp;'Otkriće' se spustilo ispod nivoa najvišeg vrha i nastavilo sasvim polako da se kreće uporedo sa vencem na udaljenosti od nekoliko milja. Sve veštačke planine bile su različitih konstrukcija; neke su sazdane ravno i uglasto, od sasvim jednostavnih elemenata, dok su druge bile neverovatno složene, kao gotske katedrale ili kambodžanski hramovi, uveličani pedeset ili stotinu puta. Starost im se ni po čemu nije mogla odrediti; mogle su da budu podignute koliko juče ili pre milion godina. Takođe ništa nije ukazivalo na svrhu zbog koje su sazdane, niti je bilo moguće ustanoviti da li su zauzete. Mogle su da predstavljaju sve: od gradova, preko mašina i spomenika, do grobova - ili, naprosto, ludost nekog svemoćnog arhitekte. Nisu činile ništa, već su samo stajale i suočavale se sa večnim praskozorjem.
<BR>&nbsp;&nbsp;&nbsp;&nbsp;&nbsp;A onda je razabrao, oko osnove jednog od obližnjih vrhova, svetlucavu, kristalnu resu, kao da su se isprepletene staklene ploče dizale iz okeana. 'Otkriće' se spuštalo prema njoj; i tek tog časa Boumen je shvatio da ulazi u grad.
<BR>&nbsp;&nbsp;&nbsp;&nbsp;&nbsp;Taj je izraz, doduše, bio prilično neprimeren, ali na pamet mu nije padalo ništa bolje. Prvi utisak koji mu se javio bio je vezan za prazninu i prostor; ovde nisu postojali tiskanje i jurcanje besomučnih službenika, niti zakrčeni kolovozi i pločnici. Štaviše, proteklo je prilično vremena pre no što je on uopšte spazio neki znak života ili kretanja.
<BR>&nbsp;&nbsp;&nbsp;&nbsp;&nbsp;Brod je prolazio pokraj okomitih ravni od neke metalne tvari, čiji sklop kao da se preinačavao sa promenom ugla viđenja. Za trenutak su izgledale ravne i glatke kao izbrušeni čelik, a onda bi se oblile celim spektrom duginih boja, ponašajući se pri tom kao kakva džinovska difrakciona rešetka. Izvesna područja bila su prozračna i upravo je kroz njih Boumen prvi put primetio jednog od stanovnika grada.
<BR>&nbsp;&nbsp;&nbsp;&nbsp;&nbsp;Činjenica da ga je ovaj takođe posmatrao bila je pomalo ironična, premda ne i iznenađujuća. Čak ni ovde, pomisli Boumen, jamačno se ne događa svaki dan da vam pokraj prozora proleti strana svemirska letelica dugačka dve stotine stopa...
<BR>&nbsp;&nbsp;&nbsp;&nbsp;&nbsp;Stvorenje je moglo da bude robot ili svojevrsna mešavina mašine i živog organizma; ličilo je na elegantnog metalnog raka, a kretalo se na četiri zglobne noge, od kojih se svaka okončavala malim, zdepastim točkom. Sva je prilika da je stvorenje po nahođenju moglo ili da korača ili da se kotrlja. Imalo je jajoliko telo, u koje su bili uvučeni raznoliki udovi, dok se na vrhu nalazila mnogostrana glava, čije su sve facete imale duboko usađena sočiva.
<BR>&nbsp;&nbsp;&nbsp;&nbsp;&nbsp;Telo se uopšte nije pomicalo, već se samo glava okretala da bi pratila njegov prolazak. Boumen je pokušao da osmotri prostoriju iza stvorenja, ali jedino je uspeo da razabere arabesku prošaranu nežnim, pastelnim prelivima; nije, međutim, mogao da ustanovi da li ona predstavlja neko umetničko delo ili možda kakav naučni opit.
<BR>&nbsp;&nbsp;&nbsp;&nbsp;&nbsp;Malo kasnije, ugledao je drugo metalno biće, ali ovoga puta u sasvim različitoj sredini. Nalazilo se u središtu male, kružne slušaonice ili amfiteatra, koja je bila preplavljena nekakvom zelenkastom penom u visini od dve ili tri stope. Iz pene su nicala mala drveta, slična žalosnim vrbama ili jasikama, čije je tanano lisje neprekidno podrhtavalo, kao da ga je uhvatila groznica. Na najvišoj tački svakog stabla nalazilo se nešto što je veoma podsećalo na orhideju; ove orhideje, međutim, imale su sitne, zureće oči, kao i tanane pipke koji su se savijali i grčili poput nervoznih prstiju. Bilo je nemoguće ne zaključiti da su ovde posredi razumne biljke koje opšte ili međusobno ili sa robotom nekim složenim jezikom znakova.
<BR>&nbsp;&nbsp;&nbsp;&nbsp;&nbsp;'Otkriće' se sada kretalo između zidova od stakla ili metala koji su se okomito dizali iz mora; neposredno iznad njega nalazio se vodoskok ili mlaznica, koji je šikljao do visine od najmanje dve stotine stopa, da bi se potom vodeni stub raspršio i u širokoj lepezi stao da pada u veliki, kružni šanac koji je opasivao vrelo poput kakvog oreola. Iz šanca su štrčale providne cevi u raznim pravcima, a kada se Boumen dovoljno približio, postalo mu je jasno da ovde nije u pitanju puki ukrasni hidraulični sistem, već deo prevoznog kompleksa more-vazduh.
<BR>&nbsp;&nbsp;&nbsp;&nbsp;&nbsp;Svakih nekoliko minuta usledio bi treptaj tame u stubu koji je hrlio uvis i nešto što je bilo nalik kakvoj velikoj ribi bućnulo bi u šanac, a zatim uletelo u jednu od cevi koje su se zračno širile. Boumen se nije iznenadio kada je prepoznao inteligentnu ustavicu koju je video među korenjem nebeskih biljaka, ali ovde je bilo i nekoliko drugih stvorenja koja su veoma podsećala na delfine i foke. Izgledalo je kao da sva ona savršeno dobro znaju kuda idu; jednog trenutka, Boumen je primetio dva delfinoida koja su se, naizgled iz čiste razdraganosti, vinula iz šanca pravo u more. Posle ronjenja dugog dve stotine stopa, blistava tela istovremeno su im izbila iz vode, gotovo joj uopšte ne poremetivši površinu.
<BR>&nbsp;&nbsp;&nbsp;&nbsp;&nbsp;Sticao se utisak da je ovaj grad bio sazdan za zajedničku upotrebu bića iz mora i sa kopna - ali do sada Boumen još nije uspeo da primeti ništa što bi makar i izdaleka podsećalo na ljudsko biće. Da li je moguće da je, uprkos svim argumentima koje su potezali egzobiolozi, hominidno obličje bilo, zapravo, sasvim retko u Vaseljeni - čak možda jedinstveno?
<BR>&nbsp;&nbsp;&nbsp;&nbsp;&nbsp;Nekoliko minuta kasnije, dobio je odgovor na to pitanje.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
