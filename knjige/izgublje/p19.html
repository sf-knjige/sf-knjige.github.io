<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18. PONOĆ, VAŠINGTON
<P>&nbsp;&nbsp;&nbsp;&nbsp;&nbsp;Prijem u Maloj Beloj Kući, kako su svi zvali rezidenciju potpredsednika, bio je jedan od glavnih događaja sezone. Mnogi nisu imali prilike da mu prisustvuju, zato što su pozivnice bile ograničene samo na one koji su imali neke veze sa projektom; da to nije preduzeto, najveći deo zvaničnog Vašingtona sjatio bi se tamo. U stvari, svi su želeli da se svetkovina održi u što manjem i što prisnijem krugu; bila je to poslednja zgoda da se svih šest astronauta sakupe na Zemlji, kao i prilika da se oproste sa mnogim prijateljima.
<BR>&nbsp;&nbsp;&nbsp;&nbsp;&nbsp;Ovo, doduše, niko nije pomenuo, ali su zato svi bili svesni te okolnosti, te tako svetkovina nije bila samo običan prijem. Vladala je neka neobična, osećajna atmosfera - ali ne ispunjena tugom ili zlim slutnjama, već pre uzbuđenjem i razdraganošću.
<BR>&nbsp;&nbsp;&nbsp;&nbsp;&nbsp;"Pogledaj ih samo!" reče Anita Andersen, dok su ona i Flojd kružili po podijumu za igru. "Imaš li neku predstavu o tome šta sada stvarno misle?" Klimnula je u pravcu male skupine okupljene oko potpredsednika i gospođe Keli; domaćini su razgovarali sa Boumenom, Kaminskim, Vajthedom i Pulom.
<BR>&nbsp;&nbsp;&nbsp;&nbsp;&nbsp;"Mislim da bih mogao da odgonetnem", uzvrati Flojd. "Sada već znam o njima isto koliko i psiholozi koji su ih testirali. Ali zašto te to zanima?"
<BR>&nbsp;&nbsp;&nbsp;&nbsp;&nbsp;Upitao je ovo iskreno, bez ikakvog tračka ljubomore ili seksualnog suparništva. (Uostalom, ko bi mogao da bude ljubomoran na šestoricu ljudi koji se upravo spremaju da krenu sa Zemlje u misiju koja će potrajati godinama, a možda i zauvek?)
<BR>&nbsp;&nbsp;&nbsp;&nbsp;&nbsp;"Žena to teško može da razume", promrmlja Anita kroz fon muzike, dok su se okretali oko malog ostrva drveća postavljenog usred podijuma za igru. "Ostaviti sve ovde dole i otisnuti se u svemir, ne znajući pri tom uopšte šta će pronaći, niti da li će se ikada vratiti natrag..."
<BR>&nbsp;&nbsp;&nbsp;&nbsp;&nbsp;"Mislio sam da u tvojim žilama teče vikinška krv", prebaci joj Flojd blago.
<BR>&nbsp;&nbsp;&nbsp;&nbsp;&nbsp;"Oduvek mi je bilo žao njihovih žena; mora da su provodile po pola života u razmišljanju o tome da li su udovice."
<BR>&nbsp;&nbsp;&nbsp;&nbsp;&nbsp;"Bar je taj problem ovde izbegnut. Ucveljeno će biti samo nekoliko devojaka, i to je sve." Flojd iznenada priguši glas. "Evo jedne od njih."
<BR>&nbsp;&nbsp;&nbsp;&nbsp;&nbsp;Držeći u naručju jednu prilično punačku, živahnu plavušu, Džek Kimbol prođe plešući pokraj njih. Kada su ih zaklonili ostali plesni parovi, najednom se začu zvonak kikot devojke koja se očigledno nasmejala nečemu što joj je kazao njen kavaljer.
<BR>&nbsp;&nbsp;&nbsp;&nbsp;&nbsp;"Ova u svakom slučaju ne izgleda ucveljena", prokomentarisa Anita.
<BR>&nbsp;&nbsp;&nbsp;&nbsp;&nbsp;"Izvrsno. Ne bi trebalo da se bavim tračevima, ali kažu da Džek uživa veliki ugled kod ženskog sveta. Možda je ona shvatila da nikako ne može da ga zadrži, pa sada pokušava da što više izvuče iz te propale stvari."
<BR>&nbsp;&nbsp;&nbsp;&nbsp;&nbsp;"Najviše me zadivljuje Boumen; čula sam toliko protivurečnih priča o njemu. Da li je istina da nije osobito popularan?"
<BR>&nbsp;&nbsp;&nbsp;&nbsp;&nbsp;"Zavisi od toga kako se gleda na stvar. On je perfekcionista. Ne može da podnese ljude koji bilo šta rade traljavo, baš kao ni mašine koje su pokvarene - a to prilično otežava život njegovih saradnika. Međutim, izgleda da ga prati sreća: još nikada, naime, nije doživeo nikakvu nesreću. Možda je to i zaslužio; u svakom slučaju, potreban nam je takav srećković."
<BR>&nbsp;&nbsp;&nbsp;&nbsp;&nbsp;"A šta je sa ostalim članovima posade?" bila je uporna Anita. "Da li ga oni vole?"
<BR>&nbsp;&nbsp;&nbsp;&nbsp;&nbsp;"Vole ga; u protivnom, ispao bi iz misije. On raspolaže onim neodredljivim svojstvom koje nazivamo umešnost upravljanja - ljudi će verovati u njegove odluke i biće ubeđeni da su one najbolje. Uostalom, tako će i biti u devedeset devet odsto slučajeva. Jedino se nadamo da će sačuvati ovaj prosek i kada stignu do Jupitera."
<BR>&nbsp;&nbsp;&nbsp;&nbsp;&nbsp;"Osoba koja mi se stvarno dopada", priznade Anita, "jeste doktor Pul. On zrači nečim toplim i prijateljskim - što, naravno, ne znači da su ostali hladni i neprijateljski."
<BR>&nbsp;&nbsp;&nbsp;&nbsp;&nbsp;"To je opšte mišljenje o Kelvinu. On se brine o ljudima - ali se ponekad pitam da li se o samome sebi dovoljno stara."
<BR>&nbsp;&nbsp;&nbsp;&nbsp;&nbsp;"Šta si hteo da kažeš?"
<BR>&nbsp;&nbsp;&nbsp;&nbsp;&nbsp;"Teško je to objasniti; lako je moguće da vidim nešto čega uopšte nema. Verovatno nisam u stanju da stvari sagledam iz medicinske perspektive - za jednog astronoma, psihologija je vraški zapetljana stvar. Ali ponekad mi se čini da se Kelvin odveć izlaže riziku. Nekoliko puta se za dlaku izvukao; u dva navrata umalo se nije udavio - prilikom testiranja veštačkih pluća. Svaki čas diše neobične atmosfere, vrti se u centrifugama, isprobava medicinske naprave i vragolije. Više se ne zna ni koliko je puta bio pod hibernacijom."
<BR>&nbsp;&nbsp;&nbsp;&nbsp;&nbsp;"Prikazao si ga kao priličnog osobenjaka. Iznenađuje me da je prošao psihološke testove."
<BR>&nbsp;&nbsp;&nbsp;&nbsp;&nbsp;Flojd se nasmeja.
<BR>&nbsp;&nbsp;&nbsp;&nbsp;&nbsp;"On je autor mnogih od njih, a i sama znaš koliko je moćan sindikat lekara. Ali nisam kazao da je Kelvin psihopata. Mislim da je on, naprosto, samo neobično predan medicinski istraživač koji smatra da je sam sebi najbolje zamorče. Zdravo, Pole."
<BR>&nbsp;&nbsp;&nbsp;&nbsp;&nbsp;Kada su se Hanter i njegova partnerka malo udaljili na podijumu za igru, Anita je odmah prokomentarisala: "Čarobna je. Ko je ona?"
<BR>&nbsp;&nbsp;&nbsp;&nbsp;&nbsp;"Polova prijateljica iz Australije - on ima neke poslove u Kvinslendu."
<BR>&nbsp;&nbsp;&nbsp;&nbsp;&nbsp;"Vidi se."
<BR>&nbsp;&nbsp;&nbsp;&nbsp;&nbsp;"Dušo - hoćemo li da igramo ili da pričamo. Bojim se da već pomalo posustajem na oba plana."
<BR>&nbsp;&nbsp;&nbsp;&nbsp;&nbsp;"Izgleda da nam gospođa Keli šalje neke signale - hajde da se zaustavimo kada dođemo do nje."
<BR>&nbsp;&nbsp;&nbsp;&nbsp;&nbsp;Nekoliko sekundi kasnije, pomalo zadihani, pristali su uz grupu okupljenu oko potpredsednika. Boumen i Pul su se u međuvremenu negde izgubili, ali su Kaminski i Vajthed još živo razgovarali sa Kelijevima.
<BR>&nbsp;&nbsp;&nbsp;&nbsp;&nbsp;"Kako ste, gospođice Andersen?" upita potpredsednik. "Nadam se da nam ne zamerate što smo vas na trenutak prekinuli u igranju."
<BR>&nbsp;&nbsp;&nbsp;&nbsp;&nbsp;Bilo je nečeg zamerajućeg u načinu na koji je domaćin naglasio reč 'gospođice'; Kelijevi su bili veoma staromodni i savršeno su dobro znali, kao uostalom i svi ostali u Vašingtonu, da Flojda i njegovu damu brak ne privlači osobito. Pa ipak, voleli su Anitu, iako nisu sasvim odobravali njene nazore.
<BR>&nbsp;&nbsp;&nbsp;&nbsp;&nbsp;"Gospodin Vajthed nam je ispričao o izveštaju vašeg Odbora u vezi sa vanzemaljskim oblicima života, Hejvude. Kaže da ste izradili shemu savršeno delatnog stvorenja. Je li to tačno?"
<BR>&nbsp;&nbsp;&nbsp;&nbsp;&nbsp;"Imao sam na umu", reče Vajthed žurno, "najnoviju studiju 'Rend Korporacije'. Ali čini mi se da mi potpredsednik nije baš poverovao."
<BR>&nbsp;&nbsp;&nbsp;&nbsp;&nbsp;Svi su se nasmejali na ovo, budući da je Vajthedov hobi bio prilično poznat. Iako je spadao u red vrhunskih svetskih stručnjaka na polju sistema za održavanje života - jednom prilikom, na Marsu, uspeo je da, pravim čudom improvizacije, punih šest dana sačuva u životu šestočlani tim koji ostao bez zaliha kiseonika - takođe je bio veoma maštovit, tako da je mogao dobro da zarađuje i kao profesionalni pisac. Bila je javna tajna da je objavio nekoliko izvrsnih naučnofantastičnih dela pod pseudonimom Pol Blek; isto je tako preuzeo na sebe sve menadžerske poslove oko serijalizacije, knjige, filma i televizijskih prava vezanih za misiju. Često je izgledalo da najveći deo vremena provodi u starom zdanju 'Life-a'; s tim u vezi, šuškalo se da je primećen na barikadama podignutim u znak protesta protiv rušenja ovog spomenika starine dostojnog poštovanja.
<BR>&nbsp;&nbsp;&nbsp;&nbsp;&nbsp;Flojdu je bilo potrebno nekoliko sekundi da bi se prisetio pojedinosti pomenute studije; tokom poslednjih nekoliko godina mora da je pročitao - ili bar prelistao - najmanje hiljadu izveštaja, koji su mu se odavno svi izmešali u glavi. Svemirska agencija bila je pod stalnim ugovorima sa univerzitetima, istraživačkim organizacijama i industrijskim firmama koji su za nju pravili astronautičke studije. Ponekad bi ishod ove saradnje bio podeblji tom grafikona i jednačina, a ponekad, opet, ono što je jedan kritički nastrojen kongresmen nazvao 'preskupo plaćena naučna fantastika'.
<BR>&nbsp;&nbsp;&nbsp;&nbsp;&nbsp;"Koliko me pamćenje služi", reče on, brzo pribirajući misli, "biolozi su postavili sebi sledeće pitanje: 'Ako nemamo nikakve apriorne predstave i počinjemo od čistog lista hartije - kako bismo predočili jedan inteligentan organizam?'"
<BR>&nbsp;&nbsp;&nbsp;&nbsp;&nbsp;"Nisam baš vičan crtanju", reče Flojd u znak izvinjenja, pošto je pozajmio olovku i parče papira, "ali opšti zaključak bio je otprilike ovakav."
<BR>&nbsp;&nbsp;&nbsp;&nbsp;&nbsp;Hitro je vukao linije, a kada je završio, gospodinu Keliju samo se otelo jedno 'Uf!'
<BR>&nbsp;&nbsp;&nbsp;&nbsp;&nbsp;"Kao što znate", zakikota se Flojd, "lepota leži u oku posmatrača. Kad smo već kod očiju, bilo bi ih ukupno četiri, što bi trebalo da obezbedi potpuno vidno polje od trista šezdeset stepeni. Nalazile bi se na najvišem delu tela zbog dobre vidljivosti... ovako."
<BR>&nbsp;&nbsp;&nbsp;&nbsp;&nbsp;Nacrtao je jajoliki torzo, na čijem je vrhu bila postavljena mala, konusna glava; nije bilo vrata, već su se dva dela tela naprosto pretopila jedan u drugi. Grubo skicirane ruke i noge bile su spojene na uobičajenim mestima.
<BR>&nbsp;&nbsp;&nbsp;&nbsp;&nbsp;"Sa nestankom vrata, otklonjena je jedna od temeljnih slabosti; nama je on potreban samo zbog toga što nam oči imaju ograničeno vidno polje, tako da okretanjem glave nadoknađujemo ovaj nedostatak."
<BR>&nbsp;&nbsp;&nbsp;&nbsp;&nbsp;"Zašto ne bi postojalo i peto oko na vrhu za gledanje nagore?" upita Kaminski glasom koji je nedvosmisleno odavao šta on misli o celoj koncepciji.
<BR>&nbsp;&nbsp;&nbsp;&nbsp;&nbsp;"Bilo bi odveć ranjivo zbog predmeta koji padaju. Štaviše, i ova četiri oka morala bi da budu uvučena, a glava bi verovatno bila prekrivena jakim zaštitnim slojem, zbog toga što bi se tu negde morao nalaziti mozak, budući da je potrebno da nervna veza između njega i očiju - najvažnijih organa čula - bude što je moguće kraća."
<BR>&nbsp;&nbsp;&nbsp;&nbsp;&nbsp;"Jeste li baš sigurni u to o važnosti očiju?"
<BR>&nbsp;&nbsp;&nbsp;&nbsp;&nbsp;"Nisam - ali stvar izgleda prilično verovatna. Svetlost je najbrži i najdalekometniji prenosnik informacija. Svako stvorenje obdareno sposobnošću da oseća sigurno bi iskoristilo ovu pogodnost. Na našoj planeti, oči su nastajale sasvim nezavisno kod potpuno različitih vrsta tokom cele evolucije, ali krajnji ishod gotovo uvek je bio istovetan."
<BR>&nbsp;&nbsp;&nbsp;&nbsp;&nbsp;"Slažem se", reče Vajthed. "Uzmite, na primer, samo oko oktopoda - ono je zapanjujuće ljudsko. Međutim, mi čak nismo ni daleki rođaci."
<BR>&nbsp;&nbsp;&nbsp;&nbsp;&nbsp;"Ali gde su nos i usta ovog stvora?" upita gospođa Keli.
<BR>&nbsp;&nbsp;&nbsp;&nbsp;&nbsp;"Ah", reče Flojd pomalo šaljivim glasom, "to je bio jedan od najzanimljivijih zaključaka studije. Ispostavilo se, naime, da je naš trenutni telesni sklop krajnje besmislen. Kakve li gluposti postaviti u istu cev jednjak i dušnik, a zatim nju smestiti u uzak i savitljiv vratni stub. Pravo je čudo da se ne ugušimo svaki put kada jedemo ili pijemo, pošto hrana i vazduh idu istim putem.
<BR>&nbsp;&nbsp;&nbsp;&nbsp;&nbsp;Gospođica Keli, koja je pijuckala viski i sodu, pomalo žurno odloži čašu na sto bifea koji je stajao iza nje.
<BR>&nbsp;&nbsp;&nbsp;&nbsp;&nbsp;"Ulazi za hranu i kiseonik trebalo bi da budu međusobno sasvim nezavisni i da stoje na logičnim mestima. Ovde. "
<BR>&nbsp;&nbsp;&nbsp;&nbsp;&nbsp;Flojd je ucrtao nešto što je, na osnovu položaja gde se nalazilo, ličilo na dve prekomerno velike bradavice.
<BR>&nbsp;&nbsp;&nbsp;&nbsp;&nbsp;"Nozdrve", objasnio je, "najzgodnije je da se nalaze uz pluća. Bilo bi ih najmanje dva para, sa povećim razmakom između njih, radi sigurnosti."
<BR>&nbsp;&nbsp;&nbsp;&nbsp;&nbsp;"A usta?"
<BR>&nbsp;&nbsp;&nbsp;&nbsp;&nbsp;"Pa, jasno - na prednjem ulazu u trbuh. Ovde."
<BR>&nbsp;&nbsp;&nbsp;&nbsp;&nbsp;Elipsa koju je Flojd nacrtao bila je prevelika za pupak, premda se nalazila na odgovarajućem mestu, ali je on brzo odstranio svaku sličnost, dodavši dva niza zuba.
<BR>&nbsp;&nbsp;&nbsp;&nbsp;&nbsp;"U stvari", dodade on, "sumnjam da bi neko stvarno razvijeno stvorenje uopšte imalo zube. Već ih mi brzo gubimo, a i odveć je primitivno traćiti energiju na sitnjenje i žvakanje tkiva kada već imamo mašine koje taj posao mogu da obave znatno delotvornije."
<BR>&nbsp;&nbsp;&nbsp;&nbsp;&nbsp;Tog trenutka, potpredsednik neupadljivo odloži parče preprženog hleba premazanog kavijarom koje je do tada u slast grickao..
<BR>&nbsp;&nbsp;&nbsp;&nbsp;&nbsp;"Ne", nastavi Flojd neumoljivo; "sva je prilika da će im hrana biti potpuno tečna, a ceo aparat za varenje neuporedivo delatniji i čvršći od našeg primitivnog crevnog sistema."
<BR>&nbsp;&nbsp;&nbsp;&nbsp;&nbsp;"Odveć sam užasnut da bih upitao", reče potpredsednik Keli, "kako će se razmnožavati, ali mi je ipak malo laknulo kada sam video da ste ih opskrbili sa po dve ruke i noge, kao što je sa nama slučaj."
<BR>&nbsp;&nbsp;&nbsp;&nbsp;&nbsp;"Pa, sa praktičnog ili, ako hoćete, inženjerskog stanovišta, teško da se ovde nešto bitnije može poboljšati. Ako ima mnogo udova, oni počinju da smetaju jedni drugima; pipci nisu odveć dobri za poslove koji zahtevaju preciznost, premda mogu da budu koristan dodatak. Izgleda čak da je i pet prstiju najsrećnije rešenje; mislim da bi šake mogle da budu manje-više istovetne širom Vaseljene - ako to već ne bude slučaj ni sa čim drugim."
<BR>&nbsp;&nbsp;&nbsp;&nbsp;&nbsp;"A meni se čini", reče Kaminski, "da momci koji su projektovali ovog prijaška nisu bili baš osobito vidoviti ovde. Kakva je svrha hrane i kiseonika? Puko sagorevanje kojim se proizvodi energija - stopom delotvornosti koja ne premaša nekoliko tričavih postotaka. Stvarno razvijena vanzemaljska bića morala bi sasvim drugačije da izgledaju. Dozvoljavaš?"
<BR>&nbsp;&nbsp;&nbsp;&nbsp;&nbsp;Uzeo je olovku i hartiju od Flojda i brzim pokretima osenčio jajoliko telo, tako da se otvori za vazduh i hranu više nisu mogli razabrati. Zatim je u visini pasa nacrtao utičnicu za električnu struju i spojio je dugačkim kablom sa utičnicom u zidu udaljenom nekoliko stopa.
<BR>&nbsp;&nbsp;&nbsp;&nbsp;&nbsp;Svi su prasnuli u smeh, sa izuzetkom Kaminskog, koji je samo namignuo.
<BR>&nbsp;&nbsp;&nbsp;&nbsp;&nbsp;"Kiborg - elektromehanički organizam. Ali i on je samo prelazni oblik na putu ka višem stupnju - čisto elektronskoj inteligenciji, koja više uopšte ne bi imala telo od krvi i mesa. Robot, ako vam to lepše zvuči - premda se meni više dopada naziv autonomni kompjuter."
<BR>&nbsp;&nbsp;&nbsp;&nbsp;&nbsp;"A kako bi izgledao taj entitet?" upita potpredsednik.
<BR>&nbsp;&nbsp;&nbsp;&nbsp;&nbsp;Pre no što je Kaminski stigao da odgovori, Vajthed se ponovo domogao hartije i olovke i počeo brzo da crta.
<BR>&nbsp;&nbsp;&nbsp;&nbsp;&nbsp;"Mogao bi da bude sličan jednom od naših sadašnjih računara", reče on. "U protivnom - verovatno bi ovako izgledao."
<BR>&nbsp;&nbsp;&nbsp;&nbsp;&nbsp;Pružio je papir gospodinu Keliju; crtež je prikazivao jednostavan, neukrašen tetraedar.
<BR>&nbsp;&nbsp;&nbsp;&nbsp;&nbsp;"Shvatam - sam MNT-1."
<BR>&nbsp;&nbsp;&nbsp;&nbsp;&nbsp;"Tačno, ser. Možda uopšte ne postoje neimari piramida - već jedino same piramide. Nije isključeno da su upravo oni ta superinteligencija."
<BR>&nbsp;&nbsp;&nbsp;&nbsp;&nbsp;"Mislim da bi me to razočaralo", reče potpredsednik. "Ne znam šta očekujete da ćete pronaći na Jupiteru, ali nadam se da će biti uzbudljivije od ovoga."
<BR>&nbsp;&nbsp;&nbsp;&nbsp;&nbsp;"Zašto? Baš bi to bilo zgodno", umeša se gospođa Keli, a onda, neočekivano, poče da se smeje.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije uspela je da se pribere, premda ne bez napora.
<BR>&nbsp;&nbsp;&nbsp;&nbsp;&nbsp;"Upravo mi je pala na um jedna luda zamisao", reče ona. "Pretpostavimo da ste u pravu i da oni pošalju sa vama svog ambasadora. Možete li da zamislite paradu koja bi bila priređena u Petoj Aveniji u znak dobrodošlice: u velikom kadilaku voze se predsednik i velika, crna piramida?"
<BR>&nbsp;&nbsp;&nbsp;&nbsp;&nbsp;Potpredsedniku zaigraše uglovi usana i ubrzo mu se celo lice pretvori u osmeh. Nije uputio nikakav komentar, ali svi su se setili priča o njegovim povremenim neslaganjima sa prvim čovekom države.
<BR>&nbsp;&nbsp;&nbsp;&nbsp;&nbsp;Bilo je sasvim očigledno da on može da zamisli tu paradu - kao i to da mu se sama ideja prilično dopala.
<BR>&nbsp;&nbsp;&nbsp;&nbsp;&nbsp;Bila je to slavna noć; ranije, u toku dana, padala je kiša, tako da je sveže oprano nebo sada bilo neobično tamno. Boumen nikad nije video toliko zvezda nad Vašingtonom; a onda, nedugo posle ponoći, najsjajnija od njih počela je da se uspinje na istoku.
<BR>&nbsp;&nbsp;&nbsp;&nbsp;&nbsp;"Pogledajte, gospodine potpredsedniče", reče on, kada su stali da se opraštaju. "Naše odredište - od koga nas deli osam meseci."
<BR>&nbsp;&nbsp;&nbsp;&nbsp;&nbsp;Svi su zastali u tišini ispunjenoj jedino mislima, sasvim smetnuvši s uma ostale goste, pa čak više i ne čuvši blag muzički fon orkestra za igru koji je još svirao u kući. Oko njih je stajao usnuli grad, kojim je dominirao reflektorima osvetljen mehur kupole Kapitola. A iznad te utvarno bele polulopte polako se uspinjao Jupiter.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
