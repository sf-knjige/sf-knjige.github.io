<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. DUGI SAN
<P>&nbsp;&nbsp;&nbsp;&nbsp;&nbsp;Sunce je svakoga dana bilo udaljenije za po dva miliona milja, a Zemlja je postala tek najsvetlija među zvezdama. 'Otkriće' je nezadrživo hrlilo u noć; pogonske jedinice bile su mu isključene, ali su zato svi ostali sistemi dejstvovali punom snagom.
<BR>&nbsp;&nbsp;&nbsp;&nbsp;&nbsp;Ovo je predstavljalo završno razdoblje saživljavanja, kada su članovi posade sticali umeća i veštine koji se nisu mogli naučiti na Zemlji, pa čak ni na slobodnoj orbiti. Međusobno su proveravali sposobnosti, proučavali ono što je bilo poznato ili se pretpostavljalo o još dalekom odredištu i uvežbavali pozornost na lažnim uzbunama.
<BR>&nbsp;&nbsp;&nbsp;&nbsp;&nbsp;Postojale su dve nesreće koje su izazivale najveću bojazan: požar i meteoriti. Čak i više od broda koji plovi morem, svemirski brod bio je podložan plamenoj stihiji. Na njemu su se nalazila ogromna skladišta usredsređene energije - hemijske, mehaničke, električne, nuklearne - od kojih je svaka mogla nekontrolisano da se razmahne. Svakog drugog dana, u neočekivana vremena, Boumen bi naložio vežbu gašenja požara, a sve naprave za registrovanje povećanja toplote podvrgavane su proveri gotovo fanatičnom pomnošću.
<BR>&nbsp;&nbsp;&nbsp;&nbsp;&nbsp;Što se meteorita tiče, jedino se moglo nadati najboljem i pouzdati u statistiku. Bilo je neizvodljivo ostvariti potpunu bezbednost; svakoga dana, brod je bombardovan mnogim hiljadama čestica prašine, ali je velika većina njih bila toliko sićušna da se trag koji su ostavljale na spoljnjom omotaču broda mogao videti jedino kroz mikroskop. Ono malo projektila koji bi uspeli da probiju prvi oklop zaustavio bi unutrašnji omotač.
<BR>&nbsp;&nbsp;&nbsp;&nbsp;&nbsp;Kada bi se sve odigralo potpuno u saglasnosti sa planom, ne bi bilo nikakve potrebe da ijedan član posade ostane izvan hibernakuluma sve do dolaska u blizinu Jupitera; 'Atena' je mogla potpuno sama da vodi brod. Na putovanju dugom sedam meseci, međutim, bilo je razložno očekivati da se dogodi nešto nepredviđeno; stoga je i doneta odluka da jedan čovek uvek bude dežuran za slučaj da se pojavi nešto izvan programa.
<BR>&nbsp;&nbsp;&nbsp;&nbsp;&nbsp;Ali svakom čoveku, ma koliko on inače bio pribran i uravnotežen, bila je potrebna potpora, bar u onoj meri u kojoj i 'Ateni'. U protivnom, osećaj izdvojenosti mogao je da ga potpuno nadvlada i on bi onda neumitno zakoračio u carstvo neljudskih zastranjivanja koja su, u ranim danima astronautike, bila uzročnik mnogih nesreća.
<BR>&nbsp;&nbsp;&nbsp;&nbsp;&nbsp;Psiholozima se nije dopadao izraz 'prekid' zato što je pobuđivao primisao na nešto naglo, iznenadno; ali ovaj naziv se odomaćio. Prvi ljudi koji su balonima leteli na velikim visinama i pionirski istraživači podvodnog sveta iskusili su ovu pojavu još pedesetih godina dvadesetog stoleća. Bio je to osećaj udaljenosti i potpune odvojenosti od svakodnevnog života, koji uopšte nije delovao neprijatno; naprotiv, izazivao je veliku razdraganost - i upravo se u tome ogledala njegova najveća opasnost; u krajnjim slučajevima, naime, ovo čuvstvo stvaralo je privid svemoći. Zabeleženo je da su ronioci izranjali iz dubokih podmorskih baza bez opreme za podvodno disanje; astronauti su olako prenebregavali jasna upozorenja instrumenata. Nekima je uspelo da izbegnu posledice svoje brzopletosti i nehajnosti, ali većina je stradala.
<BR>&nbsp;&nbsp;&nbsp;&nbsp;&nbsp;Uzrok 'prekida' obično je bilo ograničenje čulnih podsticaja; lišen normalnog pritoka poruka sa svih ulaznih senzora, uvek delatan mozak počeo bi da gradi svoj svet, koji se samo retko kad poklapao sa stvarima. Lek za ovu boljku bio je jednostavan; ako se čovek udubi u obavljanje dodeljenih mu zadataka i ako se nalazi u stalnom opštenju sa svojim kolegama, opasnosti gotovo da i nije bilo.
<BR>&nbsp;&nbsp;&nbsp;&nbsp;&nbsp;I tako je odlučeno da Boumen dobije zamenika; izbor je, bez mnogo dvoumljenja, pao na Pitera.
<BR>&nbsp;&nbsp;&nbsp;&nbsp;&nbsp;Vajthed je ponekad nazivao samoga sebe 'inženjer kome je dodeljena uloga Katice za sve'. Druga omiljena Vajthedova deviza bila je da svaki problem ima tehničko rešenje - tako da je jedino potrebno izabrati najbolje. Njegov genije za opravljanje kvarova na raznim napravama po svoj prilici je predstavljao samo drugi vid njegove prebujne mašte, budući da je posedovao sposobnost da se poistoveti sa uzjogunjenim i pokvarenim uređajima i mašinerijama. Bilo je čak i šuškanja da on raspolaže paranormalnim moćima, jer kad god većini inženjera ne bi preostalo ništa drugo do da šutnu crne kutije oko kojih su se petljali, bilo bi dovoljno da ih on samo pogleda.
<BR>&nbsp;&nbsp;&nbsp;&nbsp;&nbsp;Desetog dana putovanja, kada se konačno zadovoljio besprekornim radom broda, Boumen je sazvao poslednji sastanak posade. Svako ko bi pogledao šestoricu ljudi okupljenih na komandnom mostu smesta bi ih podelio u dve kategorije. Boumen i Vajthed bili su u izvrsnoj fizičkoj kondiciji, dok su ostala četvorica izgledala jedro i punačko. Postojalo je čitavo mnoštvo viceva o osuđenicima na smrt koji su kao poslednju želju naručivali preobilne doručke i stoci koja se tovi za klanje. Ali režim ishrane koji se zasnivao na jakoj i visokokaloričnoj hrani predstavljao je veoma važnu pripremu za dug san; izvesna količina zaliha bila je neophodna čak i pri niskom nivou metabolizma hibernacije. Kada se budu probudili kroz nešto više od pola godine, većina naslaga sala će nestati.
<BR>&nbsp;&nbsp;&nbsp;&nbsp;&nbsp;Isto će biti i sa Zemljom - ovom blistavom zvezdom koja sada preovlađuje nebom. Naredni put kada četvorica spavača budu otvorila oči, njihova matična planeta biće nevidljiva u sjaju Sunca, dok će Jupiter postati gospodar nebeskog svoda.
<BR>&nbsp;&nbsp;&nbsp;&nbsp;&nbsp;Trenutak opraštanja bio je svečan; niko nije bio raspoložen da pravi uobičajene pošalice, pošto su svi znali da se možda više nikada neće sresti. Štaviše, članovi posade koji su bili određeni za hibernaciju - premda su i ranije podvrgavani ovom postupku i potpuno shvatali njegovu neophodnost - nisu baš bili radi da pođu u zaleđeno izgnanstvo. Svaki od njih bez premišljanja bi se menjao sa Boumenom ili Vajthedom.
<BR>&nbsp;&nbsp;&nbsp;&nbsp;&nbsp;"Ovo je za dokumentaciju", reče Boumen, pomalo izveštačeno, posmatrajući krajičkom oka televizijsku kameru koja je snimala Komandni centar i neprestano izveštavala Zemlju o situaciji na brodu. S obzirom na to da je 'Otkriće' još bilo srazmerno blizu matičnom svetu, televizijski uređaji i dalje su radili na nivou realnog vremena; kada brod, međutim, bude odmakao na putu prema Jupiteru, slaće se samo po jedna slika u sekundi - ali i to je bilo sasvim dovoljno za potrebe nadgledanja.
<BR>&nbsp;&nbsp;&nbsp;&nbsp;&nbsp;"Obavljene su sve propisane provere i kontrole; nije bilo nikakvih neočekivanih problema. Ovo je deseti dan putovanja - vreme predviđeno za početak hibernacije. Smatram da možemo da nastavimo prema programu. Ako neko ima kakvu primedbu, molim vas da to sada iznesete."
<BR>&nbsp;&nbsp;&nbsp;&nbsp;&nbsp;Usledila je prilično napeta tišina. Svako je čekao da neko drugi prvi progovori, ali niko to nije učinio. Takođe niko nije opazio da doktor Pul, koji je imao posebna tajna uputstva, pomno posmatra kako Boumena tako i Vajtheda, pokušavajući da utvrdi bilo kakav znak uznemirenosti. Ali sa zadovoljstvom je ustanovio da nema ni traga od toga.
<BR>&nbsp;&nbsp;&nbsp;&nbsp;&nbsp;"Vrlo dobro", nastavi Boumen. "Svi znate šta treba da činite. Čim budete spremni, molim vas, pozovite doktora."
<BR>&nbsp;&nbsp;&nbsp;&nbsp;&nbsp;Sve je to zvučalo veoma uštogljeno, bezlično i zvanično, ali ona druga, privatna opraštanja odigraće se daleko od pogleda televizijske kamere. Jedan za drugim, Kimbol, Hanter, Kaminski i Pul povukli su se u svoje kabine u centrifugi da obave poslednje pripreme. Zatim je svako vodio privatan razgovor putem radio-veze sa Zemljom i to je bio jedini put tokom putovanja da su brodski uređaji za snimanje isključeni - kako bi se obezbedila neophodna diskrecija. Za većinu njih, ovo je bilo iskušenje koje bi rado izbegli, tako da im je u potaji bilo milo što ne postoji neposredna komunikacija. Normalan razgovor sa Zemljom već je postao neizvodljiv, zato što se dvosmerna radio-veza odigravala sa dva minuta zakašnjenja.
<BR>&nbsp;&nbsp;&nbsp;&nbsp;&nbsp;Neposredno pred polazak u hibernakulume, Pul je još jednom podvrgao pregledu ljude sa kojima će se uskoro otisnuti na dugi počinak. Zatim je bilo još taman toliko vremena da Boumen svakom ponaosob izdeklamuje posebnu verziju u osnovi iste utešne šale za rastanak: 'Tako ti je to kad čovek ima sreće! Pit i ja ćemo da dirinčimo ovde sedam meseci, dok ćete vi da se dokono izležavate.' Ubrzo su počele da pulsiraju elektro-narkotičke struje i operativna posada 'Otkrića' stala je da se smanjuje na pet članova... četiri... tri...
<BR>&nbsp;&nbsp;&nbsp;&nbsp;&nbsp;"Gotovo", reče Pul. "Spavaju kao novorođenčad." Pogledao je Boumena uz ozbiljan, zamišljen izraz lica; bili su nasamo, pošto se Vajthed nalazio za kontrolnim pultom. "Kako se osećaš?" upita.
<BR>&nbsp;&nbsp;&nbsp;&nbsp;&nbsp;"Pomalo umorno, ali milo mi je što je sve išlo tako glatko. Ne brini za nas, Kele. Čim se dogodi da malo posečemo prst ili ako nas obuzme neka zebnja, odmah ćemo te probuditi."
<BR>&nbsp;&nbsp;&nbsp;&nbsp;&nbsp;Pul se nasmeja. "Navodiš me da se osećam kao starinski doktor sa sela, koji se pita da li će mu telefon dopustiti da spokojno provede noć. U redu - na posao sad."
<BR>&nbsp;&nbsp;&nbsp;&nbsp;&nbsp;Boumen je namestio biosenzorne kaiševe oko Pulovih grudi i desne ruke, pažljivo proverio pojaseve za glavu i ubrizgao mu potkožnu injekciju pod visokim pritiskom. Začuo se kratak pisak dok je droga lagano ulazila u Pulov krvotok.
<BR>&nbsp;&nbsp;&nbsp;&nbsp;&nbsp;"Lepo sanjaj, doktore", reče Boumen.
<BR>&nbsp;&nbsp;&nbsp;&nbsp;&nbsp;"Vidimo se", uzvrati Pul, a zatim poče da broji: "Jedan... dva... tri..." - ali dalje nije stigao.
<BR>&nbsp;&nbsp;&nbsp;&nbsp;&nbsp;Boumen je za trenutak stajao i posmatrao svog zaspalog prijatelja, osećajući pomalo zavist zbog oslobođenosti od odgovornosti koju je ovaj uživao. A zatim, uz potpuno suvišnu opreznost da ne diže buku, on se udalji na vrhovima prstiju i pridruži se Vajthedu na komandnom mostu.
<BR>&nbsp;&nbsp;&nbsp;&nbsp;&nbsp;Zatekao je svog zamenika kako, uopšte ne krijući opčinjenost, posmatra četiri mala panela na situacionoj video-tabli koja su nosila natpise: KAMINSKI, KIMBOL, PUL, HANTER. Na svakome se videlo malo sazvežđe svetlih zelenih tačkica koje su pokazivale da je sve u redu.
<BR>&nbsp;&nbsp;&nbsp;&nbsp;&nbsp;Isto tako, uz svaki panel stajao je mini-ekran preko koga su se veoma sporo šetale tri linije; njihov protok delovao je veoma hipnotički, tako da je Boumen tek s naporom odvratio pogled. Prva linija prikazivala je disanje, druga puls, a treća EEG.
<BR>&nbsp;&nbsp;&nbsp;&nbsp;&nbsp;Ali paneli sa natpisima BOUMEN i VAJTHED bili su prazni i beživotni. Njihovo vreme doći će tek kroz godinu dana, s druge strane Jupiterove orbite.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
