<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EPILOG
<P>&nbsp;&nbsp;&nbsp;&nbsp;&nbsp;I tako se na kraju, posle mnogo pustolovina, Odisej vratio kući, preobražen iskustvima kroz koja je prošao...
<BR>&nbsp;&nbsp;&nbsp;&nbsp;&nbsp;Ja ne znam šta sledi posle kraja '2001.', dok Dete-zvezda čeka, 'pribirajući misli i mozgajući o svojim još neiskušanim moćima.' Mnogi čitaoci su protumačili značenje poslednjeg pasusa u smislu da je ono uništilo Zemlju, možda u želji da stvori novi Raj. Meni takva pomisao nikada nije pala na pamet; jasno je da je ono aktiviralo nuklearni tovar na orbiti, ali bez štete po matičnu planetu, zato što je 'više volelo vedrije nebo'.
<BR>&nbsp;&nbsp;&nbsp;&nbsp;&nbsp;Ali sada više nisam tako siguran. Kada se Odisej vratio na Itaku i u sali za proslave otkrio svoj identitet zatezanjem velikog luka, koji je jedino on mogao da napne, poklao je trutove-prosce, koji su godinama traćili njegova dobra.
<BR>&nbsp;&nbsp;&nbsp;&nbsp;&nbsp;Mi smo isto tako traćili i skrnavili naša sopstvena dobra - predivnu planetu Zemlju. Zašto bismo, onda, očekivali bilo kakvu milost od Deteta-zvezde koje se vraća? Ono bi nas podjednako nemilosrdno moglo osuditi, kao što je i Odisej osudio Leioda, čija se glava 'otkotrljala u prašinu dok je još govorio' - uprkos njegovom zakasnelom, uzaludnom vapaju: 'Pokušao sam da sprečim ostale.' Malo bi ko od nas znao za neki bolji odgovor, u slučaju ako budemo morali da se suočimo sa presudom zvezda. A takva 'Dies irae' možda je bliža nego što i u snu slutimo - jer razmotrimo samo sledeće činjenice.
<BR>&nbsp;&nbsp;&nbsp;&nbsp;&nbsp;Pre otprilike dvadeset godina naši prvi radari velike snage počeli su da obznanjuju Vaseljeni da se na Zemlji razvila tehnološka kultura. To znači da su do danas ovi signali prevalili dvadeset svetlosnih godina, a njih će biti moguće registrovati čak i kada budu stigli do znatno većih udaljenosti.
<BR>&nbsp;&nbsp;&nbsp;&nbsp;&nbsp;Koliko civilizacija već zna za naše postojanje? Koliko ih je zainteresovano - i spremno da preduzme neku akciju? To možemo samo da nagađamo.
<BR>&nbsp;&nbsp;&nbsp;&nbsp;&nbsp;Ono, međutim, što pouzdano znamo jeste da je plač elektronskog rođenja naše kulture već dospeo do najmanje sto sunaca, tamo negde do džinovske Vege. Zaključno sa 2001. godinom, biće dovoljno vremena da stignu mnogi odgovori sa raznih strana.
<BR>&nbsp;&nbsp;&nbsp;&nbsp;&nbsp;Ali biće vremena i za daleko više od toga. Uprkos suprotnim tvrdnjama nekih naučnika, koji bi trebalo da su do sada stekli bolji uvid u stvari, razvijena tehnologija jamačno će biti kadra da sazdaje brodove sposobne da dostignu najmanje četvrtinu brzine svetlosti. Do novog milenijuma, dakle, mogli bi da stignu izaslanici sa Alfa Kentaura, Sirijusa, Prokiona.
<BR>&nbsp;&nbsp;&nbsp;&nbsp;&nbsp;I stoga, ponavljam ono što sam napisao još 1948. godine:
<BR>&nbsp;&nbsp;&nbsp;&nbsp;&nbsp;Smatram da nećemo morati dugo da čekamo.
<BR>
<BR>&nbsp;&nbsp;&nbsp;&nbsp;&nbsp;Artur Č. Klark
<BR>&nbsp;&nbsp;&nbsp;&nbsp;&nbsp;Kolombo
<BR>&nbsp;&nbsp;&nbsp;&nbsp;&nbsp;31. decembar 1970.
</P></TD></TR></TABLE>
</CENTER>
</BODY>
</HTML>
