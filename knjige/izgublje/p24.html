<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23. BEGUNAC
<P>&nbsp;&nbsp;&nbsp;&nbsp;&nbsp;Za Boumena je prvi nagoveštaj predstojeće nevolje bio tihi glas koji je rekao preko otvorene radio-veze: "Dejve - imam problema sa upravljačem." Vajthed je ostavio utisak oneraspoložene, ali nipošto i uznemirene osobe.
<BR>&nbsp;&nbsp;&nbsp;&nbsp;&nbsp;Pre no što je stigao da odgovori, Boumen je ugledao kako kapsula izranja iz senke broda, na samo dvadeset stopa ispod glavnog osmatračkog prostora. Bila je pod punim gasom, krećući se približno u pravcu pružanja putanje 'Otkrića'.
<BR>&nbsp;&nbsp;&nbsp;&nbsp;&nbsp;"U čemu je stvar?" upita on. Nekoliko sekundi nije bilo nikakvog odgovora; kada se Vajthed konačno oglasio, udaljenost kapsule već se povećala na sto stopa.
<BR>&nbsp;&nbsp;&nbsp;&nbsp;&nbsp;"Papučica za gas se zaglavila na najvišem stepenu", reče on sasvim pribrano. "Malo ću se odmaći pre no što bilo šta preduzmem."
<BR>&nbsp;&nbsp;&nbsp;&nbsp;&nbsp;To je bilo razborito; odbegloj kapsuli bilo je potrebno poprilično manevarskog prostora. Osim toga, situacija još nije postala zabrinjavajuća; Boumen je bio sasvim siguran da će Vajthed uskoro otkloniti kvar, kao što se ranije uvek događalo.
<BR>&nbsp;&nbsp;&nbsp;&nbsp;&nbsp;Sekunde su polako promicale; kapsula je i dalje povećavala brzinu - i već se nalazila na tolikoj udaljenosti da se veoma teško mogla razabrati. Iako bi Vajthed bez poteškoća mogao da se vrati na matični brod i sa razdaljine od mnogo milja, bolje je bilo previše ne oklevati, pošto će mu glavni pogon, uključen na najjaču snagu, isprazniti rezervoare za gorivo kroz svega nekoliko minuta.
<BR>&nbsp;&nbsp;&nbsp;&nbsp;&nbsp;Kapsula je sada predstavljala sićušnu tačku, čija se udaljenost nije mogla od oka proceniti. Boumen je zato usmerio prema njoj navigacioni radar i sa iznenađenjem ustanovio da razdaljina iznosi svega dve milje. Ovu povoljnu okolnost bacila je, međutim, u zasenak činjenica da se kapsula već kretala brzinom od sto devedeset milja na čas.
<BR>&nbsp;&nbsp;&nbsp;&nbsp;&nbsp;"Pitere!" viknu Boumen. "Za ime sveta, šta se događa? Zar ne možeš ništa da preduzmeš?"
<BR>&nbsp;&nbsp;&nbsp;&nbsp;&nbsp;Prvi put, u Vajthedovom glasu osetio se prizvuk uznemirenosti.
<BR>&nbsp;&nbsp;&nbsp;&nbsp;&nbsp;"Kontrole ne reaguju", reče on. "Vadim glavni osigurač da prekinem dovod električne energije. Javiću ti se kad završim."
<BR>&nbsp;&nbsp;&nbsp;&nbsp;&nbsp;Sekundu kasnije, radio mu je zamukao. Dok je čekao, Boumen je potražio kapsulu teleskopom i prilično brzo je našao. Nešto mu se skupilo u grlu kada je ugledao kako se magličast oblak sjaji na izduvnim cevima rakete, pošto je to bio znak da kapsula i dalje povećava brzinu.
<BR>&nbsp;&nbsp;&nbsp;&nbsp;&nbsp;Gotovo istog časa javio se Vajthed.
<BR>&nbsp;&nbsp;&nbsp;&nbsp;&nbsp;"Ne vredi", reče odsečno. "Pokušaću da je okrenem pomoćnim pogonom."
<BR>&nbsp;&nbsp;&nbsp;&nbsp;&nbsp;Bio je to zapetljan manevar, ali i jedini pravi potez u ovom trenutku. Čak i ako nije mogao da isključi glavni pogon, i dalje je bio u stanju da okrene kapsulu, tako da je dovede u suprotan smer od onoga kojim je do sada nekontrolisano ubrzavala. To bi moglo na kraju da zaustavi begunca, a zatim i da ga polako vrati natrag.
<BR>&nbsp;&nbsp;&nbsp;&nbsp;&nbsp;Napet i bled, prožet užasnim osećanjem bespomoćnosti, Boumen je netremice zurio kroz teleskop. U njegovom vidnom polju izgledalo je da se kapsula nalazi na udaljenosti od svega nekoliko stopa, tako da je mogao da razabere svaku pojedinost njenog sklopa. A onda, na njegovo veliko olakšanje, pojaviše se kratki mlazevi na ispusnim cevima za kontrolu kapsule i ona poče polako da se okreće oko svoje ose.
<BR>&nbsp;&nbsp;&nbsp;&nbsp;&nbsp;Izdajnički glavni pogon iščezao je sa vidika, i dalje radeći punom parom; pred Boumenovim očima najpre se ukazala bočna strana male letelice - a zatim i prednji osmatrački prozor u kome se videla prilika njegovog prijatelja u sedećem položaju. Da nije bilo sjaja koji je stvarala odražena Sunčeva svetlost na providnim panelima, čak bi mogao da razazna i Vajthedov izraz lica.
<BR>&nbsp;&nbsp;&nbsp;&nbsp;&nbsp;"Uspelo ti je!" viknu on. "Hvala Bogu!"
<BR>&nbsp;&nbsp;&nbsp;&nbsp;&nbsp;Kapsula se još udaljavala brzinom od preko dve stotine kilometara na čas - ali ova se sada smanjivala, a ne povećavala, pošto je ispusni mlaz počeo da igra ulogu kočnice.
<BR>&nbsp;&nbsp;&nbsp;&nbsp;&nbsp;"Izgeda da je tako", uzvrati Vajthed glasom koji je odavao ogromno olakšanje. "Znao sam da me 'Beti' neće izneveriti, ako postupam sa njom kako treba."
<BR>&nbsp;&nbsp;&nbsp;&nbsp;&nbsp;Premda se činilo nesravnjivo duže, proteklo je manje od jednog minuta pre no što je Boumenu pošlo za rukom da ustanovi, čak i bez pomoći radara, da se Vajthed vraća. Kapsula je počela da se širi u vidnom polju teleskopa - najpre polako, zatim brzo, a onda veoma brzo.
<BR>&nbsp;&nbsp;&nbsp;&nbsp;&nbsp;"Još ne mogu da smanjim ovaj vražji gas", reče Vajthed. "Žao mi je što ću da straćim sve gorivo, ali bojim se da ću morati da se šetkam napred-nazad, sve dok ne utrošim celu zalihu."
<BR>&nbsp;&nbsp;&nbsp;&nbsp;&nbsp;Boumenu je izgledalo da kapsula sada hita pravo prema brodu; prešli su, dakle, sa lošega na gore. Na mesto bojazni da će izgubiti Vajtheda došla je sada jedna još ozbiljnija opasnost.
<BR>&nbsp;&nbsp;&nbsp;&nbsp;&nbsp;"Pazi na putanju", reče on zabrinuto. "Mislim da si na kursu koji vodi u direktan sudar."
<BR>&nbsp;&nbsp;&nbsp;&nbsp;&nbsp;"Znam", reče Vajthed gotovo bez daha. "Pokušavam da je ponovo okrenem."
<BR>&nbsp;&nbsp;&nbsp;&nbsp;&nbsp;Ali nije bilo vremena za to. Za trenutak je izgledalo da će kapsula udariti pravo u osmatračke prozore Komandnog mosta. Ali onda, doslovce u poslednjem trenu, bočni mlaznjaci su proradili i odbegla letelica je skliznula iznad zakrivljenog omotača broda, nestavši iz Boumenovog vidnog polja.
<BR>&nbsp;&nbsp;&nbsp;&nbsp;&nbsp;"Izvini zbog ovoga", reče Vajthed. "Proći ću malo dalje sledeći..."
<BR>&nbsp;&nbsp;&nbsp;&nbsp;&nbsp;Zvuk lomljave dopro je istovremeno preko radija i kroz sam sklop broda. Boumen je poskočio sa sedišta, očekujući da se svakog časa oglasi alarmni signal i sistem koji upozorava na oštećenje. Ali nije bilo ni jednog ni drugog. Mora da su se brod i kapsula samo okrznuli - tako da nije došlo ni do kakve havarije. Odnosno, bar ne na 'Otkriću', ali šta je sa kapsulom?
<BR>&nbsp;&nbsp;&nbsp;&nbsp;&nbsp;"Pitere!" pozva on. "Jesi li dobro? Čuješ li me?"
<BR>&nbsp;&nbsp;&nbsp;&nbsp;&nbsp;Nije bilo nikakvog odgovora. Boumen je okrenuo pojačalo na radiju do kraja i stao pomno da sluša. Veza je i dalje bila otvorena, ali to ništa nije dokazivalo. Nadao se da će čuti zvuk Vajthedovog disanja, čak i ako se ovaj nalazi u nesvesnom stanju usled nekog udara. Razume se, ukoliko se kapsula rasprsla, onda nije moglo biti nikakvog disanja - niti bilo kakvog zvuka, osim prigušene rike mlaznog pogona, čiji je odjek uvek istom jačinom dopirao kroz metalnu konstrukciju begunca.
<BR>&nbsp;&nbsp;&nbsp;&nbsp;&nbsp;Pritajeno urlanje i dalje se moglo razabrati preko radija, ali nije postojalo ništa više. Boumen je pozvao još jednom, pa još jednom; od Vajtheda nije bilo ni glasa. Istovremeno je brzo počeo da preleće pogledom preko monitora retrovizorskih kamera i najednom je ugledao kapsulu na udaljenosti od nekoliko stotina jardi.
<BR>&nbsp;&nbsp;&nbsp;&nbsp;&nbsp;Na njegovo olakšanje, izgledala je neoštećena - premda je i dalje bila pri punom gasu. Bez obzira na to da li je bio mrtav ili živ, Vajthed se još nalazio u kapsuli koja se neumoljivo udaljavala od broda; nije, međutim, postojalo baš ništa što je on mogao da preduzme s tim u vezi.
<BR>&nbsp;&nbsp;&nbsp;&nbsp;&nbsp;"Pitere!" zavapi Boumen. "Pitere, čuješ li me?"
<BR>&nbsp;&nbsp;&nbsp;&nbsp;&nbsp;Odgovora nije bilo - već samo ona zaluđujuća grmljavina mlaznjaka. Izgledalo je kao da večno traje - ali se onda, iznenada, okončala. Kapsula je konačno iscrpla sve zalihe goriva.
<BR>&nbsp;&nbsp;&nbsp;&nbsp;&nbsp;Još jednom, Boumen je načuljio uši, ne bi li razabrao zvuk disanja kroz fon prigušenog pucketanja otvorene veze. Mikrofon se nalazio na udaljenosti od samo nekoliko inča od Vajthedovih usta; ako je u svemirskoj kapsuli i dalje bilo vazduha, trebalo bi nešto da čuje...
<BR>&nbsp;&nbsp;&nbsp;&nbsp;&nbsp;To se dogodilo i uz uzdah olakšanja on sam poče ponovo da diše. Najpre se oglasilo neko prigušeno praskanje, zatim nerazgovetno mrmljanje, kao kada pijanac govori u snu, da bi posle svega usledila jedna kratka, ali sočna psovka; Vajthed je ponovo došao k svesti.
<BR>&nbsp;&nbsp;&nbsp;&nbsp;&nbsp;"Zdravo, Dejve", reče on, pre no što je Boumen stigao da ga prvi pozove. "Dobro mi je sad... prošao sam samo sa čvorugom na čelu... sve ostalo je na svom mestu. Daj mi položaj kapsule."
<BR>&nbsp;&nbsp;&nbsp;&nbsp;&nbsp;Brzi pogled na radar kazao je Boumenu da je razdaljina između broda i kapsule još ispod pet milja. Bila je to krajnje tričava udaljenost - ali nevolja se ogledala u tome što se veoma brzo povećavala. Jer bez obzira na razdoblje kočenja, kapsula je sada bežala od 'Otkrića' brzinom od čitavih tri stotine šezdeset milja na sat.
<BR>&nbsp;&nbsp;&nbsp;&nbsp;&nbsp;Ovo je značilo da joj udaljenost svakog minuta raste za šest milja - i tako neprestano, iz časa u čas, iz dana u dan. Znatno ranije, međutim, ova okolnost prestaće da bude od bilo kakvog praktičnog značaja za Pitera Vajtheda.
<BR>&nbsp;&nbsp;&nbsp;&nbsp;&nbsp;Boumen je kratko izvestio o činjenicama, a potom brzo upitao: "Kolike su ti rezerve kiseonika, Pite?"
<BR>&nbsp;&nbsp;&nbsp;&nbsp;&nbsp;"Oko... pet časova."
<BR>&nbsp;&nbsp;&nbsp;&nbsp;&nbsp;"Samo pet!"
<BR>&nbsp;&nbsp;&nbsp;&nbsp;&nbsp;"Da. Posao je bio takav da sam mislio da će mi biti dovoljna samo jedna boca."
<BR>&nbsp;&nbsp;&nbsp;&nbsp;&nbsp;Boumen nije izgovorio ono što mu je sinulo u svesti, ali bio je siguran da je i sam Vajthed već došao do toga. Bez obzira na to koliko se kiseonika trenutno nalazilo u kapsuli, to je sada bilo svejedno.
<BR>&nbsp;&nbsp;&nbsp;&nbsp;&nbsp;Nekoliko sekundi preko otvorene radio veze ništa se nije čulo; konačno, prvi je progovorio Vajthed, glasom u kome se osećala potištenost: "Pa, izgleda da je gotovo, Dejve."
<BR>&nbsp;&nbsp;&nbsp;&nbsp;&nbsp;"Vraga gotovo! Smesta krećem u poteru za tobom. Drži se."
<BR>&nbsp;&nbsp;&nbsp;&nbsp;&nbsp;Pre no što je Vajthed odgovorio, usledila je nova pauza: "Ne možeš to da uradiš... nema dovoljno vremena. Uostalom, znaš i sam da ne smeš da napustiš brod."
<BR>&nbsp;&nbsp;&nbsp;&nbsp;&nbsp;"I te kako smem; o njemu može da se stara i 'Atena'. Evo me odmah."
<BR>&nbsp;&nbsp;&nbsp;&nbsp;&nbsp;"Ne zavaravaj nas obojicu. Reci mi, koliki je vektor brzine?"
<BR>&nbsp;&nbsp;&nbsp;&nbsp;&nbsp;"Pet stotina trideset stopa u sekundi."
<BR>&nbsp;&nbsp;&nbsp;&nbsp;&nbsp;"Daj taj podatak 'Ateni' na obradu, ako hoćeš. Ja već znam odgovor."
<BR>&nbsp;&nbsp;&nbsp;&nbsp;&nbsp;Duboko u srcu, znao ga je i Boumen. Ako se izloži riziku da napusti brod i četvoricu usnulih sadruga, na kraju bi stigao Vajtheda. Ali onda bi se obojica nalazila nekoliko stotina milja od 'Otkrića' - i dalje se udaljujući od matičnog broda pogubnom brzinom od pet stotina trideset stopa u sekundi. Spasilačka kapsula morala bi najpre da obustavi tu brzinu, a tek onda da započne povratak. Uz tovar koji bi onda imala na grbači, nikada ne bi uspela da stigne u polaznu luku.
<BR>&nbsp;&nbsp;&nbsp;&nbsp;&nbsp;Pa ipak, Boumen je ubacio podatke u 'Atenu'. Odgovor je usledio istog trenutka: NEMOGUĆE.
<BR>&nbsp;&nbsp;&nbsp;&nbsp;&nbsp;Samo za trenutak, pre no što su mu godine obuke povratile pribranost, osetio je kako ga je obuzeo slepi bes i poželeo da je tresne pesnicom o hladne ekranske panele kompjutera. Ali to ne bi pomoglo ni Vajthedu ni njemu. Bilo je nemoguće raspravljati se sa zakonima matematike, a glupo ljutiti se na njih. Ako čovek već izabere da živi po neumitnim jednačinama koje određuje samo ustrojstvo Vaseljene, onda, kada za to kucne čas, po njima mora i da umre.
<BR>&nbsp;&nbsp;&nbsp;&nbsp;&nbsp;Pa ipak, Boumen je i dalje odbijao da prizna poraz; ljudi ne potpisuju kapitulaciju tako lako. Pala mu je na um Vajthedova omiljena deviza: 'Svaki problem ima tehničko rešenje.' To mora da je i sa ovom nevoljom - samo ga treba pronaći.
<BR>&nbsp;&nbsp;&nbsp;&nbsp;&nbsp;Cela situacija bila je krajnje besmislena, krajnje ironična. Nalazio se u brodu kadrom da prevali pola milijarde milja svemirskog bespuća i da pri tom putuje brzinom od mnogo hiljada milja na čas - ali ipak nije mogao da pritekne u pomoć prijatelju koji je lagano odlazio u sopstvenu smrt na udaljenosti od pukih desetak milja. Ako se bude vratio na Zemlju, zar će neko ikada moći da razume užasnu dvoumicu sa kojom je bio suočen? Doživotno će ga proganjati isto, neizgovoreno pitanje: 'Ali nešto si sigurno mogao da preduzmeš?'
<BR>&nbsp;&nbsp;&nbsp;&nbsp;&nbsp;Ovo, međutim, nije bila televizijska 'spejs-opera', u kojoj glavni junak uvek u poslednji čas vadi iz šešira spasonosan odgovor. Za ovaj problem naprosto nije bilo rešenja.
<BR>&nbsp;&nbsp;&nbsp;&nbsp;&nbsp;"Dejve", začu se iznenada iz zvučnika. "Može li brod da učini nešto?"
<BR>&nbsp;&nbsp;&nbsp;&nbsp;&nbsp;Iako Vajthed nije bio stručnjak za pogonske sisteme, ipak je morao da zna odgovor na ovo pitanje. Međutim, sama činjenica da ga je postavio ukazivala je na izvesno gubljenje samokontrole, ali Boumen nije mogao da mu zameri zbog toga. Davljenik se i za slamku hvata.
<BR>&nbsp;&nbsp;&nbsp;&nbsp;&nbsp;"Žao mi je, Pitere", odgovori on blago i strpljivo. "Znaš i sam da je glavni reaktor isključen, a svi pogonski sistemi stavljeni izvan pogona. Bilo bi potrebno više od jednog dana da ih uvedem u dejstvo."
<BR>&nbsp;&nbsp;&nbsp;&nbsp;&nbsp;Ali, čak i da je brod operativan - mogao je da doda - ne bi bilo pomoći. Njegovo ubrzanje bilo je odveć malo, da bi mogao da stigne kapsulu za manje od pet časova.
<BR>&nbsp;&nbsp;&nbsp;&nbsp;&nbsp;Tih narednih pet časova biće najduži u Boumenovom životu.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
