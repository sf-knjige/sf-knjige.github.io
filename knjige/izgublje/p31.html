<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. NEMOGUĆE ZVEZDE
<P>&nbsp;&nbsp;&nbsp;&nbsp;&nbsp;"Ponovi to, Dejve", reče Kimbol. "Nisam te jasno čuo."
<BR>&nbsp;&nbsp;&nbsp;&nbsp;&nbsp;"Kazao sam da je puno zvezda."
<BR>&nbsp;&nbsp;&nbsp;&nbsp;&nbsp;"Da li sam dobro razumeo - zvezda?"
<BR>&nbsp;&nbsp;&nbsp;&nbsp;&nbsp;"Da - na hiljade njih. Kao da mi se pred očima nalazi Mlečni Put."
<BR>&nbsp;&nbsp;&nbsp;&nbsp;&nbsp;"Slušaj, Dejve - kako bi bilo da i ja malo pogledam?"
<BR>&nbsp;&nbsp;&nbsp;&nbsp;&nbsp;Na Kimbolovo iznenađenje, Boumen je odmah pristao na ovu izmenu plana. Obično je bilo veoma teško odvratiti komandanta od neke procedure za koju se on odlučio; u tom smislu, često je navodio Napoleonovu izreku: "Naredba plus protivnaredba jednako je zbrka." <EM>Teško prevodiva igra reči koja se temelji na okolnosti da je osnova sva tri ključna termina u izreci reč 'order', koja znači i 'red' i 'naredba' - 'Order plus counterorder equals disorder.' - prim. prev.</EM> Sada, međutim, ne samo da je hteo nego je i jedva čekao da promene mesta.
<BR>&nbsp;&nbsp;&nbsp;&nbsp;&nbsp;Uže je bilo izvučeno bez napora; Boumen je očigledno uključio mlaznjake da bi pomogao. Kada se kapsula pojavila iznad ivice ponora, Kimbol je bacio pogled kroz prozorčić; sa olakšanjem je primetio kako mu se prijatelj osmehuje, premda na pomalo zapanjen način.
<BR>&nbsp;&nbsp;&nbsp;&nbsp;&nbsp;"Jesi li siguran da je sve u redu s tobom?" upita.
<BR>&nbsp;&nbsp;&nbsp;&nbsp;&nbsp;Boumen klimnu.
<BR>&nbsp;&nbsp;&nbsp;&nbsp;&nbsp;"Sasvim", reče. "Spusti se i uveri se sam."
<BR>&nbsp;&nbsp;&nbsp;&nbsp;&nbsp;Dok su besprekorno glatki zidovi promicali oko njega, neoskrnavljeni nikakvim belegama i nenagriženi vremenom, Kimbol se najednom setio Alisinog pada u zečiju jamu. Bilo je nečeg nelagodnog u toj pomisli, pošto je na dnu neobične rupe započinjalo kraljevstvo čarobnjaštva, gde više nisu važili normalni zakoni prirode. Prvi put mu je palo na um da se sada, možda, i ovde zbiva nešto slično.
<BR>&nbsp;&nbsp;&nbsp;&nbsp;&nbsp;Od samog početka su znali da se nalaze suočeni sa naukom većom od ljudske. Ali nijednog časa nisu izgubili veru - nisu se usudili da izgube veru - u to da je posredi nauka koju će u krajnjoj liniji biti kadri da pojme. Kako se duboko dole svetlost povećavala i postajala svetlija, Kimbolu se javilo prvo, zloslutno predosećanje da baš i ne mora da bude tako.
<BR>&nbsp;&nbsp;&nbsp;&nbsp;&nbsp;No, tu pomisao valjalo je što pre odagnati od sebe, osobito na mestu na kome se sada nalazio. Već se približavao kraju užeta, odavno ostavivši iza sebe poslednje odražene zrake Sunca. Bio je potreban čin fizičke hrabrosti da bi se okular podigao u visinu očiju i nepokolebljivo pogledalo kroz njega prema svetlucavom kraju tunela.
<BR>&nbsp;&nbsp;&nbsp;&nbsp;&nbsp;Boumen je bio u pravu! Izgledalo je kao da posmatra Mlečni Put. Vidno polje instrumenta bilo je puno zvezda - na hiljade njih blistalo je u crnom jezgru ovog sićušnog, smrznutog sveta.
<BR>&nbsp;&nbsp;&nbsp;&nbsp;&nbsp;Neke činjenice toliko su neverovatne da se u njih smesta poveruje, pošto ih niko ranije nije mogao čak ni naslutiti. Kimbol ni za trenutak nije posumnjao u ono što su mu oči registrovale, ali nije pokušao da to shvati. Za sada će se ograničiti samo na pamćenje onoga što vidi.
<BR>&nbsp;&nbsp;&nbsp;&nbsp;&nbsp;A onda, iznenada, opazio je kako se zvezde kreću. Izlazile su iz vidnog polja na levu stranu, dok su se nove pojavljivale zdesna. U prvi mah mu se učinilo da gleda kroz neki tunel prokopan s kraja na kraj Jupitera V, pri čemu je ono što je video predstavljalo posledicu desetočasovnog rotiranja malog meseca oko vlastite ose.
<BR>&nbsp;&nbsp;&nbsp;&nbsp;&nbsp;Ali to je, razume se, bilo nemoguće. Oni su se već kartografisali i pomno ispitali celokupnu površinu satelita, tražeći hotimice pri tom eventualni drugi ulaz, ali nisu našli ništa izuzev gudura i amonijačnog leda. Kimbol je bio sasvim siguran da na antipodu ne postoji nikakav prozor kroz koji bi zvezde mogle da prosijavaju.
<BR>&nbsp;&nbsp;&nbsp;&nbsp;&nbsp;Tog časa je, sa izvesnim zakašnjenjem - uostalom, on je bio komunikacioni inženjer, a ne astronom - primetio nešto što je potpuno obesnažilo ovu teoriju. Zvezde su se, naime, kretale na levu stranu; da je ova migracija izazvana okretanjem Jupitera V, onda bi njen pravac trebalo da bude gotovo pod pravim uglom u odnosu na ovaj. Rotiranje malog meseca nema, dakle, nikakve veze sa zagonetkom zvezdanog polja...
<BR>&nbsp;&nbsp;&nbsp;&nbsp;&nbsp;Bilo je to sasvim dovoljno za jednog čoveka pri jednoj poseti.
<BR>&nbsp;&nbsp;&nbsp;&nbsp;&nbsp;"Vraćam se gore", pozva on Boumena. "Najbolje će biti da porazgovaramo o ovome sa Vikom... možda će on imati neko objašnjenje."
<BR>&nbsp;&nbsp;&nbsp;&nbsp;&nbsp;Kada se pridružio Boumenu na površini satelita, učinilo mu se da mu je ranije neverovatan prizor Jupitera rasprostrtog preko celog neba u podjednakoj meri blizak i ospokojavajući kao i bilo koji poznati predeo sa Zemlje. Jupiter je pripadao području njihove moći poimanja - a ako je on i krio tajne koje još nisu odgonetnute, njihova priroda nije bila takva da nagna um u bezumlje. Ali stvar koja im je stajala pod nogama prkosila je svakom razumu i svakoj logici.
<BR>&nbsp;&nbsp;&nbsp;&nbsp;&nbsp;Čekali su bez reči, zadubljeni u sopstvene misli, da se začuje signal sa 'Otkrića' u času kada se ono bude diglo iznad obzorja. Srećom, nije bilo nikakvih razloga za crne slutnje, pošto se brod pojavio tačno na vreme; i dalje bez reči, vinuli su mu se u susret i desetak minuta kasnije prošli su kroz ulaz vazdušne komore.
<BR>
<BR>&nbsp;&nbsp;&nbsp;&nbsp;&nbsp;Astronauti su poznati ljubitelji neškodljivih, praktičnih šala; to je jedan od načina da ispolje svoju nadmoćnost nad Vaseljenom, koja nema smisla za humor. Kaminski i Hanter su, možda, u prvi čas pomislili da ih Boumen i Kimbol zavitlavaju, ali ova sumnja potrajala je samo nekoliko sekundi.
<BR>&nbsp;&nbsp;&nbsp;&nbsp;&nbsp;Posle dve orbite i sami su se spustili dole, ponevši kamere sa dugofokusnim sočivima da snime raspored zvezda na dnu ponora. Nije prošlo ni nekoliko minuta, a Kaminski je došao do nove informacije. Izmerio je vreme protoka zvezda preko otvora i izračunao da je potrebno petnaest časova za puni krug - dok je revolucija Jupitera V iznosila samo deset. Izgledalo je da, pod dejstvom neke čarolije prostora ili vremena, gledaju kroz prozor postavljen na površini jednog sveta, koji se pravi krug oko svoje ose jednom u petnaest časova, u neku neobičnu, stranu vaseljenu.
<BR>&nbsp;&nbsp;&nbsp;&nbsp;&nbsp;Kaminski se nalazio na dubini od gotovo pola milje, kada se na prozoru, prilično naglo, pojavio novi prizor.
</P></TD></TR></TABLE>
<P class="next">
<A HREF=p32.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
