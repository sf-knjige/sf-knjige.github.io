<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>U ZAGRLJAJU ZUBATIH ŽENA
<P>&nbsp;&nbsp;&nbsp;&nbsp;&nbsp;Saslušaj me. Ispričaću ti nešto važno.
<BR>&nbsp;&nbsp;&nbsp;&nbsp;&nbsp;Nikada ranije nisam pričao ovu priču. Mislim da neću imati ni vremena ni energije da je ponovo ispričam pre nego što umrem. Zato me saslušaj ako želiš da je čuješ.
<BR>&nbsp;&nbsp;&nbsp;&nbsp;&nbsp;Najpre, moram da razmotam ovaj zavežljaj. Video sam da povremeno gledaš u njega dok sam govorio pred tvojom mašinom ovih proteklih nekoliko nedelja. Bio si učtiv i nisi me pitao šta je to, mada je platneni zavežljaj svakako podstakao tvoju ljubopitljivost. Najzad, velik je kao čovek. Video sam da ga gledaš dok sam opisivao kako se jedan wičaša wakan poput mene umotava kao mumija u ceremoniji yuwipi, i znam da si se sigurno zapitao ne drži li možda ovaj ludi starac leš nekog drugog wičaša wakana postavljen u sedeći položaj u uglu svoje kolibe.
<BR>&nbsp;&nbsp;&nbsp;&nbsp;&nbsp;Ne, to nije čovek. Gledaj sada dok to razmotavam.
<BR>&nbsp;&nbsp;&nbsp;&nbsp;&nbsp;Ispod platna koje vidiš nalazi se sedam privezanih neuštavljenih koža. Ukloniću i kože.
<BR>&nbsp;&nbsp;&nbsp;&nbsp;&nbsp;Ispod neuštavljenih koža nalazi se zamotuljak od kože bizona.
<BR>&nbsp;&nbsp;&nbsp;&nbsp;&nbsp;Ispod kože bizona nalazi se koža jelena. Opipaj je. Da li osećaš koliko je meka uprkos starosti? Omekšana je toliko vlagom iz ustiju moje prababe. Sad uzmi ove uzice dok razmotavam kožu jelena.
<BR>&nbsp;&nbsp;&nbsp;&nbsp;&nbsp;Ispod kože jelena nalazi se ova crvena krpa.
<BR>&nbsp;&nbsp;&nbsp;&nbsp;&nbsp;Ispod crvene krpe je ova plava krpa. Ovo je poslednji sloj. Sedi sada da pogasim sva svetla osim sveće na stolu. Ukloniću plavu krpu.
<BR>&nbsp;&nbsp;&nbsp;&nbsp;&nbsp;Vidim tvoje razočaranje. Dve stare lule, misliš ti. Grešiš što si razočaran.
<BR>&nbsp;&nbsp;&nbsp;&nbsp;&nbsp;Pripadnici mog plemena Lakota Sijua možda će sačekati čitav život da vide makar jednu od ovih lula, pa će čak i tada biti razočarani. One se smeju izvući samo u najsvetija i najvažnija vremena. Možda se čudiš što sam ih razmotao sada, ispred jednog Wasicuna poput tebe... i to Wasicuna neznalice.
<BR>&nbsp;&nbsp;&nbsp;&nbsp;&nbsp;Odgovor je u tome što ti jesi neznalica, ali kao i većina Wasicuna, nisi glup. Imaš sekretaricu koja će uzeti reči koje izgovorim u tvoj kasetofon i otkucati ih tačno onako kako ih ja budem govorio. To je važno. Ispričao bih ovu priču svom takoji - svom debelom i maženom praunuku - ali njegove oči i uši pune su izmeta Wasicun televizije koju gleda po šest sati svakog dana. Moj drugi takoja, moj pravi unuk, nalazi se u zatvoru u Rapid Sitiju. Čak i da nije tamo, njegov um i nagi - njegov duh - uništeni su alkoholom.
<BR>&nbsp;&nbsp;&nbsp;&nbsp;&nbsp;Dakle, ovde u rezervatu nema nikoga ko bi imao strpljenja, pameti ili mudrosti da sasluša ovu priču, da je razume i da je upotrebi kako bi postao wičaša wakan - sveti čovek - ili waayatan, čovek od vizija koji vidi budućnost. Ne sada. Ne u ova zla vremena koja su nam Wasicuni ponudili da pojedemo, a mi smo ih progutali, kao što glupi konj proguta koprivu koja će mu kidati želudac sve dok ne ugine.
<BR>&nbsp;&nbsp;&nbsp;&nbsp;&nbsp;Ali jednog dana neko od Lakota možda će pročitati ovo u tvom neznalačkom ponavljanju. I možda će razumeti. Zato umukni i slušaj.
<BR>
<BR>&nbsp;&nbsp;&nbsp;&nbsp;&nbsp;Ova lula koju gledaš jeste Ptehinčala Huhu Canunpa - Lula od Bizonove Potkolenične Kosti. Ona je u mojoj porodici iz plemena Itazipčo naroda Siju već petnaest generacija. Ove crvene stvari što vise sa lule su orlova pera; ovo su ptičje kože i mali skalpovi. Vidim tvoju reakciju. Da, možda su to skalpovi dece Wasicuna, ali ja pretpostavljam da su to naprosto skalpovi muškaraca Ponija. Poniji su uvek imali male glave zato što su imali majušni mozak.
<BR>&nbsp;&nbsp;&nbsp;&nbsp;&nbsp;Kaže se da čuvari lula uvek žive gotovo stotinu godina, a ti znaš da sam ja rođen pre nego što je otpočeo ovaj vek.
<BR>&nbsp;&nbsp;&nbsp;&nbsp;&nbsp;Ova druga lula je naša sveta plemenska lula. Vidiš crvenu glavu lule? Ona je napravljena od kamena za lulu koji potiče iz samo jednog kamenoloma, na jednom jedinom mestu u svetu. U tom kamenu je krv bizona. Ali ona za naš narod nije sveta zbog krvi bizona.
<BR>&nbsp;&nbsp;&nbsp;&nbsp;&nbsp;Kamen za lulu je meso naroda Siju. To nisam rekao kao ono što vi zovete metaforom. Crveni kamen u glavi ove lule jeste meso naroda Siju.
<BR>&nbsp;&nbsp;&nbsp;&nbsp;&nbsp;Pre gotovo osamdeset pet godina ušao sam u svoju prvu katoličku crkvu - u malu kapelu misije u ravnici, nestala je posle Velike Krize - i sećam se svog prvog šoka kada sam čuo kako nam sveštenik objašnjava zamisao o Euharistiji. "Ovo je Hristovo telo", rekao nam je preko preobraćenog BrulQ Sijua koji nam je preveo njegove reči. "Ovo je njegovo meso, kojim se pričešćujemo."
<BR>&nbsp;&nbsp;&nbsp;&nbsp;&nbsp;Sećam se šoka moje porodice kada smo te noći raspravljali o tome u svom šatoru. Znali smo da su Wasicuni pohlepni - sama reč za bele ljude znači 'debeli grabljivci' - ali nismo znali da su kanibali. Nismo znali da jedu krv i meso svog Boga.
<BR>&nbsp;&nbsp;&nbsp;&nbsp;&nbsp;Ali, onda je progovorio moj Tunkashila. Moj deda bio je veoma star i veoma mudar, bio je i wičasa wakan i waayatan, a neki kažu da je osim što je bio vidar i vidovnjak ujedno bio i wapiya, čarobnjak. Sećam se da je imao dugi bledi beleg na skalpu i čelu još od rođenja, gotovo kao ožiljak, i da je taj beleg bio deo njegove wakan, njegove svete moći. Kada je on govorio, mi smo slušali. Te noći, ja sam slušao.
<BR>&nbsp;&nbsp;&nbsp;&nbsp;&nbsp;"Ta stvar koju je Wasicun sveštenik rekao nije toliko loša", rekao je moj Tunkashila. "Možda se meso njihovog Boga pretvara u hleb onako kako se meso našeg naroda pretvara u kamen za lulu. Možda se krv njihovog Boga pretvara u vino onako kako krv našeg naroda teče u nas kroz plemensku lulu i Ptehinčala Huhu Canunpa. Te stvari nisu loše. To nije kanibalizam kao u pričama moje babe o Kangi Wicasha, o Vranama. Nećemo suditi o tome."
<BR>&nbsp;&nbsp;&nbsp;&nbsp;&nbsp;I te noći starci su klimnuli glavama i pljunuli, a ja sam učinio kao oni.
<BR>&nbsp;&nbsp;&nbsp;&nbsp;&nbsp;Ali ja sada držim te lule pred tobom i kažem ti da, kada dodirujem ove kamene glave, dodirujem meso svog naroda. Kada pušim ovu plemensku lulu, mešam svoju krv sa krvlju svih Sijua koji su došli pre mene.
<BR>&nbsp;&nbsp;&nbsp;&nbsp;&nbsp;A ima još nešto. Pušiću ovu lulu dok budem kazivao ovu priču. Jer tačno je da ću, budem li slagao dok pušim ovu lulu, umreti. Misli na to dok ti ja ovu priču kazujem.
<BR>&nbsp;&nbsp;&nbsp;&nbsp;&nbsp;A sad me slušaj. Ne govori. Ne postavljaj pitanja. Samo slušaj.
<BR>
<BR>&nbsp;&nbsp;&nbsp;&nbsp;&nbsp;Najpre, moram ti reći zbog čega kazujem ovu priču posle tolikih godina u kojima je nisam kazivao.
<BR>&nbsp;&nbsp;&nbsp;&nbsp;&nbsp;Prošlog meseca, moj unuk - ne onaj unuk u zatvoru u Rapid Sitiju, već sin kćerke moje mrtve treće žene - pozvao me je u svoju prikolicu tamo blizu Dedvuda da pogledam jedan film na video traci. Bio je to veliki događaj. Nekoliko njegovih kćeri, njegova polusestra i petoro mojih drugih srodnika bili su tamo. Svi su oni želeli da vide kako će njihov stari Tunkashila reagovati na taj film. Kao da su hteli da mi daju veliki poklon zbog toga što sam još živ umesto da sam mrtav.
<BR>&nbsp;&nbsp;&nbsp;&nbsp;&nbsp;Film koji smo gledali te noći zvao se Igra sa vukovima. Pojavio se pre izvesnog vremena i u Rapid Sitiju je održana velika premijera na koju se mnogo ljudi odvezlo iz rezervata, ali ja sam tada bio u bolnici zbog upale pluća i propustio sam celu gužvu. Zato je moj unuk Leonard Slatka Voda priredio tu žurku sa Igra sa vukovima da ja ne bih umro, a da ne vidim tu predivnu stvar učinjenu za naš narod.
<BR>&nbsp;&nbsp;&nbsp;&nbsp;&nbsp;Pa, ja sam otišao na pola trake. Leonard i ostali pomislili su da sam prosto izašao da se pomokrim u grmlju - što i dalje više volim od poljskih klozeta i zatvorenih toaleta - ali ja sam u stvari krenuo peške svojoj kući, udaljenoj nekih četrdeset milja.
<BR>&nbsp;&nbsp;&nbsp;&nbsp;&nbsp;Od filma sam hteo da povratim. I jesam povratio, mada je to možda bilo zbog kvarnih buritosa koje je Leonard poslužio pre nego što je pustio traku.
<BR>&nbsp;&nbsp;&nbsp;&nbsp;&nbsp;Moji unuci mislili su da je mnogo velika stvar što je veliki deo dijaloga u filmu zaista na jeziku Lakota, iako je to, kada sam čuo kako govore, bilo strašno - upravo onako kao što engleski izgleda glupo kada neko iz strane zemlje upamti reči ne znajući za njihovo značenje niti shvatajući kada koji slog da naglasi. Podsetilo me je to na Belu Lugošija koji govori engleski naučen napamet u starom filmu Drakula. Samo, Lugoši je i trebalo da bude stranac; ovi ljudi trebalo je da budu Lakote koje govore svoj maternji jezik!
<BR>&nbsp;&nbsp;&nbsp;&nbsp;&nbsp;Ali, nije me idiotluk jezika naterao da odem. Naterao me je prezir.
<BR>&nbsp;&nbsp;&nbsp;&nbsp;&nbsp;Pošto sam se ispovraćao, plakao sam te večeri tokom svog dugog hoda pre nego što su Leonard i ostali shvatili da sam krenuo kući, pa su pošli svojim kamionetima da me pronađu. Plakao sam zato što su moji rođeni potomci mislili da takav film pokazuje naš narod onakav kakav je bio. Mislim da je svako ko je mogao da napravi takav film lasica i da je film trebalo da se zove Igra sa lasicama. Filmska zvezda koja ga je napravila, režirala i igrala glavnu ulogu u njemu jeste lasica. Mislim da je u filmu glumio sporo, glupo, kao lasica i da bi ga, umesto da mu se ulaguju, daju mu dom, dobro ime kao što je Igra Sa Vukovima i ženu, makar ona bila i zarobljena Wasicun žena, moji preci ignorisali. Ili bi mu, ako bi nastavio da se muva unaokolo, otfikarili muda.
<BR>&nbsp;&nbsp;&nbsp;&nbsp;&nbsp;Ne, ono što me je nateralo da povraćam, a zatim da plačem, bilo je to što moj rođeni narod nije mogao da vidi prezir u filmu. To je prezir kakav samo potpuni pobednik može da pokaže prema potpuno pobeđenom.
<BR>&nbsp;&nbsp;&nbsp;&nbsp;&nbsp;Isprva su se Wasicuni plašili Ravničarskih Indijanaca. Zavisili su od naše milosti u najranijim danima našeg kontakta. A onda, kako se broj Wasicuna povećavao, i kako je njihov strah dobijao ravnotežu u njihovoj pohlepi za našom zemljom, mrzeli su nas. Ali, to je bar bila mržnja ojačana poštovanjem.
<BR>&nbsp;&nbsp;&nbsp;&nbsp;&nbsp;Nasmešeni, miroljubivi, ekološki savršeni idioti koje sam video predstavljene kao Lakota Sijui u ovom abortusu od filma mogli su da postoje samo u glavi plavokosog Wasicuna, kalifornijskog serfera, poput onoga koji je napravio taj film. Film je bio snishodljiv. Bio je ispunjen prezirom koji ne može da potekne ni iz kakvog straha ni iz poštovanja prema narodu koji bi sa zadovoljstvom otfikario muda tvojim precima. Bila je to snishodljiva arogancija nekoga ko može da ponudi sažaljenje zato što to ništa ne košta.
<BR>&nbsp;&nbsp;&nbsp;&nbsp;&nbsp;Dok sam hodao kući te noći, prisetio sam se jedne igre koju sam igrao kao dete. Zvala se isto kicicastakapi i sastojala se od toga da sažvaćeš bobice ružinog grma, ispljuneš koštice u šake, a onda ih baciš nekome u lice. Sa košticama je obično išlo i dosta pljuvačke.
<BR>&nbsp;&nbsp;&nbsp;&nbsp;&nbsp;Ovaj film bio je Wasicun isto kicicastakapi. Obična pljuvačka i voćne koštice bačene u lice. Tu nije bilo ničeg stvarnog, ničeg suštinskog.
<BR>&nbsp;&nbsp;&nbsp;&nbsp;&nbsp;I zato ponovo - slušaj. U ovoj priči nema glupih, iscerenih, plavokosih Wasicun serferskih heroja; svi likovi su Ikče Wičaša - što se izgovara Ik-če Vi-ča-ša <EM>U originalnom tekstu, reči na jeziku Lakota transkribovane su sa pojedinim latiničnim slovima koja se inače koriste i u našem pismu - prevashodno 'č' i 'š'; otud ovo, naizgled, ponavljanje. (Prev.)</EM> - prirodna, slobodna ljudska bića, ljudi koje vi zovete Sijui.
<BR>&nbsp;&nbsp;&nbsp;&nbsp;&nbsp;Ali, svejedno slušaj.
<BR>&nbsp;&nbsp;&nbsp;&nbsp;&nbsp;Bio jednom davno jedan dečak rođen u našem plemenu i ime mu je bilo Hoka Ušte, što znači Ćopavi Jazavac. Dobio je to ime zato što je u noći kada je dečak rođen jedan jazavac doćopao u logor i ostavio balegu ispred tipija gde je majka Ćopavog Jazavca počela da se rve sa motkom za porođaj.
<BR>&nbsp;&nbsp;&nbsp;&nbsp;&nbsp;Sad moraš da shvatiš da je jazavac životinja za koju se smatra da je veoma wakan, sveta... ispunjena tajanstvenom silom. Jazavčev polni organ, njegov penis, koristio se kao šilo za šivenje, što je pomalo ironično imajući u vidu probleme koje će Hoka Ušte, kad malo odraste, imati zbog sopstvenog polnog organa. Takođe, jazavac je moćna životinja, naročito kada jednom uđe u svoju rupu. Kad se jednom nađe u rupi, ni tri muškarca ne mogu ga izvući iz nje. Meni je deda ispričao kako su se tri mlada muškarca iz našeg plemena vraćala u svoj zimski logor blizu Mini Sose, Blatnjave Vode, koju Wasicuni zovu Misuri, blizu mesta gde će jednog dana biti Agencija Pegavi Rep i Rezervat Pajn Ridž, kada su ugledali jazavca koji je bežao ka svojoj rupi. Mladi ratnik zvani Pegavi Rep, kasnije poznat kao Slomljena Ruka, dao se u poteru zato što je upravo trampio jednog bratovljevog ponija za ganc-novo Wasicun uže i želeo je da ga isproba. Pegavi Rep je namaknuo uže jazavcu neposredno pre nego što je ovaj uskočio u rupu. Oba druga Pegavog Repa pomogla su mu da vuče, ali jazavac je samo išao sve dublje i dublje, slomivši Pegavom Repu ruku na tri mesta i iščašivši mu rame. Nekako, za vreme borbe, Wasicun uže uplelo se među konje trojice ratnika, i mada su Pegavi Rep i njegovi drugovi uspeli da puste uže, sva tri konja bila su uvučena u jazavčevu rupu. Na svoj užas, ratnici su mogli da čuju vrisku konja još sat ili duže dok je jazavac na smenu grizao njuške svakog od konja, mrvivši ih silinom svojih vilica.
<BR>&nbsp;&nbsp;&nbsp;&nbsp;&nbsp;Tog dana Pegavi Rep izgubio je svoje ime, jer su ga zanavek posle toga znali kao Slomljenu Ruku - zato što je na jeziku Lakota ime Izgubio Uže I Konje Zbog Jazavca predugo za izgovor - ali niko u plemenu nije nikada zaboravio da je Pegavi Rep izgubio te konje i svoje novo uže. To je istina, i ja ti je kazujem samo zato što treba da znaš zbog čega poštujemo i wakan moć i životinjsku moć jazavca.
<BR>&nbsp;&nbsp;&nbsp;&nbsp;&nbsp;Postoji još jedna zanimljiva činjenica vezana za njega. Ako rasečeš i otvoriš mrtvog jazavca i pogledaš svoj odraz u lokvi krvi te životinje, videćeš kako ćeš izgledati u trenutku svoje smrti. Jedan moj drug pokušao je to kada je bio dečak i ugledao je samo svoj dečački odraz. Rekao je da magija nije delovala, ali manje od mesec dana kasnije jedan konj ga je ritnuo u glavu i on je istog dana umro. Ja nikada nisam želeo da pogledam svoj odraz u lokvi jazavčeve krvi, ali da sam to učinio tada, ugledao bih staro lice koje ti sada vidiš pred sobom i mogao bih da postanem hrabar ratnik, astronaut ili tako nešto - znajući da neću umreti sve do duboke starosti - umesto plašljivi wičaša wakan koji sam odabrao da postanem.
<BR>&nbsp;&nbsp;&nbsp;&nbsp;&nbsp;U svakom slučaju, Hoka Ušte - Ćopavi Jazavac - imao je od rođenja moćno ime, ali činilo se da dečak nije ništa posebno. Rastao je kao običan dečak i nije pokazivao nikakve naročite sposobnosti. Bio je, kao i većina dečaka, takoja, maženi unuk, i mnogo se više zanimao za igranje nego za obavljanje ono malo poslova koje se zahtevalo od naših dečaka u danima pre škola i rezervata. Njegove omiljene igre bile su mato kiciyapi na proleće, kada su se dečaci gađali oštrim vlatima trave sve dok nekom ne bi potekla krv, pte-hes-te zimi, kada se motka sa perjem klizala po ledu, i ekipna igra Hvataj-ih-za-kosu-i-šutiraj u leto. Ne, Hoka Ušte nije pokazivao nikakve naročite moći niti sposobnosti kada je bio dečak.
<BR>&nbsp;&nbsp;&nbsp;&nbsp;&nbsp;Moraš da upamtiš da se sve ono što ti sada pričam dogodilo u zlatnim danima pošto nam je Žena Bizon dala svetu lulu i pošto nam je Wakan Tanka podario konja, ali pre nego što su Wasicuni počeli da brojem nadmašuju bizone na ravnicama koje su bile naš dom.
<BR>&nbsp;&nbsp;&nbsp;&nbsp;&nbsp;Bilo je to pre Pehin Hanska kasota - pre Satiranja Duge Kose na Masnoj Travi, što će reći, Kasterove pogibije kod Litl Big Horna, 1876.
<BR>&nbsp;&nbsp;&nbsp;&nbsp;&nbsp;Bilo je to pre strašnog Sporazuma iz Fort Laramija od 1868, po kojem je postalo nezakonito za Ikče Wičaša - prirodno slobodnog čoveka - da i dalje bude slobodan. Što će reći, pre godine kada su nam Wasicuni rekli da moramo da živimo u rezervatu.
<BR>&nbsp;&nbsp;&nbsp;&nbsp;&nbsp;Bila je to, mislim, Godina Kada Su Doveli Zarobljenike, ili 1843. po vremenu Wasicuna. Znam to zato što je Hoka Ušteov otac bio starac od četrdeset četiri godine kada je dečak rođen. Hoka Ušteov otac imao je ime Spava Kraj Potoka i rođen je u godini Kada Su Mnoge Trudne Žene Pomrle, što odgovara vašoj godini 1799. Još više zaprepašćuje pozno doba Hoka Ušteove majke, Žene Tri Oblaka, u vreme njegovog rođenja: govorilo se da je ona bila rođena ili u godini Kada Su Upleli Konjima Grivu, 1804, ili u godini Kada Su Isprepleli Konjima Repove, 1805, i ona je, kada je dečak rođen, bila babuskera od trideset osam ili trideset devet zima.
<BR>&nbsp;&nbsp;&nbsp;&nbsp;&nbsp;Hoka Ušte im je bio jedino dete. Oba roditelja, kako su mi rekli, smatrala su da će dete koje im je podareno tako kasno biti veoma važno, ali nijedno od njih nije doživelo da vidi svoje dete dovoljno staro da govori. Žena Tri Oblaka napustila je svoj tipi u mećavi kako bi donela vode iste one zime, godine Kada Su Doveli Zarobljenike, i pronađena je sasvim smrznuta. Spava Kraj Potoka, uprkos svom poznom dobu, otišao je iz logora sledećeg leta hvaleći se da će pobiti Ponije i nikada ga više niko nije video.
<BR>&nbsp;&nbsp;&nbsp;&nbsp;&nbsp;Hoka Uštea su podigli deda i baba i sve žene u selu, pa je tako postao razmaženi takoja kojeg sam ti ranije opisao.
<BR>&nbsp;&nbsp;&nbsp;&nbsp;&nbsp;Ali, u neku ruku, svi su Ikče Wičaša bili takoja u tim danima. Time hoću da kažem da su dani bili bogati i lagodni, prošlost je postojala samo u pričama, a budućnost samo u snovima, i uprkos bolu, strahu, teškoćama i smrti, život je bio ispunjen i jednostavan. Nisu postojale granice za lutanja Ikče Wičaša i mi smo zaista živeli u maka sitomni - čitavom svetu, vasioni.
<BR>&nbsp;&nbsp;&nbsp;&nbsp;&nbsp;Ali, ovo je samo podloga za priču. Sama priča počinje kada je Hoka Ušte ušao u svoje sedamnaesto leto i započeo svoju hanblečeya, potragu za vizijom koja će zauvek izmeniti i njega i njegov narod.
<BR>
<BR>&nbsp;&nbsp;&nbsp;&nbsp;&nbsp;Sad zaustavi traku i zapiši ovo. Reč koju čuješ jeste 'hanblacheia', ali ja hoću i da je vidiš. HAN BLE ČE YA. Važno je poznavati reč.
<BR>&nbsp;&nbsp;&nbsp;&nbsp;&nbsp;'Ime je instrument učenja i razlikovanja karaktera'. Da li znaš koji je mudri wičaša wakan to rekao?
<BR>&nbsp;&nbsp;&nbsp;&nbsp;&nbsp;Ne, nije Crni Los. Zvao se Sokrat. A sad zapiši tu reč. Hanblečeya. Dobro. Sad opet slušaj.
<BR>
<BR>&nbsp;&nbsp;&nbsp;&nbsp;&nbsp;U vreme kada je Hoka Ušte navršio sedamnaest leta, neki od starijih muškaraca u plemenu želeli su da mu promene ime u 'Šatorska Motka', zato što se činilo da mu stvar za pravljenje dece stalno stoji kruta i duga, kao motke od borovine koje skupljamo i koristimo za tipije. Hoka Uštea je zbog toga bilo sramota, ali on je bio strastven dečak. Za razliku od drugih mladih muškaraca koji su voleli da jašu, rvaju se i planiraju krađu ponija od Ponija ili Vrana, Hoka Ušte radije je ostajao u logoru i gledao mlade devojke. Imao je sreće što ga nisu prozvali Zaseda za Devojke.
<BR>&nbsp;&nbsp;&nbsp;&nbsp;&nbsp;Sad moram da ti kažem da u jednom malom logoru kao što je onaj gde je rastao Hoka Ušte, nikada nije bilo mnogo winčinčalasa - privlačnih devojaka koje bi momcima osvojile srce. Postojala je, međutim, jedna takva winčinčalas, i njeno ime je bilo Ustrčalo Tele. Petnaest godina stara, slatkog lica i duge crne kose koju je stalno mazala mašću da bi bila sjajna, Ustrčalo Tele bila bi prava premija za svakog gordog ratnika, a kamoli za golobradog klinca poput Ćopavog Jazavca. Ali Hoka Ušteovo oko najveći deo vremena bilo je na Ustrčalom Teletu.
<BR>&nbsp;&nbsp;&nbsp;&nbsp;&nbsp;Sad moram da ti kažem još dve stvari o zabavljanju i seksu u mom narodu u vremenima pre rezervata. Kao prvo, mi smo po tom pitanju vrlo stidljivi. Imamo čak i reč za tu stidljivost - wistelkiya - što ujedno znači i snebivljivost zbog tog čina kao i strah od incesta. Ta poslednja stvar je ono zbog čega se unervozimo. Vidiš, naša plemena nikada nisu bila velika, a logori su nam bili još manji, i naši preci uvideli su rezultat preteranog međusobnog ukrštanja. Otud svi ti tabui u vezi venčavanja bliskih srodnika. Otud naša wistelkiya u vezi sa čitavom tom temom.
<BR>&nbsp;&nbsp;&nbsp;&nbsp;&nbsp;Kao drugo, sada je teško da ti objasnim kako je malo privatnosti onda postojalo. Porodice su spavale skupa u zajedničkim tipijima, tako da su deca rasla uz zvuke i prizore oca i majke koji to rade kao psi u ćošku, ili kopuliraju pod odećom, ali smatralo se lošim vaspitanjem da se viri, a još gorim da se to tako otvoreno čini pred decom. Hoka Ušte, kojeg su odgajale dve babe, verovatno nikada nije video zverku sa dvoja leđa. Niti je ikada u životu bio sam sa devojkom. Mladi Ikče Wičaša mahom su se držali zasebno, dečaci sa dečacima, devojčice sa devojčicama; ako se izuzme zajednički poduhvat preseljenja logora ili potrage za drvetom za potpalu ili balegom bizona, polovi su bili razdvojeni.
<BR>&nbsp;&nbsp;&nbsp;&nbsp;&nbsp;I tako je Hoka Ušte učinio koliko je mogao da se približi Ustrčalom Teletu, što će reći, uglavnom je visio oko potoka kao lovac koji vreba prepredenu lovinu. Ranije ili kasnije, shvatio je, svaka žena iz sela silazila je do rečice da napuni mešinu za vodu. Hoka Ušte se zato krio iza grmlja blizu rečice i čekao od osvita do sutona da Ustrčalo Tele dođe da napuni svoju mešinu. Ponekad je Ustrčalo Tele dolazila sa svojom žestokom majkom, Glasnom Ženom, i Ćopavi Jazavac samo je čekao iza svoje juke, topole ili žbuna kleke, češao se po nozi i izgledao glupo. A čak i kada je Ustrčalo Tele odlazila sama na rečicu, jedino što je mogao da uradi bilo je da iskoči i isceri joj se. Ponekad mu je Ustrčalo Tele uzvraćala osmehom, ali se, opet, u drugim prilikama na njega ne bi ni obazrela, nastavljajući da samo puni mešinu za vodu. Tada je Hoka Ušte ostajao da se češe po nozi i ponovo izgleda glupo.
<BR>&nbsp;&nbsp;&nbsp;&nbsp;&nbsp;Hoka Ušteu je najzad dosadilo da visi oko rečice i da izgleda glupo, pa je rešio da se ušunja u tipi.
<BR>&nbsp;&nbsp;&nbsp;&nbsp;&nbsp;E sad, ušunjavanje u kuću devojke možda jednom Wasicunu izgleda kao prilično direktno rešenje, ali za to je Hoka Ušteu trebala gotova sva hrabrost koju je imao. Otac Ustrčalog Teleta nosio je ime Uspravni Šuplji Rog i bio je čuven po zloj naravi. Većina ljudi pretpostavljala je da je ta zla narav rezultat života sa Glasnom Ženom, ali narav mu je svejedno bila legendarna. Hoka Ušteov najgori strah, međutim, bio je da će ušunjavanje u tipi probuditi samu Glasnu Ženu, koja će to ispričati ostalim ženama u selu. Majke Sijua ne trpe tek tako zlostavljanje svojih kćeri. Da je Hoka Ušte bio ratnik koji živi sam, takvo otkriće moglo bi značiti da će mu žene zapaliti tipi dok on u njemu spava. Ili mu možda obogaljiti konja. Pošto je Hoka Ušte još živeo sa dedom i babom i nije imao konja, drhtao je od pomisli šta bi Glasna Žena i njene prijateljice mogle da učine.
<BR>&nbsp;&nbsp;&nbsp;&nbsp;&nbsp;Ali, njegova strast prema winčinčalas bila je snažnija od straha.
<BR>&nbsp;&nbsp;&nbsp;&nbsp;&nbsp;Jedne noći bez mesečine, u Mesecu Kad Se Patke Vraćaju - što će reći u aprilu - Hoka Ušte je ispuzao iz dedinog tipija i zaokružio oko logora, postaravši se da ne prilazi mestu gde su se čuvali konji, sve dok nije došao do mesta gde je stajao tipi Uspravnog Šupljeg Roga. Na svu sreću, tipi njegove dragane bio je na rubu logora, tako da Ćopavi Jazavac nije morao da iznalazi način da izbegne sve one pse koji bi zalajali na njega da je puzao posred logora... jer, iako je svakog psa znao po imenu, a i oni su znali njega, psi su noću nervozni i laki na lavežu kada neko među šatorima puže poput lasice.
<BR>&nbsp;&nbsp;&nbsp;&nbsp;&nbsp;Hoka Ušte je slušao priče svog dede i drugih ratnika o tome kako su se oni ušunjavali u logore Ponija ili Šošona da bi pobili svoje neprijatelje, pa je upotrebio te veštine sada, da se prikrade tipiju Ustrčalog Teleta, da skloni krilo sa koca na zadnjem delu tipija, i da zavuče glavu ispod zida šatora od bizonove kože.
<BR>&nbsp;&nbsp;&nbsp;&nbsp;&nbsp;Vazduh je napolju bio oštar i zimski; unutra je, međutim, vladala uobičajena gustina dima logorske vatre, izdisanja usnulih i domaćeg zadaha odeće za spavanje koja dugo nije bila provetravana. Glasna Žena nije bila među najurednijim i najvrednijim ženama. Kako su ga naučile priče ratnika, Hoka Ušte je zavukao glavu ispod zida tipija i nije disao niti mrdao sve dok nije video gde se sve nalaze usnule prilike unutra. Smesta je pronašao Uspravnog Šupljeg Roga, zahvaljujući zvuku njegovog glasnog hrkanja; Glasna Žena je govorila i zvocala čak i u snu, i svaki put kada bi njen kreštavi glas ispunio tamu, Hoka Ušte bi zadrhtao od pomisli da je probudi. Ustrčalo Tele spavala je tiho, i kada su se oči Ćopavog Jazavca navikle na mrak, mogao je da joj vidi bleda ramena i tamnu kosu kako blago odsijavaju na slaboj svetlosti zvezda što je dopirala kroz otvor za dim.
<BR>&nbsp;&nbsp;&nbsp;&nbsp;&nbsp;Hoka Ušte je izdahnuo i udahnuo neposredno pre nego što se obeznanio. Hrkanje i govor u snu nastavljali su se. Glasna Žena profrktala je nešto posprdno na svoje ljude sna, a onda se okrenula, uz snažno cimanje odeće, i priljubila lice uz zid tipija na suprotnoj strani od Hoka Uštea. On je to shvatio kao dobrodošlicu i uvukao se u tipi, kliznuvši mršavom zadnjicom ispod teškog bizonskog platna, što je tiše mogao. Ponovo zadržavši vazduh, Hoka Ušte je prepuzao četiri ili pet stopa do strane gde je bila Ustrčalo Tele. Video je da ispod odeće za spavanje ne nosi ništa osim komotne džak-haljine, i oba ramena bila su joj gola. Srce mu je tako glasno tuklo da je bio siguran da će probuditi čitav logor. Pružio je ruku da je dodirne, kada hrkanje Uspravnog Šupljeg Roga kao da zastade, čovek frknu, i uspravi se u sedeći položaj u svojoj odeći.
<BR>&nbsp;&nbsp;&nbsp;&nbsp;&nbsp;Hoka Ušte se ukoči u savršenu nepomičnost i pokuša da se pretvori u hrpu odeće od bizonove kože. Srce mu je toliko tuklo, da su ga grudi zabolele.
<BR>&nbsp;&nbsp;&nbsp;&nbsp;&nbsp;Uspravni Šuplji Rog ustade u mraku, šutnu svoju odeću u stranu, otvori krilo tipija i stupi napolje. Hoka Ušte je mogao da čuje kako čovek tamo napolju pravi vodu. Dečaku je to zvučalo kao pišanje bizona. Trenutak kasnije, otac Ustrčalog Teleta stupi natrag u šator i navuče odeću na sebe. Hoka Ušte je bio najviše dva metra od njega, ali glava mu je bila spuštena, noge savijene naviše, šake zavučene ispod tako da ne hvataju svetlost zvezda, i on se molio Wakan Tanki da stariji ratnik ne oseti da je u šatoru jedno telo viška i da ga ne raspori kao jelena pre nego što se potrudi da sazna ko je uljez.
<BR>&nbsp;&nbsp;&nbsp;&nbsp;&nbsp;Uspravni Šuplji Rog ponovo zahrka.
<BR>&nbsp;&nbsp;&nbsp;&nbsp;&nbsp;Hoka Ušte pusti da prođe nekoliko minuta pre nego što se usudio da ponovo mrdne. Kao da oseća njegovu žudnju, Ustrčalo Tele okrenula se ka njemu i nogom odbacila sa sebe i poslednje ostatke kože za spavanje. Dah joj je bio sladak i brz kraj Hoka Ušteovog obraza i on se nagnu bliže i pomisli: Budna je! Želi mi dobrodošlicu.
<BR>&nbsp;&nbsp;&nbsp;&nbsp;&nbsp;On obliznu iznenada suve usne i podiže levu ruku do njene noge; druga ruka bila mu je podignuta da joj stisne usta na prvi znak vriska. Hoka Ušte dodirnu butinu svoje dragane. Koža joj je tamo bila mekša nego što je mogao da zamisli, mišić tananiji nego što je ikada sanjao. Ustrčalo Tele sanjivo uzdahnu, ali ne vrisnu. Hoka Ušte se gotovo onesvesti od naleta strasti i neposredne opasnosti koji ga je prožeo. On pomeri ruku naviše, opipavajući unutrašnju oblinu tog snažnog butnog mišića, dok je njena laka haljina klizila naviše sa napredovanjemi njegovog ručnog zgloba i šake. Zastao je tek kada su mu prsti bili samo nekoliko santimetara od međunožja Ustrčalog Teleta. Čitavo Hoka Ušteovo telo treslo se od uzbuđenja; samo mu je šaka bila mirna i nepomična, a prsti kruti kao njegova uzdignuta stvar za pravljenje dece.
<BR>&nbsp;&nbsp;&nbsp;&nbsp;&nbsp;Najzad, Hoka Ušte više nije mogao da čeka. Kliznuo je prstima bliže izvoru sve te topline, siguran da Ustrčalo Tele mora da se probudi ako spava, ili da vikne ako je već budna. Ali, ona se nije ni probudila ni viknula, već samo tiho promrmljala nešto sanjivim glasom suviše nejasnim da bi mogao da se simulira.
<BR>&nbsp;&nbsp;&nbsp;&nbsp;&nbsp;Hoka Ušte je zaboravio da diše. Prvi put u životu dodirivao je ženinu winya± shan. Od uzbuđenja umalo nije viknuo, ali zagrizao je zubima donju usnu toliko jako da mu je pošla krv. Sada mu je sva pažnja bila usmerena na vrhove prstiju dok su oni istraživali taj novi fenomen.
<BR>&nbsp;&nbsp;&nbsp;&nbsp;&nbsp;Hoka Ušte je bio iznenađen kada je ustanovio da devičanske dlačice Ustrčalog Teleta tamo nisu meke i ukovrdžane kao što je zamišljao, već duge, gotovo upletene kao njene kike. On kliznu rukom duž obline njenog međunožja i iznenađujuće grube dlake tamo i shvati da se ova proteže preko nižeg dela njene butine i da jeste upletena. To ga iznenadi i uzbudi gotovo neizdrživo, sve dok mu ne sinu jedna hladna pomisao i prekinu uzbuđenje neposredno pre nego što ga je nateralo da eksplodira.
<BR>&nbsp;&nbsp;&nbsp;&nbsp;&nbsp;Uz ubod sumnje od kojeg mu inače drhtavi prsti zadrhtaše još više, Hoka Ušte podiže ruku sa međunožja winčinčalas do njenog struka ispod komotne haljine.
<BR>&nbsp;&nbsp;&nbsp;&nbsp;&nbsp;Devičanska dlaka bila je i tamo, omotana oko devojčinog struka kao pojas.
<BR>&nbsp;&nbsp;&nbsp;&nbsp;&nbsp;Hoka Ušte smesta shvati da je prevaren. Ruka mu krenu naniže, pronađe pletenicu koja se pružala između devojčinih sada stisnutih nogu i zapipa po dugim dlakama dok je pletenica izlazila ispod haljine, ispod ruba njene odeće za spavanje, pa preko poda tipija. Hoka Ušte je ležao na njoj. On se napola okrenu i opipa uže od dlaka koje se pružalo preko prostora za spavanje. Pravo do Glasne Žene.
<BR>&nbsp;&nbsp;&nbsp;&nbsp;&nbsp;Majka Ustrčalog Teleta ga je nadmudrila. Izvela je stari majčinski trik kod Ikče Wičaša i zavezala konopac sačinjen od konjske dlake oko kćerkinog struka i proturila ga između kćerkinih nogu. Kraj je verovatno bio vezan za članak Glasne Žene. Hoka Ušte povuče svoju drhtavu ruku, znajući da i najmanji pritisak na pletenicu od konjske dlake može da probudi staricu koja je tamo ležala sada sumnjivo tiha. Možda je već bila budna i stezala svoj nož za guljenje.
<BR>&nbsp;&nbsp;&nbsp;&nbsp;&nbsp;Hoka Ušte oseti poslednji trag topline Ustrčalog Teleta na prstima dok je uzmicao. Uklonio je, sa beskrajnom pažljivošću, svoju težinu sa upletenog užeta, otklizavši dalje od usnule devojke onako kako je nekada otklizao dalje od sklupčane zvečarke na velikoj steni gde je dremao.
<BR>&nbsp;&nbsp;&nbsp;&nbsp;&nbsp;Hoka Ušteu bila je potrebna čitava večnost da pređe preko malog prostora do otvora kroz koji je ušao, a čak dve večnosti da prikupi hrabrost, podigne krilo i ponovo klizne ispod njega. Buka i šuštanje zida tipija zvučali su kao grmljavina povrh stampeda bizona kada je to učinio. Čučnuo je napolju i pokušao da povrati dah, kada zalaja pas ispred susednog tipija i Hoka Ušte zaboravi na sve one veštine i zaždi ka rubu sela, kliznu niz obalu do rečice i sakri se iza jedne topole sačekavši gotovo zoru, kada je smeo da se odšunja natrag do dedinog tipija i ponovo uđe kao da je samo na trenutak izašao napolje da napravi vodu.
<BR>&nbsp;&nbsp;&nbsp;&nbsp;&nbsp;U međuvremenu, Hoka Ušteovo telo i um buktali su osujećenom strašću. Bila je to veoma duga noć.
<BR>
<BR>&nbsp;&nbsp;&nbsp;&nbsp;&nbsp;Rano sledećeg jutra, Hoka Ušteov deda, Tunkashila, Jastreb Dobrog Glasa, ušao je u tipi, ćušnuo dečaka mokasinom i probudio ga, pa onda rekao: "Ku-kuu! Probudi se. Spremi se. Idemo kod Uspravnog Šupljeg Roga."
<BR>&nbsp;&nbsp;&nbsp;&nbsp;&nbsp;E pa, možeš zamisliti koliko je Hoka Ušte bio preplašen. Bio je siguran da je otac Ustrčalog Teleta pronašao njegov trag ujutro i da je saznao za njegovo ušunjavanje u tipi. Koliko god se plašio od Uspravnog Šupljeg Roga, Hoka Ušte je ustanovio da se još više plaši Glasne Žene. Čitav logor zbijao je šale o tome kako je, zahvaljujući bodljikavom glasu njegove žene, bio bedan život Uspravnog Šupljeg Roga, i Hoka Ušte je sada zamislio kljun te kornjače prikačen za njegova leđa do kraja života. Dok je vukao noge kroz prašinu ka šatoru Ustrčalog Teleta, koračajući za svojim Tunkashilom, Hoka Ušte nije mogao da smisli kako da se izvuče iz te sramote izuzev samoubistvom ili izgonom.
<BR>&nbsp;&nbsp;&nbsp;&nbsp;&nbsp;Tipi Uspravnog Šupljeg Roga bio je počišćen, izuzev ceremonijalne odeće na kojoj su sedeli dva muškarca i jedan dečak obešenog nosa. Nije bilo ni traga Glasnoj Ženi, osim činija vrele pejuta sapa koju je ona očigledno skuvala i koju je Uspravni Šuplji Rog sada ponudio Jastrebu Dobrog Glasa i Ćopavom Jazavcu. Pejuta sapa bila je 'crni lek', gusto, gorko piće koje su Ikče Wičaša povremeno dobijali u trampi od Wasicuna. Mada je kafa bila jakog i gadnog ukusa, neki među Sijuima smatrali su da je ona wakan - slabija možda samo od mni waken, svete vode, viskija - a u tim danima pre nego što su Wasicuni preplavili ravnice kao vaši kožu bizona, pejuta sapa bila je zaista retka. Hoka Uštea je iznenadila takva darežljivost, ali je odmah pomislio da takva formalnost mora da prethodi strašnoj grdnji.
<BR>&nbsp;&nbsp;&nbsp;&nbsp;&nbsp;Formalnost je povećana pošto je pejuta sapa bila progutana, kada je Uspravni Šuplji Rog ispunio lulu kinnikkinnik-om i zapalio je. Hoka Ušte je ponovo bio iznenađen kada su i njega uključili u ritual za odrasle, i ponovo je zaključio da je to samo uvod za strašnu kaznu koja će mu se izreći. Od crne medicine i jakog duvana, u njegovoj umornoj glavi počelo je da se vrti. Zaključio je da je previše plašljiv i previše umoran da ode u doživotni izgon. Ubiće se.
<BR>&nbsp;&nbsp;&nbsp;&nbsp;&nbsp;"Hoka Ušte!" započe Uspravni Šuplji Rog glasom tako žestokim i odjekujućim da je dečak gotovo uzleteo sa svog ćebeta. "Mislim da ti poznaješ moju kćerku, Ustrčalo Tele?"
<BR>&nbsp;&nbsp;&nbsp;&nbsp;&nbsp;Ćopavi Jazavac je bio u stanju samo da kaže 'Ohan'. Da. Ostale reči umakle su mu iz glave. Nije imao nikakvih opravdanja.
<BR>&nbsp;&nbsp;&nbsp;&nbsp;&nbsp;"Washtay", reče Uspravni Šuplji Rog i povuče duboko dim iz lule, pa je pruži ponovo Jastrebu Dobrog Glasa. "To je dobro. Onda znaš zašto smo te tvoj Tunkashila i ja pozvali ovamo?"
<BR>&nbsp;&nbsp;&nbsp;&nbsp;&nbsp;Hoka Ušte je mogao samo da trepće. Uradiću to nožem za guljenje, mislio je. Oštriji je i otvara veliku venu brže i uz manje bola.
<BR>&nbsp;&nbsp;&nbsp;&nbsp;&nbsp;"Ustrčalo Tele postaje prestara da bude bez muža", progunđa Uspravni Šuplji Rog. "Vreme je da se uda i da svojoj majci i meni podari unučad. To sam ja rekao Jastrebu Dobrog Glasa mnogo puta. Složili smo se da bi ti bio dobar muž za moju kćerku."
<BR>&nbsp;&nbsp;&nbsp;&nbsp;&nbsp;Ovog puta Hoka Ušte nije bio u stanju ni da trepne.
<BR>&nbsp;&nbsp;&nbsp;&nbsp;&nbsp;Uspravni Šuplji Rog nastavi da zuri u dečaka. "A prošle noći sam te sanjao, Hoka Ušte."
<BR>&nbsp;&nbsp;&nbsp;&nbsp;&nbsp;Dečakove oči ostale su otvorene. Osećao je da nikada više neće moći da trepne.
<BR>&nbsp;&nbsp;&nbsp;&nbsp;&nbsp;"Sanjao sam da sam ušao u svoj šator jedne zimske večeri i da si ti bio tamo sa mojom kćerkom i dva unučeta. Jutros sam otišao kod Dobre Grmljavine i naš wičaša wakan veli da je taj san možda bio vizija. On veli da ja nisam waayatan, ali da je moj san možda bio wakinyanpi. On veli da je to dobra stvar."
<BR>&nbsp;&nbsp;&nbsp;&nbsp;&nbsp;Hoka Ušte uspeo je da pomeri glavu tako da pogleda svog dedu. Jastreb Dobrog Glasa vukao je dim iz lule. Oči su mu bile sužene u proreze. Hoka Ušte ponovo pogleda Upravnog Šupljeg Roga. Moj tast? On najednom zamisli Glasnu Ženu kao svoju taštu, koja sa njim živi u istom tipiju. Srećom,smatralo se tabuom među Ikče Wičaša da se obraća tašti ili da se njeno postojanje na bilo koji način direktno priznaje. Još jedan rezultat wistelkiya, straha od incesta, možda. Ali, u tom trenutku, dobrodošao tabu za Hoka Uštea.
<BR>&nbsp;&nbsp;&nbsp;&nbsp;&nbsp;"Pilmaya", reče Hoka Ušte, glasom tankim i drhtavim kao mladica vrbe usred letnje oluje. "Mnogo vam hvala." Shvatio je i sam koliko je to glupo zazvučalo.
<BR>&nbsp;&nbsp;&nbsp;&nbsp;&nbsp;Uspravni Šuplji Rog načini nestrpljivi pokret rukom. "Ne razumeš. Jastrebe Dobrog Glasa?"
<BR>&nbsp;&nbsp;&nbsp;&nbsp;&nbsp;Hoka Ušteov deda izduva oblak dima i pogleda svog takoju. "Uspravni Šuplji Rog i Glasna Žena spremni su za unuka", reče on polako. "Za bebu da je maze i razmaze i od nje naprave takoju poput tebe. Ustrčalo Tele je spremna za muža..." On zastade, kao da Hoka Ušte može da uvidi ono što je očigledno.
<BR>&nbsp;&nbsp;&nbsp;&nbsp;&nbsp;Hoka Ušte klimnu glavom, ne uvidevši ništa.
<BR>&nbsp;&nbsp;&nbsp;&nbsp;&nbsp;Jastreb Dobrog Glasa uzdahnu. "Ali ti nisi spreman da postaneš muž", reče on tiho Ćopavom Jazavcu.
<BR>&nbsp;&nbsp;&nbsp;&nbsp;&nbsp;Dečak pokuša da to shvati.
<BR>&nbsp;&nbsp;&nbsp;&nbsp;&nbsp;Jastreb Dobrog Glasa počeša se nestrpljivo po obrazu. "Nisi postao ni ratnik, ni lovac, ni mladi muškarac zainteresovan za poslove plemena. Nemaš ni ponije, ni krzna, ni orlova pera. Nikada nisi nikoga ubio, niti se nasmejao u lice protivnicima koji bi ti skinuli skalp."
<BR>&nbsp;&nbsp;&nbsp;&nbsp;&nbsp;Hoka Ušte obesi nos, ali Jastreb Dobrog Glasa brzo nastavi, kao da želi da ublaži sopstvene reči. "Znaš, Ćopavi Jazavče, da ne zahtevamo od svih svojih mladića da budu ratnici ili junaci. Znamo da će ono o čemu sanjaš i ono što ti je u srcu odrediti kakav ćeš čovek biti..." On spusti čvornovatu ruku dečaku na rame. "Znaš da poštujemo čak i one rođene da budu winkte..."
<BR>&nbsp;&nbsp;&nbsp;&nbsp;&nbsp;"Ja nisam winkte!" odbrusi Hoka Ušte, konačno podboden i razljućen. Winkte je bio muškarac koji se oblačio i ponašao kao žena. Šuškalo se da winkte imaju i muške i ženske organe. Iako su se winkte smatrale wakan i dobro su im plaćali za davanje deci tajnih imena moći, nijedan Lakota koji je držao do sebe nije želeo to da bude. "Ja nisam winkte", ponovi on, stegnutim glasom.
<BR>&nbsp;&nbsp;&nbsp;&nbsp;&nbsp;"Ne, ti nisi winkte", složi se Jastreb Dobrog Glasa. "Ali, šta jesi, unuče?"
<BR>&nbsp;&nbsp;&nbsp;&nbsp;&nbsp;Hoka Ušte odmahnu glavom. "Ne razumem tvoje pitanje, deda."
<BR>&nbsp;&nbsp;&nbsp;&nbsp;&nbsp;Mladićev Tunkashila lagano udahnu. "Nisi odlučio da se uključiš ni u jedno ratničko udruženje, niti da ideš u krađu ponija, niti da naučiš kako da postaneš snažan lovac koji će se brinuti za pleme... Da li si razmišljao o nekom zanimanju koje bi te učinilo pogodnim mužem za Ustrčalo Tele? To se mora rešiti, kako bi moj prijatelj i kola Uspravni Šuplji Rog kako valja odlučio o budučnosti svoje kćeri."
<BR>&nbsp;&nbsp;&nbsp;&nbsp;&nbsp;Hoka Ušte pogleda svog dedu i oca svoje dragane. Nikada ne beše čuo da su se zajedno zavetovali na kola; da su vezali kožne uzice oko ručnih zglobova kako bi postali tako veliki prijatelji da su u stvari bili jedna osoba. Hoka Ušte shvati da bi zločin koji je pokušao prošle noći bio direktan zločin protiv njegovog rođenog Tunkashile i on sklopi oči u zahvalnosti zbog pletenice od konjske dlake koju je Glasna Žena vezala oko kćerkinog struka.
<BR>&nbsp;&nbsp;&nbsp;&nbsp;&nbsp;"Pa?" podstaknu ga Uspravni Šuplji Rog.
<BR>&nbsp;&nbsp;&nbsp;&nbsp;&nbsp;Hoka Ušte shvati da oba muškarca čekaju odgovor koji će odlučiti o budućnosti njega i Ustrčalog Teleta. Um Ćopavog Jazavca bio je prazan.
<BR>&nbsp;&nbsp;&nbsp;&nbsp;&nbsp;Oba starija muškarca gledala su ga očima suznim od dima kinnikkinnik.
<BR>&nbsp;&nbsp;&nbsp;&nbsp;&nbsp;"Sanjao sam jedan san..." započe Hoka Ušte.
<BR>&nbsp;&nbsp;&nbsp;&nbsp;&nbsp;Oba muškarca malo se pognuše napred. Snovi su bili važni za Ikče Wičaša.
<BR>&nbsp;&nbsp;&nbsp;&nbsp;&nbsp;Hoka Ušte je i sam osećao vrtoglavicu, omamljenost od besane noći, strave, duvana i jake pejuta sapa. "Sanjao sam da sam pošao na hanblečeya i postao wičaša wakan", reče Hoka Ušte. Uprkos čvrstini svog glasa, dečak se umalo nije onesvestio od iznenađenja kada je čuo reči koje su mu izašle iz ustiju.
<BR>&nbsp;&nbsp;&nbsp;&nbsp;&nbsp;Glava Uspravnog Šupljeg Roga trže se u iznenađenju unazad i on pogleda upitno u Jastreba Dobrog Glasa. "Wičaša wakan", promrmlja on. "A Dobra Grmljavina je ostario i okrenuo se sebi, naročito pošto mu je žena umrla od groznice prošle zime. Hanblečeya, da bi se videlo da li je ovaj mladić pozvan da postane wičaša wakan." Uspravni Šuplji Rog progunđa nešto i dodade lulu Hoka Ušteu. "Washtay"
<BR>&nbsp;&nbsp;&nbsp;&nbsp;&nbsp;Jastreb Dobrog Glasa pogleda svog unuka kako puši, pa i sam posegnu za lulom. Izborano lice omekšalo mu je u nešto opasno, slično osmehu. "Washtay", složi se on. "To je dobro. Hecetu. Neka bude tako."
<BR>
<BR>&nbsp;&nbsp;&nbsp;&nbsp;&nbsp;Rano sledećeg jutra, dok je dah ponija još bio vidljiv u hladnom vazduhu, a lavež pasa zvučao gotovo bolno za uši, Hoka Ušte je odšipčio do tipija jedinog preživelog svetog čoveka u logoru, sa poklonom, duvanom kinnikkinnik u specijalnoj vrećici. Pošto je podelio dim poklona u finoj plemenskoj luli koju je wičaša wakan čuvao, Dobra Grmljavina konačno se okrenuo da pogleda dečaka. "Hiyupo, reci mi zašto si ovde."
<BR>&nbsp;&nbsp;&nbsp;&nbsp;&nbsp;Hoka Ušte je progutao knedlu i saopštio svetom čoveku svoj plan da krene na hanblečeya i vidi da li će i on biti pozvan da postane sveti čovek.
<BR>&nbsp;&nbsp;&nbsp;&nbsp;&nbsp;Dobra Grmljavina se začkiljio u njega. "To me iznenađuje, Hoka Ušte. Za svih sedamnaest leta, koliko te poznajem, nikada me nisi ništa pitao, niti dolazilo u moj tipi da se raspituješ za wakan stvari ili obraćao mnogo pažnje na rituale koje sam izvodio za tvog dedu. Odakle ti ta iznenadna inspiracija da kreneš na hanblečeya?"
<BR>&nbsp;&nbsp;&nbsp;&nbsp;&nbsp;Hoka Ušte je progutao knedlju pre nego što je rekao: "Zbog sna, Ate." Dečak je Dobru Grmljavinu iz poštovanja nazvao 'Oče'.
<BR>&nbsp;&nbsp;&nbsp;&nbsp;&nbsp;Wičaša wakan je prodorno pogledao mladića. "Zbog sna? Ispričaj mi svoj san."
<BR>&nbsp;&nbsp;&nbsp;&nbsp;&nbsp;Hoka Ušte ponovo proguta knedlu i spoji deliće različitih snova kako bi stvorio uverljivi san-viziju. Nije lagao. Ne sasvim. Lagati wičaša wakana dok pušiš iz plemenske lule značilo je zatražiti trenutnu smrt od Gromovnih Bića.
<BR>&nbsp;&nbsp;&nbsp;&nbsp;&nbsp;Kada je dečak završio, Dobra Grmljavina i dalje je čkiljio u njega. "Znači, sanjao si da si negde visoko, da je konj izišao iz oblaka, sišao i rekao ti da duhovi žele da razgovaraju s tobom? Je li to tvoj san, Hoka Ušte?"
<BR>&nbsp;&nbsp;&nbsp;&nbsp;&nbsp;Hoka Ušte udahnu. "Ohan."
<BR>&nbsp;&nbsp;&nbsp;&nbsp;&nbsp;Starac protrlja bradu. "To nije san koji bi mene poslao na hanblečeya u tvojim godinama..." On podiže pogled ka dečaku. "Ali, opet, vremena se menjaju... snovi se menjaju. Nijedan drugi mladi muškarac nije sanjao ništa što bi ga povelo stazom wičaša wakana." On dodirnu Hoka Ušteovo rame. "Da li znaš šta će hanblečeya zahtevati od tebe?"
<BR>&nbsp;&nbsp;&nbsp;&nbsp;&nbsp;Ćopavi Jazavac grickao je na trenutak usnu. "Znam da moram četiri dana da postim, Ate", odgovori on. "A tu je i šator za preznojavanje..."
<BR>&nbsp;&nbsp;&nbsp;&nbsp;&nbsp;"Ne, ne", prekinu ga Dobra Grmljavina, odloživši svetu lulu u stranu. "To su stvari koje treba da se urade. Pitao sam te znaš li šta će se zahtevati od tebe!"
<BR>&nbsp;&nbsp;&nbsp;&nbsp;&nbsp;Hoka Ušte ne odgovori.
<BR>&nbsp;&nbsp;&nbsp;&nbsp;&nbsp;"Moraš da misliš samo na viziju", nastavi Dobra Grmljavina. "Moraš da ponudiš dim čanšaša Duhu Istoka, zatim Duhu Severa, a ako ti ovi duhovi ne podare viziju, onda moraš ponuditi dim Duhu Zapada, a ako ti ni on ne podari viziju, moraš učiniti isto sa Duhom Juga."
<BR>&nbsp;&nbsp;&nbsp;&nbsp;&nbsp;"Ohan..." započe Hoka Ušte.
<BR>&nbsp;&nbsp;&nbsp;&nbsp;&nbsp;"Umukni", prekinu ga Dobra Grmljavina. "E sad, ako ti ovi duhovi ne odgovore, a ti si postio i meditirao kako treba već nekoliko dana od ona četiri, onda ćeš ponuditi dim Duhu Zemlje, a ako ti ni taj duh ne podari viziju, moraš prineti dimnu žrtvu Wakan Tanki, samom velikom Duhu Neba... ali samo ako si siguran da ti ostali duhovi nisu odgovorili. Da li ti je to jasno?"
<BR>&nbsp;&nbsp;&nbsp;&nbsp;&nbsp;Hoka Ušte pognu glavu.
<BR>&nbsp;&nbsp;&nbsp;&nbsp;&nbsp;"Nemoj se obeshrabriti ako budeš dugo čekao pre nego što dobiješ viziju", nastavi Dobra Grmljavina. "Duhovima se ne žuri. Kada ugledaš viziju, nemoj više preklinjati duhove, već se vrati ovamo, a mi ćemo te posavetovati o značenju vizije."
<BR>&nbsp;&nbsp;&nbsp;&nbsp;&nbsp;Hoka Ušte blago klimnu glavom, i dalje pognutom.
<BR>&nbsp;&nbsp;&nbsp;&nbsp;&nbsp;"Ako ne budeš imao viziju, mi ćemo se razočarati, ali ako ustanovimo da vizija nije prihvatljiva", dodade Dobra Grmljavina, oštrim glasom, "bićeš obeščašćen, deda će te razbaštiniti, a pleme će biti osramoćeno zbog tebe..."
<BR>&nbsp;&nbsp;&nbsp;&nbsp;&nbsp;Hoka Ušte načas podiže pogled, i dalje pognute glave. Izborano lice Dobre Grmljavine bilo je smrknuto kao kišni oblak.
<BR>&nbsp;&nbsp;&nbsp;&nbsp;&nbsp;"Ili, ako budeš toliko blesav da nas slažeš o tome da si imao viziju", nastavi wičaša wakan, "onda ćemo te na kraju posavetovati da uradiš stvari koje duhovi ne žele da uradiš... a to bi naudilo tebi i svima koji te poznaju."
<BR>&nbsp;&nbsp;&nbsp;&nbsp;&nbsp;Hoka Ušte sklopi oči i požele da nikada nije osetio požudu za Ustrčalim Teletom.
<BR>&nbsp;&nbsp;&nbsp;&nbsp;&nbsp;Dobra Grmljavina dodirnu Hoka Ušteovu pognutu glavu i dečak poskoči. "A čak i ako budeš imao pravu viziju", reče starac, "stvari mogu da ne pođu dobro za tebe ili za pleme. Ako, na primer, sanjaš Gromovna Bića ili ti u brdo udari grom dok si na hanblečeya, onda smesta postaješ heyoka, klovn, suprotan..."
<BR>&nbsp;&nbsp;&nbsp;&nbsp;&nbsp;Hoka Ušte otvori oči, šokiran. U logoru je postojao jedan heyoka kada je on bio mali. Ime čoveka suprotnog svetom čoveku bilo je Pušta Vodu U Rog, i mada su ga poštovali i strahovali od njega - suprotni su, na kraju krajeva, bili wakan - heyoka je takođe bio prilično onsika. Jadan. Usred zime, dok su svi ostali bili oko svojih šatorskih vatri, zgureni u debeloj odeći, heyoka, Pušta Vodu U Rog lutao je kroz nanose odeven samo u pregaču i žalio se na vrućinu. Leti, kada su Hoka Ušte i drugi dečaci plivali goli u rečici, heyoka je sedeo pokriven i drhtao, kukajući zbog hladnoće. Hoka Ušte se setio da je slušao trtljarije koje je Pušta Vodu U Rog izblebetao, i prisetio se kako je njegova baba rekla: "On govori unazad i samo ga duhovi razumeju. On je, na kraju krajeva, heyoka." Hoka Ušte je poslednji put video 'suprotnog' kada je Pušta Vodu U Rog odjahao u ravnicu - okrenut unatraške na konju - i nikada se nije vratio. Ćopavi Jazavac setio se kako je deda šapnuo babi te nedelje da je logor izgubio nešto wakan, ali i da je stekao nešto mira.
<BR>&nbsp;&nbsp;&nbsp;&nbsp;&nbsp;"Heyoka?" upita Hoka Ušte, podigavši malo bradu.
<BR>&nbsp;&nbsp;&nbsp;&nbsp;&nbsp;Oči Dobre Grmljavine bile su malo izvan fokusa. "Ili te Wakan Tanka može pozvati da budeš drugačiji sveti čovek nego wičaša wakan poput mene", reče on tiho. "Mogao bi da postaneš vidar, da izvodiš yuwipi i da se čvrsto umotavaš u ćebad u mraku kako bi te duhovi pronalazili. Ili možeš da postaneš waayatan, vidovnjak, i da plemenu daš wakinyanpi, koji će odlučiti o našoj sudbini. Ili možda da budeš pozvan da budeš pejuta wičaša i da postaneš travar, kako bi nam pravio lekove. Ili možda..."
<BR>&nbsp;&nbsp;&nbsp;&nbsp;&nbsp;Dobra Grmljavina zastade, i lice mu se smrknu. "Možda će biti pozvan da budeš wapiya, čarobnjak, tako da bolest goniš pomoću waanazin. Ili ćeš možda biti najopasnija vrsta čarobnjaka, wokabiyeya, koji radi sa veštičjom medicinom, wihmunge, i isisava bolest iz umiruće osobe sopstvenim dahom."
<BR>&nbsp;&nbsp;&nbsp;&nbsp;&nbsp;Hoka Ušte shvati da odmahuje glavom. "Ne, Ate, ja želim samo da budem običan wičaša wakan kao ti, da se venčam sa Ustrčalim Teletom i da živim običnim životom."
<BR>&nbsp;&nbsp;&nbsp;&nbsp;&nbsp;Pogled svetog čoveka povrati fokus i Dobra Grmljavina pogleda Hoka Uštea kao da je iznenađen što ga vidi u svom tipiju. "Tvoje želje nemaju nikakve veze sa onim što će se dogoditi. Dođi mi sutra sa još duvana, pa ćemo početi pripreme za tvoju hanblečeya."
<BR>
<BR>&nbsp;&nbsp;&nbsp;&nbsp;&nbsp;U danima koji su usledili, Hoka Ušte i Dobra Grmljavina obavili su ono neophodno da se dečak pripremi za potragu za vizijom. Pošto je Dobra Grmljavina bio jedini sveti čovek u logoru, a drugi logori Ikče Wičaša bili su predaleko da bi se pozvali drugi wičaša wakan, Dobra Grmljavina odabrao je za pomoćnike takve starine iz plemena poput Hoka Ušteovog Tunkashila, Jastreba Dobrog Glasa, jednorukog starca Drvenu Šolju, blota hunka, ratnog vođu Pokušava Da Bude Poglavica, eyapah, ili izvikivača, Gromovnih Zvukova, i stare ratnike Težak Da Se Pogodi i Jurili Ga Pauci, kako bi pomogli dečaku na njegovoj hanblečeya. Oni su zajedno nadgledali Hoka Ušteovu inipi, ili prvu ceremoniju šatora za preznojavanje.
<BR>&nbsp;&nbsp;&nbsp;&nbsp;&nbsp;Najpre, Ćopavi Jazavac je nasekao dvanaest stabala breze, zabio motke u krugu prečnika oko dva metra, savio ih u kupolu i kupolu prekrio kožama, odećom i lišćem. Ćopavi Jazavac je potom iskopao rupu u središtu šatora i sačuvao iskopanu zemlju kako bi načinio malu stazu koju će duhovi moći da prate do šatora za preznojavanje. Na kraju staze, Hoka Ušte je sazdao malu humku zvanu unci, što je bila ista reč koja se koristila za babu, jer ga je Dobra Grmljavina naučio da tako misli o čitavoj Zemlji. Kao o babi.
<BR>&nbsp;&nbsp;&nbsp;&nbsp;&nbsp;U međuvremenu, njegova prava baba bila je zauzeta. Dok je tiho pevušila nešto za sebe, isekla je četrdeset kvadratića sa mesa svoje mišice i stavila ih u wagmuha zvečku zajedno sa yuwipi kamenjem, majušnim fosilima koje su mravi skupljali u svom mravinjaku.
<BR>&nbsp;&nbsp;&nbsp;&nbsp;&nbsp;Drvena Šolja, Pokušava Da Bude Poglavica i Jurili Ga Pauci poveli su potom Hoka Uštea do rečice koja je tekla sa brda i rukovodili njegovim sakupljanjem sintkala waksu, specijalnog kamenja sa majušnim 'perlastim' šarama koje su pokazivale da ih je bezbedno koristiti u šatoru za preznojavanje. Oni neće popucati ili se rasprsnuti kada se na njih, usijane od vreline, bude sunula voda. Dobra Grmljavina pregledao je kamenje koje je Hoka Ušte odabrao i proglasio ga dobrim. Tunkan, drevni i tvrdi kameni duh koji je bio prisutan u vreme stvaranja, dodirnuo je ove sintkala waksu.
<BR>&nbsp;&nbsp;&nbsp;&nbsp;&nbsp;Sve je to učinjeno na gotovo pola dana jahanja od logora, zato što će se Hoka Ušteova hanblečeya održati u Paha Sapa, svetim Crnim brdima, i starci su pokušavali da mu pomognu time što neće morati da ide daleko od šatora za preznojavanje. Za to vreme, stari ratni vođa Pokušava Da Bude Poglavica pozajmio je Ćopavom Jazavcu svog ponija, tako da se dečak prvi put osećao kao čovek dok je jahao preko prerije, sa pletenicama koje su mu vijorile na vetru. Dok je uživao u pažnji starijih muškaraca i pogledima punim odobravanja koji su pripadali ženama u logoru, uključujući i Ustrčalo Tele, koja ga je sada stalno posmatrala krajičkom oka, Hoka Ušte je poželeo da je ranije smislio tu potragu za vizijom.
<BR>&nbsp;&nbsp;&nbsp;&nbsp;&nbsp;Konačno je šator za preznojavanje bio završen, otvor je bio prosečen tako da gleda ka zapadu - Dobra Grmljavina je upozorio na to da su istočna vrata samo za heyoka - i postavljeni su štapići za držanje svete plemenske lule. Dobra Grmljavina postavio je u blizini ulaza lobanju bizona i spustio oko nje šest ponuda duvana, kako bi to donelo sreću. Onda su stariji muškarci došli radi same ceremonije inipi.
<BR>&nbsp;&nbsp;&nbsp;&nbsp;&nbsp;Svi muškarci bili su goli u šatoru za preznojavanje, i to je Ćopavog Jazavca isprva uznemiravalo. Nije bio navikao da gleda starije od sebe kako ne nose ništa osim sopstvene oznojene kože, niti mu je bilo udobno što je i sam nag pred njima. Ali, ubrzo su ga intimnost majušnog šatora i para naterali da zaboravi na svoju stidljivost.
<BR>&nbsp;&nbsp;&nbsp;&nbsp;&nbsp;Hoka Ušteov deda, Jastreb Dobrog Glasa, nije ušao u šator, već je bio ona posebna osoba koja je zatvorila krilo spolja kada je svo zagrejano kamenje bilo na mestu. Tako je Hoka Ušte ostao zatvoren u inipi sa Dobrom Grmljavinom, Jurili Ga Pauci, Pokušava Da Bude Poglavica, Teško Ga Pogoditi i Gromovnim Zvucima.
<BR>&nbsp;&nbsp;&nbsp;&nbsp;&nbsp;Muškarci su pevali 'Tunka-shila, hi-yay, hi-yay' sve dok se nije učinilo da se zemlja ljulja. Udisali su paru i izdisali dim iz svete lule. Četiri puta su otvarali krilo da puste u šator svež vazduh i svetlost, četiri puta su ponovo sipali vodu i četiri puta su pušili duvan od crvene breze. I za sve to vreme, šest staraca davalo je savete Hoka Ušteu, a Hoka Ušte je slušao sa onoliko usredsređenosti koliko je mogao da prikupi. Bilo je veoma vruće i veoma mračno, a i duvan je bio veoma jak.
<BR>&nbsp;&nbsp;&nbsp;&nbsp;&nbsp;Konačno, Dobra Grmljavina spusti lulu i reče: "Mitakuye oyasin", što znači "Svi moji srodnici, svako, svi mi", Jastreb Dobrog Glasa otvori krilo šatora spolja, i starci ispuzaše napolje na svetlost kao bebe koje se tek rađaju, i inipi je bila gotova.
<BR>&nbsp;&nbsp;&nbsp;&nbsp;&nbsp;Tada Hoka Ušte krenu u Paha Sapa sam, po svoju viziju.
<BR>
<BR>&nbsp;&nbsp;&nbsp;&nbsp;&nbsp;Moram ovo da ti kažem: do vizije nije lako doći. Neki muškarci Ikče Wičaša čekaju ceo život i nikada ne dobiju viziju. Drugi dobiju samo jednu... ali ostatak života provedu vodeći se tom jednom vizijom.
<BR>&nbsp;&nbsp;&nbsp;&nbsp;&nbsp;Hoka Ušte nije znao šta da misli o dolasku vizije, dok je čučao u svojoj jami za vizije visoko na grebenu u Paha Sapa. Bio je nag, izuzev divnog ćebeta koje mu je baba dala da se u njega umota tokom potrage za vizijom. Bio je nenaoružan, izuzev lule koju mu je Dobra Grmljavina pozajmio i zvečke koju je poneo, sa četiri stotine i pet svetih kamenova i kvadratićima babinog mesa koji su unutra pravili tihi zvuk kad god bi pomerio ruku. Bio je umoran i pomalo omamljen dimom i parom iz inipi, ali osećao se veoma čisto, kao da ga je neko temeljito istrljao spolja i iznutra. Bio je gladan, ali znao je da ne sme ni da jede ni da pije sledećih devedeset šest sati. Četiri dana.
<BR>&nbsp;&nbsp;&nbsp;&nbsp;&nbsp;Ili ranije, ako vizija dođe ranije.
<BR>&nbsp;&nbsp;&nbsp;&nbsp;&nbsp;Hoka Ušte pokuša da se moli, ali um mu je bio pun slika Ustrčalog Teleta. Njegovi prsti sećali su se topline njenog međunožja pre nego što je dodirnuo uže od konjske dlake. Čak ga je i prisećanje na konjsku dlaku uzbuđivalo. Onako praznom, onako čistom kako se osećao, uzbuđenje je samo po sebi izgledalo kao vizija dok se njegov che, njegova stvar za pravljenje dece, meškoljila gotovo po sopstvenoj volji.
<BR>&nbsp;&nbsp;&nbsp;&nbsp;&nbsp;Tog prvog dana i večeri u Paha Sapa vetar je zaduvao previše hladan za Mesec Kada Se Vraćaju Patke, obredni barjačići trzali su se i lepršali na vrhovima štapova oko Hoka Ušteovog odabranog mesta, a on je čučao u svojoj plitkoj jami za vizije, pokušavao usrdno da se moli odgovarajućim duhovima, ali i dalje su ga progonile samo vizije nogu, butina i sjajne crne kose Ustrčalog Teleta. Kada je pao mrak, vazduh je postao još hladniji i aprilski vetar nosio je u sebi nagoveštaje snega. Hoka Ušte se sklupčao i pokušao da iz glave istera sve osim odgovarajućih misli koje su mu predložili mudri starci u šatoru za preznojavanje.
<BR>&nbsp;&nbsp;&nbsp;&nbsp;&nbsp;Pred zoru, Ćopavi Jazavac je zaspao, sklupčan čvrsto na svežem tlu svoje jame za vizije, wagmuha mu je ispala iz ruke uz tiho čegrtanje svetih kamenčića i komadića babinog mesa. Ni hladan vetar, ni tiho čegrtanje zvečke nisu ga probudili.
<BR>&nbsp;&nbsp;&nbsp;&nbsp;&nbsp;A onda je Hoka Ušte usnio ovo: video je sebe kako spava u jami za vizije dok se zvezde tresu na hladnom nebu iznad njega, a između njegovog odabranog mesta i zvezda nalazila se velika stena usađena u sveto tle planine, na obronku iznad njega. I dok je posmatrao sa tog čudnog mesta izvan svog tela, ta džinovska stena otkačila se i strovalila nizbrdo prema njegovom usnulom obličju.
<BR>&nbsp;&nbsp;&nbsp;&nbsp;&nbsp;Hoka Ušte tada vrisnu, ali usnuli on se ne probudi, a vrisak je bio kao zvižduk wanagija, duha - tanak, kao kroz trsku i nimalo nalik na pravi ljudski vrisak. A stena je treskala nizbrdo prema njegovom usnulom i nesvesnom obličju sve dok Hoka Ušte koji je gledao nije mogao samo da zatvori oči i da pusti da usnuli on bude smrskan. Ali nagi, ili njegovo duhovno obličje, nije imalo očne kapke koje bi moglo da spusti, pa je Hoka Ušte bio prinuđen da posmatra šta će se dogoditi.
<BR>&nbsp;&nbsp;&nbsp;&nbsp;&nbsp;Stena se zaustavila samo nekoliko santimetara od usnulog Hoka Uštea. Tada se iz stene, obronka, stabala, pa čak i iz vetra, začu glas: Odlazi, mali čoveče, rekao je glas. Odlazi i ostavi ovo mesti na miru. Ovde danas za tebe nema vizije.
<BR>&nbsp;&nbsp;&nbsp;&nbsp;&nbsp;I Hoka Ušte se naglo probudio. Samo što nije bilo svanulo. Stena je bila na svom mestu daleko uzbrdo, kao veliko obličje naspram bledog neba, a jedini zvuk bilo je pevušenje vetra između borova. Ali, Hoka Uštea je potresla vizija o nepostojanju vizije, i on je ustao, umotao golo telo čvrsto u ćebe, sišao nizbrdo i pokušao da se zagreje i istovremeno ostane budan.
<BR>&nbsp;&nbsp;&nbsp;&nbsp;&nbsp;Čitavog tog sledećeg dana sunce i vetrovi bili su blagi prema Hoka Ušteu, ali nije mu došla nikakva druga vizija, i on je počeo razmišljati da li da se vrati Dobroj Grmljavini i ostalima samo sa pričom o viziji o nepostojanju vizije. Odlučio je da to ne učini. Setio se reči Dobre Grmljavine o tome da će čovek i pleme biti razočarani ako ne bude bilo vizije, ali da će čovek biti obeščašćen ako vizija bude neprihvatljiva, a Hoka Ušte nije mogao da odredi u koju kategoriju spada ova vizija o nepostojanju vizije. U svakom slučaju, odlučio je da ostane dok mu ne dođe bolja vizija.
<BR>&nbsp;&nbsp;&nbsp;&nbsp;&nbsp;Do večeri druge noći, sa manje od dana i po pre završetka puna četiri, Hoka Ušteov jezik bio je natečen od žeđi, a stomak ga je boleo od gladi. Vetar je bio još hladniji te druge noći i Ćopavi Jazavac bio je siguran da uopšte neće usnuti. Ali, malo pre osvita, kada su izmaglice počele da se dižu iz kanjona ispod njega i pipcima beline počele da umataju drveće na njegovom grebenu, Hoka Ušte je usnio sledeći san:
<BR>&nbsp;&nbsp;&nbsp;&nbsp;&nbsp;Još jednom je bio nagi, čista duhovna suština. i još jednom je lebdeo iznad mesta gde je njegovo telo ležalo i trzalo se u hladnom snu. Ovog puta nije bilo nikakve stene, ali on je lagano postajao svestan tamnih obličja koja su se kretala između drveća i prema usnulom njemu. Obličja su se kretala kroz nestalnu maglu sve dok se nisu razrešila kao oblici medveda - većeg medveda nego što je Hoka Ušte ikada video ili sanjao - i planinskog lava i jelena - ne bilo kog jelena, već taha topta sapa, svetog jelena sa crnom prugom preko lica i jednim jedinim rogom koji mu je rastao iz čela - i jazavca. Hoka Ušte koji je posmatrao malo se razveselio kada je ugledao jazavca, ali je ubrzo video da ova životinja nije ćopava i da na licu ima neprijatan izraz. Izgledala je i ljutito i gladno.
<BR>&nbsp;&nbsp;&nbsp;&nbsp;&nbsp;Hoka Ušte požele da vikne usnulom sebi da se probudi i pobegne, ali sada je znao da je njegov nagi glas previše slab da probudi bilo koga i bilo šta. I tako je Hoka Ušte posmatrao.
<BR>&nbsp;&nbsp;&nbsp;&nbsp;&nbsp;Polako, medved, planinski lav, jelen i jazavac okupiše se oko usnulog dečaka. Medved je bio toliko ogroman da je jednim zamahom velike šape mogao mladiću da otkine glavu. Planinski lav bio je toliko strašan da bi jednim stiskanjem masivnih vilica razlomio kosti, tako da prsne srž. Jelenov rog bio je toliko oštar da je mogao da probode usnulog Hoka Uštea kao što lovčeva strela probada jetru bizona. A i jazavac je izgledao toliko žestoko, kao da može da zgrabi kožu lica nesrećnog ljudskog bića i zdere je jednim trzajem, kao što bi njegova baba zdrala glatku kožu sa stomaka zeca koji se priprema za kazan.
<BR>&nbsp;&nbsp;&nbsp;&nbsp;&nbsp;Ali, na nekoliko santiometara od usnulog Sijua, životinje su stale i glas se ponovo začuo odasvud: Odlazi, mali čoveče. Ostavi ovo mesto na miru. Ovde danas za tebe nema vizije.
<BR>&nbsp;&nbsp;&nbsp;&nbsp;&nbsp;A onda se Hoka Ušte probudio zahuktalog srca, lila čante xica, prestravljen od ocin xica ili životinja zle ćudi. Ali, seo je, umotao ćebe oko sebe, podigao lulu koju mu je Dobra Grmljavina pozajmio za ovo vreme, čvrsto uhvatio wagmuha slobodnom rukom, i sačekao da se sunce pojavi, zagreje ga i obnovi mu ono malo hrabrosti što mu još beše preostalo u srcu. I ostao je i postio čitav taj sledeći dugi dan. I seo je tamo te noći, kada se ponovo spustio mrak.
<BR>&nbsp;&nbsp;&nbsp;&nbsp;&nbsp;Bila je to veoma mračna noć, bez imalo mesečine, oblaci behu prekrili zvezde, laki sneg je padao, ali se topio čim bi dodirnuo obronak, a Hoka Ušte je usnio satima pre nego što je sunce obećalo da će osvetliti nebo.
<BR>&nbsp;&nbsp;&nbsp;&nbsp;&nbsp;Ovog puta video je sebe kako spava u jami za vizije sa jasnoćom još većom nego ranije i dugo je to bio samo taj prizor: dečak koji spava sa lulom u prevoju jedne ruke i zvečkom stisnutom u šaci. Izgledao je kao usnula beba, čak i samom sebi, te se zapitao se zbog čega li je uopšte pošao u ovu glupu potragu.
<BR>&nbsp;&nbsp;&nbsp;&nbsp;&nbsp;Tada zemlja oko jame kao da se namreškala i počela da se pomera i pre nego što je nagi Hoka Ušte mogao da vikne i upozori usnulog Hoka Uštea, jama za vizije ispunila se zmijama. Mnoštvo zmija, možda na stotine. Pradedovi zvečarki duži nego što je čovek visok, kratke i debele ženske zmije pune jaja i otrova, i bezbrojne zmijice ne duže od dečakove podlaktice, ali već naoružane očnjacima i zvečkom.
<BR>&nbsp;&nbsp;&nbsp;&nbsp;&nbsp;Ovog puta, Hoka Ušte se naglo probudio i ustanovio da san nije umakao sa otvaranjem njegovih očiju. Bio je prekriven zmijama. Bile su prave. Šištale su, čegrtale, pljuvale i otvarale nemoguće čeljusti samo nekoliko santimetara od očiju prestravljenog dečaka.
<BR>&nbsp;&nbsp;&nbsp;&nbsp;&nbsp;Ovo ti je poslednja prilika, mali čoveče, začuo se glas koji je Hoka Ušte poznavao iz snova. Hoćeš li otići s ovog mesta i ostaviti ga na miru?
<BR>&nbsp;&nbsp;&nbsp;&nbsp;&nbsp;Hoka Ušte umalo ne viknu "Ohan!" i umalo ne skoči iz jame po kojoj su gmizale zmije, ali u poslednjem trenutku setio se sramote koju bi to nanelo njegovom dedi i babi i starcima koji su mu bili pokrovitelji na ovoj hanblečeya, pa je, umesto da vikne 'Da!' Hoka Ušte zatvorio oči, pripremio se da umre, stegao zube i rekao: "Ne!"
<BR>&nbsp;&nbsp;&nbsp;&nbsp;&nbsp;Kada je otvorio oči, zmije su nestale. Oblaci su se razišli, tako da je svetlost zvezda obasjavala sve unaokolo. Svetlost zvezda bila je toliko jasna da je Hoka Ušte mogao da je oseti na koži. Zatvorio je oči. I zaspao.
<BR>&nbsp;&nbsp;&nbsp;&nbsp;&nbsp;I konačno, dođe mu prava vizija.
<BR>&nbsp;&nbsp;&nbsp;&nbsp;&nbsp;Hoka Ušte se vratio u šator za preznojavanje kao što mu beše i rečeno. Tamo su bila ostavljena dva mala dečaka da očekuju njegov povratak, i dok je jedan trčao ka logoru da dovede starije, drugi je podložio vatru da zagreje kamenje. Do sredine jutra, šest golih starina sedelo je u pari i dimu i slušalo kako Hoka Ušte opisuje svoju viziju.
<BR>&nbsp;&nbsp;&nbsp;&nbsp;&nbsp;Najpre je Hoka Ušte pomišljao da ne ispriča za vizije o nepostojanju vizije, ali dok se vratio do šatora za preznojavanje iz Paha Sapa, odlučio je da ispriča čitavu istinu i ništa osim istine.
<BR>&nbsp;&nbsp;&nbsp;&nbsp;&nbsp;Starci u šatoru za preznojavanje gunđali su dok je Hoka Ušte opisivao snove o steni koja pada i o ljutitim životinjama, a kada je došao do dela gde se rvao sa zvečarkama koje su mu rekle da ode, šestorica starina uzviknuli su jednoglasno "Haye!"
<BR>&nbsp;&nbsp;&nbsp;&nbsp;&nbsp;"Ali, onda mi je vizija zaista došla", dodade Hoka Ušte. "Bar mislim da jeste."
<BR>&nbsp;&nbsp;&nbsp;&nbsp;&nbsp;Dobra Grmljavina dodade lulu mladiću, i dok je Hoka Ušte udisao, stari wičaša wakan reče: "Washtay. Ispričaj nam, wičaša."
<BR>&nbsp;&nbsp;&nbsp;&nbsp;&nbsp;I Hoka Ušte opisa svoju viziju ovim rečima:
<BR>&nbsp;&nbsp;&nbsp;&nbsp;&nbsp;"Kada su zvečarke nestale, jako sam se tresao, i sklopio sam oči i usnio ovaj san. Prvo, sanjao sam da ne sanjem, već da sam budan, i da mi jedan glas govori: 'Hoka Ušte, dođi na vrh brda. Yuhaxcan cannonpa. Ponesi svoju lulu. Tvoja lula je wakan. Taku woecon kin iyuha el woilagyape lo. Ehantan najin oyate maka sitomniyan cannonpa kin he uywakanpelo. Ona se koristi za sve stvari. Otkad su uspravni ljudi naselili zemlju, lula je wakan'. I tako sam ja odneo svoju lulu na vrh brda.
<BR>&nbsp;&nbsp;&nbsp;&nbsp;&nbsp;A vrh mog brda izgledao je mnogo viši nego što sam ga ja upamtio, i mogao sam da vidim čitave Paha Sapa kao da gledam odozgo sa mahpiya, iz oblaka. Ali sam takođe mogao da vidim i stvari izbliza... hehaka, losa u šumi, ptice na granama, dabrove u rečici, čak i insekte u travi... kao da su mi podarene wanbli oči, oči orla. Tada, svojim novim orlovskim očima, mogao sam da vidim jednu winya±, ženu, a ona je bila daleko, u jednoj udaljenoj dolini u Paha Sapa, ali ja sam lako mogao da razaberem njenu dugu kosu, koja je bila raspletena, sa izuzetkom male pletenice na levoj strani, privezane naviše krznom bizona, a haljina joj je bila od bele jelenske kože i sijala je tako jako da me je podsetila na dedine priče o Ptesan-Wi, Beloj Ženi Bizonu, koja nam je dala prvu chanunpa i koja je naučila ljude kako se sve lula koristi u molitvi..."
<BR>&nbsp;&nbsp;&nbsp;&nbsp;&nbsp;Na to se šestorica starina promeškoljiše, pročistiše grla i zgledaše se kroz paru i dim, jer Bela Žena Bizon najsvetije je od svih svetih bića koja su posetila Ikče Wičaša. Ali, starci su nastavili da ćute i pustili Hoka Uštea da nastavi.
<BR>&nbsp;&nbsp;&nbsp;&nbsp;&nbsp;"Ali, nekako mislim da to nije bila Bela Žena Bizon, iz razloga koje ću objasniti kasnije u snu", nastavio je Ćopavi Jazavac, ne primećujući da ga starci prodorno gledaju. Bio je izgubljen u sopstvenom pripovedanju vizije. "Ali, ja sam je pratio očima sve dok ona nije ušla u jednu pećinu negde duboko u Paha Sapa. A onda se desilo nešto čudno..." Dečak zatvori oči kao da pokušava da bolje sagleda sliku iz sna. "Video sam da Paha Sapa počinju da se tresu kao da su brda koža od bizona koju neka žena istresa. Video sam da se drveće savija, da ptice uzleću, a kamenje se tumba dole, u kanjone; video sam da reke prestaju da teku dok se tle diže, a onda ponovo spušta ispod toka vode. Video sam kako se velike stene tumbaju i kako pukotine otvaraju zemlju..."
<BR>&nbsp;&nbsp;&nbsp;&nbsp;&nbsp;Šestorica staraca kao da nisu disali dok su čekali na Hoka Ušteove dalje reči.
<BR>&nbsp;&nbsp;&nbsp;&nbsp;&nbsp;"...a onda, teško je to opisati, ali tle se presavilo natrag duž grebena, kao da se Baba Zemlja porađa, i četiri ogromne kamene glave stale su nicati iz tla sve dok nisu ostale da stoje visoke poput moje osmatračnice, više od planina, i njihove kamene oči gledale su u mene, a ja sam im uzvraćao pogled svojim orlovskim očima, i mislim da su to bile glave Wasicuna..."
<BR>&nbsp;&nbsp;&nbsp;&nbsp;&nbsp;Dobra Grmljavina pročisti grlo. "Zašto misliš da su to bili Wasichu?" upita on, upotrebivši drugu reč za Debele Grabljivce, bele ljude.
<BR>&nbsp;&nbsp;&nbsp;&nbsp;&nbsp;Hoka Ušte trepnu, kao da je ponovo prodrman iz sna. "Ja nikada nisam video nijednog Wasicuna", odgovori on, "ali Tunkashila, Jastreb Dobrog Glasa opisao ih je kao da ponekad imaju dlaku na licima, a dve od tih glava imale su dlakava lica... Jedan je imao dlaku na bradi, drugi ispod nosa, kao krilo malog vrapca."
<BR>&nbsp;&nbsp;&nbsp;&nbsp;&nbsp;Šestorica staraca zgledaše se i zagunđaše.
<BR>&nbsp;&nbsp;&nbsp;&nbsp;&nbsp;"Takođe", nastavi Hoka Ušte, "nešto me je u tim kamenim licima uplašilo onako kako me je večernji babin poziv u tipi plašio kada je vikala: 'Hoka Ushte, istima ye, Wasicun anigni kte...'"
<BR>&nbsp;&nbsp;&nbsp;&nbsp;&nbsp;Stari ratnici se osmehnuše. I oni su čuli kako majke i babe u logoru govore deci da uđu i da spavaju, ili će beli ljudi doći i odvesti decu svojim domovima. Deca se nisu plašila wanagi, duhova, ili ciciye ili siyoko aveti, ali pretnja Wasicunima uvek je delovala.
<BR>&nbsp;&nbsp;&nbsp;&nbsp;&nbsp;"I tako", nastavi Hoka Ušte, "mislio sam da su te velike kamene glave rođene u Paha Sapa glave Wasicuna. Ali, to nije kraj moga sna." On se uzvrpolji, jer mu je očigledno bilo nezgodno da nastavi.
<BR>&nbsp;&nbsp;&nbsp;&nbsp;&nbsp;Starci sačekaše.
<BR>&nbsp;&nbsp;&nbsp;&nbsp;&nbsp;"Onda sam sanjao da sam sišao u tu dolinu i ušao u pećinu gde je nestala ta divna žena", nastavi on napetim glasom. "A tamo je vatra osvetljavala suvo mesto sa divnim belim kožama razmeštenim po podu..."
<BR>&nbsp;&nbsp;&nbsp;&nbsp;&nbsp;Muškarci ponovo zagunđaše na pomisao o beloj bizonovoj koži. Hoka Ušte nije obraćao pažnju. "...a haljina od blistavo bele jelenske kože visila je o jelenjem rogu usađenom u zid, i..." On obliznu usne i udahnu. "I tri divne žene ležale su usnule na kožama blizu vatre. Bile su gole i koža im je sijala gotovo narandžasta od svetlosti vatre, a kosa im je bila tako sjajna da se na njoj video odraz svetlosti..." On ponovo prekinu.
<BR>&nbsp;&nbsp;&nbsp;&nbsp;&nbsp;"Nastavi", dobaci mu Dobra Grmljavina strogo.
<BR>&nbsp;&nbsp;&nbsp;&nbsp;&nbsp;"Da, Ate. U snu, ušao sam tiho u tu pećinu i kleknuo na kožu blizu tri usnule žene, koje se nisu budile. I ja... uživao sam u posmatranju njihovih grudi i njihove glatke kože, Ate... i pomislio sam u sebi, kicimu kin ktelo... uradiću to sa njom, ali nisam bio siguran koju da odaberem da to uradim, zato što sam bio siguran da će ona koju sam nameravao da... nameravao da..."
<BR>&nbsp;&nbsp;&nbsp;&nbsp;&nbsp;"Tawiton", reče stari Teško Ga Pogoditi. "Pojebeš." Drevni ratnik nije imao vremena za suptilnosti.
<BR>&nbsp;&nbsp;&nbsp;&nbsp;&nbsp;"Ohan", složi se Hoka Ušte. "Bio sam siguran da će se ona koju sam nameravao da tawiton probuditi, povikati i probuditi druge dve žene. Zato sam odlučio da odaberem najlepšu od njih tri, ali one su bile... bile su kao jedna ista žena." Hoka Ušte zastade i obrisa znoj koji mu je kapao sa čela i nosa. Oinikaga tipi, šator za preznojavanje, bio je veoma vreo i zadimljen i od toga mu se vrtelo u glavi, kao da u svom snu još leti iznad Paha Sapa, a šestorica staraca koji se naginju blizu njega u tami punoj pare samo su produžetak slika iz njegovog sna. Takođe, bio je ovog trenutka siguran da je njegov san bio samo još jedna od njegovih prljavih fantazija, i da nikada neće biti prihvaćen. Ili, još gore, da su mu tu viziju poslala wakinyan, Gromovna Bića, i da će ostatak života provesti kao bedni heyoka, suprotni.
<BR>&nbsp;&nbsp;&nbsp;&nbsp;&nbsp;Ali, Ćopavi Jazavac nije video drugog izlaza osim da nastavi. "Baš kada sam hteo da izaberem ženu, začuo sam taj zvuk. Tihu škripu i škrgutanje. Nagnuo sam se napred i shvatio da dopire od svake žene iz... iz..."
<BR>&nbsp;&nbsp;&nbsp;&nbsp;&nbsp;"Nastavi!" zapovedi Pokušava Da Bude Poglavica.
<BR>&nbsp;&nbsp;&nbsp;&nbsp;&nbsp;"Iz winya± shan svake žene", šapnu Hoka Ušte. "Iz polnog organa. Iz polnih organa sve tri."
<BR>&nbsp;&nbsp;&nbsp;&nbsp;&nbsp;Nekoliko staraca trgnuše glave kao da je Hoka Ušte popišao ceremonijalno kamenje. Jurili Ga Pauci prekri rukom oči. Dobra Grmljavina, međutim, zadrža bezizrazno lice. "Nastavi", naloži mu on.
<BR>&nbsp;&nbsp;&nbsp;&nbsp;&nbsp;"Nagnuo sam se bliže", reče Hoka Ušte, dok mu je znoj sada slobodno curio sa tela, "i video da su devičanske dlačice najbliže žene veoma meke, a usne njene winya± shan pune, meke i malo razmaknute..." Dečak trznu glavom kako bi uklonio znoj sa očiju. Shvatao je da mu budućnost zavisi od ove vizije i da su starci sada već sigurno šokirani i besni. Ikče Wičaša nisu preterano čedni ljudi, i muškarci i žene uživaju u skarednim pričama i grubim šalama, ali Hoka Ušte još nikada nije čuo da je jedna takva vizija bila deo hanblečeya. Ali, sada nije imao drugog izbora osim da nastavi.
<BR>&nbsp;&nbsp;&nbsp;&nbsp;&nbsp;"A unutra, između usana njene winya± shan", šapnu on, "mogao sam da vidim kako sijaju zubi."
<BR>&nbsp;&nbsp;&nbsp;&nbsp;&nbsp;"Zubi!" uzviknu Teško Ga Pogoditi, sa izrazom gađenja na licu. "Hnnnnrrhhh." Zvučao je kao razgnevljeni medved.
<BR>&nbsp;&nbsp;&nbsp;&nbsp;&nbsp;"Zubi", potvrdi Hoka Ušte. "I pogledao sam polne organe druge dve žene, i tamo su takođe bili zubi. Mogao sam da ih vidim. Mogao sam da ih čujem kako tiho škrguću, kao kad moj deda škrguće zubima u snu."
<BR>&nbsp;&nbsp;&nbsp;&nbsp;&nbsp;Dobra Grmljavina nasu još vode na kamenje. Para zašišta i obavi ih. "Da li je to čitav san?"
<BR>&nbsp;&nbsp;&nbsp;&nbsp;&nbsp;"Koju si tawiton?" upita srdito Teško Ga Pogoditi.
<BR>&nbsp;&nbsp;&nbsp;&nbsp;&nbsp;"Ne znam", reče Hoka Ušte, odgovorivši najpre na drugo pitanje. "Znao sam da moram da izaberem i da je važno da budem samo sa jednom ženom, ali onda sam u snu ponovo bio napolju, na nebesima, iznad Paha Sapa i svojim orlovskim očima ponovo gledao kamena lica namrštenih Wasicuna. Zaduvao je vetar, i u vetru se začuo glas koji je rekao..."
<BR>&nbsp;&nbsp;&nbsp;&nbsp;&nbsp;"Šta?" podstaknu ga Gromovni Zvuci svojim dubokim, bogatim glasom izvikivača.
<BR>&nbsp;&nbsp;&nbsp;&nbsp;&nbsp;"Završi", zapovedi Drvena Šolja. Patrljak ruke koju su mu Šošoni odsekli pre više od tri decenije sijao je gotovo ružičast u svetlosti usijanog kamenja.
<BR>&nbsp;&nbsp;&nbsp;&nbsp;&nbsp;"Glas je rekao da moram da izaberem jednu, i samo jednu", odgovori Hoka Ušte, "i da moram da gledam samo okom svog srca. I glas je rekao da ništa od toga ne smem da uradim pre nego što me pročiste Gromovna Bića i pre nego što se po drugi put rodim..."
<BR>&nbsp;&nbsp;&nbsp;&nbsp;&nbsp;Starci zamrmljaše. "Ima li još?" upita Dobra Grmljavina.
<BR>&nbsp;&nbsp;&nbsp;&nbsp;&nbsp;"Da", potvrdi Hoka Ušte. "Glas je još rekao da ću, pošto se budem drugi put rodio, dobiti dar od Wasichu čiji je duh umakao."
<BR>&nbsp;&nbsp;&nbsp;&nbsp;&nbsp;Teško Ga Pogoditi načini nepristojni zvuk. "Dobićeš poklon od mrtvog belog čoveka? To nema nikakvog smisla."
<BR>&nbsp;&nbsp;&nbsp;&nbsp;&nbsp;Hoka Ušte klimnu glavom, pokazavši da se slaže.
<BR>&nbsp;&nbsp;&nbsp;&nbsp;&nbsp;"Da si pojebao ijednu od tih žena, ostao bi bez kurca", progunđa Teško Ga Pogoditi. On pogleda Hoka Ušteu između nogu. "Ali, to mora da je bio samo tvoj nagi che, tvoj duh-kurac."
<BR>&nbsp;&nbsp;&nbsp;&nbsp;&nbsp;"Ja mislim da su te tri žene bile samo jedna žena, a ona je bila winya± sni", primeti Pokušava Da Bude Poglavica. "Žena koja nije žena."
<BR>&nbsp;&nbsp;&nbsp;&nbsp;&nbsp;Jurili Ga Pauci otvori usta da nešto kaže, ali mu Dobra Grmljavina dodirnu mišicu i reče: "Tišina! Dečak nije tanyerci yaguna. Još nije sasvim završio. Nastavi, Ćopavi Jazavče."
<BR>&nbsp;&nbsp;&nbsp;&nbsp;&nbsp;"Samo sam hteo da kažem da su na kraju mog sna ljudi izlazili iz pećine u kojoj sam bio, u pećini u koju je jedna žena ušla, a tri su spavale", dodade Hoka Ušte, glasom bezbojnim od premora. "Video sam da izlazite vi, moji deda i baba, svi ljudi iz našeg logora, i drugi - Oglale, Lakote, BrulQ, Minikondžu, i drugi, mislim - Sansarki, Janktonezi, sudeći po perju, Vrane, Shahiyele i Susuni. Bilo je tu mnogo plemena, mislim, i dok su ljudi svih naroda izlazili, pridruživali su se ostalima i rojili se kao mravi preko kamenih Wasicun lica, a ja sam se tada budio, Ate, ali pre nego što sam napustio svoj san, video sam da se kamena lica krune kao nagomilani pesak u suvom rečnom koritu, a onda su se svi Ikče Wičaša i ostala plemena raširili među stablima Paha Sapa... i ja sam se probudio i više nisam video."
<BR>&nbsp;&nbsp;&nbsp;&nbsp;&nbsp;Starci nisu progovarali kada je Hoka Ušte završio, ali konačno Dobra Grmljavina reče: "Sine moj, mislim da je ovo bila vizija i mislim da ta vizija nije wakinyan, da nije poziv od Gromovnih Bića; ali hoću da se sada zakuneš da je vizija bila stvarna. Zakuni se pod pretnjom bola smrti od samih Gromovnih Bića, i upamti da držiš lulu."
<BR>&nbsp;&nbsp;&nbsp;&nbsp;&nbsp;Hoka Ušte nije ni trepnuo. "Na ecel lila wakinyan agli - wakinyan namahon", zakleo se. Nije bljesnula munja, i Gromovna Bića nisu ga uništila.
<BR>&nbsp;&nbsp;&nbsp;&nbsp;&nbsp;Dobra Grmljavina klimnu glavom. "Washtay. Vrati se u logor i dedin tipi, pa odspavaj. Nas šest staraca razgovaraćemo o ovome i videti možemo li to da shvatimo." On uze lulu iz Hoka Ušteove ruke. "Mitakyue oyasin", reče on. "Svi moji srodnici." I ceremonija bi završena.
<BR>
<BR>&nbsp;&nbsp;&nbsp;&nbsp;&nbsp;Hoka Ušte se vratio kući sa dedom, pojeo malo babine supe iako je imao malo apetita posle gotovo četiri dana posta, popio dosta vode, spavao nekoliko sati, probudio se popodne iscrpljen i zbunjen, a onda ponovo prespavao petnaest sati. Dobra Grmljavina i ostali starci vratili su se u logor sledećeg jutra. Jastreb Dobrog Glasa otišao je da razgovara sa wičaša wakan, dok je Hoka Ušte sedeo kraj ulaznog krila dedinog tipija i čekao da čuje kojim će smerom krenuti ostatak njegovog života.
<BR>&nbsp;&nbsp;&nbsp;&nbsp;&nbsp;Jastreb Dobrog Glasa i Dobra Grmljavina vratili su se zajedno jedan sat kasnije, i Hoka Ušte pretrnu kada im vide smrknuta lica.
<BR>&nbsp;&nbsp;&nbsp;&nbsp;&nbsp;Deda spusti koščatu ruku na dečakovo rame. "Starine nisu mogle da se saglase oko značenja tvoje vizije", reče on. "Dobra Grmljavina putuje do Medveđe Strmine da se nađe sa nekim svojim wičaša wakan kolegama, tako da mogu da mu pomognu da shvati ovu stvar."
<BR>&nbsp;&nbsp;&nbsp;&nbsp;&nbsp;Hoka Ušte obesi ramena.
<BR>&nbsp;&nbsp;&nbsp;&nbsp;&nbsp;"Heya!" reče njegov deda i pljesnu dečaka po mišici. "Sigurni su da je vizija prava."
<BR>&nbsp;&nbsp;&nbsp;&nbsp;&nbsp;"I siguran sam da ne potiče od Gromovnih Bića", dodade Dobra Grmljavina. "Ti nisi heyoka."
<BR>&nbsp;&nbsp;&nbsp;&nbsp;&nbsp;Hoka Ušte se ozari.
<BR>&nbsp;&nbsp;&nbsp;&nbsp;&nbsp;"Sveti ljudi Ikče Wičaša Jaktoneza, Dva čajnika, Hunkpapa i Minikondžu sastaju se kod svetog brda u obliku medveda severno od Paha Sapa", zastruga Dobra Grmljavina. "Ja ću im se pridružiti."
<BR>&nbsp;&nbsp;&nbsp;&nbsp;&nbsp;Hoka Ušte se namršti. "Kako znaš da se sveti ljudi tih plemena tamo sastaju, Ate?" U selu mesecima nije bilo kurira niti posetilaca.
<BR>&nbsp;&nbsp;&nbsp;&nbsp;&nbsp;Dobra Grmljavina prekrsti ruke. "Ja sam wičaša wakan." Ton mu se malo razvedrio. "Ako tvoja vizija znači da ti je suđeno da budeš sveti čovek, onda ćeš, Ćopavi Jazavče, jednog dana razumeti te stvari. Heceutu! Sada idem."
<BR>&nbsp;&nbsp;&nbsp;&nbsp;&nbsp;Veliki deo logora okupio se da posmatra kako stari Dobra Grmljavina, sa dva usvojena unuka, Debelim Ponijem i Čeka Uz Vodu, kreće u svoju misiju. Jahanje do Medveđe Strmine trajaće dva dana, a može proći još nekoliko dok drugi sveti ljudi ne pronađu vremena da se sastanu sa Dobrom Grmljavinom kako bi se izborili sa značenjem vizije. U međuvremenu, Hoka Ušte se vratio svojim poslovima u logoru, ali ubrzo je postao svestan različitog ophođenja prema njemu; ratnici njegovog uzrasta, koji su ga tretirali sa izvesnim prezirom što se nije pridružio nekom ratničkom udruženju, sada su mu učtivo klimali glavom ili se zaustavljali da popričaju; starice su mu se otvoreno osmehivale, a mlađe žene posmatrale su ga krajičkom oka; i sama Ustrčalo Tele klimala je glavom i osmehivala se dok je hodala ka rečici sa mešinom za vodu. Hoka Ušte je shvatio da oni više ne vide samo mladog ratnika od sedamnaest leta, već budućeg svetog čoveka logora.
<BR>&nbsp;&nbsp;&nbsp;&nbsp;&nbsp;I tako je to išlo dva dana tokom odsustva Dobre Grmljavine. I tako je moglo i da se nastavi sve do povratka wičaša wakana, da Uspravni Šuplji Rog i Glasna Žena nisu započeli preuranjeno proslavljanje kćerkinog braka sa mladićem koji je upravo dovršio svoju hanblečeya.
<BR>&nbsp;&nbsp;&nbsp;&nbsp;&nbsp;Glasna Žena započela je to govoreći svima da će se njena kćerka udati za Hoka Uštea čim se Dobra Grmljavina vrati da priveže uzice. Kada je baba Ćopavog Jazavca počela da gunđa na te vesti, dečak je upitao: "Baba, zar ti nije milo?"
<BR>&nbsp;&nbsp;&nbsp;&nbsp;&nbsp;Starica nije podigla pogled dok je provlačila šilo i žile kroz istrošenu kožu. "Ovo nije u redu. Devojka već dva meseca nije otišla u svoj isnati tipi."
<BR>&nbsp;&nbsp;&nbsp;&nbsp;&nbsp;Hoka Ušte pocrvene i spusti pogled, toliko je bio šokiran. Nije mogao da poveruje da njegova baba govori o isnati. Vreme ženskog krvarenja smatralo se i wakan i zastrašujućim. Žena je morala da se izoluje tokom četiri dana, koliko je bila isnati, više iz straha od njene moći nego zbog nekakvog izopštavanja. Hoka Ušte nije razumeo isnati, ali čak je i on znao da žena koju je uhvatilo takvo vreme može da ubije zvečarku ako pljune na nju. Jedan wičaša wakan koji pokuša da leči isnati ženu, mogao bi slučajno da ubije i sebe i nju, toliko je ženina moć u to vreme velika.
<BR>&nbsp;&nbsp;&nbsp;&nbsp;&nbsp;Te stvari je razumeo, ali Hoka Ušte nije imao pojma zašto bi predstavljalo problem ako Ustrčalo Tele dva meseca nije imala isnati. Zar to ne bi bilo dobro? Rešio je da ne obraća pažnju na babino gunđanje i da se usredsredi na svoju novootkrivenu popularnost.
<BR>&nbsp;&nbsp;&nbsp;&nbsp;&nbsp;Pošto je Glasna Žena raširila vest da će se njena kćerka i unuk Jastreba Dobrog Glasa ubrzo venčati, njen muž, Uspravni Šuplji Rog, dodatno je zakomplikovao stvar priredivši otuhan. E, sad, otuhan je veliko darivanje, kada ponositi otac iznese ćebe i dariva svoje dragocene stvari u čast svog deteta. U ovom slučaju, obično nabusiti Uspravni Šuplji Rog darivao je svoj drugi najbolji nož, prekrivač za luk od jelenske kože, svoje najbolje ćebe za ponija, kao i druge stvari, kako bi proslavio nastupajeće venčanje.
<BR>&nbsp;&nbsp;&nbsp;&nbsp;&nbsp;Hoka Ušte poče da oseća strah. Stvari su se dešavale prebrzo.
<BR>&nbsp;&nbsp;&nbsp;&nbsp;&nbsp;Njegova nervoza pojačala se četvrtog dana, kada je Uspravni Šuplji Rog priredio gozbu i odredio Hoka Uštea za počasnog gosta. Bila je pozvana većina muškaraca iz sela. Uspravni Šuplji Rog podigao je nivo važnosti gozbe tako što je kao glavno jelo poslužio supu od psa. Smatralo se gotovo wakan da jedan čovek žrtvuje dobrog prijatelja kao što je pas zbog drugog čoveka. Naravno, Uspravni Šuplji Rog nije imao psa, pa je morao da kupi štene od Visokog Konja, sina Jurili Ga Pauci, ali važna je bila namera.
<BR>&nbsp;&nbsp;&nbsp;&nbsp;&nbsp;Gozba je potrajala najveći deo te četvrte noći od odlaska Dobre Grmljavine, ali Hoka Ušte bio je isuviše nervozan da u njoj uživa. Jedva se i osmehnuo kada se šest ratnika podelilo u ekipe od po dvojice zbog takmičenja u jedenju bizonovih creva, i svaka ekipa počinjala je sa suprotnog kraja dugog komada bizonovog creva, da bi žvakanjem stigla do sredine. Stariji ratnici urlali su od smeha kada su takmičari morali da zastanu i podrignu zbog obroka od polusvarene i sasvim fermentirane bizonove trave koja je ispunjavala creva. Kasnije, kada je došao red na Hoka Uštea da zahvati kutlačom svoju činiju supe, dopala mu je glava šteneta. To se smatralo srećnim znakom za Hoka Uštea i veoma dobrim predskazanjem za nastupajući brak, ali osećanje Ćopavog Jazavca da je sve to preuranjeno nateralo ga je da se oseća pre nervozno nego zahvalno. Ipak, uživao je u obroku. Supa od psa za njega je oduvek bila delikates, a glava šteneta bila je izvrsna.
<BR>&nbsp;&nbsp;&nbsp;&nbsp;&nbsp;A onda, sledećeg jutra, Dobra Grmljavina se vratio sa svojim usvojenim unucima i čitavo slavlje je okončano. Ljutiti wičaša wakan pozvao je Hoka Uštea i većinu starijih muškaraca iz sela na sastanak u svoj tipi tog popodneva. Posle odgovarajućih ponuda i prolaska lule, evo šta je sveti čovek rekao:
<BR>&nbsp;&nbsp;&nbsp;&nbsp;&nbsp;"Drugi wičaša wakan čekali su me kod Medveđe Strmine. Pije Vodu, prorok, imao je viziju o mom dolasku sa važnom porukom. Odmah smo se povukli u šator za preznojavanje. Osim proroka Pije Vodu, tamo su bili i wičaša wakan Opiljci, Grbavčev Brat, Odbija Da Pođe, Vatrena Grmljavina i Sveti Jelen Crnog Repa."
<BR>&nbsp;&nbsp;&nbsp;&nbsp;&nbsp;Na to, muškarci u tipiju Dobre Grmljavine uzdahnuše sa zaprepašćenjem, jer to su bili najčuveniji sveti ljudi Ikče Wičaša.
<BR>&nbsp;&nbsp;&nbsp;&nbsp;&nbsp;"Ispričao sam im Hoka Ušteovu viziju", nastavi Dobra Grmljavina bezbojnim glasom, "i oni su pušili i meditirali o njoj. Posle nekoliko sati, razumeli smo je."
<BR>&nbsp;&nbsp;&nbsp;&nbsp;&nbsp;Tišina u tipiju zgusnula se kao dim.
<BR>&nbsp;&nbsp;&nbsp;&nbsp;&nbsp;"Vizija Ćopavog Jazavca istinita je i važna", reče stari sveti čovek, glasom i dalje više ljutitim nego bilo šta drugo. "Pije Vodu potvrđuje da je to san wakinyanpija... da je Hoka Ušte odabran kao waayatan, kao prorok, da prenese poruku svim ljudima Ikče Wičaša."
<BR>&nbsp;&nbsp;&nbsp;&nbsp;&nbsp;Hoka Ušte upre prste u kožu pod sobom kako bi se pridržao. Toliko mu se vrtelo u glavi od dima da je mislio da će se onesvestiti. Video je kako njegov deda iznenađeno trepće, a Uspravni Šuplji Rog se nadima od važnosti. Biću wičaša wakan, pomisli dečak. Ustrčalo Tele imaće svetog čoveka za muža.
<BR>&nbsp;&nbsp;&nbsp;&nbsp;&nbsp;Dobra Grmljavina izduva dim iz plemenske lule kao da se ograđuje njime zbog onoga što će zatim reći. "Hoka Ušteova vizija je istiniti prizor iz čante ista", nastavi on. "Iz oka srca. Njeno značenje je sledeće... Wasichu, Wasicuni, jednog će nas dana prevladati. Debeli Grabljivci oduzeće nam život u ravnicama, oduzeće nam bizone, oduzeće nam oružje i ukrasti Paha Sapa - naša sveta Crna brda - od nas. Kamene glave Wasicuna znače to. Tunkan, kameni duh koji je prisustvovao stvaranju i koji nam daje Inyan, sveto kamenje, poslao nam je tu viziju. Od toga se ne može pobeći. Vreme Ikče Wičaša kao prirodnih slobodnih ljudi gotovo je prošlo..."
<BR>&nbsp;&nbsp;&nbsp;&nbsp;&nbsp;Muškarci u tipiju povikaše u gnevu i neslaganju, zanemarivši, prekinuvši Dobru Grmljavinu, čak i dobro vaspitanje.
<BR>&nbsp;&nbsp;&nbsp;&nbsp;&nbsp;"Ne!" vikali su i mrmljali, i "Šiča" - Zlo! - a jedan ratnik šapnuo je i da je Dobra Grmljavina witko, lud.
<BR>&nbsp;&nbsp;&nbsp;&nbsp;&nbsp;"Tišina!" naredi sveti čovek, i mada nije podigao glas, čitav tipi kao da je zadrhtao od snage njegove zapovesti. U iznenadnoj tišini, on nastavi: "To nije dobra vest, ali je istina. Čitav dan ostali sveti ljudi i ja tražili smo sopstvene vizije, nadajući se uzalud da nas to IktomQ, Kojot, vara, navodi na budalaštine kroz lažne vizije. Ali, svaki od nas čuo je glas Wakan Tanke... Ta je stvar istinita. Wasicuni će nam oduzeti život, konje, slobodu i budućnost. Velike kamene glave to proriču. Život prirodnih slobodnih ljudi kakav poznajemo biće okončan. Izbrisan. Ali..." Dobra Grmljavina podiže ruku da ućutka obnovljeno mrmljanje. "Ali, postoji u Hoka Ušteovoj viziji i izvesna nada."
<BR>&nbsp;&nbsp;&nbsp;&nbsp;&nbsp;Sam Hoka Ušte bio je u tom trenutku jedva pri svesti. Zvuk strašne poruke koju je doneo i zurenje drugih muškaraca kao da su se nalazili daleko, na kraju dugog tunela. On spusti dlanove na tle kako se ne bi preturio.
<BR>&nbsp;&nbsp;&nbsp;&nbsp;&nbsp;"Žena u viziji nije Bela Žena Bizon, ali ona dolazi sa istog mesta kao i Bela Žena Bizon, i možda joj je sestra", nastavi sveti čovek.
<BR>&nbsp;&nbsp;&nbsp;&nbsp;&nbsp;Maglovito, na kraju svog tamnog tunela percepcije, Hoka Ušte pomisli: Ali, Ate, u mom snu bile su tri žene.
<BR>&nbsp;&nbsp;&nbsp;&nbsp;&nbsp;Dobra grmljavina okrenu glavu. Njegove stare crne oči zasvrdlaše u Ćopavog Jazavca. "U snu su bile tri žene, ali postoji zapravo samo jedna... sestra Bele Žene Bizona sa blistavom odorom. Druge dve žene u pećini predstavljaju zle strane tog duha - zle strane će želeti da nas kazne, a prava sestra Bele Žene Bizona podariće nam spasenje."
<BR>&nbsp;&nbsp;&nbsp;&nbsp;&nbsp;Kako da znam koja je žena ta koja će nas spasti? pomisli Hoka Ušte, poverovavši već da mu stari sveti čovek čita misli.
<BR>&nbsp;&nbsp;&nbsp;&nbsp;&nbsp;Dobra Grmljavina progunđa nešto i pogleda krug muškaraca zakrvavljenih očiju. "Vatra u Hoka Ušteovom snu je petaowihankeshni, večna vatra, ista ona vatra koja gori u ovoj plemenskoj luli još otkad nas je Žena Bizon posetila, pre mnogo vremena. Prisustvo ovog plamena u snu je dobro. To znači da će biti Ikče Wičaša da predaju plamen iz generacije u generaciju. Ako Ćopavi Jazavac načini pravi izbor..."
<BR>&nbsp;&nbsp;&nbsp;&nbsp;&nbsp;Kako, Oče? zamoli ga Hoka Ušte u mislima, shvativši već da izbor zavisi od njega, i da je sudbina njegovog naroda u njegovim mekim rukama. Kako?
<BR>&nbsp;&nbsp;&nbsp;&nbsp;&nbsp;"Dim iz vatre u Hoka Ušteovom snu je dah Tunkashile", nastavi sveti čovek, očigledno ne čuvši dečakove očajničke misli, "i to je dobro. To je živi dah dede Misterije." On se okrenu da ponovo pogleda Hoka Uštea. "A ako izabereš tačno, kraj sna biće onakav kakvog si ga ti video... prirodni slobodni ljudi ponovo će biti slobodni. Wasicuni će biti zbačeni i okruniće se u prah baš kao i njihove kamene glave u snu. Bizoni će se vratiti, Paha Sapa će pripadati ljudima koji ih vole, a Ikče Wičaša će još jednom hodati na suncu svojih prirodnih običaja."
<BR>&nbsp;&nbsp;&nbsp;&nbsp;&nbsp;Sve oči bile su na Hoka Ušteu, ali Jastreb Dobrog Glasa bio je taj koji je progovorio. "Kada će se sve to desiti, Oče?"
<BR>&nbsp;&nbsp;&nbsp;&nbsp;&nbsp;Dobra Grmljavina zatvori oči kao da je umoran. "Izbor se mora načiniti za života ovog mladića. Doba Kamenih Glava započeće za života naše dece. Naš povratak iz pećine izgona dogodiće se..." Starac uzdahnu. "Ne znam. Nismo mogli da vidimo tako daleko u san ili u budućnost."
<BR>&nbsp;&nbsp;&nbsp;&nbsp;&nbsp;"Meseci?" reče Bez Tipija, hrabar ratnik koji nikada nije bio naročito bistar.
<BR>&nbsp;&nbsp;&nbsp;&nbsp;&nbsp;Jurili Ga Pauci oglasi se grubo: "U vreme naše dece", ponovi on. "Znači, godine, Ate?"
<BR>&nbsp;&nbsp;&nbsp;&nbsp;&nbsp;Oči Dobre Grmljavine još su bile zatvorene. "Možda stotine godina. Možda nikad." On otvori oči. "Zavisi od Hoka Ušteovog izbora."
<BR>&nbsp;&nbsp;&nbsp;&nbsp;&nbsp;Mladić pogleda ostalima u oči: uzbunjene, optužujuće, ljubopitljive i gnevne. Želeo je da kaže: Nisam ja odabrao tu viziju.
<BR>&nbsp;&nbsp;&nbsp;&nbsp;&nbsp;Uspravni Šuplji Rog bio je taj koji je progovorio. "Ali, njegov deda i ja odabrali smo ženu za njega. To će biti Ustrčalo Tele."
<BR>&nbsp;&nbsp;&nbsp;&nbsp;&nbsp;Dobra Grmljavina načini nipodaštavajući pokret rukom. "To neće biti Ustrčalo Tele. To se jasno vidi u snu."
<BR>&nbsp;&nbsp;&nbsp;&nbsp;&nbsp;Uspravni Šuplji Rog ustade, opsova, pljesnu po zidu tipija i reče: "Ali, ja sam priredio veliko Darivanje!" Videvši, međutim, kako je ravnodušan pogled Dobre Grmljavine, on gnevno iziđe iz tipija.
<BR>&nbsp;&nbsp;&nbsp;&nbsp;&nbsp;Hoka Ušte uzdahnu. Sada je za neprijatelja stekao najnervoznijeg muškarca u logoru. A sve zato što je njegova stvar za pravljenje dece želela da stoji uspravno kao šatorska motka.
<BR>&nbsp;&nbsp;&nbsp;&nbsp;&nbsp;"Postoji li nešto što možemo da uradimo?" upita Teško Ga Pogoditi. "Bilo šta što ljudi mogu da urade da se ta vizija izmeni?" On pogleda Ćopavog Jazavca, i dečak je mogao da čuje neizgovoreno pitanje: Da izbor prepustimo nekom drugom?
<BR>&nbsp;&nbsp;&nbsp;&nbsp;&nbsp;"Ne", odgovori Dobra Grmljavina.
<BR>&nbsp;&nbsp;&nbsp;&nbsp;&nbsp;Hoka Ušte obliznu usne i progovori prvi put. "Moram li poći na novu hanblečeya, Ate?"
<BR>&nbsp;&nbsp;&nbsp;&nbsp;&nbsp;"Ne", odgovori Dobra Grmljavina. "Ali drugi sveti ljudi i ja mislimo da treba neko vreme da oyumni."
<BR>&nbsp;&nbsp;&nbsp;&nbsp;&nbsp;Hoka Ušte poče da gricka usnu. Oyumni nije bila potraga za vizijom, već prosto vreme lutanja. Osećao je tugu i strah na pomisao da će napustiti logor i dedu i babu.
<BR>&nbsp;&nbsp;&nbsp;&nbsp;&nbsp;A onda, uprkos činjenici da je još hiljadu pitanja ostalo u srcima muškaraca koji su tamo sedeli, i još deset puta toliko u preplašenom Hoka Ušteovom srcu, Dobra Grmljavina spusti lulu i reče: Mitakuye oyasin. Svi moji srodnici."
<BR>&nbsp;&nbsp;&nbsp;&nbsp;&nbsp;I sastanak bi završen.
<BR>
<BR>&nbsp;&nbsp;&nbsp;&nbsp;&nbsp;Hoka Ušte nije spavao te sledeće noći. Svi u logoru gledali su ga čudno posle ceremonije objašnjenja vizije sa Dobrom Grmljavinom. Čak su i deda i baba gledali dečaka postrance, kao da je neko čudno biće-duh došlo da živi sa njima. Sve je to ružan san, pomislio je Hoka Ušte, ali kada se sledećeg jutra probudio, pogledi su i dalje bili tu, težina odgovornosti još mu je bila na ramenima, a njegova vizija nije bila san.
<BR>&nbsp;&nbsp;&nbsp;&nbsp;&nbsp;Deda ga je pronašao kako sedi na kamenu blizu rečice kasno tog jutra i rekao: "Pozvan si danas popodne na hranu u tipi Uspravnog Šupljeg Roga."
<BR>&nbsp;&nbsp;&nbsp;&nbsp;&nbsp;Hoka Ušte oseti da mu srce ubrzava. "Moram li da idem, deda? Uspravni Šuplji Rog plaši me svojim gnevom."
<BR>&nbsp;&nbsp;&nbsp;&nbsp;&nbsp;Jastreb Dobrog Glasa odmahnu rukom. "Uspravni Šuplji Rog nije tamo. Jutros je otišao da lovi bizone. Veoma je ljut."
<BR>&nbsp;&nbsp;&nbsp;&nbsp;&nbsp;Hoka Ušte oseti nalet sreće. "Da li me je to pozvala Ustrčalo Tele?"
<BR>&nbsp;&nbsp;&nbsp;&nbsp;&nbsp;Njegov deda sleže ramenima. "Poziv mi je saopštila Glasna Žena. Ne znam hoće li njena kćerka biti tamo."
<BR>&nbsp;&nbsp;&nbsp;&nbsp;&nbsp;Hoka Ušte se oklembesi na pomisao da treba da jede sa oštrokljunom starijom ženom. "Moram li da odem?"
<BR>&nbsp;&nbsp;&nbsp;&nbsp;&nbsp;"Da", odgovori njegov deda. "I lepo se obuci. Odeni svoju košulju sa perlama i sa resama na rukavima."
<BR>&nbsp;&nbsp;&nbsp;&nbsp;&nbsp;Dva sata kasnije, Hoka Ušte se pojavio u tipiju Uspravnog Šupljeg Roga. Dečak je nosio svoju najlepšu odeću sa perlama i resama na rukavima. Uspravni Šuplji Rog nije bio tamo. Ustrčalo Tele nije se nigde mogla videti. Samo je Glasna Žena sedela kraj proključalog kazana i sekla povrće. Mahnula mu je da sedne na kožu blizu vatre i osmehnula mu se. Hoka Ušte nije mogao da se seti da je ikada ranije video tu staru ženu kako se osmehuje.
<BR>&nbsp;&nbsp;&nbsp;&nbsp;&nbsp;"Počastvovana sam što je tragač za vizijama prihvatio moj poziv", reče žena, i dalje sa osmehom.
<BR>&nbsp;&nbsp;&nbsp;&nbsp;&nbsp;Hoka Ušte oseti nalet zbunjenosti. Da li je ona to bila sarkastična? Žene Ikče Wičaša bile su poznate po svom sarkazmu i oštrom jeziku. A ničiji jezik nije bio oštriji od jezika ove veštice. Ili je ona to možda pokušavala da mu se umili, sada kada je postao slavan? "Počastvovan sam što mogu da prihvatim tvoj poziv", odgovori Hoka Ušte, odlučivši da bude učtiv.
<BR>&nbsp;&nbsp;&nbsp;&nbsp;&nbsp;Glasna Žena nastavi da se osmehuje i nastavi da secka repu. Hoka Ušte vide da ona koristi veliki nož za guljenje. "Šta to kuvaš?" upita on učtivo.
<BR>&nbsp;&nbsp;&nbsp;&nbsp;&nbsp;"Pogodi."
<BR>&nbsp;&nbsp;&nbsp;&nbsp;&nbsp;"Timpsila", reče Hoka Ušte, pošto je jedino što je video da ide u kotao bila repa.
<BR>&nbsp;&nbsp;&nbsp;&nbsp;&nbsp;"Ne", odgovori Glasna Žena, ubacivši poslednje ostatke repe u ključalu čorbu. "Pogađaj ponovo."
<BR>&nbsp;&nbsp;&nbsp;&nbsp;&nbsp;Hoka Ušte protrlja obraz. "Wojapi?" Voleo je supu od bobica, ali nikada ranije nije video da se pravi sa repom.
<BR>&nbsp;&nbsp;&nbsp;&nbsp;&nbsp;Glasna Žena se osmehnu, ali odmahnu glavom. "Ne. Ali, biće lila washtay. Veoma dobra. Želiš li da ponovo pogađaš, ili hoćeš da ti ja kažem?"
<BR>&nbsp;&nbsp;&nbsp;&nbsp;&nbsp;"Kaži mi", reče Ćopavi Jazavac. Počeo je da se oseća neprijatno sa ovom ženom.
<BR>&nbsp;&nbsp;&nbsp;&nbsp;&nbsp;"To je itka, supa od jaja", reče ona.
<BR>&nbsp;&nbsp;&nbsp;&nbsp;&nbsp;"Ahhh", reče Hoka Ušte, pomislivši: Supa od jaja?
<BR>&nbsp;&nbsp;&nbsp;&nbsp;&nbsp;Osmeh Glasne Žene naraste u široki kez. Ona ustade. "Da", zapevuši ona, "tvoja itka. Od tvojih jaja. Tvojih susu. Tvojih muda." I ona skoči na Hoka Uštea sa divljim krikom.
<BR>&nbsp;&nbsp;&nbsp;&nbsp;&nbsp;Dečak je bio dovoljno priseban da joj ščepa ručni zglob pre nego što se nož za guljenje spustio ka njemu, i njih dvoje se zakotrljaše tamo-amo po kožama i zemlji; Glasna Žena je šištala i vrištala kao Gromovno Biće, a Hoka Ušte je škrgutao zubima i trudio se da zadrži svoja susu na sebi. Žena zaista zaseče kroz preklop njegove pregače pre nego što je Hoka Ušte oslobodio desnu ruku, stisnuo pesnicu i mlatnuo je po vilici. Glasna Žena odlete unazad, zarotirani nož odlete u visoku travu, a onda ona teško pade u žar vatre, vrisnu i otkotrlja se na kožama bizona, sa žeravicom koja joj je još sijala u kosi i suknji od jelenske kože.
<BR>&nbsp;&nbsp;&nbsp;&nbsp;&nbsp;Nije lepo ponašati se tako prema tašti, pomisli Hoka Ušte, otresajući se drhtavo. Ne, ona mi sada više nije tašta.
<BR>&nbsp;&nbsp;&nbsp;&nbsp;&nbsp;On se vrati u dedin tipi. I njegov Tunkashila i njegova Unči kunshi čekali su ga ispred. Njegova baba imala je suze u očima.
<BR>&nbsp;&nbsp;&nbsp;&nbsp;&nbsp;"Mislim da ću sada krenuti u svoje oyumni", reče Hoka Ušte.
<BR>&nbsp;&nbsp;&nbsp;&nbsp;&nbsp;Oboje starih klimnuše glavom. Deda mu je pripremio jednog ponija; Hoka Ušteov luk, strele, nož, vrećica za medicinu, koža i dodatni par mokasina bili su umotani u zavežljaj na ćebetu prebačenom preko ponija. Baba mu dade torbu sa papa i wasna: hranom za put.
<BR>&nbsp;&nbsp;&nbsp;&nbsp;&nbsp;"Toksha ake wacinyanktin ktelo", reče njegov deda dodirnuvši dečaku podlakticu. Videću te ponovo.
<BR>&nbsp;&nbsp;&nbsp;&nbsp;&nbsp;Hoka Ušte zagrli dedu i babu, naskoči na ponija i izjaha iz logora praćen pogledima mnogo ljudi. Zaključio je da bi najbolje bilo da bude što dalje pre nego što se Glasna Žena bude probudila; najbolje bi bilo da bude još dalje odatle pre nego što se Uspravni Šuplji Rog bude vratio iz svog lova na bizone.
<BR>&nbsp;&nbsp;&nbsp;&nbsp;&nbsp;I tako započe Hoka Ušteovo oyumni. Njegovo vreme lutanja.
<BR>
<BR>&nbsp;&nbsp;&nbsp;&nbsp;&nbsp;U redu, vidim da menjaš trake i znam da ovo neće biti snimljeno, ali želim da ti nešto objasnim dok petljaš oko mašine.
<BR>&nbsp;&nbsp;&nbsp;&nbsp;&nbsp;Kada budem opisao svet u koji se Hoka Ušte zaputio sam, možda ćeš prepoznati neka mesta pošto poznaješ ove krajeve Južne Dakote. Ali, grešiš. Crna brda koja je Hoka Ušte posetio zbog svoje hanblečeya nisu ona kroz koja danas možeš da se provezeš. I ne samo zato što tada nije bilo kamenih glava, gradova, autoputeva, rančeva, prodavnica kamenja, vrtova sa zvečarkama, studija za prepariranje, gradova sa kockarnicama ili RV parkova. Ne, Paha Sapa bila su drugačije mesto, zato što su bila drugačije mesto. Wasicuni donose više od usranih prodavnica suvenira i ograda od bodljikave žice, donose tamu i smrad koji skrivaju sunce što je sjalo nad Crnim brdima gde je Hoka Ušte imao svoju viziju.
<BR>&nbsp;&nbsp;&nbsp;&nbsp;&nbsp;Niti su ravnice i pustare koje će Hoka Ušte posetiti u mojoj priči nalik na ravnice i pustare kroz koje si možda prošao. Nije samo to što su danas visoravni podeljene i isparcelisane ogradom i autoputem, sreskim i međudržavnim drumovima, niti to što su po njima rasuti gradovi Wasicuna, usrane tipske kuće ili pokretne kuće nanizane uz autoput kao prazne konzerve koje blistaju na suncu.
<BR>&nbsp;&nbsp;&nbsp;&nbsp;&nbsp;Ne, razlika nije samo u tome što je svet tada bio prazan, a sada je prepun đubreta Debelih Grabljivaca. Aha. Svet u koji je Hoka Ušte tako davno odjahao na svom poniju tog majskog popodneva bio je jedva naseljen - čovek je danima mogao da jaše svog konja a da ne vidi drugo ljudsko biće - ali, daleko od toga da je bio prazan.
<BR>&nbsp;&nbsp;&nbsp;&nbsp;&nbsp;Tada je u prerijama bilo bizona, još u milionskom broju kada je Hoka Ušte bio mladić, i životinja - vuk i los još nisu bili isterani iz prerije, medvedi su još lutali daleko od svog planinskog doma, orlovi su jezdili visoko gore, jazavci su bili u rupama duž rečnih korita, zvečarke i gušteri, jedna jedina metropola prerijskog psa imala je veću populaciju nego danas Rapid Siti, i, naravno, bile su tu muve, insekti, skakavci poput ptewoyake koji su jednom Ikče Wičaša govorili gde može da pronađe bizone.
<BR>&nbsp;&nbsp;&nbsp;&nbsp;&nbsp;Ali, svet nije bio ispunjen samo životinjama: Hoka Ušte je odjahao na svom poniju u krajeve pune neprijateljski nastrojenih ljudi.
<BR>&nbsp;&nbsp;&nbsp;&nbsp;&nbsp;Wasicuni, da, ali on nikada nije video nijednog Debelog Grabljivca i plašio ih se samo onako kako bi se neko plašio aveti. Strašna poruka iz njegovog sna učinila je bele ljude za njega samo još nestvarnijim. Stvarniji su bili drugi Indijanci tamo negde napolju, ulogoreni odmah iza horizonta ili zalegli u zasedi, čekajući usamljenog lutalicu. Bili su tu drugi ogranci Ikče Wičaša - Oglale, Minikondžu i BrulQ Sijua. A bili su tu i oni koji bi skalpirali jednog Lakota dečaka čim ga opaze: Susuni, koje ti zoveš Šošoni, Shahiyela, Šajeni, Kangi Wicasha ili Vrane, koji su ponekad bili prijatelji i saveznici, a često smrtni neprijatelji, i Plavi Oblaci, koje ti nazivaš Arapahosima. Bilo je tu i starijih neprijatelja poput Omaha, Otoa, Vinebagoa i Misurija, čiju su zemlju Ikče Wičaša ukrali ili pokušali da ukradu pre nego što je Hoka Ušte bio rođen. A bili su tu i Poniji i Ponke, čiju smo zemlju pokušavali da ukrademo u danima koje je Hoka Ušte poznavao. Poniji su bili dupeljupci, a dupeta koja su odabrali da ljube pripadala su Wasicunima, još tada, i u zamenu za cmakanje guzice Debelog Grabljivca, Poniji su ubijali Ikče Wičaša musketama, pa čak i puškama koje su im davali vojnici Wasichu konjice.
<BR>&nbsp;&nbsp;&nbsp;&nbsp;&nbsp;Iza Ponija nalazila su se Tri Plemena - Mandani, Hidatse i Arikare - a oni su strasno mrzeli naš narod otkad smo im ukrali zemlju, pobili ratnike i spalili sela dok smo se širili ka zapadu. I još dalje na zapadu, znao je Hoka Ušte, bili su Santi, Janktonezi i Hunkpape, koji su svi odreda slali ratne ekspedicije na istok i jug, kako bi ubili svakog Ikče Wičaša na kojeg bi naleteli.
<BR>&nbsp;&nbsp;&nbsp;&nbsp;&nbsp;A sa planina su silazili u ravnice da love Jute, Ravnoglavi i Pend d'Oreille, i dok oni možda nisu imali hrabrosti da poharaju jedno Lakota selo, ubili bi usamljenog Lakota ratnika kako bi pokazali koliko su veliki muškarci. Hoka Ušte je znao da bi njegov skalp bio cenjeni visuljak na koplju ili šatorskoj motki svakog ratnika iz desetak obližnjih plemena.
<BR>&nbsp;&nbsp;&nbsp;&nbsp;&nbsp;A sva plemena koja sam pomenuo i mnoga koja se neću truditi da pominjem plašila su se Crnih Stopala. I dok su Crna Stopala bila zauzeta klanjem Rečnih Vrana, Asiniboana, Grosventra, Krija, Ravničarskih Odžibvi i velikih Odžibvi - Čipeva - u godini Hoka Ušteovog oyumni nisu bili toliko zauzeti da propuste da prikolju Lakota ratnika koji jedva da je znao kako da koristi luk.
<BR>&nbsp;&nbsp;&nbsp;&nbsp;&nbsp;Hoka Ušte je znao da prazna zemlja nije prazna. Ali to nije najveća razlika između toga što smo videli onomad i onoga što ti ili bilo koji drugi Wasicun vidite danas.
<BR>&nbsp;&nbsp;&nbsp;&nbsp;&nbsp;Kraj kojim je Hoka Ušte lutao bio je življi nego što ikada možeš da zamisliš. Woniya waken - i sam vazduh bio je živ. I svet. Duhovni dah. Obnova. Tunkan. Inyan. Kamenje je bilo živo. I sveto. Oluje koje su se kretale nad prerijom bile su Wakinyan, buka gromovnog duha i znak Gromovnih Bića. Cveće koje je cvetalo u beskrajnoj travi pokazivalo je dodir Tatuskansa, pokretnog duha, moći ubrzavanja. U rekama su živeli Unktehi, i čudovišta i duhovi. Noću, Hoka Ušte bi čuo zavijanje kojota i pomislio na Kojota, koji bi ga prevario da je ikako mogao. Ili bi paukova mreža na drvetu nosila poruku od IktomQ, čoveka pauka koji je smišljao gore prevare i od samog Kojota. A uveče, kada su svi ostali duhovi bili mirni, a na nebu nestajali svetlost i oblaci, tada je Hoka Ušte mogao da čuje disanje Dede Misterije i samog Wakan Tanke. A noću, kada su se zvezde širile od obzorja do obzorja, bez svetiljki ili odsjaja svetlosti u čitavom svetu da priguši njihovu slavu, tada je Hoka Ušte mogao da prati stazu sopstvenog života, znajući da će njegov duh, kada on bude umro, otputovati Mlečnim putem ka jugu.
<BR>&nbsp;&nbsp;&nbsp;&nbsp;&nbsp;Dakle, svet nije bio prazan.
<BR>&nbsp;&nbsp;&nbsp;&nbsp;&nbsp;Vidim da su ti oči staklaste. Vidim nestrpljenje u položaju tvog tela.
<BR>&nbsp;&nbsp;&nbsp;&nbsp;&nbsp;Ali, hoću da shvatiš. Svet je za Hoka Uštea bio drugačiji.
<BR>&nbsp;&nbsp;&nbsp;&nbsp;&nbsp;U redu. Uključi mašinu.
<BR>
<BR>&nbsp;&nbsp;&nbsp;&nbsp;&nbsp;Prva dva dana svog lutanja Hoka Ušte je jahao dedinog konja ka istoku, a onda ka jugu po travnatim ravnicama, okrenuvši leđa Paha Sapa i neprijateljskijim plemenima za koja je znao da žive na zapadu. Noću nije palio vatru, već je jeo papa i wasna koje mu je pripremila baba: suvo meso i pemikan stucano zajedno sa bobicama i želudačnim salom. Hrana za putovanje. Trećeg dana pogodio je zeca pomoću luka i ispekao ga iznad vatre toliko male da je, samo da je bila zima, mogao lako da se zguri sa prebačenim ćebetom iznad nje i da sakrije sjaj njenog žara. Zec je bio tvrd i uopšte nije imao ukus kao izvrsni obroci koje je pripremala njegova baba.
<BR>&nbsp;&nbsp;&nbsp;&nbsp;&nbsp;U noći trećeg dana, izgubio je konja.
<BR>&nbsp;&nbsp;&nbsp;&nbsp;&nbsp;Dogodilo se to ovako. Čitavog tog dana obilazio je oko ruba sasušenog i opasnog mesta koje je on znao kao Mako Sicha, a koje ti poznaješ kao Pustare. Hoka Ušteu se nije dopadalo kako to mesto izgleda - svo u prašini, sa vijugavim grebenima i krivudavim rečnim koritima preostalim posle drevnih poplava - ali još manje je voleo priče koje o njemu beše čuo. Ovo suvo mesto bilo je bojište između Wakinyan Tanke, velike gromovne ptice, i Unktehi koju neki zovu Uncegila, velikog vodenog čudovišta koje je nekada ispunjavalo reku Misuri od jednog kraja do drugog. Pre nego što je bitka bila okončana, Unktehi je podavila većinu slobodnih ljudskih bića i samo je totalni rat između Wakinyan i njegovih malih gromovnih ptica protiv Unktehi i njenih malih vodenih čudovišta spasao ostatke Ikče Wičaša.
<BR>&nbsp;&nbsp;&nbsp;&nbsp;&nbsp;I tako je treće noći Hoka Ušte sapeo dedinog konja na srazmerno zaštićenom mestu dalje od Pustara, ispekao svog žilavog zeca i pripremio ćebe za još jednu noć nemirnog sna. Ali pre nego što se hanhepi wi, noćno sunce, pojavilo, plavocrni zid oluje prešao je preko prerije, sakrivši zvezde, uz tutnjavu nalik na neku drevnu zver iz priča Dobre Grmljavine. Samo što je Hoka Ušte seo na ćebe, pomislivši da umiri konja, vazduh je najednom bio pun wakangeli, elektriciteta gadnog mirisa koji stvara oluja, munja je sevnula sa neba ka zemlji ni četvrt milje daleko i konj njegovog dede smaknuo je nevešto sačinjen povez i stuštio se ka Pustarama.
<BR>&nbsp;&nbsp;&nbsp;&nbsp;&nbsp;Hoka Ušte je skočio na noge i dreknuo, ali konj ga nije slušao. Njih dvojica trčali su prerijom osvetljenom iznenadnim eksplozijama nastupajuće oluje, i konj je ubrzo ostavio zadihanog dečaka daleko za sobom. Hoka Ušte poslednji put je spazio životinju dok je ona nestajala uz jedan potok neposredno pre nego što je počela kiša.
<BR>&nbsp;&nbsp;&nbsp;&nbsp;&nbsp;Ćopavi Jazavac oklevao je na rubu Mako Sicha, pomislivši da bi bilo pametnije da se vrati u svoje logorište i da sačeka da oluja prođe, pre nego što se zaputi u strme jaruge i tamne senke. Ali, znao je da, ako tako uradi, nikada više neće videti dedinog konja. Reč za konja kod Lakota bila je prilično nova, pošto su oni bili kod Ikče Wičaša samo nekoliko generacija; sunka wakan značilo je 'sveti pas', i životinja se još smatrala svetom zbog njene važnosti. Hoka Ušte nije mogao da se ponovo vrati kući ako izgubi konja Jastreba Dobrog Glasa.
<BR>&nbsp;&nbsp;&nbsp;&nbsp;&nbsp;Ušao je u Pustare baš kada je oluja udarila iz sve snage. Mesec je još ranije bio skriven, ali sada je tama bila gusta i potpuna. Naterala je Hoka Uštea da pomisli na ceremoniju yuwipi u kojoj je sveti čovek ostajao čvrsto umotan u ćebad i kože na nekom mračnom mestu tako da duhovi mogu da ga pronađu.
<BR>&nbsp;&nbsp;&nbsp;&nbsp;&nbsp;Isprva je kiša bila samo ledeni nalet na njegovom licu i natopljenoj odeći, ali ubrzo je pljusak postao tako strašan da Hoka Ušte nije mogao da stoji uspravno. Klečao je u dubokom blatu i vodi. Munje su sada sevale tako brzo da se dečakove oči nisu mogle navići ni na tamu ni na svetlost i mogao je isto tako da bude i slep. Grmljavina je pratila grmljavinu i pretvarala se u zvuk cepanja i kidanja Wakinyan Tankinog ogromnog kljuna i kandži, u vrištanje Gromovnih Bića. Jaruge, jendeci i korita potoka postali su strašan lavirint iz kog Hoka Ušte ne bi mogao da pronađe izlaz sve da je i bio u stanju da hoda po strašnoj oluji. Vazduh je bio pun wakangeli i dečaku se kosa sasvim nakostrešila.
<BR>&nbsp;&nbsp;&nbsp;&nbsp;&nbsp;Prošlo je nekoliko minuta pre nego što je Hoka Ušte shvatio da će umreti ako tu ostane. Voda u uzanom koritu brzo je rasla, tekući u bujicama sa nekog visokog, stenovitog mesta dublje u Mako Sicha. Hoka Ušte je začkiljio naviše u ledenu bujicu: činilo se da je linija grebena tridesetak metara iznad, i krzava ivica bila mu je ocrtana naspram neba punog sevanja. Dok je gledao, velike žute munje udarale su u stenje duž grebena. Ako se bude popeo, grom će gotovo sasvim sigurno udariti i ubiti ga. Ako bude ostao gde je, voda koja je neprestano rasla sigurno će ga potopiti.
<BR>&nbsp;&nbsp;&nbsp;&nbsp;&nbsp;Hoka Ušte poče da se vere uz strmi obronak, klizajući natrag kada bi popustili veliki komadi blata, strmoglavce u urlajuću bujicu ispod. Poslednji put kada se uzverao iz jaruge, voda mu je dopirala do iznad struka. Strmi obronak bio je lavirint potočića i blatnjavih vodopada. Kiša se sada pretvorila u grad i tukla je po Hoka Ušteovom licu i ramenima. Osećao se kao da Wakinyan hoće da ga ubiju kamenovanjem.
<BR>&nbsp;&nbsp;&nbsp;&nbsp;&nbsp;Konačno, Hoka Ušte morao je da upotrebi nož i da zabada njegovo sečivo duboko u obronak, kako bi imao za šta da se uhvati u klizavom blatu. Osećao je kao da pokušava da na smrt izbode zemlju, dok nebesa pokušavaju da ga ubiju ledenim pesnicama. Dažd mu je sada cepao odeću, kidao mu jelensku kožu i meso. Kosa mu je bila slepljena i padala na oči, pletenice su mu bile rasturene, a krv mu je tekla sa slepoočnica i čela. Nije mogao da otvori oči i shvatio je da je uspeo da se popne na vrh litice tek kada više nije bilo obronka u koji je mogao da zabada sečivo.
<BR>&nbsp;&nbsp;&nbsp;&nbsp;&nbsp;Ćopavi Jazavac legao je tamo, opružio se na uskom grebenu kao da je na divljem duhu-konju, pustio nož da bi dublje zabio prste u blato, licem u vlažnoj zemlji, uz grebanje nožnim prstima kako bi ostao gde je dok ga je vetar gurao, a dažd nastavljao da tuče. U jednom trenutku, Hoka Ušte je podigao okrvavljeno lice ka nebu punom eksplozija i počeo da zavija kao vuk, ogolivši zube, čikajući Wakinyan da urade najgore što mogu.
<BR>&nbsp;&nbsp;&nbsp;&nbsp;&nbsp;Tada nebesa kao da se još više otvoriše, dažd naraste do veličine pesnica, i Hoka Ušte se obeznani.
<BR>
<BR>&nbsp;&nbsp;&nbsp;&nbsp;&nbsp;Kada se probudio, pomislio je da su ga nebesa ubila. Onda je začkiljio u savršeno plavo nebo, video da brda bela od soli i jaruge oko njega već počinju da se suše na prepodnevnom suncu, čuo curkanje rečica u uskim prevojima ispod sebe, i shvatio da još nije u drugom svetu, gde odlaze duhovi. Tamo, znao je, boje su mutne, sunce nikad ne sija jače nego kao po maglovitom danu, a zvuci su prigušeni. Hoka Ušte se uspravi u sedeći položaj na grebenu i pogleda se sa čuđenjem.
<BR>&nbsp;&nbsp;&nbsp;&nbsp;&nbsp;Bio je nag. Čak ni njegova pregača nije preživela poplavu i dažd. Na njegovom bronzanom telu bilo je stotinu modrica i hiljadu ogrebotina. Glasno je zastenjao kada je pomerio noge, a onda potisnuo svako moguće dalje stenjanje. Možda i ne pripada ratničkom udruženju, ali on je ratnik Ikče Wišača i mora tako i da se ponaša.
<BR>&nbsp;&nbsp;&nbsp;&nbsp;&nbsp;Nož mu beše nestao. I više od toga, samo zemljište na vrhu grebena bilo je sprano noćnom bujicom, tako da nije preostalo ništa osim čudnovato pravilnog kamenja koje je ležalo ispod zemlje. Hoka Ušte krenu ka rubu Pustara, skakućući sa jednog na drugi pravilni kameni hrbat.
<BR>&nbsp;&nbsp;&nbsp;&nbsp;&nbsp;Napredovao je nekoliko stotina kamenova pre nego što je shvatio da je to kamenje isuviše pravilno. Kada je pogledao natrag, i dalje žmirkajući zbog sjaja sunčeve svetlosti na belom kamenu, odmah je shvatio da ne korača po kamenju.
<BR>&nbsp;&nbsp;&nbsp;&nbsp;&nbsp;Hoka Ušte stajao je na jednoj zakrivljenoj ploči velikog, ogoljenog pršljena: blistave bele kičme nečega davno zakopanog u Mako Sicha, a sada delimično otkrivenog zahvaljujući silovitom noćnom pljusku. Smesta je shvatio da stoji na Unktehi... Uncegila... na drevnoj zmijskoj boginji koja beše izgubila bitku protiv Wakinyan Tanke, davno, kada su stene još bile mlade.
<BR>&nbsp;&nbsp;&nbsp;&nbsp;&nbsp;Izložena kičma pružala se miljama u Pustare, nestajući tamo gde su je prekrivali drugi prevoji ili otkrivali beli kamen koji je možda predstavljao još kostiju.
<BR>&nbsp;&nbsp;&nbsp;&nbsp;&nbsp;Hoka Ušte poče da se trese. Unktehi je bila wakan, ali sveta na način koji je nosio više moći nego što je ijedan sveti čovek Ikče Wičaša mogao da podnese, a nekmoli dečak od sedamnaest leta. Hoka Ušte je mogao da oseti kako mu wakan moć struji kroz bosa stopala, kao da je wakangeli elektricitet sav bio uskladišten u ispranim belim kostima što su se svijale pod njim. On baci pogled ka rubu Pustara udaljenom još četvrt milje, a onda se osvrnu sa strahom, kao da bi Unktehi mogla da ustane, sa mesom koje se materijalizuje oko drevnih kostiju, zuba veličine planina, očiju koje bukte žešće od sunca.
<BR>&nbsp;&nbsp;&nbsp;&nbsp;&nbsp;Osetio je iskušenje da sklizne niz strmi obronak dalje od ogoljenih kostiju-stena, da sklizne u senkovitu jarugu ispod, gde se behu sušili poslednji ostaci bujice. Ali, gacanje po tom blatu i prolazak kroz vijugava korita potoka potrajali bi satima, ako se ne izgubi ili do struka zaglibi tamo dole.
<BR>&nbsp;&nbsp;&nbsp;&nbsp;&nbsp;Hoka Ušte zatvori oči, pomisli na svoju viziju, prekinu drhtanje u nogama i nastavi da skače sa jednog pršljena na drugi, upijajući moć koja mu je tekla kroz stopala, članke, noge i prepone. Kada je stigao do trave i stupio sa poslednjeg komada bele kosti gde beli skelet kao da se ukopao dublje u zemlju, Hoka Ušte je osećao kako ga čitavo telo pecka i kako mu mišići poskakuju kao da je on yuwipi, ispunjen duhovnom silom. Mnoge modrice behu mu nestale, a najveći deo ogrebotina bio je zalečen.
<BR>&nbsp;&nbsp;&nbsp;&nbsp;&nbsp;Dve stotine koraka dalje, na travi, Hoka Ušte se osvrnuo. Samo su bele stene i beli pesak blistali u Mako Sicha.
<BR>&nbsp;&nbsp;&nbsp;&nbsp;&nbsp;Nije mogao da pronađe svoje logorište. Ne samo što je izgubio konja i nož, već mu je poplava odnela ili zakopala i luk, strele, kožu, ćebe, kresivo, dodatnu odeću i dodatnu hranu koju je čuvao. Posle jednog sata traganja, Hoka Ušte odustade i poče da hoda prema istoku.
<BR>&nbsp;&nbsp;&nbsp;&nbsp;&nbsp;Nag, mišića koji su se još trzali od wakan energije, hramljući malo kad bi mu bosi tabani nagazili na kaktus ili juku, dok su Pustare najpre bledele, a zatim nestale iza njega, hodao je prema horizontu savršeno ravnog sveta.
<BR>
<BR>&nbsp;&nbsp;&nbsp;&nbsp;&nbsp;Ugledao ih je najpre kao nestalno, četvoroglavo stvorenje koje mu je išlo u susret kroz jaru kasnog popodneva. Hoka Ušte je bio siguran da je to jedno od čudovišta na koje ga je upozorila baba - ciciye ili siyoko. Nije imao gde da se sakrije, trava se protezala u beskraj na sve strane, a Hoka Ušte ionako nije nameravao da se krije. Stao je i sačekao da čudovište dođe do njega.
<BR>&nbsp;&nbsp;&nbsp;&nbsp;&nbsp;Četvoroglavo čudovište nije bilo ni ciciye ni siyoko, već samo poni kojeg su jahala tri mladića. Hoka Ušte shvati da su tri mlada ratnika iz drugog plemena verovatno opasnija od jednog čudovišta, ali je nastavio da stoji na svom mestu. Kada su se približili, mogao je da vidi da je poni iscrpljen i zapenjen, a da trojica ratnika nisu stariji od njega. Lica su im bila namazana ratnom bojom i kada su ugledali Hoka Uštea kako stoji tamo, zavrištali su, podigli štapove sa trofejima i okrenuli posustalog ponija ka njemu.
<BR>&nbsp;&nbsp;&nbsp;&nbsp;&nbsp;Lep dan za umiranje, pomisli Hoka Ušte, ali hrabri sentiment bio je puka fraza. On nije želeo da umre, i srce mu je tuklo. Više nego što nije želeo da umre, nije želeo da umre nag i bez odbrane od ruke dečaka Šošona ili Vrana koji nisu bili čak ni dovoljno stari da svaki od njih poseduje konja.
<BR>&nbsp;&nbsp;&nbsp;&nbsp;&nbsp;To nisu bili ni Šošoni ni Vrane. Hoka Ušte vide boju na licima, začu njihove povike dok su se približavali i prepozna ih kao Ikče Wičaša, mada je po njihovom grubom dijalektu pretpostavljao da su to BrulQ Sijui. Sada vide i da su mlađi od njega; najstariji nije mogao imati više od petnaest leta. Što se njih tiče, tri dečaka na konju prestali su sa ratnim povicima i zaustavili ponija deset koraka dalje kada su videli da Hoka Ušte stoji tamo nag. Jedan minut nije se čuo nikakav zvuk osim struganja daha iscrpljenog ponija i suvog skakanja skakavaca u travi.
<BR>&nbsp;&nbsp;&nbsp;&nbsp;&nbsp;"Hoka hey!" oglasi se konačno najstariji dečak. "Jesi li ti ljudsko biće?"
<BR>&nbsp;&nbsp;&nbsp;&nbsp;&nbsp;Hoka Ušte se pogleda i shvati da mora da izgleda strašnije od ratnika ovako go, izgreban i okrvavljen. "Da", reče on, i kaza im iz kog je plemena i porodice.
<BR>&nbsp;&nbsp;&nbsp;&nbsp;&nbsp;Najstariji dečak spusti se sa ponija i krenu napred, i dalje sa ispruženim štapom za trofeje, kao da će naposletku ipak uzeti trofej od ove čudne prikaze. Pošto je samo dodirnuo Hoka Uštea, da bi se uverio u njegovu stvarnost, dečak odstupi i podiže dlan. "Mene zovu Orao U Okretu, sin sam Seče Mnogo Noseva. Ovo su moji drugovi Nekoliko Repova i Pokušao Da Ukrade Konje."
<BR>&nbsp;&nbsp;&nbsp;&nbsp;&nbsp;Hoka Ušte okrznu pogledom dečake, koji mu uzvratiše samo žmirkanjem.
<BR>&nbsp;&nbsp;&nbsp;&nbsp;&nbsp;"Juče smo ubili dva Susunija i od tada nas goni pedeset Susunija na konjima." U dečakovom glasu bilo je ponosa, baš kao i straha.
<BR>&nbsp;&nbsp;&nbsp;&nbsp;&nbsp;Hoka Ušte pogleda ka istoku, ali ne uspe da vidi pedeset Šošona. Neka jara na horizontu mogla je da predstavlja oblak prašine.
<BR>&nbsp;&nbsp;&nbsp;&nbsp;&nbsp;"Lovili smo", nastavi Orao U Okretu, "kada smo pronašli Susunija kako pravi logor blizu Bele reke. Bio je sa svojom ženom i dečakom od pet ili šest leta. Kada nas je video, čovek je skočio na konja, povukao sina kraj sebe i dao se u beg, ostavivši ženu. Ubili smo je, a onda se dali u poteru, iako smo imali samo ovog jednog ponija..." Orao U Okretu mahnu ka poniju koji je brektao kao da mu je to najveći izvor ponosa. Hoka Ušte pomisli da je poni blizu toga da se sruči.
<BR>&nbsp;&nbsp;&nbsp;&nbsp;&nbsp;"Kada je pokušao da pregazi reku", nastavi Orao U Okretu, "smestili smo dve strele u njega i on je pao sa konja, pa smo ga uhvatili nizvodno." Dečak podiže krvavi skalp. "Umro je dobro. Preplivali smo reku da uhvatimo njegovog konja i dečaka, ali dete se čvrsto uhvatilo za grivu ponija, a konj je bio brži od našeg. Jurili smo ih jedan sat, kada smo prešli preko brda i ugledali ratnu družinu Susunija sa dečakom u dolini. Pojurili su nas. Umakli smo im na neko vreme blizu reke. Sada su ponovo iza nas." Orao U Okretu dodirnu prsa s ponosom.
<BR>&nbsp;&nbsp;&nbsp;&nbsp;&nbsp;Hoka Ušte nervozno pogleda prema istoku. Jara je definitivno bila oblak prašine, sve bliži. "Kuda idete?"
<BR>&nbsp;&nbsp;&nbsp;&nbsp;&nbsp;Orao U Okretu ugrize se za usnu. "Naš logor je negde između ovog mesta i reke, ali promašili smo ga u noći. Ne možemo da se vratimo. Idemo do O-ana-gazhee. Do Utočišta."
<BR>&nbsp;&nbsp;&nbsp;&nbsp;&nbsp;Hoka Ušte klimnu glavom. O-ana-gazhee bilo je visoko mesto u Mako Sicha, gde je nekoliko ratnika moglo da odbije armiju Šošona. Ali, ono je bilo udaljeno mnogo milja. Nije bilo nikakvih izgleda da ovaj iscrpljeni poni umakne ratnoj družini. Ovi dečaci bili su mrtvi.
<BR>&nbsp;&nbsp;&nbsp;&nbsp;&nbsp;Orao U Okretu kroči bliže i progovori gotovo šapatom, tako da njegovi drugovi ne mogu da ga čuju. "Ne plašim se smrti, ali nedostajaće mi devojka po imenu Vidi Belu Kravu. Obećao sam joj da ću pobiti neprijatelje i vratiti joj se." Dečak pogleda Hoka Uštea gotovo sa žaljenjem. "Kada Susuni ne bi i tebe ubili, zamolio bih te da kažeš devojci Vidi Belu Kravu da bih joj se vratio da sam mogao."
<BR>&nbsp;&nbsp;&nbsp;&nbsp;&nbsp;Hoka Ušte trepnu.
<BR>&nbsp;&nbsp;&nbsp;&nbsp;&nbsp;Orao U Okretu odstupi i reče glasnije: "Dobar dan za umiranje", pa se pope na ponija. Dvojica dečaka iza njega izgledala su veoma mlado i veoma preplašeno.
<BR>&nbsp;&nbsp;&nbsp;&nbsp;&nbsp;"Hoka hey!" uzviknu Orao U Okretu i zari pete poniju u rebra. Konjić je bio previše umoran da zagalopira, ali dade se u kas.
<BR>&nbsp;&nbsp;&nbsp;&nbsp;&nbsp;Hoka Ušte ih je gledao kako lagano nestaju na zapadu, a onda pogleda ka istoku. Oblak prašine bio je veoma vidljiv. Ćopavi Jazavac oklevao je samo sekund pre nego što je krenuo ka njemu.
<BR>&nbsp;&nbsp;&nbsp;&nbsp;&nbsp;Da je trava bila visoka, Hoka Ušte je mogao da se sakrije u njoj, ali na mestu gde je hodao bilo je uglavnom suvo zemljište i niske biljke. Čovek je mogao da vidi miljama daleko. Nije bilo velikih stena, nije bilo drveća, niti visokih juka. Oblak prašine stigao bi ga čak i da je potrčao. Jedina nepravilnost na vidiku bilo je blago ulegnuće napred, između njega i družine Šošona, i Hoka Ušte je krenuo ka tome sa rezignacijom osuđenog na smrt. Znao je da nije važno što on nije bio jedan od trojice koji su ubili Šošona i Šošonku; svaki skalp Lakota poslužiće da utoli gnev ratne družine. Hoka Ušte dokono dodirnu svoju raspletenu i ulepljenu kosu.
<BR>&nbsp;&nbsp;&nbsp;&nbsp;&nbsp;Jahači su upravo postajali vidljivi na istoku kada je Hoka Ušte stigao do suvog rečnog korita. Ono nije bilo duboko, niti široko, manje od desetak koraka popreko, i u njemu nije bilo ni vode ni vegetacije. Rečno korito nije dovoljno vijugalo da bi mu pružilo skrovište, ali Hoka Ušte svejedno uskoči u njega. To će ih sprečiti da ga ugledaju još minut ili dva. Sada je mogao da oseti topot kopita kroz tle.
<BR>&nbsp;&nbsp;&nbsp;&nbsp;&nbsp;Hoka Ušte pređe dvadeset koraka ka severu, zatim dvadeset koraka ka jugu, slušajući dahtanje konja i viku Šošona, pre nego što primeti rupu na istočnoj strani rečne obale. Bila je mala. Verovatno jazavčeva rupa. To mu dade ideju.
<BR>&nbsp;&nbsp;&nbsp;&nbsp;&nbsp;Hoka Ušte bio je vitak. Sa zvukom konja udaljenih samo minut, on poče da kopa po rupi, proširivši je taman toliko da u nju uvuče stopala i noge. Onda se izdiže pridržavajući se za ogoljeni koren i ugura noge u otvor. Samo mu je činjenica da je bio go, nauljen znojem i bez oružja, omogućila da nastavi.
<BR>&nbsp;&nbsp;&nbsp;&nbsp;&nbsp;Kamenje i zemlja zagrebali su mu po kukovima, ali on najzad uspe da sklizne u rupu koja se sužavala. Gornja polovina njegovog tela i dalje je visila, sasvim vidljiva. Šošoni nisu mogli da ga ne vide. Zemlja se tresla od zvuka kopita ratnih ponija. Ćopavi Jazavac uvuče ruke na silu niz bokove, prstima kidajući korenje i malo kamenje, očajnički pokušavajući da stvori više prostora. Telo mu kliznu malo dublje, tako da su mu samo ramena i glava virili iz peskovitog tla.
<BR>&nbsp;&nbsp;&nbsp;&nbsp;&nbsp;Sada je mogao da čuje povike ratnika Šošona, brektanje ratnih ponija.
<BR>&nbsp;&nbsp;&nbsp;&nbsp;&nbsp;Hoka Ušte se usredsredi na to da učini sebe manjim, tanjim i klizavijim. Uz veliko brektanje i mnogo dranja već odrane kože, on kliznu još dublje, tako da mu se spolja video samo vrh glave, koji je štrčao kao vrh nekog ogromnog crnog pauka. Nije mogao da se zavuče dublje. Koliko god se koprcao, nije mogao da oslobodi ruke, noge ili leđa kako bi kliznuo dalje, makar još za dužinu prsta.
<BR>&nbsp;&nbsp;&nbsp;&nbsp;&nbsp;Prvi konji Šošona sada su bili gotovo iznad njega.
<BR>&nbsp;&nbsp;&nbsp;&nbsp;&nbsp;Hoka Ušte zatrese glavom po ivicama rupe, pokušavajući da prekrije svoju sjajnu crnu kosu peskom i sivom prašinom.
<BR>&nbsp;&nbsp;&nbsp;&nbsp;&nbsp;Prvi poni stiže do rečnog kanala i zaustavi se baš iznad njega. Hoka Ušte je osećao topot kopita i težinu konja na leđima. Stiže potom još konja, zaustavi se iznad njega i sa obe strane duž istočne obale. Rastresiti pesak sruči mu se odozgo na kosu pod nemirnim kopitima vođinog ponija. Hoka Ušte stisnu zube i zatvori oči, osetivši da Šošoni sada gledaju u njega, pokazuju kopljima, spremaju se da sjašu.
<BR>&nbsp;&nbsp;&nbsp;&nbsp;&nbsp;Začuše se povici na grlenom šošonskom.
<BR>&nbsp;&nbsp;&nbsp;&nbsp;&nbsp;Hoka Ušte bi tada zapevao svoju samrtničku pesmu, ali nikada je nije komponovao. Sada je žalio za svim onim satima protraćenim u čekanju kraj rečice da načas vidi Ustrčalo Tele. Jedan ratnik Lakota, shvatio je sada, trebalo je da bude zauzet važnijim stvarima.
<BR>&nbsp;&nbsp;&nbsp;&nbsp;&nbsp;Kao što je priprema za smrt.
<BR>&nbsp;&nbsp;&nbsp;&nbsp;&nbsp;Vođa Šošona ponovo viknu, oglasi se pokličem od kojeg se ledila krv u žilama, i natera konja da skoči u usko rečno korito pravo iznad isturene Hoka Ušteove glave. Bujice zemlje zasuše dečaka, zagušivši ga, napunivši mu usta peskom.
<BR>&nbsp;&nbsp;&nbsp;&nbsp;&nbsp;Hoka Ušte se odupre porivu da se zakoprca, usprotivi se porivu da se zagrcne, nakašlje i vikne. Zadržao je dah dok je još konja skakalo iznad njega, dok mu se još zemlje obrušavalo na glavu, umalo ga ne pokopavši. Čitavo telo Ćopavog Jazavca napelo se i skalp ga je zapeckao dok je čekao da mu strela ili koplje zarije kameni vrh u izloženu lobanju. Topot kopita kao da je trajao čitavu večnost.
<BR>&nbsp;&nbsp;&nbsp;&nbsp;&nbsp;A onda oni nestadoše. Hoka Ušte ispljunu pesak, zavrte glavom sve dok nije uspeo da pronađe vazduh za udisanje, pa poče da pokušava da se oslobodi. To nije bilo lako, i nagli nalet klaustrofobije i čiste panike nije mu pomogao. U tom trenutku samo ga je raniji strah od smrti pod sečivima Šošona sprečio da vrisne u pomoć.
<BR>&nbsp;&nbsp;&nbsp;&nbsp;&nbsp;Sunce je bacalo dugačke senke preko rečnog korita kada se konačno oslobodio i izvukao. Bio je toliko iscrpljen svojim poduhvatom da je dugo mogao samo da leži na belom pesku rečnog korita i da dahće. Bio je prekriven krvlju, ilovačom i peskom. Da su se Šošoni tada vratili, možda bi se toliko uzbunili zbog njegove pojave da je moguće da ga ne bi odmah ubili. Nisu se vratili.
<BR>&nbsp;&nbsp;&nbsp;&nbsp;&nbsp;Samo što nije pao mrak kada je Hoka Ušte, drhtavih nogu, izašao iz rečnog korita. Znao je da bi najpametnije bilo da krene ka istoku ili severu, dalje od smera kojim su otišli Šošoni i njihova lovina, ali, bio je radoznao. Počeo je da prati široki trag otisaka kopita kroz suton, ubedivši sebe da je dovoljno mračno da se sakrije u niskoj travi ako se jahači vrate ka njemu.
<BR>&nbsp;&nbsp;&nbsp;&nbsp;&nbsp;Pronašao je tri dečaka BrulQ Sijua nedugo pošto se digla polovina noćnog sunca i bacila mlečni sjaj na zemlju. Zvezde su bile svetle; Mlečni put istaknut uprkos mesecu.
<BR>&nbsp;&nbsp;&nbsp;&nbsp;&nbsp;Šošoni su uhvatili dečake nedaleko od rečnog korita. Poni Sijua ležao je tamo gde se srušio i uginuo. Na njemu nije bilo nikakvih tragova. Mnogo tragova vodilo je ka severozapadu. Tri Lakota dečaka ležala su na dohvat ruke jedan od drugog.
<BR>&nbsp;&nbsp;&nbsp;&nbsp;&nbsp;Najmlađi, onaj kojeg je Orao U Okretu predstavio kao Pokušao Da Ukrade Konje, još je imao strelu Šošona koja mu je probila vrat. Grudi i trbuh imali su mu tragove još desetina strela. Ruke su mu bile sasvim raširene, kao da je bio iznenađen. Otvorene oči hvatale su mu mesečinu, kao i bele kosti njegove gole lobanje. Dečak po imenu Nekoliko Repova izgledao je kao da je od glave do pete bio umočen u sok od crvenih bobica. Osim što su mu uzeli skalp, Šošoni su mu uzeli i prste, jezik i srce.
<BR>&nbsp;&nbsp;&nbsp;&nbsp;&nbsp;Orao U Okretu ležao je malo dalje od ostale dvojice, i nešto u njegovom opruženom položaju nagoveštavalo je da se zaista i borio protiv svojih ubica. Dečakov vrat bio je preklan od uha do uha i iskrzani prorez i dalje kao da se osmehivao Hoka Ušteu. Osim skalpa i jezika, odsekli su Orlu U Okretu uši, šake, stvar za pravljenje dece, i jaja. Jedno njegovo oko sada je posmatralo sa udaljenosti od nekoliko koraka, nabodeno na vrhu kičme juke.
<BR>&nbsp;&nbsp;&nbsp;&nbsp;&nbsp;Hoka Ušte se okrenu i poče da guta vazduh. Kada je ponovo bio u stanju da normalno diše, okrenuo se, u želji da zapeva samrtničku pesmu za njih, u želji da im pomogne na putu ka jugu, ali nije znao ceremoniju.
<BR>&nbsp;&nbsp;&nbsp;&nbsp;&nbsp;Jednog dana, kada budem wičaša wakan, obećao je sebi, biću u stanju da radim te stvari.
<BR>&nbsp;&nbsp;&nbsp;&nbsp;&nbsp;Okrenuo se i nastavio da hoda ka istoku po mesečini.
<BR>
<BR>&nbsp;&nbsp;&nbsp;&nbsp;&nbsp;Pronašli su ga dan i noć i dan kasnije. Hoka Ušte za sve to vreme nije ni spavao ni jeo. Nije napravio oružje, kao ni odeću za sebe. Posekotine su mu bile zagađene, koža mu je gorela od sunca i groznice, a on se usredsređivao na glasove koji su mu šaputali u glavi. Hodao je sve dok više nije mogao da hoda, a onda je stajao na jednom mestu sve dok noge više nisu mogle da ga drže. Nije bio svestan toga da je pao i imao je neodređeni osećaj da pokušava da se popne uz liticu same zemlje. Kada su ga jahači okružili, bio je svestan samo krupnih predmeta koji su zaklanjali sunce. Bio je siguran da su to duhovi koji su došli da ga vode ka jugu i iznenadio se kada su progovorili jezik Lakota sa BrulQ naglaskom.
<BR>&nbsp;&nbsp;&nbsp;&nbsp;&nbsp;Kada se nešto kasnije probudio, ležao je između mekih prekrivača. Večernja svetlost prodirala je kroz istanjenu kožu tipija sa onom bogatom žutom gustinom koju je voleo kao dete, bezbedan u dedinom šatoru. Pomislio je na tren da je sve sanjao u groznici - mogao je da oseti hladan znoj koji je pratio takvu groznicu - ali se tada jedna stara žena bez nosa naže iznad njega, reče nešto drugoj ženi bez nosa grubim BrulQ tonovima, i Hoka Ušte je znao da ništa nije bilo san.
<BR>&nbsp;&nbsp;&nbsp;&nbsp;&nbsp;Osim dve žene bez noseva, tu je bila i treća, mlađa žena čije je lice bilo netaknuto, ali strogo. Ona se naže iznad Hoka Uštea i reče: "Dakle... živ si."
<BR>&nbsp;&nbsp;&nbsp;&nbsp;&nbsp;Hoka Ušte nije znao kako da na to odgovori.
<BR>&nbsp;&nbsp;&nbsp;&nbsp;&nbsp;Sve tri žene napustiše šator i Hoka Ušte je bio na ivici da utone natrag u san, kada snažni muškarac opasnog lica uđe u tipi. "Jesu li te Susuni svukli golog, uzeli ti oružje, ukrali ti ponija i ostavili te tamo da krvariš?" upita krupni muškarac oštro.
<BR>&nbsp;&nbsp;&nbsp;&nbsp;&nbsp;Hoka Ušte je na trenutak mogao samo da zuri. "Ne, to je učinila oluja. Šošoni me nisu videli." On zastade. "Ti si Seče Mnogo Noseva."
<BR>&nbsp;&nbsp;&nbsp;&nbsp;&nbsp;Krupni muškarac se namršti i dodirnu nož. "Otkud to znaš?"
<BR>&nbsp;&nbsp;&nbsp;&nbsp;&nbsp;"Sreo sam tvog sina, Orla U Okretu", odgovori Hoka Ušte.
<BR>&nbsp;&nbsp;&nbsp;&nbsp;&nbsp;Seče Mnogo Noseva ispusti vazduh. "Je li živ?"
<BR>&nbsp;&nbsp;&nbsp;&nbsp;&nbsp;"Nije."
<BR>&nbsp;&nbsp;&nbsp;&nbsp;&nbsp;Krupni muškarac se strese, kao da mu je telo primilo težak udarac. "Susuni?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Druga dvojica... Nekoliko Repova i Pokušao Da Ukrade Konje..."
<BR>&nbsp;&nbsp;&nbsp;&nbsp;&nbsp;"Mrtvi."
<BR>&nbsp;&nbsp;&nbsp;&nbsp;&nbsp;Seče Mnogo Noseva lagano klimnu glavom. "To objašnjava zviždanje duha..." On prekinu sopstvene reči. "Reci mi svoje ime i pleme i objasni zašto si bio go, krvav i sam."
<BR>&nbsp;&nbsp;&nbsp;&nbsp;&nbsp;Hoka Ušte to učini. Pomenuo je samo da je lutao posle vizije. Krupni muškarac nije ga pitao za viziju.
<BR>&nbsp;&nbsp;&nbsp;&nbsp;&nbsp;"Možeš li nas odvesti do tela mog sina?" upita Seče Mnogo Noseva.
<BR>&nbsp;&nbsp;&nbsp;&nbsp;&nbsp;"Mislim da mogu."
<BR>&nbsp;&nbsp;&nbsp;&nbsp;&nbsp;"Ujutro. Čim izađe sunce?"
<BR>&nbsp;&nbsp;&nbsp;&nbsp;&nbsp;Hoka Ušte je osećao strašnu slabost posle svojih iskušenja i groznice, ali setio se kako unakaženo telo Orla U Okretu leži tamo bez ukrasa i počasti, prosto leži tamo gde životinje mogu da se nahrane, a da ne znaju ko je ta osoba bila. "Danas", reče Hoka Ušte. "Odvešću vas tamo pre nego što izađe noćno sunce."
<BR>&nbsp;&nbsp;&nbsp;&nbsp;&nbsp;Seče Mnogo Noseva razmisli o tome. "Ne. Ne smemo ostaviti žene same kada večeras počne da hoda wanagi. Odvešćeš nas do tela Orla U Okretu pošto duh ode." Tada on ostavi Hoka Uštea samog, da razmišlja o spavanju.
<BR>&nbsp;&nbsp;&nbsp;&nbsp;&nbsp;Kasnije, baš dok se spuštao mrak, žena strogog lica ušla je sa supom za njega. Kratko se predstavila kao Crveni Dažd. Dok je Hoka Ušte laptao gustu čorbu, pokušao je da razgovara sa njom. "Druge dve žene... one sa rasečenim nosevima... jesu li one sestre?"
<BR>&nbsp;&nbsp;&nbsp;&nbsp;&nbsp;"Ne", odgovori Crveni Dažd, "one su druge žene Seče Mnogo Noseva."
<BR>&nbsp;&nbsp;&nbsp;&nbsp;&nbsp;Hoka Ušte razmisli o tome na trenutak. "A jesu li one... da li su... je li to bilo..." Stara kazna Lakota za ženinu preljubu bila je da joj se raseku nozdrve ili da joj se odseče nos. Ali Hoka Ušte nije znao kako to da diplomatski kaže. "Da li je to zato što su one..." Ćopavi Jazavac nespretno zaćuta.
<BR>&nbsp;&nbsp;&nbsp;&nbsp;&nbsp;"Da", odgovori Crveni Dažd. "Seče Mnogo Noseva imao je pet žena, a samo je jedna... ja... zadržala nos. Ostale su tvrdile da su nedužne, ali on je ljubomoran čovek."
<BR>&nbsp;&nbsp;&nbsp;&nbsp;&nbsp;Hoka Ušte proguta komad mesa iz supe.
<BR>&nbsp;&nbsp;&nbsp;&nbsp;&nbsp;"Dosta si jeo?" upita Crveni Dažd, uzevši činiju pre nego što je dečak stigao da odgovori. "Moram da pođem. Pada mrak. Ne smem biti sama s tobom u tipiju." I žena strogog lica nestade pre nego što je Hoka Ušte stigao čak i da kaže 'Pilamaye'.
<BR>
<BR>&nbsp;&nbsp;&nbsp;&nbsp;&nbsp;Hoka Ušte se probudio u mraku na zvuk zviždanja i lavež mnoštva pasa. Odmah je znao da je to duh kojeg Seče Mnogo Noseva beše pomenuo.
<BR>&nbsp;&nbsp;&nbsp;&nbsp;&nbsp;Zviždanje je bilo ljupko, proganjajuće, divno, i nateralo je Hoka Uštea da se uspravi u noći, uz lupanje srca, i da poželi da krene za njim, mada je znao da njemu nije namenjeno. Psi behu pomahnitali. Hoka Ušte zapipa u potrazi za nožem, seti se da ga je izgubio, shvati da ga je neko odenuo u novu pregaču, a onda kliznu napolje kroz krilo tipija da pronađe izvor divne muzike.
<BR>&nbsp;&nbsp;&nbsp;&nbsp;&nbsp;U logoru BrulQ vatre su bile pogašene. Trideset ili četrdeset tipija svetlucalo je blago i mlečno na svetlosti noćnog sunca. Psi su prestali da laju, ali su iskezili zube. Zviždanje kao da je dopiralo sa ruba logora, nedaleko od tipija Seče Mnogo Noseva. Hoka Ušte krenu ka zvuku, kada ga najednom snažne ruke ščepaše i povukoše dole.
<BR>&nbsp;&nbsp;&nbsp;&nbsp;&nbsp;Seče Mnogo Noseva i nekolicina drugih muškaraca čučali su iza oborenog trupca. Krupni muškarac pokaza Ćopavom Jazavcu da ćuti, dok su oni preko trupca virili u usamljeni tipi podignut na travi. Najednom visoka senka kliznu iznad prerije prema tipiju i zviždanje kao da naraste.
<BR>&nbsp;&nbsp;&nbsp;&nbsp;&nbsp;"Wanagi", šapnu Hoka Ušte.
<BR>&nbsp;&nbsp;&nbsp;&nbsp;&nbsp;Seče Mnogo Noseva klimnu glavom. "To je duh Orla U Okretu. Došao je po svoju winčinčalas."
<BR>&nbsp;&nbsp;&nbsp;&nbsp;&nbsp;"Vidi Belu Kravu", šapnu Hoka Ušte. "Rekao mi je."
<BR>&nbsp;&nbsp;&nbsp;&nbsp;&nbsp;Visoka senka sada je kružila oko tipija. Ruke su joj bile veoma duge, a noge su lebdele ispod nje, tako da stopala nisu dodirivala tle. Tamo gde je trebalo da bude jedno oko bio je sjaj; druga duplja bila je tamna. Hoka Ušte zadrhta kada se seti očne jabučice na koplju od juke.
<BR>&nbsp;&nbsp;&nbsp;&nbsp;&nbsp;"Moj sin naučio je nešto losove medicine od svog strica", šapnu Seče Mnogo Noseva, tužnim glasom. "Njegov glas je glas siyotanke."
<BR>&nbsp;&nbsp;&nbsp;&nbsp;&nbsp;Hoka Ušte zabrekta. Čuo je za frulu losove medicine, koja može da pravi čarobni zvuk. A devojka koja je čuje pratiće frulaša i zaljubiti se u njega. Wanagijevo zviždanje sada postade glasnije i avetnije. Hoka Ušte vide da se krilo tipija pomera unazad i da mlada žena koja mora da je bila Vidi Belu Kravu stupa na mesečinu.
<BR>&nbsp;&nbsp;&nbsp;&nbsp;&nbsp;"Sad!" šapnu Seče Mnogo Noseva, i nekoliko ratnika iskoči iz skrovišta, pa poče da viče i pravi buku.
<BR>&nbsp;&nbsp;&nbsp;&nbsp;&nbsp;Duh skoči više u vazduh, zastade kao prepadnuti jelen, a onda se uvrte kao dim na vetru. Ratnici jurnuše do tipija devojke Vidi Belu Kravu i nastaviše da viču. Zviždanje je sada zvučalo manje kao frula, a više kao vetar. Hoka Ušte se pridruži vikanju i mlataranju rukama, primetivši svetog čoveka sa crnom taha topta sapa prugom preko lica kako zveči svetom tikvom od wagmuha kako bi duha zadržao.
<BR>&nbsp;&nbsp;&nbsp;&nbsp;&nbsp;Najednom se senka u uvrtanju izvi kao prašina podignuta vihorom i onda se razlete u hiljadu delića, poput crnog praha koji vetar nosi po mesečini. Zviždanje se stiša u odjek, a onda zamre.
<BR>&nbsp;&nbsp;&nbsp;&nbsp;&nbsp;"Otišao je za ovu noć", reče wičaša wakan.
<BR>&nbsp;&nbsp;&nbsp;&nbsp;&nbsp;Ratnici odoše da ohrabre Vidi Belu Kravu i njenu majku. Seče Mnogo Noseva dođe do Hoka Uštea. "Tako je bilo prošle noći, i noći pre nje. Tako smo znali da je moj sin mrtav. Sada idemo da ga sahranimo."
<BR>&nbsp;&nbsp;&nbsp;&nbsp;&nbsp;Ratnici dovedoše konje, dvadesetorica uzjahaše, neko pomože oslabelom Hoka Ušteu da se popne na ponija, i ratnici izjahaše u preriju obasjanu mesečinom.
<BR>
<BR>&nbsp;&nbsp;&nbsp;&nbsp;&nbsp;Bila je sredina jutra kada su pronašli tela. Strvinari su ih posetili i sve oči i najveći deo lica dečaka nestali su. Seče Mnogo Noseva probio je strelom lešinara koji se bavio jetrom njegovog sina i bio predebeo da bi poleteo.
<BR>&nbsp;&nbsp;&nbsp;&nbsp;&nbsp;Muškarci doneše šatorske motke na jednom travois i njih isekoše u tri pogrebne platforme. Majka Orla U Okretu bila je poslala njegovu najbolju ratnu košulju i specijalne mrtvačke mokasine sa đonovima išaranim perlama za svet duhova. U to su odenuli dečaka, dok su srodnici Nekoliko Repova i Pokušao Da Ukrade Konje učinili isto za svoje mrtve. Konačno su tri tela bila podignuta na pogrebna postolja i sveti čovek, čije je ime bilo Bizonovo Oko, izgovorio je odgovarajuće reči i ponudio lulu duhovima. Do podneva ceremonija je bila završena i dvadeset ratnika i Hoka Ušte popeli su se na ponije i odjahali.
<BR>&nbsp;&nbsp;&nbsp;&nbsp;&nbsp;"Ovo nije put ka tvom logoru", reče Ćopavi Jazavac kada je shvatio da su krenuli ka zapadu, prema Mako Sicha.
<BR>&nbsp;&nbsp;&nbsp;&nbsp;&nbsp;Seče Mnogo Noseva samo zabrekta, i dok su jahali poče da razmazuje ratnu boju po sebi.
<BR>&nbsp;&nbsp;&nbsp;&nbsp;&nbsp;Shvativši da se nalazi u ratnoj družini, Hoka Ušte reče: "Nemam oružja."
<BR>&nbsp;&nbsp;&nbsp;&nbsp;&nbsp;"Ovo nije tvoja bitka", dobaci mu belokosi ratnik kraj Seče Mnogo Noseva. "Ali, moraš prepoznati Susune koji su ubili naše dečake."
<BR>&nbsp;&nbsp;&nbsp;&nbsp;&nbsp;Hoka Ušte pomisli na to kako je sakrio lice u zemlji dok su konji Šošona skakali iznad njega, i ne reče ništa.
<BR>&nbsp;&nbsp;&nbsp;&nbsp;&nbsp;Do mraka su stigli do ruba Pustara. BrulQ su postavili hladan logor, dok su se izviđači uputili u lepezi kako bi nastavili traganje za Šošonima. Nadali su se da će moći da pronađu po noći neprijateljski logor, da će im tiho prići i napasti ih sa prvim svetlom. BrulQ, kao ni ostale Lakote, nisu voleli da se bore noću.
<BR>&nbsp;&nbsp;&nbsp;&nbsp;&nbsp;Nisu pronašli logor. Čitavogh sledećeg dana pratili su trag, ali velika ratna družina Šošona bila se podelila u pet manjih grupa i njihovi tragovi gotovo da su bili izgubljeni u kamenitoj pustoši južno od Mako Sicha. Posle novog dana lova, Hoka Ušte je bio umoran, gladan - jeli su samo wasna i hladno meso malih životinja koje su lovili - i željan da se vrati svojoj potrazi. Niko ga nije pitao, ali on je smatrao da Orao U Okretu i njegovi drugovi nije trebalo da uopšte ubiju Šošonku i njenog muža. Ipak, nije dobrovoljno stavio to mišljenje pred Seče Mnogo Noseva.
<BR>&nbsp;&nbsp;&nbsp;&nbsp;&nbsp;Četvrtog dana, dvojica izviđača vratila su se u ratni logor. Bili su veoma uzbuđeni. Hoka Ušte je saslušao brbljanje BrulQ dijalekta i shvatio da su izviđači pronašli Wasichu, a ne Šošone. Dečakovo bilo jurnulo je na pomisao da će stvarno videti nekog Debelog Grabljivca, ali je rekao Bizonovom Oku: "Zar ne tražite osvetu kod Šošona?"
<BR>&nbsp;&nbsp;&nbsp;&nbsp;&nbsp;Sveti čovek začkiljio je u njega. "Šošoni su sada već verovatno iza planina. Osvetićemo se tamo gde možemo."
<BR>&nbsp;&nbsp;&nbsp;&nbsp;&nbsp;U to vreme, ratna družina otputovala je daleko na zapad, dalje nego što je Hoka Ušteova grupa volela da ide zbog Wasicun mesta koje su Lakote zvale Tvrđava Borovog Potoka, a Debeli Grabljivci Tvrđava Filip Kerni, ali ono se nalazilo blizu mesta gde su Seče Mnogo Noseva i njegovi ratnici postavili zasedu.
<BR>&nbsp;&nbsp;&nbsp;&nbsp;&nbsp;U grupi, pravi poglavica imao je ime Levoruki Jurišnik, ali Seče Mnogo Noseva bio je ratni poglavica i pravio je planove za bitku. On je poslao svog belokosog prijatelja, Orla Opruženog Krila, i još šestoricu da namame Wasichu južno, do potoka. To je bio zadatak za hrabre, i ratnici su zagrajali da budu izabrani. Hoka Ušte nije s javio kao dobrovoljac, zato što još nije bio siguran šta mora da radi sa sopstvenom potragom i zašto bi pokolj Wasicun vojnika osvetio smrt Orla U Okretu. Stoga ne reče ništa.
<BR>&nbsp;&nbsp;&nbsp;&nbsp;&nbsp;Dok su Orao Opruženog Krila i njegovi ljudi mamili su sa južne strane Wasichu grupu svojim čarkama i pokušajima da ih pobiju, Seče Mnogo Noseva postavio je ratnike u zasedu duž severne strane Borovog potoka. Hoka Ušteu beše zapala dužnost da čuva konje i da im ne dozvoli da se oglase u šumarku topole na severnoj strani brda sve dok Wasicun ne dođu do mesta za ubijanje. Odatle, iz drveća, mogao je da čuje povike i pucnjavu, ali nije mogao ništa da vidi.
<BR>&nbsp;&nbsp;&nbsp;&nbsp;&nbsp;Plan je uspeo. Dvadeset devet Wasichu vojnika i kola koja su oni pratili do tvrđave pojurili su Orla Opruženog Krila i njegove drugove, ubivši samo jednog od njih - čoveka po imenu Ubica Visoke Vrane. Preživela šestorica navela su vojnike u rečnu dolinu. Na kraju, belokosi ratnik je naredio svojim ljudima da sjašu i povedu konje kao da su iznureni, da bi vojnici bili namamljeni sasvim do reke.
<BR>&nbsp;&nbsp;&nbsp;&nbsp;&nbsp;Kada su se Wasichu našli blizu reke, gde je ona bila preduboka da bi se pregazila, i prebrza da bi se bezbedno preplivala, Seče Mnogo Noseva i njegovi ljudi zaskočili su ih sa puškama, pištoljima i lukovima. Pala su još dvojica BrulQ - Jedna Strana, koji je pogođen u oko, pa je smesta umro, i Hrabro Srce, koji je pogođen u stomak, pa je umro posle dva dana - ali svih dvadeset devet Wasichu bilo je pobijeno u unakrsnoj vatri.
<BR>&nbsp;&nbsp;&nbsp;&nbsp;&nbsp;Kao što rekoh, Hoka Ušte nije video ništa od toga, ali je sišao do reke kada je pucnjava prestala i prvi put video Debele Grabljivce. Većina ih je bila svučena u vreme kada je on stigao, ali nekolicina ih je još bila u svojim plavim košuljama i pantalonama. Prvi Wasicun do kojeg je Hoka Ušte došao bio je dečak nimalo stariji nego što je bio Nekoliko Repova. Strele su probole mladiću butinu, trbuh i grlo, ali ono što ga je ubilo bio je pogodak iz puške u grudi. Hoka Ušte je kleknuo u čudu na prizor ovog Wasicuna: dečakova kosa bila je jarko crvena, a koža tako bleda da je Ćopavog Jazavca podsetila na meso bele žabe. Oči Debelog Grabljivca bile su širom otvorene, izbuljene i veoma plave. Hoka Ušte bi duže posmatrao taj neobičan prizor, ali BrulQ po imenu Medved Koji Se Rita dođe do njega i reče: "Njegov skalp je moj. Ja sam ga ubio." Bio je to izazov, ali Hoka Ušte samo odstupi i pusti ratnika da uzme svoj trofej.
<BR>&nbsp;&nbsp;&nbsp;&nbsp;&nbsp;Jedan žuti pas kružio je neprestano oko tela dva mrtvaca. "To je Wasichu pas", reče Medved Koji Se Rita dok je obrađivao crvenokosog dečaka, "ali mi ga nismo ubili. Suviše je sladak. Odvešćemo ga kući i naučiti ga da bude pas ljudskog bića."
<BR>&nbsp;&nbsp;&nbsp;&nbsp;&nbsp;Wasichu blizu kola ležali su svučeni i mrtvi, udova svijenih u nezgrapne poze smrti. Ljudi Seče Mnogo Noseva želeli su da sustignu konje i učinili su malo šta telima, osim što su uzeli trofeje, uzeli natrag strele i skinuli skalpove. Hoka Ušte beše primetio da su Debeli Grabljivci ružni sa svojim dlakavim licima, dlakavim telima i kožom poput ribljeg trbuha, ali bili su to samo ljudi - ljudi sa stomacima, zadnjicama i stvarima za pravljenje dece kao i bilo koje pravo ljudsko biće.
<BR>&nbsp;&nbsp;&nbsp;&nbsp;&nbsp;Ono što je zanimalo Hoka Uštea bila su kola. Čuo je za takav travois na točkovima, ali nikada ga nije video. Ovo je bilo prekriveno belim platnom pozadi, i kada se Hoka Ušte sagnuo da pogleda unutra, lice umirućeg Wasichu dečaka-vojnika najednom izbi ka njemu kao da Debeli Grabljivac hoće da ga ugrize.
<BR>&nbsp;&nbsp;&nbsp;&nbsp;&nbsp;Hoka Ušte uzviknu i načini korak natrag, ali Wasicun pruži ruku sa nečim metalnim, a onda to ispusti i umre. Hoka Ušte bez razmišljanja dohvati metalni predmet. Bio je teži od noža, ali neupotrebljiv kao oružje. Imao je dve tanke metalne drške umesto jednog balčaka, i nije imao površinu za sečenje ili udaranje. Hoka Ušte otkri da pomeranjem drški može da otvara i zatvara male čeljusti. Bila je to očigledno Wasichu alatka za stezanje ili izvlačenje stvari.
<BR>&nbsp;&nbsp;&nbsp;&nbsp;&nbsp;Dar će mu dati Debeli Grabljivac kojeg je duh napustio. Reči iz njegove vizije. Hoka Ušte sakri alatku u svoju pregaču i uzjaha konja kojeg mu Seče Mnogo Noseva beše pozajmio.
<BR>&nbsp;&nbsp;&nbsp;&nbsp;&nbsp;"Vraćamo se", reče ratni poglavica BrulQ. "Imamo puno konja i osvete. Wasicuni će okriviti Susune i njihova osveta biće i naša."
<BR>&nbsp;&nbsp;&nbsp;&nbsp;&nbsp;Hoka Ušte klimnu glavom, ali reče: "Drago mi je što su Orao U Okretu i njegovi drugovi osvećeni. Ali, ja sada moram da pođem."
<BR>&nbsp;&nbsp;&nbsp;&nbsp;&nbsp;Seče Mnogo Noseva se namršti. "Ćopavi Jazavče, moje žene i ja nadali smo se da ćeš doći da živiš sa nama i oženiti se sa Vidi Belu Kravu."
<BR>&nbsp;&nbsp;&nbsp;&nbsp;&nbsp;Hoka Ušte trepnu. Video je devojku samo načas, dok joj je duh svirao serenadu. Zašto je svako pokušavao da ga oženi? "To bi mi pričinilo veliko zadovoljstvo", reče on, "ali vizija sa moje hanblečeya zahteva da nastavim dalje." I on skliznu sa pozajmljenog belog konja.
<BR>&nbsp;&nbsp;&nbsp;&nbsp;&nbsp;"Zadrži konja kao poklon", reče Seče Mnogo Noseva velikodušno. "Ime mu je Can Hanpi - beli sok drveta - ono što Wasichu zovu šećer, i ukrao ga je lično Orao U Okretu."
<BR>&nbsp;&nbsp;&nbsp;&nbsp;&nbsp;"Pilamaye, Ate", reče Hoka Ušte, naklonivši se u znak zahvalnosti.
<BR>&nbsp;&nbsp;&nbsp;&nbsp;&nbsp;Seče Mnogo Noseva mahnu ratniku Orlu Opruženog Krila i ovaj stupi napred sa nožem, lukom, strelama i dodatnim ćebetom za Hoka Uštea. Poglavica Levoruki Jurišnik dade mu nešto čudno: veće nego tikva, zapečaćeno, puno bućkave tečnosti, i glatko na dodir. Bila je to nekakva Wasichu stvar.
<BR>&nbsp;&nbsp;&nbsp;&nbsp;&nbsp;"To je krčag svete vode", objasni Seče Mnogo Noseva, upotrebivši izraz mni waken koji su Lakote koristile za alkohol.
<BR>&nbsp;&nbsp;&nbsp;&nbsp;&nbsp;Hoka Ušte oprezno uze stvar, znajući za njenu moć i opasnost.
<BR>&nbsp;&nbsp;&nbsp;&nbsp;&nbsp;Levoruki Jurišnik pokaza zube. "Bilo je još tuce drugih krčaga u Wasichu kolima. Pij to pažljivo. Od toga u tebe uđu duhovi, zvao ih ti ili ne."
<BR>&nbsp;&nbsp;&nbsp;&nbsp;&nbsp;Hoka Ušte ponovo klimnu glavom zahvaljujući mu, ratnici povikaše "Hoka hey!" i odgalopiraše natrag ka severoistoku, a Hoka Ušte okrenu svog belog ponija ka jugu i zapadu, dalje od tog mesta smrti.
<BR>
<BR>&nbsp;&nbsp;&nbsp;&nbsp;&nbsp;Planine Veliki Rog bile su oblast u kojoj su lovile Planinske Vrane, Šošoni, Severni Šajeni i Severni Arapahosi, pa čak i bande Hoka Ušteovih Oglala Sijua Ikče Wičaša, ali nadnesena brda nije kontrolisala nijedna od ovih grupa i malo koji ratnik je sam tamo zalazio. Hoka Ušte učinio je to, izbegavajući reke kraj kojih su Wasichu tvrđave bile nanizane kao perle na uzici od bizonovog creva. Njegov poni, Can Hanpi, preplivao je Barutnu reku lako, uprkos njenoj ledenoj hladnoći, i uporno se uspinjao po brdima iznad Vidrinog potoka, Šumskog potoka i Vrbovog potoka sve dok nije ponestalo rečica, i dok nisu preostali samo ostaci zimskog snega. Noći su bile hladne na najvišim mestima i Hoka Ušte je ležao sklupčan u onom jednom ćebetu koje mu BrulQ behu dali. Zvezde su bile tako jasne da kao da nisu ni treptale. Hoka Ušte nije video nikoga.
<BR>&nbsp;&nbsp;&nbsp;&nbsp;&nbsp;Onda se tri dana nije trudio ni da lovi ni da jede, a otpijao je samo po nekoliko gutljaja iz potočića koji su tekli pod ledom. Kao da je postio i pročišćavao sebe za ceremoniju šatora za preznojavanje, iako mu takva ceremonija nije bila na umu. Jednostavno, nije bio gladan.
<BR>&nbsp;&nbsp;&nbsp;&nbsp;&nbsp;Četvrtog dana, pronašao je tipi postavljen na dugom kamenom hrbatu očišćenom od snega vetrom koji je retko prestajao da duva na ovim visinama. Planine i doline valjale su se ispod hrbata; ravnice su bile tamni ispust vidljiv na istoku. Hoka Ušteov poni nije se žalio pre toga, čak i kada ga je terao u ledenu reku ili ga vodio kroz nanose snega duboke do trbuha, ali sada je Can Hanpi odbio da priđe bliže od stotinu koraka grubom tipiju.
<BR>&nbsp;&nbsp;&nbsp;&nbsp;&nbsp;Hoka Ušte ostavi ponija i ponese luk i pregršt strela preko kamenog hrbata. Tri žene posmatrale su ga dok je prilazio.
<BR>&nbsp;&nbsp;&nbsp;&nbsp;&nbsp;Dve koje su virile ispod krila otrcanog tipija bile su mlade žene iz njegove vizije: bliznakinje, možda, sestre gotovo sigurno. Nosile su haljine od bele jelenske kože, crna kosa im je blistala, lica su im bila smirena i neizborana kao površina sna. Treća žena, izgleda njihova majka, kao da je došla pravo iz košmara.
<BR>&nbsp;&nbsp;&nbsp;&nbsp;&nbsp;Babuskera je imala lice oštrih crta, stare bradavice i sirove čireve. Jedno oko bilo joj je belo od slepila; drugo je otrovno čkiljilo u Ćopavog Jazavca dok im se približavao. Kosa joj je bila prljava i žutobela, a krljuštasti skalp blistao joj je tu i tamo. Haljina joj je bila nedovršena koža od neke životinje sa narandžastom dlakom i gadnog mirisa. Leđa starice bila su iskrivljena kao jedno od onih čvornovatih stabala koja su rasla duž surovo ogoljenog hrbata.
<BR>&nbsp;&nbsp;&nbsp;&nbsp;&nbsp;"Dobro došao", reče jedna od mladih žena, kročivši iz tipija, ne osvrćući se na strogi pogled svoje majke. Ona uze Hoka Uštea za ruku i povede ga do šatora. "Daleko si od kuće, mladi Wičaša. Ostani i jedi sa nama, i provedi ovde noć."
<BR>&nbsp;&nbsp;&nbsp;&nbsp;&nbsp;Hoka Ušte klimnu glavom, ali se ne osmehnu. Znao je da je ovo deo njegove vizije, i da će, ne bude li te noći odabrao pravu ženu, umreti. A sa njegovom smrću umrla bi i poslednja prilika da njegov narod trijumfuje nad pošasti Wasicuna koja će ubrzo projezditi svetom kao drevni potop u danima Wakinyan i Unktehi.
<BR>&nbsp;&nbsp;&nbsp;&nbsp;&nbsp;Dve žene sedoše sa njim dok je babuskera pripremala supu od nekog užeglog mesa. Sunce je zalazilo dok su jeli, a vetar je dizao varnice sa vatre i rasipao ih napolju nad tamnim brdima prostrtim ispod i ka sve mračnijem nebu, sve dok se nije činilo da logorska vatra seje zvezde u noći.
<BR>&nbsp;&nbsp;&nbsp;&nbsp;&nbsp;Mrak se sasvim spustio kada je Hoka Ušte dovršio svoju supu. Primetio je da nijedna žena ne jede, tako da ni on nije probao meso, a ispio je samo najmanji mogući gutljaj čorbe. Imala je gadan ukus. Kada su poslednje varnice bile oduvane ka nebu i kada je jedina svetlost ostala svetlost zvezda u očima dve lepe sestre, Hoka Ušte ustade kao da hoće da pođe.
<BR>&nbsp;&nbsp;&nbsp;&nbsp;&nbsp;Obe mlade žene dodirnuše mu mišicu, dok je majka-veštica zurila svojim zdravim okom. Stisak im je bio veoma snažan.
<BR>&nbsp;&nbsp;&nbsp;&nbsp;&nbsp;"Idem samo da sputam ponija za noć i da uzmem ćebe", reče on. "Odmah ću se vratiti. Evo, ostaviću svoje strele i luk kako bih vam pokazao da ću se vratiti."
<BR>&nbsp;&nbsp;&nbsp;&nbsp;&nbsp;Sestre se osmehnuše, ali jedna od njih reče: "Da krenem i ja sa tobom."
<BR>&nbsp;&nbsp;&nbsp;&nbsp;&nbsp;Nije napuštala široki kameni krug sa koga je sneg bio oduvan, ali Can Hanpi je zakolutao očima tako da su mu se videle beonjače i uzmicao dok je žena bila u blizini. Hoka Ušte umirio je ponija što je bolje mogao, dobro ga sapeo, i poneo ćebe i druge stvari natrag do oronulog tipija.
<BR>&nbsp;&nbsp;&nbsp;&nbsp;&nbsp;Dok su prelazili preko stene, mlada žena ponovo ga uze za ruku i šapnu: "Budi obazriv, hrabri dečače. Moja sestra i moja majka nisu sa ovog sveta. One jedu muškarce."
<BR>&nbsp;&nbsp;&nbsp;&nbsp;&nbsp;Hoka Ušte odglumi iznenađenje. "Kako to čine?" odvrati joj šapatom, veoma svestan njene snažne rukeke na svojoj mišici.
<BR>&nbsp;&nbsp;&nbsp;&nbsp;&nbsp;Zubi prelepe žene zasjaše na svetlosti zvezda. "Ako budeš vodio ljubav sa mojom sestrom, ona ima zube na tajnom mestu. Oni će te držati sve dok te moja majka ne ubije, ne isisa ti krv i tečnost iz tela, i obesi te u vreći na litici iznad tipija."
<BR>&nbsp;&nbsp;&nbsp;&nbsp;&nbsp;Hoka Ušte prestade da hoda. "Kako je to moguće?"
<BR>&nbsp;&nbsp;&nbsp;&nbsp;&nbsp;Devojka graciozno mahnu rukom i Ćopavi Jazavac primeti njene duge nokte. "Moja majka i sestra su rođake IktomQ, čoveka pauka. One ne vole ljudska bića, osim za večeru."
<BR>&nbsp;&nbsp;&nbsp;&nbsp;&nbsp;Hoka Ušte baci pogled ka tipiju, Prelepa sestra i grozna majka bile su samo senke blizu hladnog ugljevlja vatre. "A ti..." šapnu on.
<BR>&nbsp;&nbsp;&nbsp;&nbsp;&nbsp;Devojka pognu glavu. "Ja sam takođe rođaka IktomQ i imam... isuviše zuba... ali ja nisam zla." Ona mu dodirnu ruku. "Veruj mi."
<BR>&nbsp;&nbsp;&nbsp;&nbsp;&nbsp;Hoka Ušte klimnu glavom. "Pilamaye", reče on.
<BR>&nbsp;&nbsp;&nbsp;&nbsp;&nbsp;Noćno sunce kao da se uzdiglo ispod njih, toliko je bio visok rub litice na kojoj se nalazio tipi. Vetar sada poče da zavija. Starica se beše povukla na svoje kože, ali sestre su čekale odmah iza krila. Jedna od njih ga pozva rukom.
<BR>&nbsp;&nbsp;&nbsp;&nbsp;&nbsp;"Samo malo", reče on. "Moram da napravim vodu." Primetio je da su mu luk i strele nestali, negde u šatoru. On dodirnu leđa ispod košulje kako bi opipao nož koji mu je dao Seče Mnogo Noseva.
<BR>&nbsp;&nbsp;&nbsp;&nbsp;&nbsp;Lepe sestre se zgledaše i sačekaše.
<BR>&nbsp;&nbsp;&nbsp;&nbsp;&nbsp;Hoka Ušte obiđe oko tipija, pređe preko vetrovite stene do ruba litice i pomokri se u noć. Osećao je hladan vetar na svom che. Kao zube.
<BR>&nbsp;&nbsp;&nbsp;&nbsp;&nbsp;Hoka Ušte zadrhta, baci pogled preko ramena, a onda brzo kleknu da zvirne ispod ispusta. Tamo su visili nizovi svilenkastih kesa, pričvršćeni za stenu nekom lepljivom materijom. Pri mutnoj svetlosti, Hoka Ušte je mogao tek da razabere nekoliko stvari koje su blistale kroz lepljivu paučinu: ovde prst, onamo gole zube, tu praznu očnu duplju, tamo dalje pozadi parče belog mesa.
<BR>&nbsp;&nbsp;&nbsp;&nbsp;&nbsp;Ćopavi Jazavac ustade, podesi pregaču i okrenu se natrag ka tipiju. Jedna od sestara došla je po mraku iza njega. Nije mogao da bude siguran, ali mislio je da to nije ona koja je ranije razgovarala sa njim.
<BR>&nbsp;&nbsp;&nbsp;&nbsp;&nbsp;"Moja sestra ti je rekla nešto", šapnu ona užurbano.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Ona mu dodirnu golu mišicu. "Nisam ja ta koja zgrabim svog ljubavnika i držim ga skrivenim zubima dok ga naša majka ne iseče", šapnu ona. "Ja hoću da odem odavde. Moja sestra je ta koja deli majčinu ljubav prema ljudskom mesu i ljudskoj krvi. Veruj mi, i zajedno ćemo ih nadmudriti i otići živi."
<BR>&nbsp;&nbsp;&nbsp;&nbsp;&nbsp;Hoka Ušte klimnu glavom. "Kako ubija vaša majka?"
<BR>&nbsp;&nbsp;&nbsp;&nbsp;&nbsp;Devojka se na trenutak osmehnu. "Video si njena leđa? To je u stvari dugačak rep sa puno šiljaka. Kada te uzapti winya± shan moje sestre, kad zavrištiš od bola, matora će razviti taj rep i njime ti razderati meso."
<BR>&nbsp;&nbsp;&nbsp;&nbsp;&nbsp;Hoka Ušte pokuša da se osmehne, ali ne uspe. Devojka vide gde on gleda. "Tvoj poni je već rasporen", šapnu ona. "Matora je to uradila dok si ti ovde pravio vodu. Ne možeš im umaći." Ona mu dodirnu leđa i prsti joj kucnuše tamo po malom sečivu. "Naša jedina nada je da ih ti ubiješ kada najmanje budu očekivale napad. Izaberi mene kao svoju prvu ljubavnicu, i ja ću se postarati da ti moji mali zubi ne naude."
<BR>&nbsp;&nbsp;&nbsp;&nbsp;&nbsp;Hoka Ušte izvuče ruku iz njenog moćnog stiska. "Kako ću u mraku znati da si to ti?"
<BR>&nbsp;&nbsp;&nbsp;&nbsp;&nbsp;"Dodirnuću ti obraz, evo ovako", šapnu ona i podiže prste do njegovog lica. "A onda, kad počnemo da pravimo zverku sa dvostrukim leđima, ti vrisni kao da sam ti zgrabila stvar za pravljenje dece zubima. Kada krenu na tebe, ubij ih."
<BR>&nbsp;&nbsp;&nbsp;&nbsp;&nbsp;"Da", šapnu Ćopavi Jazavac, iako je taj slog možda ostao izgubljen u sve snažnijem vetru. "Kreni ispred mene."
<BR>&nbsp;&nbsp;&nbsp;&nbsp;&nbsp;Oči joj zasjaše. Noćno sunce još se uzdizalo hladno i belo u tamnom ponoru ispod njih. "Zaista, ne možeš da pobegneš."
<BR>&nbsp;&nbsp;&nbsp;&nbsp;&nbsp;"Znam da je to istina", odgovori Hoka Ušte. "Idi samo. Ući ću ja."
<BR>&nbsp;&nbsp;&nbsp;&nbsp;&nbsp;Kada je devojka postala samo još jedna senka kraj tipija, Hoka Ušte stegnu pesnice, podiže ih u noć i šapnu nebu: "Wakan Tanka, onshimalaye... O Veliki Duše, sažali se na mene."
<BR>&nbsp;&nbsp;&nbsp;&nbsp;&nbsp;Vetar zazvižda oko njega veoma nalik na slatku losovu frulu wanagija u kampu BrulQa, i jedan glas šapnu u Hoka Ušteovim mislima: Veruj svojoj viziji.
<BR>&nbsp;&nbsp;&nbsp;&nbsp;&nbsp;Dečak klimnu glavom, spusti pesnice i uđe u tipi.
<BR>
<BR>&nbsp;&nbsp;&nbsp;&nbsp;&nbsp;Šator je bio veoma mračan - nije postojala čak ni dimna rupa i debela koža nije propuštala mesečinu - a vazduh unutra bio je veoma ustajao. Sačekao je da mu se oči naviknu onoliko koliko je bilo moguće, ali još je mogao da vidi samo ružnu majku sklupčanu na najudaljenijem mestu i dve sestre kao tamna obličja blizu krila tipija. Bile su postavile njegovo ćebe između svojih koža.
<BR>&nbsp;&nbsp;&nbsp;&nbsp;&nbsp;"Kakva je ovo kvrga?" šapnu jedna od devojaka dok je milovala ćebe.
<BR>&nbsp;&nbsp;&nbsp;&nbsp;&nbsp;"Poklon", šapnu Hoka Ušte i izvuče krčag Wasichu svete vode. On ga otvori i ponudi najbližoj senci, ali devojka se ne približi, kao da se boji da je otrovno.
<BR>&nbsp;&nbsp;&nbsp;&nbsp;&nbsp;"Evo", reče Hoka Ušte i otpi gutljaj mni waken. Strašno ga je opekla i imala je ukus najgoreg leka koji ga je baba ikada naterala da proguta, ali on uspe da se ne zagrcne niti zakašlje. "Evo", reče on ponovo, ponudivši Wasichu tikvu.
<BR>&nbsp;&nbsp;&nbsp;&nbsp;&nbsp;"Ne", šapnu jedna od sestara, uzevši krčag i odloživši ga u stranu. "Nismo žedne. Dođi u krevet."
<BR>&nbsp;&nbsp;&nbsp;&nbsp;&nbsp;Hoka Ušte protrlja obraz. Tako mu propade jedini plan: da obe sestre uspava Wasichu svetom vodom, a onda da vidi šta će sa matorim čudovištem.
<BR>&nbsp;&nbsp;&nbsp;&nbsp;&nbsp;Snažne ruke povukoše ga na ćebe. On oseti slatki devojački miris svuda oko sebe. Jedna od senki izdiže se iznad njega i svuče mu košulju. Druge šake mu skinuše mokasine i kliznuše mu uz butinu. Hoka Ušte stavi ruku iza sebe i prekri dlanom mali nož trenutak pre nego što mu je nevidljiva ruka svukla pregaču. Sestre su sada bile kao pepeljasta senka wanagija Orla U Okretu, njihova dva obličja tekla su i smenjivala iznad i kraj njega. Hoka Ušte je neprestano pogledavao prema babuskeri, ali starica je bila samo sjajno oko umotano u kože sa druge strane tipija.
<BR>&nbsp;&nbsp;&nbsp;&nbsp;&nbsp;Gledaj svojim cante ista, rekao je njegov san. Okom srca.
<BR>&nbsp;&nbsp;&nbsp;&nbsp;&nbsp;Četiri ruke milovale su mu prsa i rebra. Oštri nokti kliznuli su mu po obrazu, niz vrat, do ključne kosti. Topao, sladak dah zašišta mu u uhu.
<BR>&nbsp;&nbsp;&nbsp;&nbsp;&nbsp;Jedna od njih mora da laže. A ukoliko moja hanblečeya nije bila laž, jedna od njih mora da je dobra... majka naše rase. Potomak Bele Žene Bizona. Nemoguće je da me obe lažu.
<BR>&nbsp;&nbsp;&nbsp;&nbsp;&nbsp;Mogao je da oseti kako se sestre svlače kraj njega. Koža im je mirisala na wahpe wastemna, slatki miris koji se koristi pre važnih ceremonija. Na to, i na nešto beskrajno više nalik na mošus, uzbuđujuće.
<BR>&nbsp;&nbsp;&nbsp;&nbsp;&nbsp;Hoka Ušte oseti kako se uzbuđuje uprkos strahu. Gole dojke devojaka sada su mu dodirivale nadlaktice i bokove. Jedna od njih kliznu naniže, tako da joj je dah bio na njegovoj butini.
<BR>&nbsp;&nbsp;&nbsp;&nbsp;&nbsp;Vizija.
<BR>&nbsp;&nbsp;&nbsp;&nbsp;&nbsp;Sada su klizile uz njega nauljene znojem. Tipi je bio veoma mračan, ali mogao je da im razazna crnu kosu na glavama i među nogama, odsjaj svetlosti zvezda na očima, usnama i zubima. Začu se škrgut, kao da se mali zubi trljaju jedni o druge, ali Hoka Ušte nije mogao da im odredi izvor.
<BR>&nbsp;&nbsp;&nbsp;&nbsp;&nbsp;Jedna od sestara mu je trljanjem još više podigla che dok mu je druga prevlačila dojkama napred-nazad po golim prsima. Prevrtale su se po njemu kao nestašne vidre.
<BR>&nbsp;&nbsp;&nbsp;&nbsp;&nbsp;"Spremna sam", šapnu jedna, povukavši njegovu ruku ka svom međunožju. On oseti tamo vlagu pre nego što je povukao ruku. Zar je tamo, usred klizavosti, postojalo i nešto oštro?
<BR>&nbsp;&nbsp;&nbsp;&nbsp;&nbsp;"Sad, molim te, sad", šapnu ista sestra, ili možda ona druga. Obe su ga vukle. Čvrsta šaka obuhvatila mu je jaja, a onda kliznula uz njegovu stvar za pravljenje dece do nabreklog vrha. "Sad", začu se isti glas. Ili možda drugi.
<BR>&nbsp;&nbsp;&nbsp;&nbsp;&nbsp;Prsti mu dodirnuše obraz. Jedna devojka se skotrlja na leđa, sva od slatke mirisne kože i znoja, i raširi noge pred njim dok je druga kliznula uz njega i pomogla mu da se podigne snažnom rukom uprtom u krsta. Hoka Ušte oseti kako se dojke sabijaju pod njim, a druge dojke uz mišicu. Shvati da mu nož više nije u ruci. Njegov che kliznu uz devojčin klizavi trbuh, oseti gustu mekoću njenih stidnih dlačica. Ruke posegnuše da ga navedu na pravo mesto.
<BR>&nbsp;&nbsp;&nbsp;&nbsp;&nbsp;Vizija. Bile su tri sestre. Ona koja nije progovorila bila je ona čiji sam glas čuo.
<BR>&nbsp;&nbsp;&nbsp;&nbsp;&nbsp;Hoka Ušte pokuša da se otkotrlja. Ruke su ga držale na mestu dok su mu druge šake grubo grabile che i uvlačile ga u devojku ispod njega. Mogao je da čuje kako zubi škrguću u iščekivanju.
<BR>&nbsp;&nbsp;&nbsp;&nbsp;&nbsp;Ćopavi Jazavac se odmaknu unazad, ritnu, začu šištanje i osujećeno škljocanje, a onda se obe sestre baciše na njega, obavivši ga raširenim, snažnim nogama. Otkotrljaše se kroz krilo šatora na svetlost zvezda. Sada je mogao da vidi donje zube, kako blistaju i škljocaju za njegovim još podignutim udom. Lica sestara više nisu bila prelepa dok su menjala oblik u nešto crno, nalik na pauka. Isuviše očiju buljilo je u njega.
<BR>&nbsp;&nbsp;&nbsp;&nbsp;&nbsp;Jedna od sestara prevrnu se povrh njega uz trijumfalno šištanje. Druga mu je grebala nežna mesta, uguravajući ga na silu tamo. Hoka Ušte mogao je da vidi kako se kosti kičme druge sestre uz prasak odvajaju od leđa, sa bodljama nalik na škorpionov rep.
<BR>&nbsp;&nbsp;&nbsp;&nbsp;&nbsp;Hoka Ušte posegnu, pronađe parče nesagorelog trupca, i zamahnu ispod sopstvene butine naviše.
<BR>&nbsp;&nbsp;&nbsp;&nbsp;&nbsp;Sestra povrh njega zareža nešto kada joj winya± shan zgrabi trupac i poče da ga žvaće kao što pas žvaće štap. Cepke poleteše između znojavih butina. Sestre zavrištaše u trijumfu, i vrištanje im nije bilo ljudsko.
<BR>&nbsp;&nbsp;&nbsp;&nbsp;&nbsp;Hoka Ušte se otkotrlja i oslobodi, ritnuvši zauzetu sestru sa sebe. Druga skoči na njega i silina njenog skoka oboje ih odbaci natrag u mračni tipi. Zubi u ustima devojke-nemani škljocnuše za njegovim vratom, dok mu drugi zagrebaše po butini. Hoka Ušteova opružena ruka pade na balčak njegovog noža ispod kože i on zamahnu njime lučno i oseti da se zario duboko između krljuštastih dojki iznad njega. Devojka-neman stade da se bacaka i šišti, vrisnu jednom, i umre, otkotrljavši se sa još zarivenim nožem.
<BR>&nbsp;&nbsp;&nbsp;&nbsp;&nbsp;Njena sestra ispuni ulaz u tipi. Bodljikavi rep nemani sada je šibao napred-nazad, kidao tkaninu tipija i propuštao svetlost zvezda unutra. Hoka Ušte shvati da je tipi obmotan slojevima ljudske kože. On se otkotrlja kroz oborene šatorske motke i uzlepršalo krilo, na gomilu odeće sačinjene od ljudske kože. Devojka-neman čučnu kao pauk sa žaokom škorpiona.
<BR>&nbsp;&nbsp;&nbsp;&nbsp;&nbsp;Hoka Ušte sede na nešto oštro, opipa svoje ukradene strele ispod odeće, i podiže snop, znajući da neće imati vremena da pronađe luk. Devojka-neman gotovo beše stigla do njega, mlatarajući rukama, nogama i repom.
<BR>&nbsp;&nbsp;&nbsp;&nbsp;&nbsp;Umesto da pokuša da beži, Hoka Ušte skoči bliže i zari snop strela duboko u blistave oči stvorenja. A onda se otkotrlja da izbegne rep koji se grčio.
<BR>&nbsp;&nbsp;&nbsp;&nbsp;&nbsp;Pauk-škorpion vrisnu tako glasno da mu je krik minutima odjekivao među planinama. A onda, i dalje ne puštajući snop kamenih vrhova strela u očima, potrča slepo, saplete se o kožu srušenog tipija, uskobelja se ponovo na noge i odjuri preko ruba litice blizu mesta gde su visile vreće smrti.
<BR>&nbsp;&nbsp;&nbsp;&nbsp;&nbsp;Hoka Ušte jurnu do ruba kako bi bio siguran da neman ne visi tamo, ali mogao je da je vidi na jakoj mesečini kako pada hiljadu stopa prema stenju ispod. Njen vrisak i odjeci njenog vriska sačinjavali su strašnu harmoniju. Tišina posle njenog udarca o stenje bila je veoma glasna.
<BR>&nbsp;&nbsp;&nbsp;&nbsp;&nbsp;Dečak se zatetura natrag do srušenog tipija, poče da udara po kožama sve dok ne pronađe luk i jednu jedinu strelu, a onda uzmaknu kada teško zabrađena veštica-majka izađe polako iz ruševina šatorskih motki.
<BR>&nbsp;&nbsp;&nbsp;&nbsp;&nbsp;"Stani", zastruga on, napevši luk do kraja.
<BR>&nbsp;&nbsp;&nbsp;&nbsp;&nbsp;"Ne želim da ti naudim", začu se stegnuti glas ispod odeće.
<BR>&nbsp;&nbsp;&nbsp;&nbsp;&nbsp;"Verujem ti", reče Hoka Ušte. "Ali, sada više ne prilazi."
<BR>&nbsp;&nbsp;&nbsp;&nbsp;&nbsp;Starica stade. Hoka Ušte sede prekrštenih nogu i popusti luk, ne skidajući oka sa tamnog obličja kako bi bio siguran da mu ne prilazi. "Ko si ti?" šapnu on kada je mesec prevalio pola puta preko neba prema jutru.
<BR>&nbsp;&nbsp;&nbsp;&nbsp;&nbsp;"Ja sam winya± sni", reče jednooko obličje, "žena koja nije žena. Ja sam istovremeno i sestra i rođaka Bele Žene Bizona koja je posetila tvoj narod pre izvesnog vremena. Vidi..." I ona dodirnu mrtvo ugljevlje čvornovatom šakom, i vatra planu.
<BR>&nbsp;&nbsp;&nbsp;&nbsp;&nbsp;"To ne dokazuje ništa", odvrati Hoka Ušte. "IktomQ stvorenja koja sam ubio gotovo sigurno bi mogla da izvedu takve wapiya trikove."
<BR>&nbsp;&nbsp;&nbsp;&nbsp;&nbsp;"Da", uzdahnu babuskera. "I ne postoji način da ti dokažem da je ovaj plamen ista iskra koju je moja sestra-rođaka dala tvom narodu, peta-owihankeshni. Večita vatra."
<BR>&nbsp;&nbsp;&nbsp;&nbsp;&nbsp;Hoka Ušte pogleda u plamen i ne prozbori neko vreme. Konačno reče: "Ako si ti bila sa Belom Ženom Bizonom, kako si dospela ovamo..." On klimnu glavom ka srušenom tipiju.
<BR>&nbsp;&nbsp;&nbsp;&nbsp;&nbsp;"Bila sam veoma lepa, ali i veoma slobodnog ponašanja na mestu duhova", zapooče ona promuklim glasom babuskere. "Lila Hinknantunpi s'a... Imala sam uzastopno mnogo muževa. Muškarci u mojoj blizini postajali su posednuti... wicayuknaxkin. Posednuti žudnjom za mnom. Jedan od tih muškaraca bio je i čovek pauk lično, IktomQ. Kada mi je dosadio i kada sam ga odbacila, dao me je svojim pauk-sestrama. Nije njihova lepota privlačila muškarce ovamo, već moja. Iyuhawica yuknaxkinyanpi... Oni koji stoje u blizini postaju posednuti."
<BR>&nbsp;&nbsp;&nbsp;&nbsp;&nbsp;"Ja nisam posednut", zareža Hoka Ušte.
<BR>&nbsp;&nbsp;&nbsp;&nbsp;&nbsp;Babuskera pokaza jedan jedini zub u osmehu. "Bio si još od svoje vizije. Ali, nije čarolija posednutosti ono što te je dovelo ovamo, već teriyaku... činjenica da me voliš."
<BR>&nbsp;&nbsp;&nbsp;&nbsp;&nbsp;Hoka Ušte pokuša da se nasmeje na to - babuskera je, najzad, bila samo gomila bora, bradavica, čireva i staračkog mesa - ali nije mogao da se smeje. Shvatio je da je iza njegove vizije stajala ljubav i da ga je ona dovela ovamo. On spusti luk i priđe bliže.
<BR>&nbsp;&nbsp;&nbsp;&nbsp;&nbsp;"Ako me poljubiš", reče babuskera, "ne odgovaram za ono što će se dogoditi."
<BR>&nbsp;&nbsp;&nbsp;&nbsp;&nbsp;"Ni ja", reče Hoka Ušte i poljubi drevno stvorenje.
<BR>&nbsp;&nbsp;&nbsp;&nbsp;&nbsp;I u tom trenu on vide okom srca. I babuskera nije bila nikakva babuskera, već najlepša devojka koju je ikada video. Umesto trulih prnja nosila je haljinu od zaslepljujuće bele jelenske kože. Usne su joj bile meke i pune, koža hiljadu puta lepša od kože varljivih stvorenja koja su pokušala da ga nasamare, oči ljupke i duboke pod teškim trepavicama, a kosa živa od svetlosti zvezda. Njihov poljubac tekao je i tekao sve dok Hoka Ušte nije podigao devojku i odneo je na svoje ćebe. Tamo je razvezao uzice njene haljine i svukao je sa njene tople kože. Dojke su joj bile savršene; pupak joj je bio nežno ispupčenje na koje je položio obraz.
<BR>&nbsp;&nbsp;&nbsp;&nbsp;&nbsp;Ona povuče njegovo lice do svog. "Ne, Hoka Ušte", šapnu ona. "U jednome sam poput srodnica čoveka pauka..." Ona mu pomeri prste do svoje winya± shan. Bila je vlažna od uzbuđenja, ali nije to bilo ono što je želela da mu pokaže. On blago razmaknu nežne usne prstima i oseti tamo male zube. "Udavala sam se za mnogo muškaraca zato što nijedan nije mogao da me ima kada bi otkrio..."
<BR>&nbsp;&nbsp;&nbsp;&nbsp;&nbsp;"Ćuti", šapnu Hoka Ušte, dok su mu prsti istraživali. "To se da srediti."
<BR>&nbsp;&nbsp;&nbsp;&nbsp;&nbsp;Devojka strasno uzdahnu i savi prste u pesnicu. "Da, ako ih izbiješ..."
<BR>&nbsp;&nbsp;&nbsp;&nbsp;&nbsp;"Šta?" šapnu Hoka Ušte, milujući joj kosu slobodnom rukom. "I da te povredim? Nikad."
<BR>&nbsp;&nbsp;&nbsp;&nbsp;&nbsp;Rođaka Bele Žene Bizona okrenu lice ka ćebetu. "Onda nikad nećemo moći..."
<BR>&nbsp;&nbsp;&nbsp;&nbsp;&nbsp;Hoka Ušte pruži ruku preko nje da izvuče tikvu sa svetom Wasichu vodom sa mesta gde ga beše sakrila devojka pauk. "Popij ovo", reče on, "pa kada duhovi uđu u tebe toliko da malo osećaš bol, ja ću upotrebiti Wasichu poklon."
<BR>&nbsp;&nbsp;&nbsp;&nbsp;&nbsp;"Poklon?" upita devojka. Oči joj se raširiše kada on podiže klješta vojnika Debelog Grabljivca iz umotanog ćebeta.
<BR>
<BR>&nbsp;&nbsp;&nbsp;&nbsp;&nbsp;I tako se dogodilo da je sestra-rođaka Bele Žene Bizona, devojka koja je kasnije postala poznata u našem narodu kao Ona Koja Se Osmehuje, postala prva ljubavnica Ćopavog Jazavca i njegova jedina žena. A kada se ona vratila u naš logor, sazvano je veliko okupljanje svetih ljudi i bilo je potvrđeno da će ona postati majka dece čije će dece deca jednog dana izvesti Ikče Wičaša iz njihove pećine mraka, natrag u pravi svet.
<BR>&nbsp;&nbsp;&nbsp;&nbsp;&nbsp;A kasnije, kada je priča bila ispričana, moj pradeda priznao je da je, kada je vadio zube koji su se nalazili na pogrešnom mestu, ostavio jedan zubić zbog divnog osećaja koji je izazivao. A moj deda, kojeg sam pomenuo u ovoj priči, bio je prvo muško dete Hoka Uštea i One Koja Se Osmehuje, a ožiljak na njegovom skalpu i čelu - ožiljak nastao pri porođaju zahvaljujući tom jednom zubiću - postao je wakan, izvor najvećeg dela njegove moći kada je on postao sveti čovek, vidovnjak i čarobnjak.
<BR>&nbsp;&nbsp;&nbsp;&nbsp;&nbsp;Nikada nisam sreo svog pradedu, ali čuo sam u pričama da su on i moja prababa doživeli duboku starost, i da su ih poštovala sva prirodna slobodna ljudska bića, da su bili veoma srećni, i naročito blagosloveni time da umru pre nego što je čitav svet kakav su poznavali dospeo pod senku Wasicuna. I umrli su u veri da će jednog dana Hoka Ušteova vizija biti ispunjena i da će senka biti podignuta.
<BR>&nbsp;&nbsp;&nbsp;&nbsp;&nbsp;Vidim izraz na tvom licu. Znam da sumnjaš. Ali, nikada nemoj posumnjati da ja znam da je ova priča istinita, i znaj da nikada nisam posumnjao da će se vizija sa hanblečeya mog pradede jednog dana ostvariti. Sada možeš da uzmeš svoju mašinu i da ideš. Priča je završena. Kazano je ono što je moralo da se kaže.
<BR>&nbsp;&nbsp;&nbsp;&nbsp;&nbsp;Kažu da su poslednje reči mog pradede upućene mojoj prababi dok je umirala bile: "Toksha ake čante ista wasinyanktin ktelo. Videću te ponovo okom svog srca."
<BR>&nbsp;&nbsp;&nbsp;&nbsp;&nbsp;Ni u to ne sumnjam.
<BR>&nbsp;&nbsp;&nbsp;&nbsp;&nbsp;Zbogom, dakle. Mitakuye oyasin. Svi moji srodnici. Gotovo je.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
