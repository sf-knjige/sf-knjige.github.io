<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Gorova su oslobodili tridesetog dana u zamenu za pet stotina funti najžućeg zlata. Pored njega bi oslobođena i čuvana, a netaknuta, gnusoba od njegovog broda. Kao i prilikom ulaska u Askonjanski sistem, tako im je i na izlasku valjak pokretnih brodića pokazivao put.
<BR>&nbsp;&nbsp;&nbsp;&nbsp;&nbsp;Ponjets je posmatrao nejasnu, suncem obasjanu tačkicu koja je predstavljala Gorovljev brod, dok je glas Gorova dopirao do njega, jesan i tanak, preko uskog eterskog zraka zaštićenog od prisluškivanja.
<BR>&nbsp;&nbsp;&nbsp;&nbsp;&nbsp;Glas je govorio: "Ali nije to ono što se želi, Ponjetse. Transmuter neće tome poslužiti. Gde si ga, uostalom, nabavio?"
<BR>&nbsp;&nbsp;&nbsp;&nbsp;&nbsp;"Nisam ga nabavio." Ponjetsov odgovor bio je strpljiv. Sklepao sam ga od komore za ozračivanje hrane. U stvari, ne valja. Troši suviše energije, u protivnom bi ga i Zadužbina koristila za pretvaranje metala umesto što po celoj Galaksiji juri teške metale. To je jedan od standardnih trikova svakog trgovca, samo što nikada ranije nisam video pretvaranje gvožđa u zlato. Ali imresivan je i radi, privremeno."
<BR>&nbsp;&nbsp;&nbsp;&nbsp;&nbsp;"U redu. Međutim, baš takav trik nije dobar."
<BR>&nbsp;&nbsp;&nbsp;&nbsp;&nbsp;"Izvukao te je iz sosa."
<BR>&nbsp;&nbsp;&nbsp;&nbsp;&nbsp;"Nije u tome stvar. Stvar je u tome što moram da se tamo vratim čim se budemo otresli naše brižne pratnje."
<BR>&nbsp;&nbsp;&nbsp;&nbsp;&nbsp;"Zbog čega?"
<BR>&nbsp;&nbsp;&nbsp;&nbsp;&nbsp;"Sam si to objasnio onom tvom političaru." Glas Gorova bio je razdražljiv. "Poenta tvoje prodaje sastojala se u činjenici da je transmuter sredstvo za ostvarenje određenog cilja, ali sredstvo koje je samo po sebi bezvredno; poenta je bila u tome da kupuje zlato, a ne mašinu. Psihološki, to je bez sumnje bilo dobro, jer je uspelo, ali..."
<BR>&nbsp;&nbsp;&nbsp;&nbsp;&nbsp;"Ali?" Ponjets je učtivo i uporno navaljivao.
<BR>&nbsp;&nbsp;&nbsp;&nbsp;&nbsp;Glas iz prijemnika postade piskaviji. "Ali mi želimo da im prodamo mašinu koja će kao takva imati određenu vrednost; nešto što će poželeti otvoreno da upotrebljavaju; nešto što će ih konačno privoleti da koriste atomsku tehniku zarad svog sopstvenog interesa."
<BR>&nbsp;&nbsp;&nbsp;&nbsp;&nbsp;"Sve to razumem", blago će Ponjets. "Jednom si to objasnio. Ali pomisli, molim te, šta proističe iz moje prodaje. Dok transmuter bude radio Ferl će kovati zlato, a to će trajati dovoljno dugo da za sebe kupi predstojeće izbore. Sadašnji Veliki majstor neće još dugo."
<BR>&nbsp;&nbsp;&nbsp;&nbsp;&nbsp;"Računaš na zahvalnost?" hladno upita Gorov.
<BR>&nbsp;&nbsp;&nbsp;&nbsp;&nbsp;"Ne, već na vispreni sopstveni interes. Transmuter će mu omogućiti da bude izabran; ostali mehanizmi..."
<BR>&nbsp;&nbsp;&nbsp;&nbsp;&nbsp;"Ne! Ne! Tvoja premisa je pogrešna. On to neće pripisati transmuteru već dobrom, staromodnom zlatu. To je ono što pokušavam da ti kažem."
<BR>&nbsp;&nbsp;&nbsp;&nbsp;&nbsp;Ponjets se isceri i namesti udobnije. "U redu." Dovoljno je nasekirao siromaška. Gorov je već počinjao da zvuči kao da je izvan sebe.
<BR>&nbsp;&nbsp;&nbsp;&nbsp;&nbsp;Trgovac reče: "Ne brzaj, Gorove. Nisam završio. Tu su i druge sprave."
<BR>&nbsp;&nbsp;&nbsp;&nbsp;&nbsp;Izvesno vreme vladala je tišina. A onda glas Gorova oprezno upita: "Koje druge sprave?"
<BR>&nbsp;&nbsp;&nbsp;&nbsp;&nbsp;Ponjets je automatski i nepotrebno gestikulirao. "Vidiš li ovu pratnju?"
<BR>&nbsp;&nbsp;&nbsp;&nbsp;&nbsp;"Da", kratko i nervozno odvrati Gorov. "Kaži mi šta je s tim spravama."
<BR>&nbsp;&nbsp;&nbsp;&nbsp;&nbsp;"Reći ću ti, ako me budeš slušao. To nas prati Ferlova privatna flota; specijalna počast koju mu je ukazao Veliki majstor. Uspeo je da je iskamči."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"Šta misliš, kud nas vodi? U svoje rudnike na kraju Askone, eto gde. Slušaj!" Ponjets iznenada stade da govori s ponosom. "Rekao sam ti da sam u ovo ušao da bih zaradio, a ne da spasavam svetove. U redu, transmuter sam prodao u bescenje. U bescenje, jer sam rizikovao gasnu komoru, ali to se i onako ne uračunava u kvotu."
<BR>&nbsp;&nbsp;&nbsp;&nbsp;&nbsp;"Vrati se na rudnike, Ponjetse. Kakve oni veze imaju?"
<BR>&nbsp;&nbsp;&nbsp;&nbsp;&nbsp;"Imaju veze sa zaradom. Utovarićemo kalaj, Gorove. Toliko kalaja da ćemo ispuniti svaku stopu prostora na ovoj staroj deregliji, a onda ćemo nešto utovariti i na tvoj brod. Spustiću se sa Ferlom da bih izvršio naplatu, stari druže, a ti ćeš me odozgo štititi svim topovima koje imaš, za svaki slučaj ako Ferl odluči da ne održi reč. Taj kalaj je moja zarada."
<BR>&nbsp;&nbsp;&nbsp;&nbsp;&nbsp;"Za transmuter?"
<BR>&nbsp;&nbsp;&nbsp;&nbsp;&nbsp;"Za čitav moj tovar atmoskih sprava. Po dvostrukoj ceni, plus premija." Slegnuo je ramenima gotovo kao da se izvinjava. "Priznajem da sam ga izradio, ali morao sam da ispunim kvotu, zar ne?"
<BR>&nbsp;&nbsp;&nbsp;&nbsp;&nbsp;Gorov očito nije shvatao. Slabim glasom upita: "Da li bi mogao da objasniš?"
<BR>&nbsp;&nbsp;&nbsp;&nbsp;&nbsp;"Šta tu ima da se objašnjava? To je jasno, Gorove. Vidi ovako, pametnjaković je mislio da me je uhvatio u zamku iz koje nema izlaza, zato što bi njegova reč kod Velikog majstora vredela više od moje. Uzeo je transmuter. Na Askoni je to smrtni zločin, uvek je mogao da kaže da me je namamio u zamku iz najčistijih rodoljubivih pobuda i da me proglasi prodavcem prokazanih stvari."
<BR>&nbsp;&nbsp;&nbsp;&nbsp;&nbsp;"To je jasno."
<BR>&nbsp;&nbsp;&nbsp;&nbsp;&nbsp;"Sigurno, ali nije u igri bila samo njegova reč protiv moje. Vidiš, Ferl nikada nije čuo da postoji, a čak nije mogao ni da zamisli, mikrofilmski registrator."
<BR>&nbsp;&nbsp;&nbsp;&nbsp;&nbsp;Gorov se iznenada zasmeja.
<BR>&nbsp;&nbsp;&nbsp;&nbsp;&nbsp;"Tačno", reče Ponjets. "Imao je preimućstvo. Propisno sam bio ukroćen. Međutim, dok sam mu kao išibani pas podešavao transmuter, u njega sam stavio registrator, a izvadio ga prilikom prve opravke narednog dana. Imao sam savršeni snimak njegove sanctum sanctorum, svetinje nad svetinjama, dok je siroti Ferl, glavom i bradom, rukovao transmuterom do maksimalnog broja ergova, kvocajući nad svojim prvim zlatnikom kao da je upravo sneo jaje."
<BR>&nbsp;&nbsp;&nbsp;&nbsp;&nbsp;"Pokazao si mu reziltate?"
<BR>&nbsp;&nbsp;&nbsp;&nbsp;&nbsp;"Posle dva dana. Jadničak, nikada ranije u životu nije video zvučne trodimenzionalne slike u boji. Za sebe tvrdi da nije praznoveran, ali ako sam ikad ranije video da se odrastao čovek tako prepao, možeš me nazvati lažovom. Kada sam mu rekao da je na gradskom skveru postavljen aparat i da je podešen tako da proradi u podne da bi ga milion fanatičnih Askonjana moglo posmatrati, a da će ga potom taj isti milion raskomadati, već kroz pola sekunde mi je balavio kolena. Bio je spreman da prihvati svaki posao koji predložim."
<BR>&nbsp;&nbsp;&nbsp;&nbsp;&nbsp;"A jesi li ga?" U glasu Gorova se osećalo da prigušuje smeh. "Ovaj, jesi li ga zaista postavio na gradskom trgu?"
<BR>&nbsp;&nbsp;&nbsp;&nbsp;&nbsp;"Ne, to nije bilo bitno. Pristao je na posao. Kupio je svaku napravu koju sam ja, a i svaku koju si ti imao, u zamenu za onoliko kalaja koliko budemo mogli da povezemo. U tom času verovao je da sam spreman na sve. To je pismeni ugovor, a pre nego što siđem dole sa njim daću ti jedan primerak radi predostrožnosti."
<BR>&nbsp;&nbsp;&nbsp;&nbsp;&nbsp;"Ali povredio si njegov ego", reče Gorov. "Da li će upotrebaljavati naprave?"
<BR>&nbsp;&nbsp;&nbsp;&nbsp;&nbsp;"Što da ne? To je jedini način da nadoknadi gubitke, a ako pomoću njih i zaradi, izlečiće svoj ponos. Osim toga, on će postati novi Veliki majstor, i biće to najbolja moguća ličnost, jer će biti nama naklonjena."
<BR>&nbsp;&nbsp;&nbsp;&nbsp;&nbsp;"Da", reče Gorov, "bila je to povoljna prodaja. Ipak, tvoja tehnika prodaje je neosporno nezgodna. Nije ni čudo da su te isterali iz bogoslovije. Zar si potpuno lišen osećaja za moralne vrednosti?"
<BR>&nbsp;&nbsp;&nbsp;&nbsp;&nbsp;"Šta mari?" ravnodušno odvrati Ponjets. "Znaš šta je Salvor Hardin rekao o osećaju za moralne vrednosti."
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
