<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;"Prikaz!" smrknuto reče Veliki majstor. On se ugodno smesti na krznu, a uskom šakom uhvati gvozdenu toljagu kojom se poštapao.
<BR>&nbsp;&nbsp;&nbsp;&nbsp;&nbsp;"I zlato, Velepoštovani."
<BR>&nbsp;&nbsp;&nbsp;&nbsp;&nbsp;"I zlato", nehatno se složi Veliki majstor.
<BR>&nbsp;&nbsp;&nbsp;&nbsp;&nbsp;Ponjets spusti kutiju i otvori je, trudeći se da izgleda što samouvereniji. Osećao se usamljenim pred sveopštim neprijateljstvom; onako kako se prve godine osećao u svemiru. Polukrug bradatih savetnika piljio je u njega s odbojnošću. Među njima je bio i Ferl, miljenik mršavog lica koji je neprijateljski ukrućen sedeo pored Velikog majstora. Ponjets ga je već jednom bio video i izdvojio ga je kao glavnog neprijatelja, a stoga i kao glavnu žrtvu.
<BR>&nbsp;&nbsp;&nbsp;&nbsp;&nbsp;Pred dvoranom grupica vojnika čekala je na razvoj događaja. Ponjets je zapravo bio odvojen od svog broda, nije imao nikakvog oružja osim planiranog mita, dok je Gorov i dalje bio talac.
<BR>&nbsp;&nbsp;&nbsp;&nbsp;&nbsp;Na nezgrapnoj čudovišnoj napravi u koju je uložio nedelju dana svoje pronicljivosti, doterao je poslednju stvar pomolivši se da olovom obloženi kvarc izdrži napor.
<BR>&nbsp;&nbsp;&nbsp;&nbsp;&nbsp;"Šta je to?" upita Veliki majstor.
<BR>&nbsp;&nbsp;&nbsp;&nbsp;&nbsp;"Ovo je", reče Ponjets koraknuvši unazad, "malena naprava koju sam sam napravio."
<BR>&nbsp;&nbsp;&nbsp;&nbsp;&nbsp;"To se vidi, ali ne pitam to. To je jedna od onih crnomađijskih gnusoba iz vašeg sveta?"
<BR>&nbsp;&nbsp;&nbsp;&nbsp;&nbsp;"Atomske je prirode", ozbiljno priznade Ponjets, "ali niko od vas ne treba da je dira niti da bilo šta s njom ima. Samo ću se ja njome baviti, te, ako sadrži nešto grozno, na sebe ću primiti svu njenu gnusobu."
<BR>&nbsp;&nbsp;&nbsp;&nbsp;&nbsp;Veliki majstor preteći podiže gvozdenu toljagu prema mašini, a usnice su mu se brzo i nečujno micale u molitvi pročišćenja. Savetnik mršavog lika, s njegove desne strane, naže se prema njemu i njegovi riđi bujni brkovi približiše se uhu velikog majstora. Stari Askonjanin ga se nestrpljivo oslobodi.
<BR>&nbsp;&nbsp;&nbsp;&nbsp;&nbsp;"Kakva je veza između tvoje nečastive sprave i zlata koje bi spaslo život tvom zemljaku?"
<BR>&nbsp;&nbsp;&nbsp;&nbsp;&nbsp;"Pomoću ove mašine", poče Ponjets, dok mu se ruka blago spusti na srednju komoru i pomilova njene tvrde okrugle bokove, mogu gvožđe koje bacate pretvoriti u najčistije zlato. To je jedina čoveku poznata sprava u koju se stavi gvožđe, ružno gvožđe, Velepoštovani, ono isto koje podupire stolicu na kojoj sedite i zidove ove zgrade, a ona ga pretvori u sjajno, teško, žuto zlato."
<BR>&nbsp;&nbsp;&nbsp;&nbsp;&nbsp;Ponjets je i sam osećao kako petlja. Obično je glatko, s lakoćom, ubedljivo govorio kada je hvalio svoju robu, a sad je sve hramalo kao hicem pogođeni svemirski brod. Ali Velikog majstora je zanimao sadržaj, a ne oblik.
<BR>&nbsp;&nbsp;&nbsp;&nbsp;&nbsp;"Tako? Pretvaranje metala u zlato? Bilo je već budala koje su se hvalile da imaju tu čudesnu moć. Platili su za svoje bogohuljenje."
<BR>&nbsp;&nbsp;&nbsp;&nbsp;&nbsp;"A jesu li uspeli?"
<BR>&nbsp;&nbsp;&nbsp;&nbsp;&nbsp;"Nisu." Veliki majstor kao da se zabavljao. "Uspeh u pravljenju zlata bio bi zločin, zločin koji sam po sebi izaziva protivmeru. Međutim, pokušaj plus neuspeh su fatalni. Dakle, šta možeš da učiniš sa mojom palicom?" On rečito udari njome u pod.
<BR>&nbsp;&nbsp;&nbsp;&nbsp;&nbsp;"Velepoštovani će me izviniti. Moja sprava je jedan mali model koji sam sam ovde napravio, a vaša palica je suviše dugačka."
<BR>&nbsp;&nbsp;&nbsp;&nbsp;&nbsp;Sjajne očice Velikog majstora kružile su naokolo, pa se zaustaviše: "Randele, tvoje kopče. Hajde, čoveče, biće ti dvostruko nadoknađene ako treba."
<BR>&nbsp;&nbsp;&nbsp;&nbsp;&nbsp;Kopče su dodavali iz ruke u ruku. Veliki majstor ih zamišljeno odvagnu u šaci.
<BR>&nbsp;&nbsp;&nbsp;&nbsp;&nbsp;"Drži!" reče i baci ih na pod.
<BR>&nbsp;&nbsp;&nbsp;&nbsp;&nbsp;Ponjets ih podiže. Cimao je snažno cilindar dok se ovaj nije otvorio, treptao je i čkiljio trudeći se da na anodnom ekranu brižljivo centrira kopče. Drugi put će biti lakše, ali prvi put ne sme biti nikakve greške.
<BR>&nbsp;&nbsp;&nbsp;&nbsp;&nbsp;Amaterski sklepani transmuter zlovoljno je krkljao deset minuta, sve dok se ne oseti slab miris ozona. Askonjani mrmljajući ustuknuše, a Ferl ponovo nešto žustro prošaputa na poglavarevo uho. Lice Velikog majstora bilo je skamenjeno. Nije se pomerao.
<BR>&nbsp;&nbsp;&nbsp;&nbsp;&nbsp;A kopče postadoše zlatne.
<BR>&nbsp;&nbsp;&nbsp;&nbsp;&nbsp;Ponjets ih pruži Velikom majstoru, promrmljavši "Velepoštovani!" Starac je oklevao, a onda ih jednim pokretom odbi.
<BR>&nbsp;&nbsp;&nbsp;&nbsp;&nbsp;Piljio je u transmuter.
<BR>&nbsp;&nbsp;&nbsp;&nbsp;&nbsp;Ponjets zabrza. "Gospodo, ovo je zlato. Skroz naskroz zlato. Ukoliko želite da proverite možete ga podvrgnuti bilo kojoj poznatoj fizičkoj i hemijskoj analizi. Uopšte se ne može razlikovati od zlata nađenog u prirodi. Svo gvožđe može se na ovaj način preraditi. Rđa ne smeta, niti umerena količina drugih metala!"
<BR>&nbsp;&nbsp;&nbsp;&nbsp;&nbsp;Ponjets je govorio tek da bi ispunio prazninu. Kopče je i dalje držao u ispruženoj šaci, a zlato mu je išlo u prilog.
<BR>&nbsp;&nbsp;&nbsp;&nbsp;&nbsp;Najzad Veliki majstor polagano pruži šaku, što podstače usukanog Ferla da otpočne govoranciju: "Velepoštovani, zlato je s otrovnog izvora."
<BR>&nbsp;&nbsp;&nbsp;&nbsp;&nbsp;Ponjets uzvrati: "I ruža raste na bunjištu, Velepoštovani. Kada trgujete sa vašim susedima kupujete materijal svih zamislivih vrsta ne pitajući kako ga dobijaju, da li pomoću pravoverne mašine koju su blagoslovili vaši milostivi praoci ili neke tvorevine svemira. Uostalom, ne nudim vam mašinu. Nudim vam zlato."
<BR>&nbsp;&nbsp;&nbsp;&nbsp;&nbsp;"Velepoštovani", reče Ferl, "niste odgovorni za grehe stranaca koji ne rade sa vašim pristankom niti sa vašim znanjem. Ali primiti ovo čudno lažno zlato na grešan način dobijeno u vašem prisustvu, i uz vaš pristanak, predstavljalo bi uvredu za žive duhove naših svetih predaka."
<BR>&nbsp;&nbsp;&nbsp;&nbsp;&nbsp;"Ipak, zlato je zlato", premišljao je Veliki majstor, "i samo je zamena za neznabožačku ličnost osuđenog zločinca. Ferle, suviše sitničariš." Ipak je povukao ruku.
<BR>&nbsp;&nbsp;&nbsp;&nbsp;&nbsp;Ponjets nastavi: "Vi ste oličenje mudrosti, Velepoštovani. Promislite, ako se odreknete neznabošca to neće značiti da ste izgubili nešto što je pripadalo vašim precima, dok zlatom koje zauzvrat dobijete možete uresiti svetilišta posvećena njihovim svetim dusima. A jedno je sigurno: ako je zlato samo po sebi zlato, ukoliko to uopšte može biti, zlo će nestati onda kada se metal iskoristi za tako pobožnu svrhu."
<BR>&nbsp;&nbsp;&nbsp;&nbsp;&nbsp;"Tako mi dedovskih kostiju", sa iznenađujućom oštrinom reče Veliki majstor. Usne mu se razdvojiše u kreštavom smehu. "Ferle, šta kažeš za ovog momka? Ova mu reč valja. Valja koliko i reči mojih praotaca."
<BR>&nbsp;&nbsp;&nbsp;&nbsp;&nbsp;Ferl mrgodno odvrati: "Izgleda da je tako. Samo da ne ispadne da je to neka đavolja naprava."
<BR>&nbsp;&nbsp;&nbsp;&nbsp;&nbsp;"Nudim i više", iznebuha će Ponjets. "Zadržite zlato kao zalog. Prinesite ga kao žrtvu na oltare vašim precima, a mene zadržite trideset dana. Ukoliko do isteka tog vremena ne bude znaka nezadovoljstva, ukoliko ne bude nikakvih nesreća, to će biti pouzdan dokaz da je žrtva prihvaćena. Šta se još može ponuditi?"
<BR>&nbsp;&nbsp;&nbsp;&nbsp;&nbsp;Kada Veliki majstor ustade kako bi proverio da nema neodobravanja, niko u Savetu ne propusti da pokaže svoju saglasnost. I sam Ferl je kratko klimnuo grickajući krajičak bujnog brka.
<BR>&nbsp;&nbsp;&nbsp;&nbsp;&nbsp;Ponjets se osmehivao i razmišljao o koristima religioznog obrazovanja.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
