<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Dve nedelje behu protekle! Dve protraćene nedelje.
<BR>&nbsp;&nbsp;&nbsp;&nbsp;&nbsp;Nedelja dana da dođe do Askone, sa čijih mu je najisturenijih granicalo u susret krenu niz budnih vojnih brodova. Ma kakav da su sistem otkrivanja imali, radio je, i to dobro.
<BR>&nbsp;&nbsp;&nbsp;&nbsp;&nbsp;Polagano su ga s boka pratili, bez ikakvog signala, hladno održavajući rastojanje i oštro mu pokazujući put prema središnjem suncu Askone.
<BR>&nbsp;&nbsp;&nbsp;&nbsp;&nbsp;Ponjetsu bi bilo lako da s njima izađe na kraj. Ti su brodovi bili ostaci mrtvog i prohujalog Galaktičkog carstva, brodovi za putnička krstarenja, a ne ratni; bez atomskog naoružanja predstavljali su samo slikovite i nemoćne elipsoide. Ali Eskel Gorov je bio njihov zatočenik, a Gorov je ona vrsta taoca koja se ne ostavlja na cedilu. Askonjanima je to moralo biti poznato.
<BR>&nbsp;&nbsp;&nbsp;&nbsp;&nbsp;Zatim još jedna nedelja, nedelja da se prokrči zamorni put kroz jata sitnih činovnika koji su činili tampon između Velikog majstora i spoljašnjeg sveta. Svakom je podsekretarčiću valjalo laskati i odobrovoljiti ga. Svakom je trebalo oprezno i mučno iscediti nacifrani potpis koji je vodio do narednog, za stepenicu višeg, činovnika.
<BR>&nbsp;&nbsp;&nbsp;&nbsp;&nbsp;Po prvi put su se Ponjetsove trgovačke isprave pokazale bekorisne.
<BR>&nbsp;&nbsp;&nbsp;&nbsp;&nbsp;Najzad, Veliki majstor se nalazio s one strane pozlaćenih vrata koja su čuvali stražari, a već behu prošle dve nedelje.
<BR>&nbsp;&nbsp;&nbsp;&nbsp;&nbsp;Gorov je još bio zatvorenik, a Ponjetsu je tovar trunuo u utrobi broda.
<BR>&nbsp;&nbsp;&nbsp;&nbsp;&nbsp;Veliki majstor bio je čovečuljak, čovečuljak ćelave glave i izborana lica, čije telo kao da je bilo nepokretno onako pritešnjeno teškim, ogromnim, sjajnim krznenim okovratnikom.
<BR>&nbsp;&nbsp;&nbsp;&nbsp;&nbsp;Mahnuo je prstima i red naoružanih ljudi ustuknu napravivši prolaz kroz koji Ponjets stiže do podnožja prestola Državnog poglavara.
<BR>&nbsp;&nbsp;&nbsp;&nbsp;&nbsp;"Ne govori", obrecnu se Veliki majstor, a Ponjets čvrsto stisnu usta koja je upravo otvorio.
<BR>&nbsp;&nbsp;&nbsp;&nbsp;&nbsp;"Tako", vidno odahnu askonski poglavar, "ne mogu da smislim prazno naklapanje. Ne možeš mi pretiti, a laskanje ne trpim. Niti se možeš žaliti na nanete nepravde. Već sam izgubio računicu koliko ste puta vi lutalice bili opomenuti da su vaše đavolje mašine nepoželjne na celoj Askoni."
<BR>&nbsp;&nbsp;&nbsp;&nbsp;&nbsp;"Gospodaru", tiho će Ponjets, "ne pokušavam da opravdam tog trgovca. Nije politika trgovaca da upadaju tamo gde su nepoželjni. Međutim, Galaksija je velika, a i ranije se dešavalo da se granice nehotice povrede. Bila je to i ovog puta žalosna greška."
<BR>&nbsp;&nbsp;&nbsp;&nbsp;&nbsp;"Žalosna, zaista", zapiskuta Veliki majstor, "ali da li je bila greška? Vaši sa Gliptala IV počeli su da me obasipaju zahtevima za pregovore dva sata pošto je taj bezbožni nesrećnik uzapćen. Mnogo puta su me upozorili i na tvoj dolazak. Mnogo toga izgleda kao da je unapred planirano, suviše je upadljivo da bi to bila greška, žalosna ili ne."
<BR>&nbsp;&nbsp;&nbsp;&nbsp;&nbsp;Askonjaninove crne oči bile su ispunjene prezirom. On zahuktalo nastavi: "A i vi, trgovci, što kao pomahnitali leptirići letite sa planete na planetu, jeste li i vi toliko pomahnitali da se spuštate na najveću planetu Askone, u samo središte sistema, i da to smatrate nehotičnom povredom granice? Hajde, sigurno da nije tako."
<BR>&nbsp;&nbsp;&nbsp;&nbsp;&nbsp;Ponjets se trže, mada to ne pokaza. On uporno nastavi: "Ukoliko je pokušaj trgovanja bio nameran, Vepoštovani, onda je krajnjne nerazborit i kosi se sa najstrožim pravilima našeg Esnafa."
<BR>&nbsp;&nbsp;&nbsp;&nbsp;&nbsp;"Nerazborit, to da", kratko reče Askonjanin. "I to toliko da će ga tvoj drug verovatno životom platiti."
<BR>&nbsp;&nbsp;&nbsp;&nbsp;&nbsp;Ponjets oseti grč u stomaku. Ovaj se nije šalio.
<BR>&nbsp;&nbsp;&nbsp;&nbsp;&nbsp;On reče: "Velepoštovani, smrt je tako apsolutna i neopoziva pojava, da sigurno mora postojati i neko drugo rešenje."
<BR>&nbsp;&nbsp;&nbsp;&nbsp;&nbsp;Izvesno vreme vladao je tajac, a zatim je usledio oprezan odgovor: "Čuo sam da je Zadužbina bogata."
<BR>&nbsp;&nbsp;&nbsp;&nbsp;&nbsp;"Bogata? Svakako. Međutim, naša su bogatstva od one vrste koju vi nećete da primite. Naša atomska roba vredi..."
<BR>&nbsp;&nbsp;&nbsp;&nbsp;&nbsp;"Vaša roba je bezvredna jer nema blagoslov praotaca. Vaša je roba grešna i anatemisana jer se nalazi pod interdiktom naših praotaca." Ove rečenice behu otpevane kao kada se naiuzust kazuje veruju.
<BR>&nbsp;&nbsp;&nbsp;&nbsp;&nbsp;Očni kapci Velikog majstora se spustiše i on značajno reče: "Nemate ničeg drugog vrednog?"
<BR>&nbsp;&nbsp;&nbsp;&nbsp;&nbsp;Trgovac nije shvatio."Ne razumem. Šta je to što želite?"
<BR>&nbsp;&nbsp;&nbsp;&nbsp;&nbsp;Askonjaninove ruke se raširiše. "Tražiš da zamenimo uloge i da ti saopštim svoje želje. Radije to ne bih učinio. Izgleda da će tvoj kolega morati da bude kaženjem prema askonskom zakonu o svetogrđu. Smrt gasom. Pravični smo. Za sličan slučaj ni najsiromašniji seljak ne bi više dobio, a ni ja sam ne bih dobio manje."
<BR>&nbsp;&nbsp;&nbsp;&nbsp;&nbsp;Očajan, Ponjets promumla: "Velepoštovani, da li će mi biti dozvoljeno da sa zatvorenikom razgovaram?"
<BR>&nbsp;&nbsp;&nbsp;&nbsp;&nbsp;"Askonski zakon", hladno će Veliki majstor, "ne dozvoljava opštenje sa osuđenikom."
<BR>&nbsp;&nbsp;&nbsp;&nbsp;&nbsp;Ponjest u mislima zaustavi dah. "Velepoštovani, molim vas da se smilujete čovekovoj duši u trenutku kada mu je telo izgubljeno. Za sve ovo vreme, od kako mu je život u opasnosti, odvojen je od duševne utehe. A sada mu čak predstoji da nepripremljen iziđe pred Duha koji upravlja svima."
<BR>&nbsp;&nbsp;&nbsp;&nbsp;&nbsp;Polako i sumnjičavo Veliki majstor upita: "Jesi li ti Dušebrižnik?"
<BR>&nbsp;&nbsp;&nbsp;&nbsp;&nbsp;Ponjets smerno obori glavu: "Za to sam školovan. U praznom svemirskom prostranstvu lutalicama trgovcima potrebni su ljudi kao što sam ja, koji bi se pozabavili i duhovnom stranom života, toliko posvećenog trgovini i ovozemaljskim stvarima."
<BR>&nbsp;&nbsp;&nbsp;&nbsp;&nbsp;Askonski vladar je zamišljeno grizao donju usnu. "Svako mora pripremiti svoju dušu za izlazak pred duhove praotaca. Ipak, nikada ne bih pomislio da ste i vi trgovci vernici."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
