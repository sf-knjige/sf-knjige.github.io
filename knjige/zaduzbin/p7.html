<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Suđenje (Gal je pretpostavljao da je to suđenje, mada je, pravno gledano, to malo ličilo na složenu tehniku sudskog postupka o kojoj je čitao) nije dugo trajalo. Zašlo je u treći dan. A Gal više nije mogao da prizove u sećanje njegov početak.
<BR>&nbsp;&nbsp;&nbsp;&nbsp;&nbsp;Njega behu tek malkice zakačili. Teška artiljerija bila je uperena na samog dr Seldona. Hari Seldon je, međutim, spokojno sedeo. Za Gala je on predstavljao jedinu tačku uravnoteženosti preostalu na svetu.
<BR>&nbsp;&nbsp;&nbsp;&nbsp;&nbsp;Publika je bila malobrojna, a činili su je isključivo baroni Carstva. Štampa i javnost bili su isključeni, a neizvesno je bilo da li je bilo ko sa strane vredan pažnje uopšte i čuo da se Seldonu sudi. Atmosfera je bila puna potisnute netrpeljivosti prema okrivljenima.
<BR>&nbsp;&nbsp;&nbsp;&nbsp;&nbsp;Petorica članova Komisije za javnu bezbednost sedela je za stolom na podijumu. Nosili su skerletnozlatne uniforme i sjajne, priljubljene plastične kape, koje su označavale njihovo sudsko zvanje. U sredini je bio predsednik Komisije, Ling Čen. Gal nikada ranije nije imao prilike da vidi plemića tako visokog ranga, pa ga je opčinjeno posmatrao. Tokom suđenja Čen jedva da je prozborio koju reč. Jasno je pokazivao da bi time samo narušio svoje dostojanstvo.
<BR>&nbsp;&nbsp;&nbsp;&nbsp;&nbsp;Pravobranilac Komisije pogleda u svoje beleške i saslušanje Seldona se nastavi.
<BR>&nbsp;&nbsp;&nbsp;&nbsp;&nbsp;Pitanje: Da čujemo, dr Seldone, koliko je ljudi sada uključeno u projekat kojim rukovodite?
<BR>&nbsp;&nbsp;&nbsp;&nbsp;&nbsp;Odgovor: Pedeset matematičara.
<BR>&nbsp;&nbsp;&nbsp;&nbsp;&nbsp;Pitanje: Uključujući i dr Gala Dornika?
<BR>&nbsp;&nbsp;&nbsp;&nbsp;&nbsp;Odgovor: Dr Dornik je pedeset i prvi.
<BR>&nbsp;&nbsp;&nbsp;&nbsp;&nbsp;Pitanje: Oh, znači imamo pedeset i jednog? Prisetite se, dr Seldone. Možda ih ima pedeset i dvoje ili pedeset i troje? A možda čak i više?
<BR>&nbsp;&nbsp;&nbsp;&nbsp;&nbsp;Odgovor: Dr Dornik još nije zvanično pristupio mojoj organizaciji. Kada to bude učinio, broj članova iznosiće pedeset i jedan. A sada nas je, kao što sam napomenuo, pedeset.
<BR>&nbsp;&nbsp;&nbsp;&nbsp;&nbsp;Pitanje: Da ih nema možda pet stotina?
<BR>&nbsp;&nbsp;&nbsp;&nbsp;&nbsp;Odgovor: Matematičara? Zar ne?
<BR>&nbsp;&nbsp;&nbsp;&nbsp;&nbsp;Pitanje: Nisam rekao matematičara. Da li ih je pet stotina u raznim svojstvima?
<BR>&nbsp;&nbsp;&nbsp;&nbsp;&nbsp;Odgovor: Za ljude u raznim svojstvima vaša brojka bi mogla biti tačna.
<BR>&nbsp;&nbsp;&nbsp;&nbsp;&nbsp;Pitanje: Mogla? Tvrdim da jeste.Tvrdim da ukupan broj osoba koje rade na vašem projektu iznosi devedeset osam hiljada pet stotina sedamdeset i dvoje.
<BR>&nbsp;&nbsp;&nbsp;&nbsp;&nbsp;Odgovor: Verujem da ste uračunali i žene i decu.
<BR>&nbsp;&nbsp;&nbsp;&nbsp;&nbsp;Pitanje (podignutim tonom): Devedeset osam hiljada pet stotina sedamdeset i dve osobe je ono što sam hteo da kažem. Nema potrebe da da se igramo rečima.
<BR>&nbsp;&nbsp;&nbsp;&nbsp;&nbsp;Odgovor: Slažem se sa brojkom.
<BR>&nbsp;&nbsp;&nbsp;&nbsp;&nbsp;Pitanje (pošto su konsultovane beleške): Ostavimo to za trenutak, i vratimo se pitanju o kome smo već malo razgovarali. Dr Seldone, da li biste mogli da nam ponovite vaša razmišljanja o budućnosti Trantora?
<BR>&nbsp;&nbsp;&nbsp;&nbsp;&nbsp;Odgovor: Rekao sam, a to i ponavljam, da će kroz pet vekova Trantor biti u ruševinama.
<BR>&nbsp;&nbsp;&nbsp;&nbsp;&nbsp;Pitanje: Ne čini li vam se da je vaše tvrđenje nelojalno?
<BR>&nbsp;&nbsp;&nbsp;&nbsp;&nbsp;Odgovor: Ne, gospodine. Naučna istina stoji iznad lojalnosti i nelojalnosti.
<BR>&nbsp;&nbsp;&nbsp;&nbsp;&nbsp;Pitanje: Sigurni ste da vaša tvrdnja zaista predstavlja naučnu istinu?
<BR>&nbsp;&nbsp;&nbsp;&nbsp;&nbsp;Odgovor: Siguran sam.
<BR>&nbsp;&nbsp;&nbsp;&nbsp;&nbsp;Pitanje: Na osnovu čega?
<BR>&nbsp;&nbsp;&nbsp;&nbsp;&nbsp;Odgovor: Na osnovu psihoistorijskih proračuna.
<BR>&nbsp;&nbsp;&nbsp;&nbsp;&nbsp;Pitanje: Možete li da dokažete da je taj proračun tačan?
<BR>&nbsp;&nbsp;&nbsp;&nbsp;&nbsp;Odgovor: Samo matematičaru.
<BR>&nbsp;&nbsp;&nbsp;&nbsp;&nbsp;Pitanje (uz osmeh): Dakle, vi tvrdite da je vaša istina tako ezoterične prirode da je običan čovek ne može pojmiti. Čini mi se da bi istina morala biti jasnija, manje tajanstvena, više dostupna umu.
<BR>&nbsp;&nbsp;&nbsp;&nbsp;&nbsp;Odgovor: Za neke umove ona ne predstavlja problem. Fizika prenosa energije, koju poznajemo kao termodinamiku, bila je jasna i tačna u toku cele ljudkse istorije još od mitološkog doba, iako i sada ima ljudi koji ne bi mogli konstruisati pogonski motor. I to ljudi visoke inteligencije. Sumnjam da, kada bi neko od učenih članova Komisije ...
<BR>&nbsp;&nbsp;&nbsp;&nbsp;&nbsp;U tom trenutku se jedan od članova Komisije naže prema Pravobraniocu. Njegove reči se nisu mogle čuti, ali je siktavi glas imao izvesnu oštrinu. Pravobranilac pocrvene i prekide Seldona.
<BR>&nbsp;&nbsp;&nbsp;&nbsp;&nbsp;Pitanje: Nismo ovde da bismo slušali govore, dr Seldone. Pretpostavimo da ste bili uverljivi. Dopustite mi da kažem da vaše predviđanje katastrofe može imati za svrhu i to da potkopa poverenje u carsku vladu, zbog nekih vaših ciljeva.
<BR>&nbsp;&nbsp;&nbsp;&nbsp;&nbsp;Odgovor: To nije slučaj.
<BR>&nbsp;&nbsp;&nbsp;&nbsp;&nbsp;Pitanje: Tvrdim da nameravate da izložite da će vreme, koje bude prethodilo takozvanom padu Trantora, biti ispunjeno nemirima raznih vrsta.
<BR>&nbsp;&nbsp;&nbsp;&nbsp;&nbsp;Odgovor: To je tačno.
<BR>&nbsp;&nbsp;&nbsp;&nbsp;&nbsp;Pitanje: Kao i da se nadate da ćete samim predviđanjem takvih događaja biti u stanju da ih izazovete i da u tom času imate na raspolaganju armiju od sto hiljada duša.
<BR>&nbsp;&nbsp;&nbsp;&nbsp;&nbsp;Odgovor: Prvo i prvo, to nije tačno. A i kada bi bilo, provera bi vam pokazala da bi jedva nekih deset hiljada bilo u uzrastu za ratovanje, kao i to da niko od njih nije vojnički obučen.
<BR>&nbsp;&nbsp;&nbsp;&nbsp;&nbsp;Pitanje: Da li ste nečiji glasnogovornik?
<BR>&nbsp;&nbsp;&nbsp;&nbsp;&nbsp;Odgovor: Nijedan me čovek ne plaća, gospodine Pravobranioče.
<BR>&nbsp;&nbsp;&nbsp;&nbsp;&nbsp;Pitanje: Potpuno ste nezainteresovani? Služite nauci?
<BR>&nbsp;&nbsp;&nbsp;&nbsp;&nbsp;Odgovor: Da.
<BR>&nbsp;&nbsp;&nbsp;&nbsp;&nbsp;Pitanje: Da vidimo onda na koji način. Može li se budućnost izmeniti, dr Seldone?
<BR>&nbsp;&nbsp;&nbsp;&nbsp;&nbsp;Odgovor: Očigledno. Ova sudnica može kroz nekoliko časova eksplodirati, ali ne mora. Ukoliko bi se to desilo neki manje važni aspekti budućnosti bi se nesumnjivo izmenili.
<BR>&nbsp;&nbsp;&nbsp;&nbsp;&nbsp;Pitanje: Vrdate, dr Seldone. Može li se izmeniti celokupna istorija ljudske rase?
<BR>&nbsp;&nbsp;&nbsp;&nbsp;&nbsp;Odgovor: Da.
<BR>&nbsp;&nbsp;&nbsp;&nbsp;&nbsp;Pitanje: Lako?
<BR>&nbsp;&nbsp;&nbsp;&nbsp;&nbsp;Odgovor: Ne. Vrlo teško.
<BR>&nbsp;&nbsp;&nbsp;&nbsp;&nbsp;Pitanje: Zbog čega?
<BR>&nbsp;&nbsp;&nbsp;&nbsp;&nbsp;Odgovor: Psihoistorijski trend jedne planete nastanjene mnogim ljudima sadrži ogromnu inerciju. Da bi se on promenio mora mu se suprotstaviti nešto što ima isto toliku inerciju. Ili mora biti u pitanju isti toliki broj ljudi ili se, pak, mora pružiti veoma mnogo vremena za promenu ukoliko je broj ljudi mali. Shvatate li?
<BR>&nbsp;&nbsp;&nbsp;&nbsp;&nbsp;Pitanje: Mislim da shvatam. Trantor ne mora biti uništen ukoliko mnogo ljudi odluči da dela tako da se to ne dogodi.
<BR>&nbsp;&nbsp;&nbsp;&nbsp;&nbsp;Odgovor: Tačno.
<BR>&nbsp;&nbsp;&nbsp;&nbsp;&nbsp;Pitanje: Sto hiljada ljudi?
<BR>&nbsp;&nbsp;&nbsp;&nbsp;&nbsp;Odgovor: Ne, gospodine. To je premalo.
<BR>&nbsp;&nbsp;&nbsp;&nbsp;&nbsp;Pitanje: Sigurni ste u to?
<BR>&nbsp;&nbsp;&nbsp;&nbsp;&nbsp;Odgovor: Uzmite u obzir da Trantor ima preko četrdeset milijardi stanovnika. Zatim, da trend koji vodi u propast ne potiče samo od Trantora, već od Carstva kao celine, a da Carstvo ima skoro kvintilion ljudskih bića.
<BR>&nbsp;&nbsp;&nbsp;&nbsp;&nbsp;Pitanje: Razumem. Možda bi onih stotinu hiljada moglo izmeniti trend, ukoliko bi oni i njihovi potomci na tome radili pet stotina godina?
<BR>&nbsp;&nbsp;&nbsp;&nbsp;&nbsp;Odgovor: Bojim se da se to ne bi moglo postići. Pet stotina godina je isuviše kratko razdoblje.
<BR>&nbsp;&nbsp;&nbsp;&nbsp;&nbsp;Pitanje: Ah! U tom slučaju, dr Seldone, preostaje nam da na osnovu vašeg tvrđenja izvučemo sledeći zaključak. Oko vašeg projekta okupili ste sto hiljada ljudi. To je nedovoljan broj da se izmeni istorija Trantora kroz pet stotina godina. Drugim rečima, ma šta oni uradili, ne mogu sprečiti uništenje Trantora.
<BR>&nbsp;&nbsp;&nbsp;&nbsp;&nbsp;Odgovor: Na žalost, u pravu ste.
<BR>&nbsp;&nbsp;&nbsp;&nbsp;&nbsp;Pitanje: S druge strane, vaših sto hiljada ljudi ne bavi se nečim nezakonitim.
<BR>&nbsp;&nbsp;&nbsp;&nbsp;&nbsp;Odgovor: Tačno.
<BR>&nbsp;&nbsp;&nbsp;&nbsp;&nbsp;Pitanje (polagano i sa zadovoljstvom): U tom slučaju, dr Seldone, obratite pažnju, molim vas, pošto želimo dobro promišljen odgovor. Kakva je svrha vaše stotine hiljada ljudi?
<BR>&nbsp;&nbsp;&nbsp;&nbsp;&nbsp;Pravobraniočev glas postade oštar. Postavio je zamku i sabio Seldona u ugao, oduzevši mu, kako je izgledalo, svaku mogućnost da odgovori.
<BR>&nbsp;&nbsp;&nbsp;&nbsp;&nbsp;Žamor razgovora u redovima plemića u publici pojačao se, i preneo čak i na članove Komisije. Skerletnozlatne odore su se naginjale jedna ka drugoj. Predsednika, međutim, ništa od toha nije nimalo uznemirilo.
<BR>&nbsp;&nbsp;&nbsp;&nbsp;&nbsp;Hari Seldon ostade spokojan. Čekao je da se graja utiša.
<BR>&nbsp;&nbsp;&nbsp;&nbsp;&nbsp;Odgovor: Da smanji efekte tog uništenja.
<BR>&nbsp;&nbsp;&nbsp;&nbsp;&nbsp;Pitanje: Šta ste tačno time hteli da kažete?
<BR>&nbsp;&nbsp;&nbsp;&nbsp;&nbsp;Odgovor: Objašnjenje je jednostavno. Predstojeće razaranje Trantora nije neki događaj koji stoji sam za sebe, izolovan u shemi ljudskog razvoja. Biće to vrhunac složene drame koja je započela pre mnogo vekova, a čiji se tok neprestano ubrzava. Govorim, gospodo, o opadanju i padu Galaktičkog carstva.
<BR>&nbsp;&nbsp;&nbsp;&nbsp;&nbsp;Žamor se sada pretvori u potmulu grmljavinu. Pravobranilac, na koga se niko nije obazirao, povika: "Otvoreno izjavljujete da ..." ali zastade, jer su povici iz publike... "Izdaja! "... pokazali da nema potrebe insistirati.
<BR>&nbsp;&nbsp;&nbsp;&nbsp;&nbsp;Polagano, predsednik Komisije podiže još jednom čekić i spusti ga. Oglasio se kao gong. Kada je prestalo brujanje prestade i žamor publike. Pravobranilac duboko udahnu.
<BR>&nbsp;&nbsp;&nbsp;&nbsp;&nbsp;Pitanje (teatralno): Da li vam je jasno, dr Seldone, da govorite o Carstvu koje je dvanaest hiljada godina odolevalo neveljalstvima mnogih naraštaja, i iza koga stoje dobre želje i ljubav kvadriliona ljudskih bića?
<BR>&nbsp;&nbsp;&nbsp;&nbsp;&nbsp;Odgovor: Svestan sam i današnjeg stanja i istorije Carstva. Uz dužno poštovanje, tvrdim da sam u to daleko bolje upućen od bilo koje osobe u ovoj odaji.
<BR>&nbsp;&nbsp;&nbsp;&nbsp;&nbsp;Pitanje: I vi prognozirate propast?
<BR>&nbsp;&nbsp;&nbsp;&nbsp;&nbsp;Odgovor: Ta prognoza je načinjena matematičkim putem. Ne izričem nikakve moralne ocene. Meni lično je veoma žao zbog takve perspektive. Čak i da se prizna da je Carstvo u nečem loše (a takvo priznanje ne činim), anarhija koja će uslediti posle njegovog pada biće još gora. Moj projekat se zavetovao da će se boriti upravo protiv takve anarhije. Gospodo, pad Carstva je, međutim, nešto toliko ogromno, protiv čega nije lako boriti se. Njega diktiraju narasla birokratija, smanjena inicijativa, kastinsko zamrzavanje, gušenje ljubopitljivosti... na stotine drugih činilaca. Odvija se, napomenuo sam to već, vekovima, i predstavlja suviše veličanstveno i ogromno kretanje da bi se moglo zaustaviti.
<BR>&nbsp;&nbsp;&nbsp;&nbsp;&nbsp;Pitanje: Zar nije svakom jasno da je Carstvo snažno kao što je i pre bilo?
<BR>&nbsp;&nbsp;&nbsp;&nbsp;&nbsp;Odgovor: Sve oko vas samo izgleda snažno. Izgleda kao da će večno trajati. Ali gospodine Pravobranioče, i trulo stablo izgleda ne može biti snažnije, na trenutak pre nego što ga oluja rascepi nadvoje. Upravo sada oluja zviždi kroz granje Carstva. Oslušnite ušima psihoistrije i čućete kako pucketa.
<BR>&nbsp;&nbsp;&nbsp;&nbsp;&nbsp;Pitanje (nesigurno): Dr Seldone, nismo se sakupili ovde da bismo sluš...
<BR>&nbsp;&nbsp;&nbsp;&nbsp;&nbsp;Odgovor (odlučno): Carstvo će nestati, a s njim i sve ono što je u njemu bilo dobro. Sakupljeno znanje će se rasturiti, uvedeni red će nestati. Između sazvežđa će se voditi beskonačni ratovi, presahnuće trgovina između zvezda, smanjiće se broj stanovnika, svetovi će izgubiti vezu sa središtem Galaksije... a tako će i ostati.
<BR>&nbsp;&nbsp;&nbsp;&nbsp;&nbsp;Pitanje (slabim glasom usred tajca): Zauvek?
<BR>&nbsp;&nbsp;&nbsp;&nbsp;&nbsp;Odgovor: Psihoistorija, koja može da predvidi pad, može nešto reći i o nastupajućem srednjevekovlju. Carstvo je, gospodo, kao što je već rečeno, odolevalo dvanaest hiljada godina. Doba mraka, koje dolazi, trajaće ne dvanaest, već trideset hiljada godina. Drugo carstvo će se podići, ali će između njega i naše civilizacije stajati hiljadu generacija napaćenog čovečanstva. Protiv toga se moramo boriti.
<BR>&nbsp;&nbsp;&nbsp;&nbsp;&nbsp;Pitanje (malo se sabravši): Sami sebi protivurečite. Malo pre ste rekli da ne možete sprečiti uništenje Trantora, a to znači, pretpostavljam, i pad... takozvani pad Carstva.
<BR>&nbsp;&nbsp;&nbsp;&nbsp;&nbsp;Odgovor: Ne kažem da možemo sprečiti pad. Ali još nije prekasno da skratimo interregnum koji mu sledi. Gospodo, moguće je svesti trajanje anarhije na jedan jedini milenijum, ukoliko se mojoj grupi sada dozvoli da dela. Nalazimo se u delikatnom istorijskom trenutku. Ogromna, zahuktala masa događaja može se malo... sasvim malo... skrenuti s puta. To nije mnogo, ali može biti dovoljno da se iz ljudske istorije odstrani dvadeset devet hiljada godina bede.
<BR>&nbsp;&nbsp;&nbsp;&nbsp;&nbsp;Pitanje: Kako nameravate da to postignete?
<BR>&nbsp;&nbsp;&nbsp;&nbsp;&nbsp;Odgovor: Tako što bi se sačuvalo znanje ove rase. Zbir ljudskog znanja prevazilazi znanje bilo kog pojedinca, bilo koje hiljade ljudi. Razaranjem našeg društvenog tkiva nauka će se rastočiti u milion čestica. Pojedinci će mnogo znati o majušnim segmentima nečega. Pojednično, oni će biti bespomoćni i beskorisni. Delići znanja neće se dalje prenositi. Iz pokolenja u pokolenje znanje će se sve više gubiti. Međutim, ukoliko sada pripremimo jedan džinovski sažetak celokupnog znanja, ono neće nikada biti izgubljeno. Nastupajuća pokolenja će ga nadograđivati, a da ne moraju sama ponovo da do njega dolaze. Jedan milenijum će obaviti posao trideset hiljada.
<BR>&nbsp;&nbsp;&nbsp;&nbsp;&nbsp;Pitanje: Sve to...
<BR>&nbsp;&nbsp;&nbsp;&nbsp;&nbsp;Odgovor: Celokupan moj projekat, mojih trideset hiljada ljudi sa ženama i decom, svi su se oni posvetili pripremi jedne Enciklopedije Galaktike. Neće je završiti u toku svojih života. Ja sam neću dočekati ni da je vidim čestito započetu. Ali do Trantorovog pada ona će biti završena i njeni primerci će se nalaziti u svakoj većoj biblioteci u Galaksiji.
<BR>&nbsp;&nbsp;&nbsp;&nbsp;&nbsp;Čekić predsednika Komisije podiže se i spusti. Hari Seldon napusti mesto za svedoka i mirno zauze svoje mesto pored Gala.
<BR>&nbsp;&nbsp;&nbsp;&nbsp;&nbsp;Nasmešivši se on reče: "Kako ti se dopala predstava?"
<BR>&nbsp;&nbsp;&nbsp;&nbsp;&nbsp;Gal odgovori: "Preoteli ste mi, bez sumnje, glavnu ulogu, ali šta će sada biti?"
<BR>&nbsp;&nbsp;&nbsp;&nbsp;&nbsp;"Odložiće raspravu da bi pokušali da se nagode."
<BR>&nbsp;&nbsp;&nbsp;&nbsp;&nbsp;"Kako znate? "
<BR>&nbsp;&nbsp;&nbsp;&nbsp;&nbsp;Seldon odgovori: "Da budem iskren, ne znam. Sve zavisi od predsednika Komisije. Godinama sam ga proučavao. Pokušao sam da analiziram njegove postupke, ali i sam znaš koliko je opasno uvoditi u psihoistorijsku jednačinu ćudi pojedinca. Ipak, ja se nadam."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
