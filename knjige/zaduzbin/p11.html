<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Zaokupljen poslom, Luis Piren sedeo je za svojim pisaćim stolom u dobro osvetljenom uglu sobe. Rad je trebalo usaglasiti. Napore je trebalo organizovati. Niti je trebalo brižljivo utkati u šaru.
<BR>&nbsp;&nbsp;&nbsp;&nbsp;&nbsp;Proteklo je već pedeset godina; pedeset godina je bilo potrebno da se srede i da organizuju Enciklopedijsku Zadužbinu Broj Jedan u jednu jedinicu koja glatko funkcioniše. Pedeset godina da se prikupi sirovi materijal. Pedeset godina za pripremu.
<BR>&nbsp;&nbsp;&nbsp;&nbsp;&nbsp;To je bilo obavljeno. Kroz pet godina svetlost dana ugledaće prvi tom najmonumentalnijeg dela ikada zamišljenog u Galaksiji. A potom, u desetogodišnjim razmacima, redovno kao sat... izlaziće tom za tomom. A za svaki od njih biće dopuna, posebnih članaka o događajima od tekućeg značaja, sve dok...
<BR>&nbsp;&nbsp;&nbsp;&nbsp;&nbsp;Piren se sa nelagodnošću promeškolji kada se prigušena zujalica na njegovom stolu mrzovoljno oglasila. Umalo da zaboravi na sastanak. Gurnuo je uređaj za odbravljivanje vrata i rasejano, krajičkom oka, opazio kako se vrata otvaraju i kako ulazi krupna prilika Salvora Hardina. Piren ne diže glavu.
<BR>&nbsp;&nbsp;&nbsp;&nbsp;&nbsp;Hardin se nasmeja u sebi. Žurio je, ali je znao i to da ne treba da se vređa zbog Pirenovog kavaljerskog ponašanja prema svakom onom ko bi ga u radu uznemirio. Spustio se u stolicu spreman da sačeka.
<BR>&nbsp;&nbsp;&nbsp;&nbsp;&nbsp;Leteći po hartiji Pirenovo stilo je jedva čujno škripalo. Osim toga nije se čuo nikakav drugi pokret, niti šum. A onda Hardin iz džepa na prsluku izvuče novčić od dva kredita. Baci ga uvis, a njegova površina od nerđajućeg čelika uhvati treptaje svetlosti dok se obrtao u vazduhu. Uhvati ga u letu i ponovo hitnu, dokono posmatrajući treperave odsjaje. Na planeti koja sve metale mora da uvozi nerđajući čelik bio je dobro sredstvo za razmenu.
<BR>&nbsp;&nbsp;&nbsp;&nbsp;&nbsp;Piren podiže pogled i zažmirka. "Prestani s tim! "reče džandrljivo.
<BR>&nbsp;&nbsp;&nbsp;&nbsp;&nbsp;"A?"
<BR>&nbsp;&nbsp;&nbsp;&nbsp;&nbsp;"Da bacaš taj prokleti novčić. Prestani."
<BR>&nbsp;&nbsp;&nbsp;&nbsp;&nbsp;"Oh." Hardin stavi metalni disk u džep. "Obavesti me kada budeš gotov, važi? Obećao sam da ću se vratiti na sastanak Gradskog veća pre nego što iznesu na glasanje projekat novog vodovoda."
<BR>&nbsp;&nbsp;&nbsp;&nbsp;&nbsp;Piren uzdahnu, odmaknuvši se od stola. "Gotov sam. Nadam se, ipak, da me nećeš daviti gradskim poslovima. Staraj se o tome sam, molim te. Dovoljno mi vremena oduzima Enciklopedija."
<BR>&nbsp;&nbsp;&nbsp;&nbsp;&nbsp;"Jesi li čuo vest?" zapita flegmatično Hardin.
<BR>&nbsp;&nbsp;&nbsp;&nbsp;&nbsp;"Kakvu vest?"
<BR>&nbsp;&nbsp;&nbsp;&nbsp;&nbsp;"Vest koju je pre dva sata primila ultra-talasna stanica Terminus Grada. Kraljevski guverner Anakreonske prefekture proglasio je sebe za kralja."
<BR>&nbsp;&nbsp;&nbsp;&nbsp;&nbsp;"Pa šta onda?"
<BR>&nbsp;&nbsp;&nbsp;&nbsp;&nbsp;"To znači", odgovori Hardin, "da smo odsečeni od unutrašnjeg područja Carstva. Istina, to smo i očekivali; ali, to stvar ne čini prijatnijom. Anakreon se upravo preprečio nasred našeg jedinog preostalog trgovačkog puta za Santani, Trantor i samu Vegu! Odakle će nam pristizati metali? Već ima šest meseci kako nijedna pošiljka aluminijuma nije uspela da se probije, a od sada ništa nećemo dobijati, izuzev po milosti kralja Anakreona."
<BR>&nbsp;&nbsp;&nbsp;&nbsp;&nbsp;Piren nestrpljivo zacokta: "Pa, neka onda pošiljke idu tim putem."
<BR>&nbsp;&nbsp;&nbsp;&nbsp;&nbsp;"Da li će to biti moguće? Slušaj Pirene, prema povelji kojom je osnovana Zadužbina celokupna upravna vlast poverena je Upravnom odboru Enciklopedijskog komiteta. Kao gradonačelnik Terminus Grada imam taman toliko vlasti da mogu sam da se useknem i, možda da kinem ukoliko ti supotpišeš nalog kojim mi se daje ta dozvola. Odluka je, dakle, na tebi i tvom Odboru! U ime grada, čije blagostanje zavisi od neometane trgovine sa Galaksijom, tražim od tebe i tvog Odbora da sazovete hitnu sednicu."
<BR>&nbsp;&nbsp;&nbsp;&nbsp;&nbsp;"Stoj! Predizborna agitacija je deplasirana. Hardine, Upravni odbor se ne protivi stvaranju gradske samouprave u Terminusu. Shvatamo da je ona nužna zbog naraslog broja stanovnika u odnosu na vreme od pre pedeset godina, kada je Zadužbina osnovana, kao i zbog povećanog broja osoba koje se bave poslovima koji nisu vezani za Enciklopediju. Međutim, to ne znači da prvi i jedini zadatak Zadužbine ne ostaje i dalje izdavanje definitivne Enciklopedije ljudskog sveznanja. Mi smo naučna ustanova koju Država finansira, Hardine. Ne možemo... ne smemo... i nećemo da se mešamo u lokalnu politiku."
<BR>&nbsp;&nbsp;&nbsp;&nbsp;&nbsp;"Lokalna politika! Tako mi carevog nožnog palca, Pirene, radi se o životu ili smrti. Terminus kao planeta ne može da održava mehanizovanu civilizaciju. Nedostaju metali. To znaš. U stenama na površini zemlje nema ni traga gvožđu i bakru ili aluminijumu, a teško da ima ičega. Šta misliš da će biti sa Enciklopedijom ukoliko nas ovaj, kako mu se ono zvaše, kralj Anakreona, pritisne?"
<BR>&nbsp;&nbsp;&nbsp;&nbsp;&nbsp;"Nas? Zaboravljaš, izgleda, da smo pod neposrednom zaštitom samog Cara? Nismo mi deo Anakreonske ili neke druge prefekture. Upamti to! Deo smo Carevog ličnog domena i niko nas ne sme taknuti. Carstvo štiti svoje."
<BR>&nbsp;&nbsp;&nbsp;&nbsp;&nbsp;"Pa, što onda nije sprečilo kraljevskog guvernera Anakreona da šutne međe? I ne samo Anakreona? Najmanje dvadesetak najudaljenijih prefektura u Galaksiji, u stvari, cela Periferija, počela je da tera po svome. Kažem ti da nema vere u Carstvo i njegovu sposobnost da nas zaštiti."
<BR>&nbsp;&nbsp;&nbsp;&nbsp;&nbsp;"Koješta! Kraljevski guverneri, kraljevi... kakva je pa razlika? U Carstvu uvek puvaju s nekom politikom, dok razni ljudi vuku na jednu ili drugu stranu. Što se toga tiče, bivalo je i ranije da se guverneri pobune, pa i da careve smaknu s prestola ili ubiju. Međutim, kakve to veze ima sa samim Carstvom? Pusti to, Hardine. To se nas ne tiče. Pre svega, i na kraju krajeva, mi smo naučnici. A naša briga je Enciklopedija. Ah, da, skoro da zaboravim, Hardine!"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Učini nešto sa tim tvojim novinama!" Pirenov glas bio je gotovo ljutit.
<BR>&nbsp;&nbsp;&nbsp;&nbsp;&nbsp;"Sa Dnevnikom Terminus Grada? Nije to moj list, on je u privatnoj svojini. A šta je učinio?"
<BR>&nbsp;&nbsp;&nbsp;&nbsp;&nbsp;"Već nedeljama preporučuje da se pedeseta godišnjica osnivanja Zadužbine pretvori u praznik i sasvim neprikladno slavlje."
<BR>&nbsp;&nbsp;&nbsp;&nbsp;&nbsp;"Što da ne? Za tri meseca radijumski satni mehanizam će otvoriti Prvu kriptu. Rekao bih da je to važna prilika, zar se ne slažeš?"
<BR>&nbsp;&nbsp;&nbsp;&nbsp;&nbsp;"To sigurno nije povod za luckasto paradiranje, Hardine. Prva kripta i njeno otvaranje tiču se isključivo Upravnog odbora. Sve što bude važno saopštiće se narodu. To je konačno, a ja te molim da to objasniš Dnevniku."
<BR>&nbsp;&nbsp;&nbsp;&nbsp;&nbsp;"Žalim, Pirene, ali Gradska povelja garantuje izvesnu malenkost koju nazivaju slobodom štampe."
<BR>&nbsp;&nbsp;&nbsp;&nbsp;&nbsp;"Može biti. Ali Upravni odbor to ne čini. Ja sam predstavnik Cara ovde na Terminusu, Hardine, a u ovom pogledu imam puna ovlašćenja."
<BR>&nbsp;&nbsp;&nbsp;&nbsp;&nbsp;Hardinovo lice poprimi izraz čoveka koji u sebi broji do deset. Turobno, on reče: "U vezi tvog statusa kao predstavnika Cara imao bih sada da ti saopštim još jednu... poslednju novost."
<BR>&nbsp;&nbsp;&nbsp;&nbsp;&nbsp;"O Anakreonu?" Pirenova usta se stisnuše. Bio je zlovoljan.
<BR>&nbsp;&nbsp;&nbsp;&nbsp;&nbsp;"Da. Sa Anakreona nam šalju specijalnog izaslanika. Kroz dve nedelje."
<BR>&nbsp;&nbsp;&nbsp;&nbsp;&nbsp;"Izaslanika? Ovamo? Sa Anakreona?" Piren prožvaka ovu novost. "Zbog čega?"
<BR>&nbsp;&nbsp;&nbsp;&nbsp;&nbsp;Hardin ustade i gurnu stolicu pod sto. "Imaš pravo da jednom pogađaš."
<BR>&nbsp;&nbsp;&nbsp;&nbsp;&nbsp;Zatim se udalji... krajnje neučtivo.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
