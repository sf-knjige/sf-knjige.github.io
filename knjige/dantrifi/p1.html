<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. POČETAK KRAJA
<P>&nbsp;&nbsp;&nbsp;&nbsp;&nbsp;Ako za neki dan slučajno znate da je sreda, a on počinje tako kao nedelja, onda nešto negde ozbiljno ne valja.
<BR>&nbsp;&nbsp;&nbsp;&nbsp;&nbsp;Taj osećaj sam imao od trenutka kad sam se probudio. Pa ipak, kad sam počeo nešto jasnije da razmišljam, posumnjao sam u njega. Konačno, bilo je verovatno da nisam imao pravo ja, a ne svi drugi - mada mi nije bilo jasno kako bi to moglo biti. I dalje sam čekao, nagrižen sumnjom. No, tada sam stekao prvo objektivno svedočanstvo - neki udaljen sat otkucao je nešto što je meni zvučalo baš kao osam sati. Slušao sam napeto i sumnjičavo. Uskoro je počeo još jedan sat, s jakim i odlučnim tonom. Na svoj lagan način otkucao je nesumnjivih osam. Tada sam znao da stvari stoje naopako.
<BR>&nbsp;&nbsp;&nbsp;&nbsp;&nbsp;Propustio sam da vidim konac sveta - ili bar sveta kakav sam poznavao blizu trideset godina - pukim slučajem. Ako razmislimo, to je i značajan činilac opstanka uopšte. Po prirodi stvari, priličan broj osoba je uvek u bolnici, a zakon verovatnoće izabrao je upravo mene da budem jedan od njih, otprilike nedelju dana ranije. Mogla je to isto tako biti i sedmica pre toga - u kom slučaju ne bih sada mogao pisati: uopšte me ne bi bilo. Ali slučaj je hteo da nisam samo baš u to vreme bio u bolnici nego i da su moje oči, u stvari cela moja glava, bili u zavojima. Zbog toga moram biti zahvalan onome, ma ko to bio, ko uređuje te verovatnosti. Tada sam, međutim, bio neraspoložen, razmišljajući o tome koji se đavo dešava. Bio sam dosta dugo u bolnici da bih znao kako u njoj, uz glavnu sestru, sat predstavlja najsvetiju stvar.
<BR>&nbsp;&nbsp;&nbsp;&nbsp;&nbsp;Bez sata na takvom mestu naprosto ne bi bilo veze. Svakog sekunda neko mu se obraća zbog rođenja, umiranja, doza, obroka, svetala, govora, rada, spavanja, odmora, poseta, previjanja, pranja - a dosad je taj sat naređivao da neko mora početi da me pere i uređuje tačno tri minuta posle sedam ujutro. To je bio jedan od najjačih razloga za zadovoljstvo što sam u privatnoj sobi. U javnom odeljenju, gužva bi počela jedan ceo nepotreban sat ranije. Ali ovde, danas, satovi promenljive pouzdanosti nastavljali su da udaraju osam iz svih smerova, a još se niko nije pojavljivao.
<BR>&nbsp;&nbsp;&nbsp;&nbsp;&nbsp;Koliko god nisam voleo proces brisanja, i koliko je god bila beskorisna moja sugestija da bi pomoć jedne ruke koja bi me vodila sve do kupaonice mogla taj proces eliminisati, ipak je njegovo izostajanje bilo veoma uznemirujuće. Sem toga, on je obično neposredno prethodio doručku, a ja sam bio gladan.
<BR>&nbsp;&nbsp;&nbsp;&nbsp;&nbsp;Verovatno bi me to ožalostilo svakog jutra, ali danas je, ove srede 8. maja, bila prilika od posebne lične važnosti. Bio sam dvostruko željan da se rešim celog tog meteža, jer je ovo bio dan kad je trebalo da mi skinu zavoje.
<BR>&nbsp;&nbsp;&nbsp;&nbsp;&nbsp;Pipao sam malo unaokolo da nađem zvono i zvonio sam punih pet sekundi, tek toliko da im pokažem šta mislim o njima.
<BR>&nbsp;&nbsp;&nbsp;&nbsp;&nbsp;Dok sam čekao prilično nervozan odgovor koji bi trebalo da usledi posle takve zvonjave, i dalje sam slušao.
<BR>&nbsp;&nbsp;&nbsp;&nbsp;&nbsp;Vani je dan - shvatio sam tada - zvučao još lažnije nego što sam mislio. Njegovi su šumovi, ili nedostatak šumova, bili više nedeljni od nedelje same, a ja sam ponovo postao apsolutno siguran da je to bila sreda, ma šta se drugo sa njom desilo.
<BR>&nbsp;&nbsp;&nbsp;&nbsp;&nbsp;Nikad nisam uspeo da potpuno shvatim kakva je to slabost naterala osnivače bolnice Sv. Merina da izgrade svoju instituciju na raskršću glavnih ulica, na skupom gradilištu za poslovne prostorije, i da time izvrgnu nerve pacijenata stalnom trganju. Ali za one koji su bili toliko srećni da pate od bolesti što ih stalni promet nije pogoršavao, bolnica je imala tu prednost da je čovek mogao ležati, a da ipak ne bude izvan kontakta, da tako kažem, s tokom života. Obično su autobusi u zapadnom smeru grmeli uz nju pokušavajući da budu brži od saobraćajnih svetala na uglu; cvilenje kočnica i salva pucnjave iz prigušivača, često su označavali njihov neuspeh. Onda bi oslobođeni saobraćaj u drugom smeru započeo da buči uz strminu. Tu i tamo došlo bi do prekida; struganje, pošten tresak, i nakon toga opšti zastoj - veoma mučno za čoveka u mom položaju koji je mogao suditi o opsegu incidenta samo po intenzitetu psovanja što ga je taj prouzrokovao. Svakako, pacijent Sv. Merina nije mogao ni po danu ni tokom većeg dela noći imati utisak da je opšti pogon prestao samo zato što je on lično bio trenutno izbačen iz saobraćaja.
<BR>&nbsp;&nbsp;&nbsp;&nbsp;&nbsp;Ali ovoga jutra bilo je drugačije. Tajanstveno i zato neugodno drugačije. Točkovi nisu tandrkali, autobusi nisu bučali u stvari nije se čulo nikakvo vozilo. Ni kočnice, ni trube, čak ni kloparanja nekolicine retkih konja koji su još tu i tamo prolazili. A ni, kako bi tom času pristajalo, mnogostrukog bata nogu koje idu na posao.
<BR>&nbsp;&nbsp;&nbsp;&nbsp;&nbsp;Što sam više slušao, sve je čudnije izgledalo - i sve mi se manje dopadalo. U vremenu za koje sam računao da iznosi deset minuta pomnog slušanja čuo sam pet pari nesigurnih tapkavih koraka, tri glasa koja su nejasno vikala u daljini, i histeričan plač jedne žene. Golub nije gukao, niti je lastavica cvrkutala. Čulo se samo brujanje žica na vetru...
<BR>&nbsp;&nbsp;&nbsp;&nbsp;&nbsp;Gadan osećaj praznine počeo je da puzi u meni. To je bio onaj isti osećaj što sam ga katkad imao kao dečak kad sam izmišljao da strahote vrebaju u tamnim uglovima spavaonice, kad se nisam usuđivao da ispružim nogu od straha da me nešto ispod kreveta ne bi uhvatilo za gležanj, kad se čak nisam usuđivao da posegnem za prekidačem da zbog tog pokreta ne bi nešto skočilo na mene. Morao sam suzbijati to osećanje baš onda kad sam bio dete u tami; nije bilo ništa lakše. Kad se čovek stavi na probu, upravo je čudno u kolikoj je meri još dete. Elementarni strahovi još su stupali uza me čekajući da im se pruži prilika, i gotovo da su je ulučili - samo zato što su mi oči bile povezane, a saobraćaj je bio prestao...
<BR>&nbsp;&nbsp;&nbsp;&nbsp;&nbsp;Kad sam se malo sabrao, pokušao sam da toj stvari priđem racionalnije. Zbog čega saobraćaj može da stane? Pa obično zato što je cesta zatvorena radi opravke. Sasvim jednostavno. Svakog trenutka će doći ljudi s pneumatskim bušilicama da upotpune zvučni program za strpljive pacijente. Ali, na nesreću, racionalni pristup nije se time zadovoljavao. On je ukazao na činjenicu da nema ni udaljenog šuma saobraćaja, ni zvižduka voza, ni sirene remorkera. Baš ničega - sve dok satovi nisu počeli da udaraju osam i četvrt.
<BR>&nbsp;&nbsp;&nbsp;&nbsp;&nbsp;Bio sam u ogromnoj napetosti da provirim, dakako samo provirim: prosto toliko da donekle pojmim koji se to đavo dešava. Ipak, suzdržao sam se. U prvom redu nije bilo tako jednostavno proviriti. Nije bila reč samo o tome da se skine jedan zavoj: bilo je tu mnogo poveza i tampona. Međutim, što je još važnije, bojao sam se da pokušam. Više od nedelju dana potpunog slepila može uterati gadan strah u kosti čoveku kad se tiče rizikovanja njegovog vida. Tačno je da su mi danas nameravali skinuti zavoje, ali to bi se učinilo pri posebnom, slabom svetlu, i smeo bih ostati bez njih samo ako bi pregled očiju zadovoljio. Nisam znao da li bi se to ostvarilo. Možda je moj vid bio zauvek oštećen. Ili možda ne bih uopšte mogao videti. Još nisam znao...
<BR>&nbsp;&nbsp;&nbsp;&nbsp;&nbsp;Opsovao sam i ponovo uhvatio za zvonce. To mi je malo olakšalo osećaj nedoumice.
<BR>&nbsp;&nbsp;&nbsp;&nbsp;&nbsp;Činilo se da zvona nisu nikog zanimala. Postajao sam isto toliko ljut koliko uznemiren. Svakako je ponižavajuće biti ovisan o nekome, ali je još gore kad nema nikog o kome bi čovek mogao ovisiti. Moje strpljenje je slabilo. Odlučio sam da nešto moram učiniti.
<BR>&nbsp;&nbsp;&nbsp;&nbsp;&nbsp;Ako bih se proderao kroz hodnik i uopšte napravio gužvu, neko bi se valjda pojavio - ako ništa drugo, a ono da mi kaže šta misli o meni. Odgurnuo sam prekrivač i sišao sa kreveta. Nikad nisam video sobu u kojoj sam se nalazio, i mada sam imao prilično dobru predstavu o položaju vrata po zvuku, ipak ih nije bilo baš lako naći. Bilo je nekoliko čudnih i nepotrebnih prepreka, ali sam uspeo preći do vrata po cenu podbijenog nožnog prsta i manjeg oštećenja kolenice. Proturio sam glavu u hodnik.
<BR>&nbsp;&nbsp;&nbsp;&nbsp;&nbsp;"Hej!" povikao sam. "Hoću doručak. Soba četrdeset osam!"
<BR>&nbsp;&nbsp;&nbsp;&nbsp;&nbsp;Jedan trenutak nije se ništa desilo. Tada se začuše glasovi sa svih strana. Zvučalo je kao da ih ima više stotina, a nijedna reč se nije jasno razabirala. Kao da sam stavio gramofonsku ploču sa šumom gomile, i to rđavo raspoložene gomile. Imao sam munjevit osećaj more, razmišljajući da nisam možda bio prenesen u ludnicu dok sam spavao, tako da to uopšte nije bolnica Sv. Merina. Ti glasovi jednostavno nisu zvučali normalno. Brzo sam zatvorio vrata pred tom pometnjom i napipao put nazad do kreveta. Tog trenutka mi se krevet učinio jedinom sigurnom i utešnom stvari u mojoj celoj zbunjujućoj okolini. Kao da to želi podvući, začuo se zvuk koji me zaustavio dok sam podizao pokrivač. Dole, na ulici, razlegao se krik, divlje izbezumljen i zarazno strašan. On se začuo tri puta, a kad je zamro, činilo se da i dalje odzvanja u vazduhu.
<BR>&nbsp;&nbsp;&nbsp;&nbsp;&nbsp;Stresao sam se. Osećao sam kako me od znoja svrbi čelo ispod zavoja. Sada sam znao da se nešto strašno i užasno dešava.
<BR>&nbsp;&nbsp;&nbsp;&nbsp;&nbsp;Više nisam mogao izdržati usamljenost i bespomoćnost. Morao sam znati šta se dešava oko mene. Digao sam ruke do zavoja; a tada sam, s prstima na pribadačama, zastao...
<BR>&nbsp;&nbsp;&nbsp;&nbsp;&nbsp;A šta ako lečenje nije uspelo? A šta ako bih, skinuvši zavoje, konstatovao da ipak ne vidim? To bi bilo još gore - sto puta gore...
<BR>&nbsp;&nbsp;&nbsp;&nbsp;&nbsp;Nisam imao hrabrosti da ovako sam saznam da mi vid nije spašen. A sve ako i jeste, ne bi bilo dobro da mi oči ostanu otkrivene.
<BR>&nbsp;&nbsp;&nbsp;&nbsp;&nbsp;Spustio sam ruke i ponovo legao. Bio sam besan i na sebe i na celo to mesto, pa sam se prepustio smešnom i slabićkom proklinjanju.
<BR>&nbsp;&nbsp;&nbsp;&nbsp;&nbsp;Mora da je prošlo nešto vremena dok sam se ponovo sabrao. U svakom slučaju našao sam se, nešto posle toga, kako razbijam glavu tražeći neko mogućno tumačenje. Nisam ga našao. No potpuno sam se uverio da je, makar došli svi paradoksi pakla, bila sreda. Prošli dan je, naime, bio značajan, a mogao sam se zakleti da otada nije prošlo više od jedne noći.
<BR>&nbsp;&nbsp;&nbsp;&nbsp;&nbsp;Naći ćete u dokumentima da je u utorak 7. maja, Zemljina orbita prošla kroz oblak krhotina komete. Možete u to čak i verovati ako želite - milioni su verovali. Možda je bilo tako. Nemam nikakvih dokaza ni za ni protiv. Ja nisam mogao videti šta se dešavalo; ali mogu misliti vlastitom glavom o tome. Sve što stvarno znam o toj prilici jeste to da sam bio prisiljen da provedem veče u krevetu slušajući gledaoce koji su opisivali, kako se neprestano tvrdilo, najznamenitiji nebeski prizor do tada. Pa ipak, dok on nije stvarno počeo, niko nije čuo ni reči o toj navodnoj kometi ili o njenim krhotinama...
<BR>&nbsp;&nbsp;&nbsp;&nbsp;&nbsp;Čemu je bio potreban radio-prenos s obzirom na to da su svi koji su mogli hodati, hramati ili biti nošeni, bili izvan kuće ili na prozorima uživajući u najvećem besplatnom vatrometu svih vremena - to ne znam. Ali, on je ipak bio emitovan i uspeo je da mi još snažnije predoči značenje slepila. Počeo sam osećati da bih, ukoliko lečenje nije uspelo, radije okončao svoj život nego nastavio takav kakav sam provodio.
<BR>&nbsp;&nbsp;&nbsp;&nbsp;&nbsp;Tokom dana bilo je javljeno da su na nebu Kalifornije prošle noći opaženi zagonetni svetlozeleni bleskovi. No, toliko se stvari dešavalo u Kaliforniji da se zbog toga jedva ko znatnije uzbudio. U kasnijim izveštajima javio se motiv krhotina komete, koji se i održao.
<BR>&nbsp;&nbsp;&nbsp;&nbsp;&nbsp;Sa svih strana Pacifika stigli su izeštaji o noći u kojoj sjaje zeleni meteori što su, prema izveštajima, padali "katkad u tako brojnim pljuskovima da se činilo kako se celo nebo okreće oko nas." A tako je i bilo ako pomislimo na to.
<BR>&nbsp;&nbsp;&nbsp;&nbsp;&nbsp;Sjaj te svečanosti nije jenjavao kretanjem granica noći prema zapadu. Pojedini zeleni bleskovi bili su vidljivi i pre sumraka. Izveštavajući o toj pojavi u vestima od šest sati, spiker je objavio da je to zapanjujući prizor i da ga nikako ne treba propustiti. On je takođe pomenuo da to, čini se, stvara ozbiljnije smetnje pri primanju kratkotalasnih emisija na većim udaljenostima, ali da na srednjim talasima, na kojima će biti emitovan komentar, nema smetnji, kao što ih zasad nema ni na televiziji. Nije trebalo da se trudi s tim savetom. Po tome kako su se svi u bolnici uznemirili činilo mi se da nema nikakve mogućnosti da je bilo ko propustio taj prizor - sem mene.
<BR>&nbsp;&nbsp;&nbsp;&nbsp;&nbsp;I kao da komentari na radiju nisu bili dovoljni, sestra koja mi je donela večeru morala mi je ispričati sve o tom prizoru.
<BR>&nbsp;&nbsp;&nbsp;&nbsp;&nbsp;"Nebo je sasvim puno meteora", govorila je. "Svi su svetlozeleni. Lica ljudi izgledaju jezivo zbog njih. Svi su izišli da ih gledaju, i katkad je vidno kao po danu - samo sve u krivoj svetlosti. Tu i tamo ima i poneki veliki blesak, tako sjajan da ga je bolno gledati. Krasan je to prizor. Kažu da nije nikad bilo nečeg sličnog. Šteta što vi to ne možete videti, zar ne?"
<BR>&nbsp;&nbsp;&nbsp;&nbsp;&nbsp;"Jest", složio sam se kratko.
<BR>&nbsp;&nbsp;&nbsp;&nbsp;&nbsp;"Razmakli smo zastore u odeljenjima tako da svi mogu videti", nastavila je. "Da samo nemate te zavoje imali biste krasan pogled na to odavde."
<BR>&nbsp;&nbsp;&nbsp;&nbsp;&nbsp;"Oh", rekao sam.
<BR>&nbsp;&nbsp;&nbsp;&nbsp;&nbsp;"Ipak mora da je napolju još bolje. Kažu da su hiljade ljudi u parkovima i da to posmatraju. A na svim terasama možete videti ljude koji stoje i gledaju."
<BR>&nbsp;&nbsp;&nbsp;&nbsp;&nbsp;"Koliko se veruje da će to trajati?" pitao sam strpljivo.
<BR>&nbsp;&nbsp;&nbsp;&nbsp;&nbsp;"Ne znam, ali kažu da sada nije tako svetlo kao što je bilo drugde. A sve i da su vam skiniili zavoje danas, verujem da vam ne bi dopustili da ih gledate. Moraćete paziti na početku; neki bleskovi su veoma jaki. Oni - oooh!"
<BR>&nbsp;&nbsp;&nbsp;&nbsp;&nbsp;"Zašto oooh?" upitao sam.
<BR>&nbsp;&nbsp;&nbsp;&nbsp;&nbsp;"To je bio sada jedan tako sjajan - cela soba je postala zelena. Kakva šteta što ga niste mogli videti."
<BR>&nbsp;&nbsp;&nbsp;&nbsp;&nbsp;"Zar ne?" složio sam se. "A sada budite zlatna devojka i otiđite."
<BR>&nbsp;&nbsp;&nbsp;&nbsp;&nbsp;Pokušao sam da slušam radio, ali on je ispuštao iste ooohove i aaahove uz pomoć džentlmenskih tonova koji su blezgarali o tom 'prekrasnom prizoru' i 'jedinstvenom fenomenu' sve dok nisam počeo osećati da se daje zabava za ceo svet, a samo ja nisam bio pozvan na nju.
<BR>&nbsp;&nbsp;&nbsp;&nbsp;&nbsp;Nisam mogao birati šta da slušam, jer je bolnički radio-sistem imao samo jedan program po principu: prihvati ili ostavi. Nakon izvesnog vremena dobio sam utisak da je predstava počela da bledi. Spiker je savetovao svima koji je još nisu videli da požure i pogledaju, ili da se celog života kaju što su je propustili.
<BR>&nbsp;&nbsp;&nbsp;&nbsp;&nbsp;Opšta zamisao, čini se, bila je da me uvere kako sam propuštao baš onu stvar radi koje sam se rodio. Konačno mi se smučilo, pa sam isključio radio. Poslednje što sam čuo bilo je to da je svečanost brzo jenjavala i da ćemo verovatno izići iz zone krhotina za nekoliko sati.
<BR>&nbsp;&nbsp;&nbsp;&nbsp;&nbsp;Nisam uopšte mogao sumnjati u to da se sve desilo prošle večeri. Bio bih mnogo gladniji nego što sam bio da se to desilo ranije. No, dobro, a šta je onda bilo ovo? Jesu li cela bolnica i ceo grad tako proslavili taj događaj da se još nisu oporavili?
<BR>&nbsp;&nbsp;&nbsp;&nbsp;&nbsp;I otprilike tada me je prekinuo zbor satova, bliskih i dalekih, koji je počeo da najavljuje devet.
<BR>&nbsp;&nbsp;&nbsp;&nbsp;&nbsp;Treći put sam dušmanski pritisnuo zvono. Dok sam ležao i čekao, mogao sam čuti neku vrstu šumorenja iza vrata. Činilo se da je ono sastavljeno od cviljenja, klizanja i povlačenja nogu što je povremeno prekidao podignut glas u daljini.
<BR>&nbsp;&nbsp;&nbsp;&nbsp;&nbsp;Međutim, i dalje niko nije dolazio u moju sobu.
<BR>&nbsp;&nbsp;&nbsp;&nbsp;&nbsp;Ponovo su mi se vraćala moja priviđenja. Gadne dečije fantazije bile su opet tu. Iščekivao sam da se neviđena vrata otvore i da strašne stvari uđu tapkajući - zapravo nisam bio sasvim siguran da nešto ili neko nije već ušao i da se potajno ne šunja po sobi...
<BR>&nbsp;&nbsp;&nbsp;&nbsp;&nbsp;Ja zapravo nisam sklon takvim stvarima, zaista nisam... Bili su to ti prokleti zavoji preko mojih očiju i zbrka glasova iz hodnika. U svakom slučaju hvatao me užas - a kad on čoveka jednom uhvati, on i raste. Već je bio prešao stepen kad se može oterati fućkanjem ili pevanjem u sebi.
<BR>&nbsp;&nbsp;&nbsp;&nbsp;&nbsp;Na kraju je ostalo jasno pitanje: jesam li se više plašio da ugrozim vid skidanjem zavoja, ili da ostanem u tami sa užasom koji je rastao svakog minuta?
<BR>&nbsp;&nbsp;&nbsp;&nbsp;&nbsp;Da je to bilo dan ili dva ranije ne znam šta bih učinio - verovatno na kraju isto - ali toga dana sam barem mogao sebi reći:
<BR>&nbsp;&nbsp;&nbsp;&nbsp;&nbsp;"Dobro, đavo da ga nosi, ne može mi mnogo škoditi ako upotrebim zdrav razum. Konačno, zavoje je trebalo danas skinuti. Rizikovaću."
<BR>&nbsp;&nbsp;&nbsp;&nbsp;&nbsp;Nešto ću sebi ipak upisati u dobro. Nisam bio toliko izgubio glavu da bih ih grubo strgao. Imao sam dovoljno razuma i samokontrole da ustanem iz kreveta i da navučem zavesu pre nego što sam se pozabavio pribadačama.
<BR>&nbsp;&nbsp;&nbsp;&nbsp;&nbsp;Kad sam skinuo zavoje i shvatio da mogu videti u polutami, osetio sam olakšanje kao nikad pre. Ipak, čim sam se uverio da stvarno nema zlonamernih osoba ili stvari koje bi vrebale ispod kreveta ili na drugom mestu, stavio sam naslon jedne stolice ispod kvake. Tada sam zaista mogao da počnem dolaziti k sebi. Prisilio sam sebe da provedem ceo sat privikavajući se na punu jačinu dnevne svetlosti. Na kraju tog sata znao sam da su moje oči, zahvaljujući brzoj prvoj pomoći i dobrom lečenju, bile dobre kao i ranije.
<BR>&nbsp;&nbsp;&nbsp;&nbsp;&nbsp;Međutim, i dalje niko nije dolazio.
<BR>&nbsp;&nbsp;&nbsp;&nbsp;&nbsp;Na nižoj polici stočića pored kreveta pronašao sam par tamnih naočara, brižljivo priređenih za čas kad će mi biti potrebne. Pažljivo sam ih nataknuo pre nego što sam sasvim prišao prozoru. Donji deo prozora nije se mogao otvoriti, pa je moj vidik bio ograničen. Škiljeći nadole i postrance mogao sam dalje uz ulicu videti jednu ili dve osobe koje kao da su tumarale nekako čudno, besciljno. Ali najviše i smesta delovala je na mene oštrina, jasna određenost svega - čak i pogleda na daleke vrhove kuća preko suprotnih krovova. I tada sam primetio da nijedan dimnjak, ni veliki ni mali, ne dimi...
<BR>&nbsp;&nbsp;&nbsp;&nbsp;&nbsp;Našao sam odelo uredno obešeno u ormanu. Počeo sam se osećati normalnije kad sam ga obukao. U kutiji je bilo još nekoliko cigareta. Zapalio sam jednu, pa me je postepeno obuzimalo raspoloženje u kojem nisam više mogao razumeti zašto sam stigao tako blizu panike, mada je sve još bez sumnje bilo čudno.
<BR>&nbsp;&nbsp;&nbsp;&nbsp;&nbsp;Nije se lako preneti u mislima unazad na gledište onih dana. Sada smo upućeni mnogo više sami na sebe. No, tada je red zbivanja bio tako ustaljen, sve je bilo povezano. Svak od nas je postojano igrao malu ulogu na svom ispravnom mestu, tako da nam je bilo lako da naše navike i običaje smatramo prirodnim zakonom, stoga nas je tim više uznemiravalo kad bi bilo šta poremetilo tok zbivanja.
<BR>&nbsp;&nbsp;&nbsp;&nbsp;&nbsp;Kad se čovek pola svog života snalazi unutar određenog shvatanja reda, preorijentacija ne može biti posao od pet minuta. Kad se osvrnemo na tadašnje stanje, zapanjeni smo koliko toga nismo znali, niti smo imali potrebu da znamo o našem dnevnom životu. Još i više, to nam postaje nekako nečuveno. Ja nisam, na primer, znao praktično ništa o takvim običnim stvarima kao: kako je moja hrana stizala do mene, otkud dolazi sveža voda, kako se tka i pravi moja odeća, kako kanalizacija održava zdravlje u gradovima. Naši životi su bili postali složen splet specijalista; svi su oni obavljali svoje poslove više ili manje efikasno, očekujući da će to i drugi činiti. Zbog toga nisam mogao poverovati da bi bolnicom mogla ovladati potpuna dezorganizacija. Negde se neko, bio sam siguran, mora za nju brinuti - na nesreću, to je takav neko ko je potpuno zaboravio na sobu 48.
<BR>&nbsp;&nbsp;&nbsp;&nbsp;&nbsp;Ali kad sam ponovo došao do vrata i provirio u hodnik, morao sam priznati da je ovaj događaj, ma kakav da je bio, obuhvatio mnogo više od samo jednog stanovnika sobe 48.
<BR>&nbsp;&nbsp;&nbsp;&nbsp;&nbsp;Onog časa se nije niko mogao videti, mada sam u daljini načuo prodoran zvuk glasova. Čuo sam takođe zvuk tapkavih koraka, a s vremena na vreme je poneki jači glas šuplje odjekivao hodnicima, ali nije bilo ničega sličnog galami zbog koje sam se ranije povukao. Ovoga puta nisam vikao. Koraknuo sam iz sobe oprezno - zašto oprezno? Ne znam. Naprosto je postojalo nešto što me je teralo na takav oprez.
<BR>&nbsp;&nbsp;&nbsp;&nbsp;&nbsp;U toj zgradi koja je odjekivala bilo je teško razaznati otkuda dolaze zvukovi, ali se jedan kraj hodnika završavao zatamnjenim staklenim vratima, sa senkom balkonske ograde na njima. Zato sam pošao u suprotnom smeru. Zaokrenuvši za jedan ugao izišao sam iz krila s privatnim sobama i našao se na širem hodniku.
<BR>&nbsp;&nbsp;&nbsp;&nbsp;&nbsp;Na prvi pogled činio mi se prazan, ali krenuvši napred ugledao sam neku priliku koja je izlazila iz senke. Bio je to čovek u crnom kaputiću i prugastim pantalonama, s belim pamučnim kaputom preko njih. Zaključio sam da je to jedan od bolničkih lekara, ali je bilo čudno što je bio naslonjen na zid i tražio put pipajući.
<BR>&nbsp;&nbsp;&nbsp;&nbsp;&nbsp;"Hej, vi, tamo!" povikao sam.
<BR>&nbsp;&nbsp;&nbsp;&nbsp;&nbsp;On se naglo zaustavio. Okrenuo je prema meni sivo i uplašeno lice.
<BR>&nbsp;&nbsp;&nbsp;&nbsp;&nbsp;"Ko ste vi?" upitao je nesigurno.
<BR>&nbsp;&nbsp;&nbsp;&nbsp;&nbsp;"Zovem se Mejsn", rekao sam. "Vilijam Mejsn. Ja sam pacijent - soba 48. I došao sam da saznam zašto..."
<BR>&nbsp;&nbsp;&nbsp;&nbsp;&nbsp;"Vi vidite?" prekinuo me je brzo.
<BR>&nbsp;&nbsp;&nbsp;&nbsp;&nbsp;"Svakako da vidim. Dobro kao i uvek", uveravao sam ga. "Odličan posao. Niko nije došao da mi skine zavoje sa očiju, pa sam to učinio sam. Mislim da nisu nigde oštećene. Uzeo sam..."
<BR>&nbsp;&nbsp;&nbsp;&nbsp;&nbsp;Ali on me je opet prekinuo.
<BR>&nbsp;&nbsp;&nbsp;&nbsp;&nbsp;"Molim vas, odvedite me u moju kancelariju. Moram smesta telefonirati."
<BR>&nbsp;&nbsp;&nbsp;&nbsp;&nbsp;Još nisam shvatao, ali sve je, od mog buđenja toga jutra, bilo tako čudno.
<BR>&nbsp;&nbsp;&nbsp;&nbsp;&nbsp;"Gde je to?" upitao sam.
<BR>&nbsp;&nbsp;&nbsp;&nbsp;&nbsp;"Peti sprat, zapadno krilo. Ime na vratima - doktor Soms."
<BR>&nbsp;&nbsp;&nbsp;&nbsp;&nbsp;"U redu", složio sam se ponešto začuđeno. "Gde smo sada?"
<BR>&nbsp;&nbsp;&nbsp;&nbsp;&nbsp;Čovek je zatresao glavom, napetog i razdraženog lica. "Kako bih to ja k vragu znao?" reče on gorko. "Imate oči, prokletstvo. Upotrebite ih. Zar ne vidite da sam slep?" Ni po čemu se nije moglo videti da je slep. Oči su mu bile širom otvorene i činilo se kao da gledaju pravo u mene.
<BR>&nbsp;&nbsp;&nbsp;&nbsp;&nbsp;"Sačekajte ovde trenutak", rekoh. Pošao sam da pogledam. Našao sam veliki broj '5% na zidu nasuprot vratima od lifta. Vratio sam se i rekao mu to.
<BR>&nbsp;&nbsp;&nbsp;&nbsp;&nbsp;"Dobro. Uzmite me za ruku", naredio mi je. "Treba krenuti desno kad se iziđe iz lifta. Onda se ide prvim hodnikom nalevo, do trećih vrata."
<BR>&nbsp;&nbsp;&nbsp;&nbsp;&nbsp;Sledio sam uputstva. Na putu nismo sreli baš nikog. U sobi sam ga poveo do pisaćeg stola i pružio mu telefonsku slušalicu. Slušao je nekoliko trenutaka. Onda je pipao unaokolo sve dok nije našao aparat i stao nestrpljivo udarati po viljušci. Izraz lica mu se polako menjao. Razdraženost i izmučene bore nestale su s njegovog lica. Izgledao je naprosto umorno - veoma umorno. Spustio je slušalicu na sto. Nekoliko sekundi stajao je bez glasa; izgledalo je kao da zuri u suprotni zid. Onda se okrenuo.
<BR>&nbsp;&nbsp;&nbsp;&nbsp;&nbsp;"Neupotrebljiv je, ne radi. Vi ste još ovde?" upitao je.
<BR>&nbsp;&nbsp;&nbsp;&nbsp;&nbsp;"Da", rekao sam.
<BR>&nbsp;&nbsp;&nbsp;&nbsp;&nbsp;Njegovi su prsti pipali uz ivicu stola.
<BR>&nbsp;&nbsp;&nbsp;&nbsp;&nbsp;"Na koju sam stranu okrenut? Gde je taj prokleti prozor?" upitao je ponovo razdražen.
<BR>&nbsp;&nbsp;&nbsp;&nbsp;&nbsp;"Tačno iza vas", odgovorio sam.
<BR>&nbsp;&nbsp;&nbsp;&nbsp;&nbsp;Okrenuo se i koraknuo prema njemu raširenih ruku. Pažljivo je opipao prozorsku dasku i strane, zatim koraknuo unazad. Pre nego što sam shvatio šta radi, on se punom snagom bacio na njega i probio skroz...
<BR>&nbsp;&nbsp;&nbsp;&nbsp;&nbsp;Nisam pogledao. Na koncu konca, to je bio peti sprat. Pošto sam se pokrenuo, otišao sam do stolice i svalio se u nju. Uzeo sam cigaretu iz kutije na stolu i drhteći je pripalio. Sedeo sam tako nekoliko minuta dok se nisam sabrao i dok osećaj mučnine nije počeo jenjavati. Posle nekog vremena je iščezao. Izišao sam iz sobe i vratio se do mesta na kome sam sreo doktora. Nisam se još najbolje osećao.
<BR>&nbsp;&nbsp;&nbsp;&nbsp;&nbsp;Na daljem kraju širokog hodnika nalazila su se vrata jednog odeljenja. Stakla na njima bila su mlečna sem malog jasnog ovala u visini lica. Pretpostavljao sam da bi tamo morao biti na dužnosti neko kome bih mogao javiti za doktora.
<BR>&nbsp;&nbsp;&nbsp;&nbsp;&nbsp;Otvorio sam vrata. Unutra je bilo prilično tamno. Zavese su očito bile spuštene posle završetka sinoćnjeg prizora - i ostale su spuštene.
<BR>&nbsp;&nbsp;&nbsp;&nbsp;&nbsp;"Sestro?" zovnuo sam.
<BR>&nbsp;&nbsp;&nbsp;&nbsp;&nbsp;"Nema je tu", rekao je muški glas. "A uz to je nije dugo bilo. Ne bi li mogao povući te zastore, prijatelju, i pustiti nam malo svetlosti? Ne znam šta je s tim prokletim mestom jutros?"
<BR>&nbsp;&nbsp;&nbsp;&nbsp;&nbsp;"U redu", Složio sam se.
<BR>&nbsp;&nbsp;&nbsp;&nbsp;&nbsp;Čak i da je celo mesto bilo dezorganizovano, ja to nisam smatrao dovoljnim razlogom da nesretni pacijenti moraju ležati u tami.
<BR>&nbsp;&nbsp;&nbsp;&nbsp;&nbsp;Povukao sam zastor na najbližem prozoru i pustio unutra zrake jasne sunčeve svetlosti. To je bilo hirurško odeljenje sa otprilike dvadeset pacijenata, svi prikovani uz krevet. Najviše rane na nozi, a činilo se i nekoliko amputiranih.
<BR>&nbsp;&nbsp;&nbsp;&nbsp;&nbsp;"Prestani se zezati s njima, prijatelju, i povuci", rekao je isti glas.
<BR>&nbsp;&nbsp;&nbsp;&nbsp;&nbsp;Okrenuo sam se i pogledao onog koji je govorio. Bio je to tamnoput krupan čovek s kožom ogrubelom od vremenskih nepogoda. On je sedeo u krevetu, okrenut licem ravno prema meni - i prema svetlosti. Videlo se da njegove oči zure u moje, a tako i one njegovog suseda, i sledećeg...
<BR>&nbsp;&nbsp;&nbsp;&nbsp;&nbsp;Nekoliko trenutaka zurio sam i ja u njih. Toliko je trajalo dok sam shvatio. Onda...
<BR>&nbsp;&nbsp;&nbsp;&nbsp;&nbsp;"Ja - on - on je čini se zapeo", rekao sam. "Naći ću nekoga da ga popravi."
<BR>&nbsp;&nbsp;&nbsp;&nbsp;&nbsp;Potom sam pobegao iz odeljenja.
<BR>
<BR>&nbsp;&nbsp;&nbsp;&nbsp;&nbsp;Opet sam bio nesiguran; koristilo bi mi neko žestoko piće. Postepeno sam kopčao stvar. Međutim, bilo mi je teško da poverujem da su svi ljudi u tom odeljenju slepi, baš kao i doktor. Pa ipak...
<BR>&nbsp;&nbsp;&nbsp;&nbsp;&nbsp;Lift nije radio, pa sam pošao niz stepenice. Na sledećem spratu sabrao sam se i dovoljno ohrabrio da pogledam u drugo odeljenje. Svi kreveti u njemu bili su u neredu. Najpre sam mislio da je mesto prazno, ali nije bilo - ne sasvim. Dva čoveka u pidžamama ležala su na podu. Jedan je bio natopljen krvlju iz nezaraslog reza, a drugi je izgledao kao da ga je udarila neka vrsta šloga. Obojica su bila mrtva. Drugi su bili otišli.
<BR>&nbsp;&nbsp;&nbsp;&nbsp;&nbsp;Ponovo na stepenicama shvatio sam da je veći deo glasova iz pozadine koje sam slušao svo to vreme dolazio odozdo i da su sada bili bliži i glasniji. Oklevao sam časak, ali činilo se da nije bilo druge mogućnosti sem da nastavim silaziti.
<BR>&nbsp;&nbsp;&nbsp;&nbsp;&nbsp;Na sledećem zavoju gotovo sam posrnuo preko jednog čoveka koji je ležao popreko u senci na mom putu. Na kraju stuba ležao je neko ko se spotakao preko njega i razbio glavu na kamenim stepenicama gde je pao.
<BR>&nbsp;&nbsp;&nbsp;&nbsp;&nbsp;Konačno sam došao do poslednjeg zavoja; tu sam mogao da stanem i pogledam u glavnu salu. Kao da su svi oni koji su se mogli kretati, instinktivno krenuli na to mesto s ciljem da nađu pomoć ili da iziđu. Možda su neki od njih i bili izišli. Jedna od glavnih ulaznih vrata bila su širom otvorena, ali većina ih nije mogla naći. Gusto nabijena gomila ljudi i žena, gotovo svi u bolničkim pidžamama, vrtela se lagano i bespomoćno u krug. Kretanje je okrutno pritiskivalo one s krajeva na mramorne uglove ili izbočene ornamente. Neki od njih bili su prignječeni, bez daha, uza zidove. Tu i tamo neko bi se spotakao. Ukoliko bi mu pritisak drugih tela dopustio da padne, bilo je malo izgleda da se opet digne.
<BR>&nbsp;&nbsp;&nbsp;&nbsp;&nbsp;To mesto je izgledalo - pa valjda ste videli neke Doreove slike grešnika u paklu. Ali Dore nije mogao obuhvatiti i zvukove: plač, mrmor jecanja, tu i tamo poneki izgubljeni krik.
<BR>&nbsp;&nbsp;&nbsp;&nbsp;&nbsp;Mogao sam izdržati samo minut-dva toga prizora. Pobegao sam nazad uza stepenice.
<BR>&nbsp;&nbsp;&nbsp;&nbsp;&nbsp;Imao sam osećaj da bih se nekako morao u to umešati. Izvesti ih na ulicu možda, ili u najmanju ruku zaustaviti tu strašnu laganu vrevu. Ali bio je dovoljan jedan pogled da se pokaže kako je beznadežan pokušaj da prokrčim put do vrata i da ih izvedem. Uostalom, čak ako bih i uspeo, ako bih ih izveo - šta onda?
<BR>&nbsp;&nbsp;&nbsp;&nbsp;&nbsp;Seo sam na jednu stepenicu da se malo oporavim, sa glavom u šakama i tim strašnim zvučnim konglomeratom stalno u ušima. Onda sam potražio i pronašao drugo stubište. To je bilo uzano pomoćno stepenište koje me je izvelo u dvorište.
<BR>&nbsp;&nbsp;&nbsp;&nbsp;&nbsp;Možda ovaj deo ne pričam najbolje. Cela stvar je bila tako iznenadna i nečuvena da sam neko vreme svesno pokušavao da zaboravim detalje. Onog trenutka sam osećao kao da je to mora iz koje se očajnički ali neuspešno nastojim probuditi. Kad sam zakoračio u dvorište, još sam napola odbijao da poverujem u ono što sam video.
<BR>&nbsp;&nbsp;&nbsp;&nbsp;&nbsp;Međutim, jedno je bilo sasvim sigurno. Mora ili stvarnost - osećao sam potrebu da nešto popijem kao nikad ranije. U maloj sporednoj uličici iza dvorišnih vrata nije bilo nikog na vidiku, ali gotovo upravo preko puta stajala je krčma. Sećam se njenog imena - 'Grb Alamejna'. Sa železnog potpornja visio je natpis s tobožnjom slikom vikonta Montgomerija, a ispod toga bila su otvorena jedna vrata.
<BR>&nbsp;&nbsp;&nbsp;&nbsp;&nbsp;Pošao sam pravo prema njima.
<BR>&nbsp;&nbsp;&nbsp;&nbsp;&nbsp;Ulazak u krčmu prouzrokovao je na trenutak utešan osećaj normalnosti. Bio je prozaično i familijarno sličan tucetima drugih ulazaka.
<BR>&nbsp;&nbsp;&nbsp;&nbsp;&nbsp;No, mada u tom delu nije bilo nikoga, nešto se svakako dešavalo za uglom, u točionici. Čuo sam teško disanje. Jedan čep je napustio svoju bocu s praskom. Pauza. Zatim je jedan glas uzviknuo:
<BR>&nbsp;&nbsp;&nbsp;&nbsp;&nbsp;"Džin, prokletstvo! K vragu s džinom!"
<BR>&nbsp;&nbsp;&nbsp;&nbsp;&nbsp;Sledio je bučan tresak. Glas se pijano zakikotao.
<BR>&nbsp;&nbsp;&nbsp;&nbsp;&nbsp;"To je ogledalo. Čemu uopšte služe ogledala?"
<BR>&nbsp;&nbsp;&nbsp;&nbsp;&nbsp;Prasnuo je drugi čep.
<BR>&nbsp;&nbsp;&nbsp;&nbsp;&nbsp;"Opet taj prokleti džin", tužio se uvređen glas. "K vragu s džinom."
<BR>&nbsp;&nbsp;&nbsp;&nbsp;&nbsp;Ovoga puta je boca udarila o nešto mekano, muklo se odbila na pod i ostala da leži dok je njen sadržaj isticao klokoćući.
<BR>&nbsp;&nbsp;&nbsp;&nbsp;&nbsp;"Hej!" povikao sam. "Hoću da pijem!"
<BR>&nbsp;&nbsp;&nbsp;&nbsp;&nbsp;Nastala je tišina. Onda:
<BR>&nbsp;&nbsp;&nbsp;&nbsp;&nbsp;"Ko ste vi?" upitao je glas oprezno.
<BR>&nbsp;&nbsp;&nbsp;&nbsp;&nbsp;"Ja sam iz bolnice", rekao sam. "Hoću da pijem."
<BR>&nbsp;&nbsp;&nbsp;&nbsp;&nbsp;"Ne sećam se glasa. Vidite li?"
<BR>&nbsp;&nbsp;&nbsp;&nbsp;&nbsp;"Da", rekao sam.
<BR>&nbsp;&nbsp;&nbsp;&nbsp;&nbsp;"No, onda, tako vam boga, pređite preko bara, doktore, i nađite mi bocu viskija."
<BR>&nbsp;&nbsp;&nbsp;&nbsp;&nbsp;"Za to sam doista doktor", rekao sam.
<BR>&nbsp;&nbsp;&nbsp;&nbsp;&nbsp;Popeo sam se preko bara i zakrenuo za ugao. Trbušasti čovek crvenog lica s prosedim brkom kao u morža stajao je tamo, odeven u pantalone i košulju bez okovratnika. Bio je prilično pijan. Činilo se kao da nije odlučio da li da otvori bocu koju je držao u ruci, ili da je upotrebi kao oružje.
<BR>&nbsp;&nbsp;&nbsp;&nbsp;&nbsp;"Ako niste doktor, šta ste onda?" zapitao je sumnjičavo.
<BR>&nbsp;&nbsp;&nbsp;&nbsp;&nbsp;"Bio sam pacijent - ali piće mi treba baš kao i doktoru", odgovorio sam. "Je li to džin što držite?" upitao sam.
<BR>&nbsp;&nbsp;&nbsp;&nbsp;&nbsp;"A tako! J... džin", reče on i baci bocu. Ona protutnja kroz prozor uz živahan tresak.
<BR>&nbsp;&nbsp;&nbsp;&nbsp;&nbsp;"Dajte mi vadičep", rekoh mu.
<BR>&nbsp;&nbsp;&nbsp;&nbsp;&nbsp;Skinuo sam bocu viskija s police, otvorio je i pružio mu je sa čašom. Za sebe sam izabrao jak brendi s vrlo malo sode, pa zatim i drugi. Posle toga mi se ruka nije više toliko tresla.
<BR>&nbsp;&nbsp;&nbsp;&nbsp;&nbsp;Pogledao sam svog druga. Pio je čist viski iz boce.
<BR>&nbsp;&nbsp;&nbsp;&nbsp;&nbsp;"Opićete se", rekao sam.
<BR>&nbsp;&nbsp;&nbsp;&nbsp;&nbsp;Zastao je i okrenuo glavu prema meni. Mogao bih se zakleti da su me njegove oči stvarno videle.
<BR>&nbsp;&nbsp;&nbsp;&nbsp;&nbsp;"Opiti! Proklet bio, ja jesam pijan", reče on prezrivo. Bio je tako potpuno u pravu da nisam ništa komentarisao. Zamislio se časak pre nego što je objavio:
<BR>&nbsp;&nbsp;&nbsp;&nbsp;&nbsp;"Moram postati još pijaniji. Postati mnogo pijaniji." Nagnuo se bliže: "Znate šta? Ja sam slep. To sam - slep kao šišmiš. Svi su slepi kao šišmiši. Sem vas. Zašto niste slepi kao šišmiš?"
<BR>&nbsp;&nbsp;&nbsp;&nbsp;&nbsp;"Ne znam", rekao sam mu.
<BR>&nbsp;&nbsp;&nbsp;&nbsp;&nbsp;"To je ta prokleta kometa, j... je! To je uzrok. Zeleni meteori - a sada su svi slepi kao šišmiši. Jeste li videli zelene meteore?"
<BR>&nbsp;&nbsp;&nbsp;&nbsp;&nbsp;"Ne, priznao sam."
<BR>&nbsp;&nbsp;&nbsp;&nbsp;&nbsp;"Eto vam. To je dokaz. Vi niste videli, vi niste slepi. Svi drugi su ih videli", značajno je mahnuo rukom. "Svi su slepi kao šišmiši. J... komete, kažem vam."
<BR>&nbsp;&nbsp;&nbsp;&nbsp;&nbsp;Natočio sam treći brendi razmišljajući da li bi u njegovim rečima moglo biti nečega.
<BR>&nbsp;&nbsp;&nbsp;&nbsp;&nbsp;"Svi slepi?" ponovio sam.
<BR>&nbsp;&nbsp;&nbsp;&nbsp;&nbsp;"Tako je. Baš svi. Valjda svi na svetu - sem vas", dodao je kao da se naknadno setio.
<BR>&nbsp;&nbsp;&nbsp;&nbsp;&nbsp;"Kako znate?" upitao sam.
<BR>&nbsp;&nbsp;&nbsp;&nbsp;&nbsp;"Jednostavno. Slušajte!" reče on.
<BR>&nbsp;&nbsp;&nbsp;&nbsp;&nbsp;Stajali smo jedan do drugoga naslonjeni na tezgu u bednoj krčmi i slušali. Ništa se nije čulo, ništa sem šuštanja prljavih novina koje je vetar terao niz praznu ulicu. Sve je obuhvatila takva tišina kakve u tim predelima sigurno nije bilo hiljadu godina ili više.
<BR>&nbsp;&nbsp;&nbsp;&nbsp;&nbsp;"Znate li šta mislim? Jasna stvar", reče čovek.
<BR>&nbsp;&nbsp;&nbsp;&nbsp;&nbsp;"Da", rekao sam polako. "Da - znam šta mislite." Odlučio sam da krenem. Nisam znao kuda. Ali morao sam znati nešto više o tome šta se događa. "Jeste li vi vlasnik?" upitao sam ga.
<BR>&nbsp;&nbsp;&nbsp;&nbsp;&nbsp;"Šta ako jesam?" upitao je odbrambenim tonom.
<BR>&nbsp;&nbsp;&nbsp;&nbsp;&nbsp;"Pa, samo što moram nekome platiti tri dvostruka brendija."
<BR>&nbsp;&nbsp;&nbsp;&nbsp;&nbsp;"Ah - zaboravite to."
<BR>&nbsp;&nbsp;&nbsp;&nbsp;&nbsp;"Ali gledajte..."
<BR>&nbsp;&nbsp;&nbsp;&nbsp;&nbsp;"Zaboravite, kažem vam. A znate zašto? Jer šta će novac mrtvacu? A to sam ja - gotovo sasvim. Još samo par gutljaja."
<BR>&nbsp;&nbsp;&nbsp;&nbsp;&nbsp;Izgledao je kao prilično robustan primerak za svoju starost, pa sam mu to i rekao.
<BR>&nbsp;&nbsp;&nbsp;&nbsp;&nbsp;"Kakva korist da čovek živi slep kao šišmiš?" upita me ratoborno. "To je rekla moja žena. I imala je pravo - samo ona ima više petlje od mene. Kad je otkrila da su nam klinci takođe slepi, šta je uradila? Pokupila ih je u naš krevet sa sobom i otvorila plin. To je uradila. A ja nisam imao petlje da izdržim sa njima. Ona je hrabra, moja žena, hrabrija od mene. Ali i ja ću uskoro biti. Vraćam se uskoro gore - čim budem dovoljno pijan."
<BR>&nbsp;&nbsp;&nbsp;&nbsp;&nbsp;Šta sam mu mogao reći? Ono što sam rekao nije ničemu koristilo sem što ga je razbesnelo. Na kraju je napipao put do stepenica i nestao uz njih s bocom u ruci. Nisam pokušao da ga zaustavim niti da ga sledim. Gledao sam kako odlazi. Onda sam iskapio svoj brendi i izišao na utihnulu ulicu.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
