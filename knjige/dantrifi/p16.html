<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. KONTAKT
<P>&nbsp;&nbsp;&nbsp;&nbsp;&nbsp;Prešli smo možda pola puta do Širninga kad je Džozela primetila dim. Na prvi pogled to je mogao biti oblak, ali približavajući se vrhu brežuljka opazili smo siv stub ispod ređeg gornjeg sloja. Pokazala je na njega i pogledala me bez reči. Već mnogo godina nismo to videli sem nekoliko spontanih požara u kasnom letu. Oboje smo smesta shvatili da se ta perjanica diže iz okoline Širninga.
<BR>&nbsp;&nbsp;&nbsp;&nbsp;&nbsp;Naterao sam guseničara da vozi brže nego ikad pre po razrovanim putevima. Leteli smo u njemu s jedne strane na drugu, pa ipak se činilo kao da milimo. Džozela je sedela bez reči, stisnutih usana i očiju uprtih u dim. Znao sam da traži neki znak da je njegov izvor bliže ili dalje, bilo gde, samo ne u Širningu. Ali što smo prilazili bliže, to je manje bilo mogućnosti za sumnju. Preleteli smo poslednji deo do kuće zaboravivši sasvim na bodlje koje su udarale po prolazećem vozilu. Onda smo na okuci videli da ne gori kuća, nego naslagano drvo.
<BR>&nbsp;&nbsp;&nbsp;&nbsp;&nbsp;Na zvuk trube, Suzana je istrčala da povuče konopac koji je otvarao vrata sa sigurne razdaljine. Povikala je nešto što se izgubilo u štropotu našeg ulaska. Njena slobodna ruka nije pokazivala vatru, nego prednju stranu kuće. Kad smo se dovezli u dvorište videli smo razlog tome. Usred tratine, iskusno spušten, nalazio se helikopter.
<BR>&nbsp;&nbsp;&nbsp;&nbsp;&nbsp;Dok smo sišli sa guseničara, čovek u kožnoj bluzi i jahaćim pantalonama izišao je iz kuće. Bio je visok, plav i opaljen suncem. Na prvi pogled sam osetio da sam ga negde video. Mahnuo nam je i veselo se nasmešio dok smo žurili prema njemu.
<BR>&nbsp;&nbsp;&nbsp;&nbsp;&nbsp;"Bil Mejsn, mislim. Zovem se Simpson, Ivan Simpson."
<BR>&nbsp;&nbsp;&nbsp;&nbsp;&nbsp;"Sećam se", rekla je Džozela. "Vi ste dovezli helikopter one noći u zgradu Univerziteta."
<BR>&nbsp;&nbsp;&nbsp;&nbsp;&nbsp;"To je tačno. Imate dobro pamćenje. Ali da vam pokažem kako niste jedina osoba koja dobro pamti: vi ste Džozela Plejton, autor..."
<BR>&nbsp;&nbsp;&nbsp;&nbsp;&nbsp;"Sasvim pogrešno", prekinula ga je ona odlučno. "Ja sam Džozela Mejsn, autor Davida Mejsna."
<BR>&nbsp;&nbsp;&nbsp;&nbsp;&nbsp;"Ah, da... Upravo sam video originalno izdanje, zanatski veoma uspelo ako smem reći."
<BR>&nbsp;&nbsp;&nbsp;&nbsp;&nbsp;"Čekajte malo", rekao sam. "Ona vatra?..."
<BR>&nbsp;&nbsp;&nbsp;&nbsp;&nbsp;"Ne treba da se brinete. Vetar je odnosi od kuće. Ali bojim se da je veći deo vaše zalihe drva uništen."
<BR>&nbsp;&nbsp;&nbsp;&nbsp;&nbsp;"Šta se desilo?"
<BR>&nbsp;&nbsp;&nbsp;&nbsp;&nbsp;"To je bila Suzana. Nije dopustila da vas mimoiđem. Kad je čula moj motor, uhvatila je bacač plamena i izletela da mi što je moguće brže uputi znak. Naslagano drvo bilo joj je najbliže - a niko ne bi mogao prevideti ono što je sa njim učinila."
<BR>&nbsp;&nbsp;&nbsp;&nbsp;&nbsp;Ušli smo u kuću i pridružili se drugima.
<BR>&nbsp;&nbsp;&nbsp;&nbsp;&nbsp;"Uostalom", rekao je Simpson, "Majkl mi je kazao da svakako počnem s tim što ću preneti njegovo izvinjenje vama..."
<BR>&nbsp;&nbsp;&nbsp;&nbsp;&nbsp;"Meni?" rekao sam začudeno.
<BR>&nbsp;&nbsp;&nbsp;&nbsp;&nbsp;"Jedino ste vi shvatili opasnost od trifida, a on vam nije verovao."
<BR>&nbsp;&nbsp;&nbsp;&nbsp;&nbsp;"Ali - hoćete li da kažete da ste znali da sam ovde?"
<BR>&nbsp;&nbsp;&nbsp;&nbsp;&nbsp;"Približno smo odredili vaš verovatan položaj pre nekoliko dana - od jedne osobe koje se svi imamo razloga sećati: nekog Kokera."
<BR>&nbsp;&nbsp;&nbsp;&nbsp;&nbsp;"Znači i Koker se spasao", rekao sam. "Posle rasula koje sam video u Tinšamu pomislio sam da ga je umorila kuga."
<BR>&nbsp;&nbsp;&nbsp;&nbsp;&nbsp;Kasnije, kad smo večerali i otvorili naš najbolji brendi, ispričao nam je njihovu priču.
<BR>&nbsp;&nbsp;&nbsp;&nbsp;&nbsp;Kad su Majkl Bridli i njegova grupa pošli dalje, ostavivši Tinšam na milost principima gospođice Djurant, nisu pošli prema Bominsteru ni blizu njemu. Otišli su prema severozapadu, u Oksfordšajr. Pogrešno upućivanje od gospođice Djurant mora da je bilo namerno, jer Bominster nije uopšte bio spomenut.
<BR>&nbsp;&nbsp;&nbsp;&nbsp;&nbsp;Tamo su pronašli posed za koji se na početku činilo da im pruža sve što je njihovoj grupi bilo potrebno, i bez sumnje su mogli da se ušanče u njemu kao što smo se mi ušančili u Širningu. Ali porastom opasnosti od trifida, loše strane toga mesta bivale su sve jasnije. Posle godinu dana, i Majkl i pukovnik bili su veoma nezadovoljni dugoročnim perspektivama. Mnogo truda bilo je već uloženo u njega, ali krajem drugog leta došlo je do opšte saglasnosti da bi bilo bolje otpisati gubitke. Pri izgradnji zajednice morali su misliti na budućnost - dalju budućnost. Morali su takođe imati na umu da što budu duže oklevali, to će im biti teže da odu. Bilo im je potrebno sedište u kome će imati mesta za razvoj i širenje - oblast s prirodnim utvrđenjima koja bi se, kad se jednom očisti od trifida, mogla ekonomično držati oslobođena od njih. Tada su veliki deo svoga rada trošili na održavanje ograde. Povećanjem njihovog broja moraće se povećati i dužina ograde. Bilo je očigledno da je voda bila najbolja prirodna odbrambena linija. Zbog toga su prodiskutovali relativne vrednosti raznih ostrva. Uglavnom su se zbog klime odlučili u korist ostrva Vajt, uprkos izvesnim bojaznima u pogledu površine koju treba očistiti. Sledećeg marta su se ponovo spremili i pošli.
<BR>&nbsp;&nbsp;&nbsp;&nbsp;&nbsp;"Kad smo stigli", nastavio je Ivan, "činilo se da su trifidi čak i gušći nego tamo otkuda smo došli. Nismo se pravo bili ni smestili u jedan veliki letnjikovac kraj Godšila kad su se hiljade njih počele okupljati uza zidove. Pustili smo ih da dolaze petnaestak dana, pa smo ih onda napali bacačima plamena. Pošto smo uništili tu skupinu, ostavili smo ih da se ponovo sakupe i opet ih zaskočili - i tako dalje. Mogli smo sebi priuštiti da to izvršimo temeljito, jer kad ih se jednom budemo rešili nećemo više upotrebljavati bacače. Na ostrvu ih je mogao biti samo ograničen broj, a što ih je više od toga broja dolazilo do nas da ih uništimo, to je za nas bilo bolje. Morali smo to učiniti desetak puta pre nego što smo postigli primetniji učinak. Svuda oko zidova bio je pojas sagorelih stabala pre nego što su nam se počeli uklanjati. Bilo ih je đavolski više nego što smo očekivali."
<BR>&nbsp;&nbsp;&nbsp;&nbsp;&nbsp;"Na ostrvu je bilo pola tuceta rasadnika koji su gajili biljke visokog kvaliteta - bez privatnih trifida i onih u parkovima", rekao sam.
<BR>&nbsp;&nbsp;&nbsp;&nbsp;&nbsp;"To me ne čudi. Izgledalo je kao da je bilo stotinu rasadnika. Da me je ko pitao pre nego što je sve ovo počelo rekao bih da u celoj zemlji ima samo nekoliko hiljada tih stvari, ali mora da ih je bilo na stotine hiljada."
<BR>&nbsp;&nbsp;&nbsp;&nbsp;&nbsp;"I bilo je", rekao sam. "Rastu praktično svugde, a bili su prilično unosni. Činilo se da ih nema tako mnogo kad su bili smešteni po farmama i rasadnicima. Ipak, sudeći po količini koja se ovde skupila, mora da su sada čitavi krajevi stvarno očišćeni od njih."
<BR>&nbsp;&nbsp;&nbsp;&nbsp;&nbsp;"Tako je", složio se. "Ali pođite da živite tamo, i počeće se prikupljati za nekoliko dana. To se vidi iz vazduha. Znao bih da je neko ovde i bez Suzanine vatre. Oni stvaraju taman rub oko svakog nastanjenog mesta. Uza sve to uspeli smo posle izvesnog vremena da proredimo gomilu oko naših zidova. Možda su našli da je tamo nezdravo, ili im se možda nije dopadalo da hodaju po sagorelim ostacima svojih rođaka - ali svakako ih je bilo manje. Tada smo počeli izlaziti da ih lovimo umesto da ih puštamo da dolaze do nas. Mesecima je to bio naš glavni posao. Prešli smo svaki centimetar ostrva - ili smo barem mislili da smo ga prešli. Kad smo završili sa tim smatrali smo da smo udesili sve trifide na ostrvu, velike i male. Uprkos tome, nekolicina je uspela da se pojavi sledeće godine, kao i godine posle nje. Sada svakog proleća krećemo u intenzivnu potragu radi semenja koje doleće s kopna i smesta ga uništavamo. Za to vreme smo se organizovali. Na početku nas je bilo pedeset ili šezdeset. Ja sam leteo helikopterom i kad bih bilo gde spazio trag neke grupe, spustio bih se i pozvao ih sve da dođu. Neki su dolazili, ali je začudo veliki broj bio jednostavno nezainteresovan: otresli su se vladavine i, uprkos svim svojim teškoćama, bilo im je dosta nje. Neke grupe u južnom Velsu stvorile su neku vrstu plemenske zajednice, pa im se nije dopadala pomisao na bilo kakvu organizaciju preko onog minimuma koji su sami stvorili. Slične grupe nalaze se i u blizini ostalih rudnika uglja. Obično ih predvode ljudi koji su bili na radu pod zemljom tako da nisu uopšte videli zelene meteore - mada jedino bog zna kako su se izvukli iz rovova. Neki od njih tako se odlučno protive svakom uplitanju da pucaju na aparat; jedna takva grupa je u Brajtonu."
<BR>&nbsp;&nbsp;&nbsp;&nbsp;&nbsp;"Znam", rekao sam, "oni su i mene odbili."
<BR>&nbsp;&nbsp;&nbsp;&nbsp;&nbsp;"U poslednje vreme ima ih više. Jedna je u Medstonu, druga u Gilfordu, a ima ih i u drugim mestima. Oni su pravi razlog zbog čega nismo ranije pronašli vaše utočište. Oblast nije izgledala baš sigurna kad bi joj se čovek približio. Ne znam šta oni sebi zamišljaju - verovatno poseduju nekoliko dobrih skladišta hrane i strahuju da će neko drugi poželeti deo toga. U svakom slučaju nema smisla rizikovati, pa sam ih prepustio njihovoj sudbini. Ipak ih je prilično mnogo došlo k nama. Za godinu dana, broj nam se povećao na oko tri stotine, razume se da nisu svi sa vidom.
<BR>&nbsp;&nbsp;&nbsp;&nbsp;&nbsp;Tek sam pre mesec dana naišao na Kokera i njegovu grupu, a uz put budi rečeno, među prvim njegovim pitanjima bilo je pitanje da li ste se vi pojavili. Oni su prošli kroz teška vremena, osobito na početku. Nekoliko dana posle njegovog povratka u Tinšam stigle su dve žene iz Londona i donele kugu. Koker ih je odmah posle prvih simptoma stavio u karantin, ali je bilo prekasno. Odlučio se na brzu seobu. Gospođica Djurant nije htela ni da mrdne. Izabrala je da ostane i brine se za bolesnike, pa da dođe za njima kasnije ukoliko bude mogla. Nikad to nije učinila.
<BR>&nbsp;&nbsp;&nbsp;&nbsp;&nbsp;Zaraza je pošla s njima. Još su se tri puta užurbano selili pre nego što su uspeli da je se otarase. Tada su već stigli na zapad do Devonšajra, i tamo im je neko vreme bilo dobro. Ali onda su počeli da se sreću sa istim poteškoćama kao mi - i kao vi. Koker je tamo izdržao skoro tri godine, a zatim je došao do sličnog zaključka kao i mi. Samo, on nije pomislio na ostrvo. Umesto toga odlučio se za granicu koja se sastojala od reke i jedne ograde koja je presecala vrh Kornvola. Tu su proveli prvih nekoliko meseci na izgradnji ograde, a zatim su se oborili na trifide unutar nje kao i mi na ostrvu. Međutim, imali su posla s mnogo težim zemljištem i nikad nisu uspeli da ih se potpuno oslobode. Ograda je u početku bila prilično uspešna, ali nikad nisu mogli u nju biti toliko sigurni kao što smo mi bili sigurni u more, tako da je suviše veliki deo njihove radne snage morao otpasti na patroliranje. Koker misli da bi uspeli kad bi deca odrasla toliko da mogu raditi, ali bi im sve vreme bilo teško. Kad sam ih pronašao nisu mnogo oklevali da nam se pridruže. Smesta su počeli da tovare svoje ribarske lađice i za nekoliko sedmica bili su svi na ostrvu. Kad je Koker video da vi niste sa nama sugerisao nam je da ste možda još negde u ovim krajevima."
<BR>&nbsp;&nbsp;&nbsp;&nbsp;&nbsp;"Možete mu reći da to briše sve što sam mu dosad zamerala", rekla je Džozela.
<BR>&nbsp;&nbsp;&nbsp;&nbsp;&nbsp;"On će biti veoma koristan", nastavio je Ivan. "A prema onome što nam je kazao, i vi biste mogli biti", dodao je gledajući me. "Vi ste biohemičar, zar ne?"
<BR>&nbsp;&nbsp;&nbsp;&nbsp;&nbsp;"Biolog", rekao sam, "sa nešto znanja biohemije."
<BR>&nbsp;&nbsp;&nbsp;&nbsp;&nbsp;"Dobro, možete se držati svojih suptilnih nijansi. Stvar je u tome da je Majkl pokušao da organizuje istraživanja o naučnim metodima uništavanja trifida. Takav način se mora pronaći ukoliko želimo da ikud stignemo. No, teškoća je zasad u tome što je ona nekolicina koja bi mogla da radi na tome zaboravila veći deo biologije naučene u školi. Šta mislite - da li biste voleli da postanete profesor? To bi bio posao vredan truda."
<BR>&nbsp;&nbsp;&nbsp;&nbsp;&nbsp;"Ne mogu se setiti ničega što bi bilo vrednije truda", kazao sam.
<BR>&nbsp;&nbsp;&nbsp;&nbsp;&nbsp;"Znači li to da nas sve pozivate na vaše ostrvsko utočište?" upitao je Denis.
<BR>&nbsp;&nbsp;&nbsp;&nbsp;&nbsp;"Pa u najmanju ruku da dođete pod uslovom uzajamnog odobravanja", odgovorio je Ivan. "Bil i Džozela će se verovatno setiti opštih principa koje smo postavili one noći u zgradi Univerziteta. Oni još važe. Nećemo obnoviti isto želimo izgraditi nešto novo i bolje. Nekim ljudima se to ne dopada. U tom slučaju nisu nam potrebni. Jednostavno nas ne privlači postojanje opozicione stranke koja bi pokušavala da ovekoveči veliki broj loših starih obeležja. Draže nam je da ljudi koji to žele odu na drugo mesto."
<BR>&nbsp;&nbsp;&nbsp;&nbsp;&nbsp;"U ovim okolnostima, to drugo mesto zvuči kao prilično slaba ponuda", primetio je Denis.
<BR>&nbsp;&nbsp;&nbsp;&nbsp;&nbsp;"Oh, ne mislim reći da ih bacamo nazad trifidima. Ali postojao ih je izvestan broj i morali su nekud otići, pa je jedna grupa prešla na Normanska ostrva i počela da ih čisti na isti način kao što smo mi to činili sa Vajtom. Njih oko stotinu prešlo je tamo. I dobro uspevaju. Sada imamo sistem uzajamnog odobravanja. Pridošlice ostaju šest meseci kod nas, a zatim dolaze pred Odbor. Ukoliko im se naš način ne dopada, onda to kažu; a ako mi mislimo da oni nama ne odgovaraju, onda mi to kažemo. Ako odgovaraju, ostaju; ako ne, mi se pobrinemo da stignu do Normanskih ostrva, ili natrag do kopna ukoliko su dovoljno nastrani da to žele."
<BR>&nbsp;&nbsp;&nbsp;&nbsp;&nbsp;"Zvuči pomalo diktatorski - mislim kako se obrazuje taj vaš Odbor?" zanimao se Denis.
<BR>&nbsp;&nbsp;&nbsp;&nbsp;&nbsp;Ivan je zatresao glavom.
<BR>&nbsp;&nbsp;&nbsp;&nbsp;&nbsp;"Trajalo bi suviše dugo da se sad upuštamo u ustavna pitanja. Najbolji način da o nama sve saznate jeste da dođete i vidite sami. Ako vam se dopadamo, ostaćete - ali čak i u suprotnom slučaju mislim da će vam Normanska ostrva više odgovarati nego ovo mesto za nekoliko godina."
<BR>&nbsp;&nbsp;&nbsp;&nbsp;&nbsp;U noći, pošto je Ivan odleteo i nestao u smeru jugozapada, izišao sam i seo na svoju omiljenu klupu u uglu vrta. Pogledao sam preko doline sećajući se njenih isušenih i dobro uščuvanih livada. Sada je uznapredovala daleko na putu prema divljini. Zapuštena polja bila su posuta čestarima, skupinama trske i ustajalim barama. Veća stabla su polako tonula u raskvašeno tlo.
<BR>&nbsp;&nbsp;&nbsp;&nbsp;&nbsp;Pomislio sam na Kokera i njegovo izlaganje o vođi, učitelju i lekaru - i na sav rad potreban da nas uzdrži na naših nekoliko jutara. Zatim na to kako bi na sve nas delovalo da ostanemo zatvoreni ovde. Na troje slepih koji su se, stareći, još osećali beskorisni i onemogućeni. Na Suzanu kojoj je trebalo pružiti priliku da nađe muža i rađa decu. Na Davida i Merinu devojčicu i drugu decu koju ćemo možda imati, i koja bi morala postati radnici čim dovoljno ojačaju. Na Džozelu i sebe koji bismo morali sve teže raditi dok starimo, jer bi bilo više usta za prehranjivanje i više posla koji se mora obaviti...
<BR>&nbsp;&nbsp;&nbsp;&nbsp;&nbsp;A zatim su tu bili i trifidi koji su strpljivo čekali. Video sam tamnozelenu živicu, stotine njih iza ograde. Moramo početi istraživanja - neki prirodni neprijatelj, neki otrov, nešto što im remeti metabolizam, nešto se mora naći da bismo se obračunali s njima. Zbog toga mora nastupiti rasterećenje od drugih poslova - i to uskoro. Vreme je bilo na strani trifida. Oni su samo imali da čekaju dok mi ne potrošimo svoje zalihe. Najpre gorivo, zatim više neće biti žice za popravljanje ograda. A oni ili njihovi potomci biće još tu i čekati da žicu nagrize rđa...
<BR>&nbsp;&nbsp;&nbsp;&nbsp;&nbsp;Pa ipak je Širining postao naš dom. Uzdahnuo sam.
<BR>&nbsp;&nbsp;&nbsp;&nbsp;&nbsp;Lak korak prešao je preko trave. Džozela je došla i sela pored mene. Obgrlio sam je oko ramena.
<BR>&nbsp;&nbsp;&nbsp;&nbsp;&nbsp;"Šta oni misle o tome?" upitao sam je.
<BR>&nbsp;&nbsp;&nbsp;&nbsp;&nbsp;"Oni su, jadnici, veoma uzbuđeni. Mora da im je teško razumeti kako to trifidi čekaju kad ih oni ne vide. A zatim, vidiš, oni su ovuda naučili da se kreću. Perspektiva odlaska u potpuno nepoznato mesto mora da je strašna kad si slep. Oni znaju samo ono što im mi kažemo. Da nema dece, verujem da bi odlučno odbili. To je njihovo obitavalište, znaš, sve što im je preostalo. Oni to veoma duboko osećaju." Zastala je, a zatim dodala: "Oni tako misle - ali, naravno, to uopšte nije njihovo; to je naše, zar ne? Teško smo se naradili za to." Stavila je svoju ruku preko moje. "Ti si ga stvorio i održao za nas, Bile. Šta misliš? Da ostanemo još godinu ili dve?"
<BR>&nbsp;&nbsp;&nbsp;&nbsp;&nbsp;"Ne", rekao sam. "Radio sam zato što se činilo da sve zavisi od mene. Sada izgleda prilično uzaludno."
<BR>&nbsp;&nbsp;&nbsp;&nbsp;&nbsp;"Oh, dragi, nemoj! Vitez-lutalica nije uzaludan. Ti se se borio za sve nas i držao zmajeve podalje."
<BR>&nbsp;&nbsp;&nbsp;&nbsp;&nbsp;"Reč je najviše o deci", rekao sam.
<BR>&nbsp;&nbsp;&nbsp;&nbsp;&nbsp;"Da - o deci", složila se.
<BR>&nbsp;&nbsp;&nbsp;&nbsp;&nbsp;"A znaš, stalno me proganjao Koker - u prvoj generaciji radnici, u drugoj divljaci... Mislim da je bolje priznati poraz pre nego što dođe do njega i otići sada."
<BR>&nbsp;&nbsp;&nbsp;&nbsp;&nbsp;Stegla mi je ruku.
<BR>&nbsp;&nbsp;&nbsp;&nbsp;&nbsp;"Ne poraz, Bile, dragi, samo - kako li se zove taj izraz - strategijsko povlačenje. Povlačimo se da bismo radili i planirali za dan kad ćemo moći da se vratimo. Jednog dana ćemo se vratiti. Ti ćeš nam pokazati kako da iskorenimo ove gnusne trifide, sve do poslednjeg, i ponovo osvojimo našu zemlju."
<BR>&nbsp;&nbsp;&nbsp;&nbsp;&nbsp;"Imaš mnogo poverenja, draga."
<BR>&nbsp;&nbsp;&nbsp;&nbsp;&nbsp;"A zašto da ne?"
<BR>&nbsp;&nbsp;&nbsp;&nbsp;&nbsp;"Pa, u najmanju ruku ću se boriti protiv njih. Ali najpre - kada odlazimo?"
<BR>&nbsp;&nbsp;&nbsp;&nbsp;&nbsp;"Misliš li da bismo mogli provesti leto ovde? To bi bio kao neki odmor za sve nas - bez pripremanja za zimu. A mi zaslužujemo odmor."
<BR>&nbsp;&nbsp;&nbsp;&nbsp;&nbsp;"Mislim da bismo to mogli učiniti", složio sam se. Sedeli smo gledajući kako dolina nestaje u tami. Džozela je rekla:
<BR>&nbsp;&nbsp;&nbsp;&nbsp;&nbsp;"Čudno je to, Bile. Sada kad mogu da odem, ja to u stvari ne želim. Pokatkad je izgledalo kao zatvor, ali sada mi napuštanje izgleda kao izdaja. Znaš, ja - ja sam ovde uprkos svemu bila srećnija nego bilo kad u svom životu."
<BR>&nbsp;&nbsp;&nbsp;&nbsp;&nbsp;"A ja, ljubljena moja, ja ranije nisam ni bio živ. Ali ćemo doći na još zeleniju granu, obećavam ti."
<BR>&nbsp;&nbsp;&nbsp;&nbsp;&nbsp;"Glupo je, ali ću plakati kad budemo odlazili. Plakaću ljuto kao godina. Ne smeš mi zameriti", rekla je.
<BR>&nbsp;&nbsp;&nbsp;&nbsp;&nbsp;Međutim, ispalo je da smo svi bili isuviše zaposleni da bismo plakali...
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
