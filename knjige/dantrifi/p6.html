<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. SASTANAK
<P>&nbsp;&nbsp;&nbsp;&nbsp;&nbsp;Kad sam se probudio, čuo sam Džozelu kako se već kreće po kuhinji. Moj sat je pokazivao oko sedam. Dok sam se neudobno obrijao uz hladnu vodu i obukao, kroz stan je prostrujao miris kafe i prženog hleba. Našao sam je kako drži tavu nad petrolejskom peći. Njen sabran izgled bilo je teško povezati sa uplašenim likom od prošle noći. I njeno držanje bilo je stvarno.
<BR>&nbsp;&nbsp;&nbsp;&nbsp;&nbsp;"Konzervisano mleko, na žalost. Frižider ne radi. Sve ostalo je u redu", rekla je.
<BR>&nbsp;&nbsp;&nbsp;&nbsp;&nbsp;Na trenutak je bilo teško poverovati da je ova prikladno odevena prilika preda mnom ona balska vizija od prošle večeri. Izabrala je tamnoplavo skijaško odelo i čarape s belim rubom presavijene preko jakih cipela. Na pojasu od tamne kože nosila je fino izrađen lovački nož umesto oružja koje sam bio nabavio juče. Ko zna šta sam očekivao da će obući i da li sam uopšte mislio o tome, ali kad sam je ugledao nije na mene ostavila utisak samo praktičnost njenog izbora.
<BR>&nbsp;&nbsp;&nbsp;&nbsp;&nbsp;"Mogu li proći, šta misliš?" upitala je.
<BR>&nbsp;&nbsp;&nbsp;&nbsp;&nbsp;"Odlično", uveravao sam je. Pogledao sam sebe. "Voleo bih da sam i ja bio toliko praktičan: salonska odela nisu baš prava oprema", dodao sam.
<BR>&nbsp;&nbsp;&nbsp;&nbsp;&nbsp;"Mogao si bolje proći", složila se ona iskreno, gledajući moju zgužvanu odeću.
<BR>&nbsp;&nbsp;&nbsp;&nbsp;&nbsp;"Ona svetlost prošle noći", nastavila je, "dolazila je sa zgrade Univerziteta - u najmanju ruku, prilično sam sigurna u to. Ništa se drugo ne vidi u tom smeru. Izgleda da se i razdaljina slaže."
<BR>&nbsp;&nbsp;&nbsp;&nbsp;&nbsp;Otišao sam u njenu sobu i pogledao zarez koji sam načinio na dasci. Kao što je Džozela rekla, pokazivao je pravo prema Univerzitetu. Primetio sam još nešto. Na vrhu su na istom koplju lepršale dve zastave. Jedna je mogla slučajno zaostati, ali dve su bile nameran signal; dnevni ekvivalent noćnog svetla. Za doručkom smo odlučili da odgodimo planirani dnevni program i da najpre istražimo Univerzitet.
<BR>&nbsp;&nbsp;&nbsp;&nbsp;&nbsp;Napustili smo stan otprilike pola sata kasnije. Kao što sam se i nadao, poluteretnjak je, stojeći nasred ulice, izbegao skitnice i ostao nedirnut. Bez daljeg zadržavanja stavili smo pozadi kovčege koje je Džozela nabavila i krenuli.
<BR>&nbsp;&nbsp;&nbsp;&nbsp;&nbsp;Na ulici je bilo malo ljudi. Verovatno su juče zbog umora i hlađenja vazduha shvatili da je pala noć, a tek ih je malo bilo već izišlo iz prenoćišta koja su našli.
<BR>&nbsp;&nbsp;&nbsp;&nbsp;&nbsp;Oni koje smo viđali držali su se više kanala, a manje zidova nego prošlog dana. Većina ih je sada nosila štapove ili komade odlomljenog drveta pomoću kojih su išli uz rub pločnika. To je omogućavalo lakše hodanje nego uz fasade kuća sa ulazima i izbočinama, a tapkanje je smanjilo broj sudara.
<BR>&nbsp;&nbsp;&nbsp;&nbsp;&nbsp;Prolazili smo ulicama bez većih poteškoća tako da smo posle izvesnog vremena zaokrenuli i ugledali zgradu Univerziteta kako se uzdiže pravo pred nama.
<BR>&nbsp;&nbsp;&nbsp;&nbsp;&nbsp;"Polako", rekla je Džozela kad smo zaokrenuli na praznu ulicu. "Mislim da se nešto dešava kod ulaznih vrata."
<BR>&nbsp;&nbsp;&nbsp;&nbsp;&nbsp;Imala je pravo. Prišavši bliže ugledali smo priličnu gomilu na kraju ulice. Prošlog dana izgubili smo želju za gomilama. Okrenuo sam niz Gover strit, nastavio jedno pedesetak metara i stao.
<BR>&nbsp;&nbsp;&nbsp;&nbsp;&nbsp;"Šta misliš da se tamo dešava? Da ispitamo ili da se izgubimo?" upitao sam.
<BR>&nbsp;&nbsp;&nbsp;&nbsp;&nbsp;"Ja sam za to da ispitamo", odgovorila je smesta.
<BR>&nbsp;&nbsp;&nbsp;&nbsp;&nbsp;"Dobro. I ja sam", složio sam se.
<BR>&nbsp;&nbsp;&nbsp;&nbsp;&nbsp;"Sećam se ovog predela", dodala je. "Iza tih kuća proteže se vrt. Ako uspemo da uđemo u njega moći ćemo da vidimo šta se dešava, a da ne budemo umešani."
<BR>&nbsp;&nbsp;&nbsp;&nbsp;&nbsp;Napustili smo auto i počeli optimistički razgledati suteren kuća. U trećem smo pronašli otvorena vrata. Prav prolaz kroz kuću vodio je u vrt, zajednički za desetak ili više kuća. Većina vrata bila je na suterenskom nivou, i prema tome niža od okolnih ulica, ali dalje od kuća, na strani najbližoj zgradi Univerziteta, on se uzdizao tvoreći neku terasu odeljenu od ulice visokim železnim vratima i niskim zidom. Čuli smo žamor gomile iza njega kao višestruko mrmorenje, Prešli smo preko travnjaka i popeli se kosom pošljunčanom stazom do zaklona od grmlja iza koga smo mogli pratiti događaje.
<BR>&nbsp;&nbsp;&nbsp;&nbsp;&nbsp;Gomila na ulici pred ulazom u dvorište Univerziteta mora da se sastojala od više stotina ljudi i žena. Bila je veća nego što smo po njenom žamoru očekivali, i prvi put sam shvatio koliko je tiša i manje aktivna gomila slepih od otprilike istog broja ljudi s vidom. To je svakako prirodno, jer da bi shvatili zbivanja, oni gotovo potpuno zavise od svog sluha tako da je tišina svakog pojedinca u interesu svih, ali mi je to tek onog časa postalo očigledno.
<BR>&nbsp;&nbsp;&nbsp;&nbsp;&nbsp;Sve se odvijalo sasvim napred. Uspeli smo da pronađemo nešto višu humku s koje smo imali pogled na vrata preko glava gomile. Jedan čovek s kapom rečito je govorio kroz šipke od vrata. Izgleda da nije imao mnogo uspeha, jer se udeo čoveka sa one strane vrata u razgovoru sastojao gotovo u potpunosti od odrečnog mahanja glavom.
<BR>&nbsp;&nbsp;&nbsp;&nbsp;&nbsp;"Šta je?" upitala je Džozela šapatom.
<BR>&nbsp;&nbsp;&nbsp;&nbsp;&nbsp;Pomogao sam joj da se uspne uza me. Govorljivi čovek okrenuo se tako da smo mu videli profil. Ocenio sam da može imati oko trideset godina; imao je prav uzan nos i prilično koštunjavo lice. Koliko se moglo videti, kosa mu je bila crna, ali je odlučnost njegovog držanja više upadala u oči od njegove pojave.
<BR>&nbsp;&nbsp;&nbsp;&nbsp;&nbsp;Nastavljanjem neuspešnog pregovaranja kroz vrata, njegov glas je postao jači i naglašeniji, mada bez vidljivog delovanja na sagovornika. Nije bilo sumnje da čovek iza vrata vidi; budno je gledao kroz naočari s rožnatim okvirom. Nekoliko metara iza njega stajala je grupica od još tri čoveka u čiji vid takođe nije moglo biti sumnje. I oni su pažljivo gledali gomilu i njenog predstavnika. Čovek na našoj strani se zagrevao. Podigao je glas kao da govori bar toliko gomili koliko onima iza ograde.
<BR>&nbsp;&nbsp;&nbsp;&nbsp;&nbsp;"Slušajte me", rekao je ljutito. "Ovi ljudi ovde imaju isto toliko j... prava na život kao i mi, zar ne? Nije njihova krivica što su slepi, je li? Nije ničija krivica, ali biće vaša krivica ako ih ostavite da izgladne, i vi to dobro znate."
<BR>&nbsp;&nbsp;&nbsp;&nbsp;&nbsp;Njegov glas bio je čudna mešavina prostačkog i obrazovanog, tako da ga je bilo teško razvrstati - kao da mu nijedan od ovih stilova nekako nije potpuno prirodno ležao.
<BR>&nbsp;&nbsp;&nbsp;&nbsp;&nbsp;"Ja sam im pokazivao gde da nađu hranu. Činio sam koliko sam mogao za njih, ali, Hrista mu, ja sam samo jedan od onih koji dolaze na hiljade. I vi biste im mogli pokazivati gde da nađu hranu - a da li to činite? Vraga! I šta vi uopšte činite? Prokleto ništa, eto šta. Boli vas dupe za sve osim za vlastitu vašljivu kožu. Sreo sam vama slične već ranije. Proklet bio ti, Džek, ja sam u redu - to je vaša parola."
<BR>&nbsp;&nbsp;&nbsp;&nbsp;&nbsp;Pljunuo je prezrivo i podigao dugu govorničku ruku.
<BR>&nbsp;&nbsp;&nbsp;&nbsp;&nbsp;"Tamo napolju", rekao je mašući rukom prema Londonu, "tamo su hiljade bednika kojima treba samo neko ko će im pokazati kako da nađu hranu koja čeka da je neko uzme. A vi biste to mogli. Morate im samo pokazati. A da li vi to činite? Da li činite, prokletnici? Ne, vi se zatvarate ovde i puštate ih da prokleto gladuju kad bi svaki od vas mogao održati stotine na životu samo time da iziđe i pokaže jadnicima gde da nadu njupu. Bože svemogući, jeste li vi ljudi?"
<BR>&nbsp;&nbsp;&nbsp;&nbsp;&nbsp;Čovekov glas bio je silovit. Imao je zašto da se bori i borio se strasno. Osećao sam Džozelinu ruku kako nesvesno steže moju i stavih svoj dlan preko njenog. Čovek sa one strane vrata rekao je nešto što mi nismo mogli čuti:
<BR>&nbsp;&nbsp;&nbsp;&nbsp;&nbsp;"Koliko dugo?" povikao je čovek s naše strane. "Kako bih, k vragu, ja znao koliko će dugo potrajati hrana? Ali znam da ako kurvini sinovi kao vi ne dođu i pomognu, mnogo ljudi neće ostati na životu kad budu došli, da raščiste ovu j... gužvu." Besno je pogledao u njih. "Činjenica je, vi se bojite; bojite se da im pokažete gde ima hrane. A zašto? Za to što ukoliko ovi jadnici više dobiju za jelo, utoliko će manje ostati za vas. Tako je to, zar ne? To je istina - kad biste imali hrabrosti da je priznate."
<BR>&nbsp;&nbsp;&nbsp;&nbsp;&nbsp;Ponovo nismo uspeli da čujemo odgovor prvog čoveka, ali kakav god da je bio, nije smekšao govornika. Ovaj je na trenutak namrgodeno zurio kroz šipke vrata. Onda je rekao:
<BR>&nbsp;&nbsp;&nbsp;&nbsp;&nbsp;"U redu - ako tako hoćete!"
<BR>&nbsp;&nbsp;&nbsp;&nbsp;&nbsp;Munjevito je proturio ruku između šipaka i uhvatio sagovornika. Jednim brzim pokretom provukao je njegovu ruku kroz šipke i zavrnuo je. Dohvatio je zatim ruku jednog slepog kraj sebe i spustio je na nju.
<BR>&nbsp;&nbsp;&nbsp;&nbsp;&nbsp;"Drži to, prijatelju", rekao je i skočio prema glavnom zasunu vrata.
<BR>&nbsp;&nbsp;&nbsp;&nbsp;&nbsp;Čovek iznutra povratio se iz prvog iznenađenja. Žestoko je udarao kroz šipke iza sebe drugom rukom. Slučajan udarac pogodio je slepog u lice; on je kriknuo i pojačao stisak. Zrno je zazvečalo na ogradi i odbilo se fijučući. Vođa se neodlučno zaustavio. Iza njega su se začule psovke i jedan ili dva krika. Gomila se talasala napred i nazad kao da ne zna da li da beži ili da napadne vrata. Umesto nje odlučili su oni u dvorištu. Video sam kako jedan čovek mladolikog lika stavlja nešto pod pazuh, pa sam se bacio na zemlju povukavši Džozelu za sobom kad je započelo štektanje automata.
<BR>&nbsp;&nbsp;&nbsp;&nbsp;&nbsp;Pucnjava je očigledno bila namerno suviše visoka; pa ipak su štektanje automata i fijuci zrna koja su se odbijala bili uznemiravajući. Jedan kratak rafal bio je dovoljan da uredi stvar. Kad smo podigli glave, gomila se bila raspala, a njeni članovi pipali su prema sigurnijim mestima u sva tri moguća pravca. Vođa se zaustavio dovoljno dugo da nešto nerazumljivo vikne, a onda se i on okrenuo. Pošao je prema severu pokušavajući da okupi svoje sledbenike.
<BR>&nbsp;&nbsp;&nbsp;&nbsp;&nbsp;Sedeo sam nepomično i gledao Džozelu. Ona mi je, zamišljeno uzvratila pogled, a zatim ga je spustila na zemlju ispred sebe. Prošlo je nekoliko minuta pre nego što smo progovorili.
<BR>&nbsp;&nbsp;&nbsp;&nbsp;&nbsp;"Pa?" upitao sam konačno.
<BR>&nbsp;&nbsp;&nbsp;&nbsp;&nbsp;Podigla je glavu i pogledala preko ulice, a zatim na poslednje zaostale članove gomile koji su patetično tumarali putem.
<BR>&nbsp;&nbsp;&nbsp;&nbsp;&nbsp;"On je imao pravo", rekla je. "Znaš da je imao pravo, zar ne?"
<BR>&nbsp;&nbsp;&nbsp;&nbsp;&nbsp;Klimnuo sam glavom.
<BR>&nbsp;&nbsp;&nbsp;&nbsp;&nbsp;"Da, imao je pravo... A ipak je i potpuno grešio. Naime, nema nikakvih 'njih' koji će doći da raščiste ovu gužvu, u to sam siguran. Ona neće biti raščišćena. Mogli bismo učiniti kao što on kaže. Mogli bismo nekima, mada samo nekima od ovih ljudi pokazati gde je hrana. Mogli bismo to činiti nekoliko dana, možda nekoliko sedmica, ali šta zatim?"
<BR>&nbsp;&nbsp;&nbsp;&nbsp;&nbsp;"Izgleda tako strašno, tako nemilosrdno..."
<BR>&nbsp;&nbsp;&nbsp;&nbsp;&nbsp;"Pogledamo li stvarima u oči, pred nama je jednostavan izbor", rekao sam. "Ili ćemo pokušati da spasemo što se može spasti iz ovog sloma, a to mora uključiti nas same; ili ćemo se posvetiti produžavanju života ovih ljudi za neko vreme. To je najobjektivnije gledište koje mogu zauzeti. Ali takođe shvatam da put koji na površini izgleda humaniji, u isto vreme verovatno predstavlja samoubistvo. Da trošimo vreme na produžavanje bednog stanja tih ljudi ne verujući u mogućnost njihovog spasavanja? Da li bi to bilo najbolje iskorišćavanje naših snaga?"
<BR>&nbsp;&nbsp;&nbsp;&nbsp;&nbsp;Klimnula je polako.
<BR>&nbsp;&nbsp;&nbsp;&nbsp;&nbsp;"Ako se stvari tako postave, čini se da nemamo mnogo izbora, zar ne? Čak ako bismo i mogli spasiti nekolicinu, koje da odaberemo? A ko smo mi da odabiramo? I koliko dugo bismo to mogli činiti?"
<BR>&nbsp;&nbsp;&nbsp;&nbsp;&nbsp;"Tu nema lakog izlaza", rekao sam. "Nemam pojma koliki ćemo broj poluinvalida moći da izdržavamo kad potrošimo priručne zalihe, ali ne verujem da bi mogao biti visok."
<BR>&nbsp;&nbsp;&nbsp;&nbsp;&nbsp;"Ti si se odlučio", rekla je pogledavši me. Možda je u njenom glasu bilo prizvuka neodobravanja.
<BR>&nbsp;&nbsp;&nbsp;&nbsp;&nbsp;"Draga moja", rekao sam. "Ovo mi se ne dopada baš kao ni tebi. Stavio sam pred tebe jasnu alternativu. Hoćemo li pomoći onima koji su preživeli katastrofu da ponovo izgrade neku vrstu života, ili ćemo učiniti moralan gest koji po svoj prilici ne može biti mnogo više od gesta? Ovi ljudi preko puta očigledno nameravaju da prežive."
<BR>&nbsp;&nbsp;&nbsp;&nbsp;&nbsp;Čeprkala je prstima po zemlji tako da joj je ona sipila kroz prste.
<BR>&nbsp;&nbsp;&nbsp;&nbsp;&nbsp;"Verujem da si u pravu", rekla je. "Ali u pravu si i kad kažeš da mi se to ne dopada."
<BR>&nbsp;&nbsp;&nbsp;&nbsp;&nbsp;"Naša dopadanja i nedopadanja postala su sada prilično malo važna", natuknuo sam.
<BR>&nbsp;&nbsp;&nbsp;&nbsp;&nbsp;"Možda, ali ne mogu da izbegnem osećaj da nešto nije u redu sa stvarima koje počinju pucnjavom."
<BR>&nbsp;&nbsp;&nbsp;&nbsp;&nbsp;"On je pucao iznad glava, i time vrlo verovatno izbegao sukob", istakao sam.
<BR>&nbsp;&nbsp;&nbsp;&nbsp;&nbsp;Gomila se bila rasturila. Popeo sam se preko zida i pomogao Džozeli da se spusti na drugu stranu. Jedan čovek kod vrata otvorio ih je da nas propusti.
<BR>&nbsp;&nbsp;&nbsp;&nbsp;&nbsp;"Koliko vas je?" upitao je.
<BR>&nbsp;&nbsp;&nbsp;&nbsp;&nbsp;"Samo nas dvoje. Videli smo vaš signal prošle noći", rekao sam.
<BR>&nbsp;&nbsp;&nbsp;&nbsp;&nbsp;"Hodite sa mnom da potražimo pukovnika", rekao je vodeći nas kroz prednje dvorište.
<BR>&nbsp;&nbsp;&nbsp;&nbsp;&nbsp;Čovek koga je nazvao pukovnikom uredovao je u maloj sobi blizu ulaza koja je, čini se, bila namenjena vratarima. Bio je to čovek okruglih obraza, od oko pedesetak godina, s bujnom ali pažljivo počešljanom sedom kosom. Brkovi su bili isti takvi i izgledali su kao da se nijedna dlaka ne bi usudila da iziđe iz reda. Ten mu je bio tako ružičast, zdrav i svež da je mogao pripadati mnogo mlađem čoveku; kasnije sam otkrio da njegov um nije nikada prestao biti mlad. Sedeo je za stolom na kome su veće količine hartije bile postavljene u matematički egzaktnim blokovima, sa čistim listom ružičastog upijača pravo pred sobom.
<BR>&nbsp;&nbsp;&nbsp;&nbsp;&nbsp;Kad smo ušli, skrenuo je prodoran i postojan pogled na nas, s jednog na drugo, i držao ga na nama nešto duže nego što je to bilo nužno. Prepoznao sam tu tehniku. Ona treba da stavi do znanja kako je upotrebljava oštrouman sudac naviknut da kratkim postupkom proceni čoveka pred sobom; a ovaj je morao steći utisak da stoji pred osobom na koju se može osloniti i koja ne trpi budalaštine, ili, u suprotnom, da su ga prozreli i uočili sve njegove slabosti. Pravilna reakcija jeste ta da se na to uzvrati istim pogledom i da se bude smatran 'korisnim momkom'. Tako sam učinio. Pukovnik je uzeo pero u ruke.
<BR>&nbsp;&nbsp;&nbsp;&nbsp;&nbsp;"Vaša imena, molim?" Dali smo ih.
<BR>&nbsp;&nbsp;&nbsp;&nbsp;&nbsp;"I adrese?"
<BR>&nbsp;&nbsp;&nbsp;&nbsp;&nbsp;"Pod sadašnjim uslovima bojim se da vam neće mnogo koristiti", rekao sam. "Ali ako ih stvarno morate imati..." Dali smo i njih.
<BR>&nbsp;&nbsp;&nbsp;&nbsp;&nbsp;Promrmljao je nešto o sistemu, organizaciji i rođacima, i zapisao ih. "Potrebni su nam dobri ljudi. Gadna stvar. Mnogo posla, ipak. Mnogo. Bidli će vam reći šta treba."
<BR>&nbsp;&nbsp;&nbsp;&nbsp;&nbsp;Izišli smo opet u predvorje. Džozela se zakikotala. "Zaboravio je da zatraži radne karakteristike u triplikatu, ali sve mi se čini da smo primljeni na posao", rekla je.
<BR>&nbsp;&nbsp;&nbsp;&nbsp;&nbsp;Kad smo našli Majkla Bridlija ispostavilo se da je on sasvim suprotan tip. Bio je suvonjav, visok, širokih ramena, malo pognut, ponešto sličan atleti koji se pozabavio knjigama. Kad se odmarao, krupne tamne oči davale su njegovom licu izraz blage sete, ali se retko mogao videti da se odmara. Sedi pramenovi tu i tamo u kosi nisu koristili pri određivanju njegove starosti. Moglo mu je biti između trideset i pet i pedeset godina. Upravo tada je bio očigledno umoran, a to je još više otežavalo procenu. Izgledao je kao da nije spavao cele noći, pa ipak nas je veselo pozdravio i mahnuo rukom u znak predstavljanja prema mladoj ženi koja je ponovo zabeležila naša imena.
<BR>&nbsp;&nbsp;&nbsp;&nbsp;&nbsp;"Sandra Telmont", objasnio je. "Sandra je naš profesionalni podsetnik; njena profesija je skript-gerl, pa smatramo da je sudbina bila osobito milostiva što je udesila da bude prisutna baš sada."
<BR>&nbsp;&nbsp;&nbsp;&nbsp;&nbsp;Mlada žena je klimnula u mom pravcu i intenzivnije pogledala Džozelu.
<BR>&nbsp;&nbsp;&nbsp;&nbsp;&nbsp;"Već smo se negde srele", rekla je zamišljeno. Oborila je pogled prema beležnici na svom kolenu; onda je smešak prešao njenim prijatnim, mada neegzotičnim licem.
<BR>&nbsp;&nbsp;&nbsp;&nbsp;&nbsp;"Oh, da, pa jasno", rekla je prisećajući se.
<BR>&nbsp;&nbsp;&nbsp;&nbsp;&nbsp;"Šta sam ti rekla? Stvar me se drži kao lepak za muve", okrenula se Džozela prema meni.
<BR>&nbsp;&nbsp;&nbsp;&nbsp;&nbsp;"O čemu je reč?" upitao je Majkl Bridli.
<BR>&nbsp;&nbsp;&nbsp;&nbsp;&nbsp;Objasnio sam. Pogledao je Džozelu pomnije. Ona je uzdahnula.
<BR>&nbsp;&nbsp;&nbsp;&nbsp;&nbsp;"Molim vas, zaboravite to", predložila je. "Pomalo sam umorna od okajavanja."
<BR>&nbsp;&nbsp;&nbsp;&nbsp;&nbsp;Čini se da ga je to ugodno iznenadilo.
<BR>&nbsp;&nbsp;&nbsp;&nbsp;&nbsp;"U redu", rekao je i klimnuo zaključivši tu temu. Okrenuo se prema stolu. "A sada na stvar. Videli ste Žaka?"
<BR>&nbsp;&nbsp;&nbsp;&nbsp;&nbsp;"Ako je to onaj pukovnik koji se igra administracije, jesmo", kazao sam.
<BR>&nbsp;&nbsp;&nbsp;&nbsp;&nbsp;Nasmešio se.
<BR>&nbsp;&nbsp;&nbsp;&nbsp;&nbsp;"Moramo znati gde smo. Nigde se ne stiže ukoliko se ne zna koliko je sledovanja potrebno", rekao je oponašajući prilično dobro pukovnikov način. "No, to je ipak sasvim tačno", nastavio je. "Najbolje će biti da vam dam grub pregled stanja. Dosad nas ima oko trideset i petoro. Svih vrsta. Nadamo se da će ih još nekoliko stići tokom dana. Od prisutnih, njih dvadeset i osam vidi. Ostalo su žene, supruzi i dvoje ili troje dece koji ne vide. Zasad nameravamo da odemo odavde u toku sutrašnjeg dana ukoliko se na vreme spremimo da budemo sigurni, shvatate."
<BR>&nbsp;&nbsp;&nbsp;&nbsp;&nbsp;Klimnuo sam glavom. "Mi smo odlučili da odemo večeras iz istog razloga", kazao sam.
<BR>&nbsp;&nbsp;&nbsp;&nbsp;&nbsp;"Kakvo transportno sredstvo imate?"
<BR>&nbsp;&nbsp;&nbsp;&nbsp;&nbsp;Objasnio sam mu sadašnje stanje poluteretnjaka. "Danas smo nameravali da se opskrbimo", dodao sam. "Zasad, u stvari, imamo samo izvesnu količinu opreme protiv trifida."
<BR>&nbsp;&nbsp;&nbsp;&nbsp;&nbsp;Podigao je obrve. Sandra me takođe radoznalo pogledala. "Čudno je da ste baš to smatrali najnužnijim", primetio je. Objasnio sam mu razloge. Možda to nisam učinio uverljivo, jer to na njih oboje nije ostavilo jači utisak. Nemarno je klimnuo i nastavio:
<BR>&nbsp;&nbsp;&nbsp;&nbsp;&nbsp;"Pa ukoliko ćete se pridružiti nama, evo moje sugestije. Dovezite auto, ostavite ovde svoje stvari, pa se onda odvezite i zamenite ga za solidan veliki kamion. Onda - oh, znate li išta o medicini?" prekinuo se i zapitao.
<BR>&nbsp;&nbsp;&nbsp;&nbsp;&nbsp;Zatresli smo odrečno glavama.
<BR>&nbsp;&nbsp;&nbsp;&nbsp;&nbsp;Malo se namrštio. "To je šteta. Zasad nemamo nikoga ko zna. Biću iznenađen ako nam uskoro ne bude potreban lekar - a u svakom slučaju, svi bismo morali biti cepljeni... Ali, nema mnogo smisla da vas dvoje šaljem u nabavku lekova."
<BR>&nbsp;&nbsp;&nbsp;&nbsp;&nbsp;"Šta je s hranom i opštim nabavkama? Da li bi vam to odgovaralo?"
<BR>&nbsp;&nbsp;&nbsp;&nbsp;&nbsp;Prelistao je nekoliko strana sastavljenih spajalicom, odvojio je jednu od njih i pružio je meni. Imala je naslov 'Br. 15', ispod toga je bio otkucan popis konzervi, lonaca i tiganja, te nešto posteljine.
<BR>&nbsp;&nbsp;&nbsp;&nbsp;&nbsp;"Držite se toga", rekao je. "Ne kruto, ali koliko god možete tako da izbegnemo suvišna podudaranja. Uzmite samo najbolji kvalitet. Što se hrane tiče, koncentrišite se na iskorišćavanje obima - mislim, naime, čak iako su na primer pahuljice od kukuruza vaša strast, zaboravite ih. Predložio bih da se držite robnih kuća i veletrgovina." Uzeo je listu i zapisao dve ili tri adrese. "Vaš zadatak su konzerve i svežnjevi - nemojte se, na primer, pozabaviti vrećama brašna; druga grupa ljudi radi na tim stvarima." Zamišljeno je pogledao Džozelu. "Rad je teži, bojim se, ali najkorisniji što vam ga sada možemo poveriti. Učinite koliko možete pre mraka. Opšti sastanak i diskusija biće ovde oko pola deset uveče."
<BR>&nbsp;&nbsp;&nbsp;&nbsp;&nbsp;Kad smo se okrenuli da odemo upitao je: "Imate li revolver?"
<BR>&nbsp;&nbsp;&nbsp;&nbsp;&nbsp;"Nisam mislio o tome", priznao sam.
<BR>&nbsp;&nbsp;&nbsp;&nbsp;&nbsp;"Bolje ga je imati - za svaki slučaj. Vrlo je efikasan ako se jednostavno puca u vazduh", rekao je. Uzeo je zatim dva revolvera iz fioke stola i gurnuo ih prema nama. "Manje petljancije nego to", dodao je pogledavši Džozelin lepuškast nož. "Želim vam dobru nabavku."
<BR>&nbsp;&nbsp;&nbsp;&nbsp;&nbsp;Pri našem izlasku, pošto smo iskrcali stvari iz poluteretnjaka, našli smo još manje Ijudi na ulici nego prethodnog dana. Oni koje smo videli nisu pokušavali da nas uznemiruju, nego su se sklanjali na pločnik pri zvuku motora.
<BR>&nbsp;&nbsp;&nbsp;&nbsp;&nbsp;Prvi kamion koji nam se svideo nismo mogli koristiti zato što je bio pun drvenih kutija, preteških da bismo ih mogli pomeriti. Pri sledećem nalazu bili smo sretniji - bio je to petotonski kamion. gotovo nov i prazan. Prešli smo u njega i prepustili poluteretnjak njegovoj sudbini.
<BR>&nbsp;&nbsp;&nbsp;&nbsp;&nbsp;Kod prve adrese na listi, ulaz za utovar bio je zatvoren, ali je roletna bez većih teškoća popustila pred uveravanjem ćuskije iz obližnjeg dućana i lako se dala podići. Unutra smo se namerili na pravo otkriće: tri kamiona stajala su na platformi. Jedan od njih bio je do vrha natovaren sanducima konzervisanog mesa.
<BR>&nbsp;&nbsp;&nbsp;&nbsp;&nbsp;"Možeš li voziti ovu stvar?" upitao sam Džozelu.
<BR>&nbsp;&nbsp;&nbsp;&nbsp;&nbsp;Pogledala ga je.
<BR>&nbsp;&nbsp;&nbsp;&nbsp;&nbsp;"Pa, ne vidim zašto ne bih. Opšta zamisao je ista, zar ne? A saobraćajnih teškoća svakako nema."
<BR>&nbsp;&nbsp;&nbsp;&nbsp;&nbsp;Odlučili smo da se kasnije vratimo po njega, pa smo otišli s praznim kamionom do drugog skladišta gde smo natovarili svežnjeve prekrivača, gunjeva i prostirača, a zatim smo pošli dalje i nabavili bučnu mešavinu lonaca, tiganja, kazana i kotlića. Kad smo napustili skladište osećali smo da smo obavili dobar prepodnevni posao u vezi sa zaposlenjem koje je bilo teže nego što smo mislili. Zadovoljili smo apetit koji je posao izazvao - u maloj nedirnutoj krčmi.
<BR>&nbsp;&nbsp;&nbsp;&nbsp;&nbsp;Atmosfera poslovnih i trgovačkih rejona bila je turobna, mada je to još bila više turobnost obične nedelje ili praznika nego sloma. Veoma malo ljudi kretalo se tim delovima grada. Da je katastrofa došla po danu umesto po noći, posle odlaska radnika kući, bila bi to jezivo drukčija scena.
<BR>&nbsp;&nbsp;&nbsp;&nbsp;&nbsp;Kad smo se najeli, uzeli smo već natovaren kamion iz skladišta hrane i odvezli oba polako i mirno do Univerziteta. Parkirali smo ih u prednjem dvorištu i opet otišli. Oko pola sedam vratili smo se s drugim parom dobro natovarenih kamiona i sa osećajem korisnog postignuća.
<BR>&nbsp;&nbsp;&nbsp;&nbsp;&nbsp;Majkl Bridli iskrsnuo je iz zgrade da pregleda naš doprinos. Složio se sa svim izuzev sa pola tuceta sanduka koje sam dodao drugoj partiji tovara.
<BR>&nbsp;&nbsp;&nbsp;&nbsp;&nbsp;"Šta je to?" upitao je.
<BR>&nbsp;&nbsp;&nbsp;&nbsp;&nbsp;"Puške protiv trifida i zatvarači za njih", kazao sam.
<BR>&nbsp;&nbsp;&nbsp;&nbsp;&nbsp;Pogledao me zamišljeno.
<BR>&nbsp;&nbsp;&nbsp;&nbsp;&nbsp;"Ah, da. Vi ste došli s masom stvari protiv trifida", primetio je.
<BR>&nbsp;&nbsp;&nbsp;&nbsp;&nbsp;"Mislim da će nam verovatno biti potrebne", rekao sam.
<BR>&nbsp;&nbsp;&nbsp;&nbsp;&nbsp;Razmišljao je. Shvatio sam da me klasifikuje kao pomalo neobuzdanog na liniji trifida. Najverovatnije je to pripisivao deformaciji stečenoj na mom poslu - otežanoj fobijom od nedavnog uboda - i premišljao da li je prate i druge, možda opasnije nepouzdanosti.
<BR>&nbsp;&nbsp;&nbsp;&nbsp;&nbsp;"Gledajte", primetio sam, "nas smo dvoje dovezli četiri puna kamiona. Želeo bih samo dovoljno mesta za te sanduke u jednom od njih. Ako smatrate da ga ne možemo na njih utrošiti, izići ću i naći prikolicu ili jedan kamion."
<BR>&nbsp;&nbsp;&nbsp;&nbsp;&nbsp;"Ne, pustite ih gde jesu. Ne zapremaju mnogo prostora", odlučio je.
<BR>&nbsp;&nbsp;&nbsp;&nbsp;&nbsp;Ušli smo u zgradu i popili čaj u improvizovanoj menzi koju je vešto organizovala sredovečna žena prijatnog lica.
<BR>&nbsp;&nbsp;&nbsp;&nbsp;&nbsp;"On veruje da imam fiksnu ideju o trifidima", rekao sam Džozeli.
<BR>&nbsp;&nbsp;&nbsp;&nbsp;&nbsp;"Naučiće - sve se bojim", uzvratila je. "Prilično je čudno da ih niko drugi nije video."
<BR>&nbsp;&nbsp;&nbsp;&nbsp;&nbsp;"Svi ovi ljudi su se prilično držali centra tako da me to mnogo ne čudi. Na kraju, ni mi nismo videli nijednog danas."
<BR>&nbsp;&nbsp;&nbsp;&nbsp;&nbsp;"Misliš li da će se oni spustiti tako daleko kroz ulice?"
<BR>&nbsp;&nbsp;&nbsp;&nbsp;&nbsp;"Ne bih znao. Možda neki zalutao."
<BR>&nbsp;&nbsp;&nbsp;&nbsp;&nbsp;"Šta misliš kako su se iščupali?" upitala je.
<BR>&nbsp;&nbsp;&nbsp;&nbsp;&nbsp;"Ako dosta dugo i dosta jako drmaju kolac, onda on obično na kraju iziđe iz zemlje. Bekstva koja smo katkad imali na farmama, po pravilu su se dešavala zbog njihovog nagomilavanja uz jedan sektor ograde sve dok ona ne bi popustila."
<BR>&nbsp;&nbsp;&nbsp;&nbsp;&nbsp;"Pa niste li mogli pojačati ograde?"
<BR>&nbsp;&nbsp;&nbsp;&nbsp;&nbsp;"Mogli smo, ali nismo hteli da budu sasvim stalne. To se nije dešavalo često, a obično bi jednostavno otišli s jednog polja u drugo, tako da bismo ih samo poterali nazad i popravili ogradu. Ne mislim da će namerno krenuti ovamo. Sa trifidskog gledišta, grad mora da je sličan pustinji, pa bih ja rekao da će uglavnom poći prema poljima. Jesi li ikad rukovala puškom protiv trifida?" upitao sam je.
<BR>&nbsp;&nbsp;&nbsp;&nbsp;&nbsp;Zatresla je odrečno glavom.
<BR>&nbsp;&nbsp;&nbsp;&nbsp;&nbsp;"Mislio sam da odem da promenim ovu odeću, pa da zatim malo vežbamo ako želiš da pokušaš", natuknuo sam.
<BR>&nbsp;&nbsp;&nbsp;&nbsp;&nbsp;Vratio sam se otprilike za sat osećajući se prikladnije odeven, jer sam preuzeo njenu ideju skijaškog odela i teških cipela, ali sam je našao kako se presvukla u ljupku haljinu prolećno zelene boje. Uzeli smo par pušaka protiv trifida i izišli u obližnji vrt Rasel skvera. Proveli smo oko pola sata podrezujući najviše izdanke podesnog grmlja, kad se mlada žena u vetrovki ciglaste boje i elegantnim zelenim pantalonama došetala preko trave i uperila u nas malu kameru.
<BR>&nbsp;&nbsp;&nbsp;&nbsp;&nbsp;"Ko ste vi - štampa?" upitala je Džozela.
<BR>&nbsp;&nbsp;&nbsp;&nbsp;&nbsp;"Tako nešto", rekla je mlada žena. "U najmanju ruku, ja sam službena hronika. Elizabet Keri."
<BR>&nbsp;&nbsp;&nbsp;&nbsp;&nbsp;"Već?" primetio sam. "Prepoznajem ruku našeg pukovnika privrženog redu."
<BR>&nbsp;&nbsp;&nbsp;&nbsp;&nbsp;"Potpuno ste u pravu", složila se. Okrenula se i pogledala Džozelu. "A vi ste gospodica Plejton. Često sam razmišljala..."
<BR>&nbsp;&nbsp;&nbsp;&nbsp;&nbsp;"Slušajte me", prekinula ju je Džozela. "Zašto bi moja reputacija ostala statična stvar u svetu sloma? Ne možemo li je zaboraviti?"
<BR>&nbsp;&nbsp;&nbsp;&nbsp;&nbsp;"Hm", rekla je gospođica Keri zamišljeno. "Nh-hm." Prešla je na drugu temu. "Šta je to sve s trifidima?" upitala je.
<BR>&nbsp;&nbsp;&nbsp;&nbsp;&nbsp;Ispričali smo joj.
<BR>&nbsp;&nbsp;&nbsp;&nbsp;&nbsp;"Oni misle", dodala je Džozela, "da je Bil ili prestrašen ili šašav u vezi sa tom temom."
<BR>&nbsp;&nbsp;&nbsp;&nbsp;&nbsp;Gospođica Keri mi je dobacila direktan pogled. Njeno lice bilo je pre zanimljivo nego zgodno, a pocrnelo je na jačem suncu od našega. Pogled njenih tamnosmeđih očiju bio je čvrst i pronicljiv.
<BR>&nbsp;&nbsp;&nbsp;&nbsp;&nbsp;"A jeste li?" upitala je.
<BR>&nbsp;&nbsp;&nbsp;&nbsp;&nbsp;"Pa, mislim da su dovoljno opasni i da bi ih trebalo ozbiljno shvatiti kad se otmu kontroli", kazao sam. Klimnula je glavom. "Sasvim tačno. Bila sam tamo gde nisu pod kontrolom. Vrlo gadna stvar. Ali u Engleskoj - pa, teško je to zamisliti ovde."
<BR>&nbsp;&nbsp;&nbsp;&nbsp;&nbsp;"Ni ovde sad nema baš mnogo čega da ih zaustavi", rekao sam.
<BR>&nbsp;&nbsp;&nbsp;&nbsp;&nbsp;Zvuk motora iznad nas preduhitrio je njen odgovor, ukoliko ga je uopšte nameravala dati. Pogledali smo uvis i uskoro ugledali helikopter kako lebdi iznad krova Britanskog muzeja.
<BR>&nbsp;&nbsp;&nbsp;&nbsp;&nbsp;"To je valjda Ivan", rekla je gospođica Keri. "On se nadao da će mu uspeti da pronađe helikopter. Moram otići da snimim njegovo ateriranje. Do viđenja." I požurila je preko trave.
<BR>&nbsp;&nbsp;&nbsp;&nbsp;&nbsp;Džozela je legla, sastavila ruke iza glave i gledala u dubinu neba. Kad je motor helikoptera prestao da zuji, tišina je postala mnogo dublja nego ranije.
<BR>&nbsp;&nbsp;&nbsp;&nbsp;&nbsp;"Ne mogu da poverujem", rekla je. "Pokušavam, ali još ne mogu stvarno da poverujem. Ne može to sve da odlazi... odlazi... odlazi... Ovo je neki san. Sutra će ovaj vrt biti pun buke. Crveni autobusi će juriti ričući na onoj strani, gomile ljudi će žuriti pločnicima, saobraćajna svetla će bleskati... Svet ne završava tako - ne može - to nije moguće..."
<BR>&nbsp;&nbsp;&nbsp;&nbsp;&nbsp;I ja sam tako osećao. Kuće, drveće, apsurdno grandiozni hoteli na drugoj strani trga, svi su bili isuviše normalni, isuviše spremni da ožive jednim dodirom...
<BR>&nbsp;&nbsp;&nbsp;&nbsp;&nbsp;"Pa, ipak", rekao sam, "čini mi se da bi dinosaurusi mislili vrlo slično da su uopšte mogli misliti. Tako nešto se jednostavno desi s vremena na vreme, znaš."
<BR>&nbsp;&nbsp;&nbsp;&nbsp;&nbsp;"Ali zašto nama? To je kao kad čitaš u novinama o fantastičnim stvarima koje su se desile drugim ljudima, ali uvek drugima. Mi smo sasvim prosečni ljudi."
<BR>&nbsp;&nbsp;&nbsp;&nbsp;&nbsp;"Ne postoji li uvek pitanje 'zašto ja'? Bio to vojnik koji je ostao netaknut dok su svi njegovi drugovi pali, ili čovek koga zatvore zbog falsifikovanja računa? Rekao bih, čist lep slučaj."
<BR>&nbsp;&nbsp;&nbsp;&nbsp;&nbsp;"Slučaj da se desilo? Ili slučaj da se desilo sada?"
<BR>&nbsp;&nbsp;&nbsp;&nbsp;&nbsp;"Mislim sada. To se moralo desiti nekada i nekako. Neprirodno je misliti da jedna vrsta stvorova može večno vladati."
<BR>&nbsp;&nbsp;&nbsp;&nbsp;&nbsp;"Ne shvatam zašto."
<BR>&nbsp;&nbsp;&nbsp;&nbsp;&nbsp;"Zašto, to je đavolski teško pitanje. Međutim, neizbežan je zaključak da život mora biti dinamičan, a ne statičan. Do promene mora doći ovako ili onako. Da se razumemo, ne mislim da je ovoga puta s nama već svršeno, ali je ovo bio prokleto dobar pokušaj."
<BR>&nbsp;&nbsp;&nbsp;&nbsp;&nbsp;"Znači da ti ne misliš da je to zaista kraj - ljudi, mislim?"
<BR>&nbsp;&nbsp;&nbsp;&nbsp;&nbsp;"Mogao bi biti. Ipak ne mislim da jeste ovoga puta."
<BR>&nbsp;&nbsp;&nbsp;&nbsp;&nbsp;To je mogao biti kraj. U to nisam sumnjao. Ali biće da ima i drugih grupica kao što je naša. Pred mojim očima iskrsla je slika praznog sveta s nekoliko razbacanih zajednica koje se bore da ponovo zagospodare njime. Morao sam verovati da će bar u tome uspeti.
<BR>&nbsp;&nbsp;&nbsp;&nbsp;&nbsp;"Ne", ponovio sam, "to ne mora nužno biti kraj. Mi se još dobro prilagođavamo, a u poređenju s našim precima počinjemo sa ogromnim prednostima. Jer, sve dok nas je još zdravih i čitavih, mi imamo izgleda, odličnih izgleda."
<BR>&nbsp;&nbsp;&nbsp;&nbsp;&nbsp;Džozela nije odgovorila. Ležala je licem okrenutim naviše, odsutnog pogleda. Mislio sam da bih možda mogao pogoditi deo onoga što je prolazilo kroz njenu glavu, ali nisam rekao ništa. Kraće vreme je ćutala, a onda je rekla:
<BR>&nbsp;&nbsp;&nbsp;&nbsp;&nbsp;"Znaš, jedan od najjačih udaraca jeste to kad čovek shvati kako smo lako izgubili svet koji je izgledao tako sređen i siguran."
<BR>&nbsp;&nbsp;&nbsp;&nbsp;&nbsp;Imala je potpuno pravo. Ta jednostavnost bila je nekako srž šoka. Od same prisnosti s njima, čovek zaboravlja na sve one snage koje održavaju ravnotežu, pa sigurnost počinje smatrati normalnom. Ona to nije. Mislim da mi nikad pre nije palo na pamet da čovekova prevlast ne počiva u prvom redu na njegovom umu, kao što nas većina knjiga uverava. Ona počiva na sposobnosti uma da upotrebljava informacije koje dobija uskim intervalom vidljivih zraka svetlosti. Njegova civilizacija, sve što je dostigao ili može dostići, zavisi od njegove sposobnosti percepcije spektra titraja od crvenog do ljubičastog. Bez toga je izgubljen. Shvatio sam na trenutak pravu krhkost održavanja njegove vlasti i čudesa koja je počinio tako krhkim instrumentom...
<BR>&nbsp;&nbsp;&nbsp;&nbsp;&nbsp;Džozela je sledila vlastiti tok misli.
<BR>&nbsp;&nbsp;&nbsp;&nbsp;&nbsp;"To će biti neki veoma čudan svet, ili ostatak sveta. Mislim da nam se neće mnogo dopadati", rekla je razmišljajući.
<BR>&nbsp;&nbsp;&nbsp;&nbsp;&nbsp;Meni se to činilo čudnim gledištem, kao kad se neko pobuni da mu se ne dopada pomisao na umiranje ili rađanje. Ja sam više voleo da najpre vidim kako će biti, a zatim da učinim što mogu, da popravim one delove koji su mi se najmanje dopadali, ali sam ćutanjem prešao preko njene izjave.
<BR>&nbsp;&nbsp;&nbsp;&nbsp;&nbsp;S vremena na vreme čuli bismo štropot kamiona koji su se zaustavljali pred suprotnom stranom zgrade. Bilo je jasno da se većina sabiračkih grupa dosad već vratila. Pogledao sam na sat i uzeo puške protiv trifida koje su ležale u travi pored mene.
<BR>&nbsp;&nbsp;&nbsp;&nbsp;&nbsp;"Vreme je da se vratimo ukoliko želimo da dobijemo večeru pre nego što čujemo šta drugi o svemu tome misle", rekao sam.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
