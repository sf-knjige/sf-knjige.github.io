<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Venčanje je bilo zakazano za šest sati uveče u pozorišnoj dvorani Centralne srednje škole. Prijem za mnogo veću grupu ljudi trebalo je da se održi u gimnastičkoj sali, susednoj zgradi udaljenoj ne više od dvadeset metara od prve. Vasceli dan Nikol se borila sa vremenskom oskudicom, obavljajući u poslednji čas neophodne pripreme.
<BR>&nbsp;&nbsp;&nbsp;&nbsp;&nbsp;Nije imala vremena da porazmisli o značaju Ričardovog novog otkrića. Došao je kući sav uzbuđen, željan da razgovara o avijanima, ali i o tome ko bi mogao da uhodi njegova istraživanja, no Nikol nije bila u stanju da se usredsredi ni na šta drugo osim na venčanje. Oboje su se složili da nikome ne kažu ništa za avijane dok ne dobiju priliku da ozbiljnije porazgovaraju o tome.
<BR>&nbsp;&nbsp;&nbsp;&nbsp;&nbsp;Nikol je rano ujutro otišla u šetnju sa Eli po parku. Razgovarale su više od sat o braku, ljubavi i seksu, ali je Eli bila toliko uzbuđena zbog venčanja da nije uspevala da se usredotoči na ono što joj je majka pričala. Pred kraj šetnje, Nikol se zaustavila ispod jednog drveta da joj još jednom saopšti svoju poruku u sažetom obliku.
<BR>&nbsp;&nbsp;&nbsp;&nbsp;&nbsp;"Zapamti barem ovu stvar, Eli", rekla je Nikol, držeći obe kćerkine ruke u svojim. "Seks je važan činilac u braku, ali nije najvažniji. Zbog tvog nedostatka iskustva malo je verovatno da će ti seks u početku biti divan. Međutim, ako se ti i Robert budete voleli i verovali jedno drugom i oboje iskreno želeli da dajete i primate zadovoljstvo, otkrićeš da će se i telesno usklađivanje povećavati iz godine u godinu."
<BR>&nbsp;&nbsp;&nbsp;&nbsp;&nbsp;Dva sata pre ceremonije Nikol, Nai i Eli stigle su zajedno u školu. Eponina ih je već čekala. "Jesi li nervozna?" upita je učiteljica sa osmehom na licu. Eli klimnu. "I ja sam smrtno uplašena", dodade Eli, "iako sam samo jedna od deveruša mlade."
<BR>&nbsp;&nbsp;&nbsp;&nbsp;&nbsp;Eli zamoli majku da joj bude počasna pratilja. Nai Vatanabe, Eponina i njena sestra Keti bile su deveruše. Dr Edvard Staford, čovek koji je delio strast Roberta Tarnera za istoriju medicine, bio je kum. Budući da nije imao drugih prisnih saradnika, izuzimajući biote u bolnici, Robert je ostatak svojih svatova pokupio iz porodice Vejkfild i kruga njihovih prijatelja. Kendži Vatanabe, Patrik i Bendži bili su mu svedoci.
<BR>&nbsp;&nbsp;&nbsp;&nbsp;&nbsp;"Majko, osećam mučninu", reče Eli kada su se sve žene okupile u garderobi. "Biće me takva sramota ako povratim na svoju venčanicu. Da li bi trebalo nešto da pojedem?" Nikol je predvidela ovu situaciju. Pružila je Eli jednu bananu i malo jogurta, uveravajući kćerku da je sasvim normalno što se oseća nelagodno pre tako velikog događaja.
<BR>&nbsp;&nbsp;&nbsp;&nbsp;&nbsp;Nikolin nemir je rastao kako je vreme prolazilo, a Keti se nije pojavljivala. S obzirom na to da je u nevestinoj garderobi sve bilo u najboljem redu, odlučila je da uđe u dvoranu i potraži Patrika. Mukarci su završili odevanje još pre no što je Nikol zakucala na vrata.
<BR>&nbsp;&nbsp;&nbsp;&nbsp;&nbsp;"Kako je nevestina majka?" upita sudija Miškin kada je ona ušla. Krupnom, starom sudiji palo je u čast da obavi ceremoniju venčanja.
<BR>&nbsp;&nbsp;&nbsp;&nbsp;&nbsp;"Malko uplašena", odgovori Nikol uz bledunjav osmeh. Pronašla je Patrika u drugom delu sobe gde je doterivao Bendžijevu odeću.
<BR>&nbsp;&nbsp;&nbsp;&nbsp;&nbsp;"Kako izgledam?" upita Bendži majku kada im je ona prišla.
<BR>&nbsp;&nbsp;&nbsp;&nbsp;&nbsp;"Vrlo, vrlo lepo", odgovori ona sinu koji je blistao od zadovoljstva. "Jesi li razgovarao sa Keti jutros?" upita ona Patrika.
<BR>&nbsp;&nbsp;&nbsp;&nbsp;&nbsp;"Ne", reče on. "Ali sam još sinoć, kao što si tražila, dogovorio vreme njenog dolaska... Zar još nije stigla?"
<BR>&nbsp;&nbsp;&nbsp;&nbsp;&nbsp;Nikol zavrte glavom. Već je bilo šest i petnaest, svega četrdeset pet minuta pre zakazanog početka ceremonije. Izišla je u dvoranu sa namerom da telefonira, ali joj je miris dima od cigarete poručio da je Keti konačno stigla.
<BR>&nbsp;&nbsp;&nbsp;&nbsp;&nbsp;"Pomisli samo, sestrice!" vikala je Keti kada se Nikol vratila u garderobu. "Večeras ćeš imati svoj prvi seks. Huuuu! Kladim se da je već sama ta pomisao dovoljna da raspameti to tvoje raskošno telo."
<BR>&nbsp;&nbsp;&nbsp;&nbsp;&nbsp;"Keti", reče Eponina. "Mislim da je potpuno neprikladno to..."
<BR>&nbsp;&nbsp;&nbsp;&nbsp;&nbsp;Nikol uđe u sobu i Eponina ućuta. "O, majko", reče Keti, "kako ti divno izgledaš. Zaboravila sam da se ispod one sudijske odore krije jedna prava žena."
<BR>&nbsp;&nbsp;&nbsp;&nbsp;&nbsp;Keti izduva dim u vazduh i cugnu iz boce šampanjca koja je stajala na polici pored nje. "Znači, tu smo", reče ona mlatarajući rukama, "da prisustvujemo venčanju moje male sestre..."
<BR>&nbsp;&nbsp;&nbsp;&nbsp;&nbsp;"Prekini, Keti, previše si popila." Nikolin glas bio je hladan i oštar. Uzela je bocu i Ketinu kutiju cigareta. "Završi oblačenje i prekini da izigravaš klovna... Ovo će ti biti vraćeno posle ceremonije."
<BR>&nbsp;&nbsp;&nbsp;&nbsp;&nbsp;"U redu, sudijo... kako vi kažete", reče Keti, još jednom duboko udahnuvši i praveći kolutove dima. Iscerila se ostalim damama. A onda, kada je pokušala da dohvati korpu za đubre kako bi otresla pepeo od cigarete, izgubila je ravnotežu. Keti bolno udari o policu, obarajući nekoliko otvorenih bočica sa kozmetičkim sredstvima, pre nego što je i sama tresnula o pod. Eponina i Eli skočiše da joj pomognu.
<BR>&nbsp;&nbsp;&nbsp;&nbsp;&nbsp;"Jesi li dobro?" upita Eli.
<BR>&nbsp;&nbsp;&nbsp;&nbsp;&nbsp;"Pazi na svoju haljinu, Eli", reče Nikol, gledajući sa prezirom Keti koja je opružena ležala na podu. Nikol dohvati papirnate salvete i stade da briše ono što se prosulo.
<BR>&nbsp;&nbsp;&nbsp;&nbsp;&nbsp;"Da, Eli", reče sarkastično Keti nekoliko sekundi kasnije, kada se već pridizala sa poda. "Pazi na svoju haljinu. Treba da budeš bez i jedne mrljice kada se budeš udavala za svog dvostrukog ubicu."
<BR>&nbsp;&nbsp;&nbsp;&nbsp;&nbsp;U sobi niko nije disao. Nikol je bila samrtnički bleda. Približila se Keti, a zatim stala tačno ispred nje. "Izvini se sestri", naredi joj ona.
<BR>&nbsp;&nbsp;&nbsp;&nbsp;&nbsp;"Neću", odgovori Keti prkosno, samo nekoliko trenutaka pre nego što joj je Nikolina otvorena šaka sletela na obraz. Suze pokuljaše iz Ketinih očiju. "Aha", reče ona brišući lice, "ovo je najčuveniji šamarač u Novom Edenu. Samo dva dana pošto je pribegla fizičkom nasilju na trgu Centralnog grada, udara rođenju kćerku i ponavlja svoj najpoznatiji čin..."
<BR>&nbsp;&nbsp;&nbsp;&nbsp;&nbsp;"Majko, nemoj... molim te", upade Eli, bojeći se da će Nikol ponovo udariti Keti.
<BR>&nbsp;&nbsp;&nbsp;&nbsp;&nbsp;Nikol se okrete i pogleda unezverenu mladu. "Žao mi je", promrmlja ona.
<BR>&nbsp;&nbsp;&nbsp;&nbsp;&nbsp;"Tako je", obrecnu se Keti ljutito. "Kaži njoj da ti je žao. Ja sam ta koju si udarila, sudijo. Sećaš li me se - tvoja starija, neudata kćerka. Ona koju si nazvala 'odvratnom' samo pre tri nedelje... Rekla si mi da su moji prijatelji ljigavi i nemoralni... jesu li to tačne reči? Pa ipak, svoju dragocenu Eli, taj primer vrline, predaješ u ruke dvostrukom ubici... sa još jednim ubicom kao deverušom..."
<BR>&nbsp;&nbsp;&nbsp;&nbsp;&nbsp;Sve žene su shvatile otprilike u isti mah da Keti nije bila samo pijana i razularena. Ona je bila duboko rastrojena. Njene divlje oči osuđivale su sve oko sebe dok je nastavljala svoju čegrtavu kritiku.
<BR>&nbsp;&nbsp;&nbsp;&nbsp;&nbsp;Ona tone, reče Nikol sebi, I očajnički vapije za pomoći. Ne samo da sam prenebregla njene pozive već sam je još dublje gurnula u vodu.
<BR>&nbsp;&nbsp;&nbsp;&nbsp;&nbsp;"Keti", reče Nikol tihim glasom, "Oprosti. Glupo i nepromišljeno sam se ponela." Prišla je kćerki raširenih ruku. "Ne, ne, ne... Ne želim tvoje sažaljenje." Krenula je prema vratima. "U stvari, ne želim da prisustvujem ovom prokletom venčanju... Ja ne pripadam ovde... Srećno, sestrice. Ispričaćeš mi jednog dana kakav je taj zgodan doktor u krevetu."
<BR>&nbsp;&nbsp;&nbsp;&nbsp;&nbsp;Keti se okrete i teturajući pođe prema vratima. Kada je otišla, i Eli i Nikol su tiho zaplakale.
<BR>
<BR>&nbsp;&nbsp;&nbsp;&nbsp;&nbsp;Nikol je nastojala da se usredsredi na venčanje, ali joj srce nije dalo mira posle one neželjene scene sa Keti. Pomogla je Eli da ponovo dotera šminku, neprekidno prekorevajući sebe zbog onako ljutitog ispada sa Keti.
<BR>&nbsp;&nbsp;&nbsp;&nbsp;&nbsp;Malo pre početka ceremonije Nikol je svratila u mušku garderobu i obavestila ih da je Keti odlučila da ne prisustvuje venčanju. Onda je na tren osmotrila publiku koja se polako okupljala, zapažajući da je desetak biota već zauzelo sedišta. Moj Bože, pomisli Nikol, nismo bili dovoljno određeni prilikom pozivanja. Nije bilo ništa neobično što su neki kolonisti poveli svoje Linkolne i Tiasoe sa sobom radi vršenja posebnih poslova, pogotovo ako su imali decu. Pre nego što se vratila u nevestinu garderobu, Nikol se ozbiljno zabrinula da li će biti dovoljno mesta za sve.
<BR>&nbsp;&nbsp;&nbsp;&nbsp;&nbsp;Samo nekoliko trenutaka kasnije, ili se barem tako činilo, nevestina pratnja okupila se na pozornici oko sudije Miškina, a muzika je najavila dolazak mlade. Poput ostalih, Nikol se okrenula i upravila pogled prema stražnjem delu pozorišne dvorane. Odande je, idući između redova, ruku pod ruku sa Ričardom prilazila njena veličanstvena najmlađa kćer. Izgledala je prekrasno u svojoj beloj haljini sa crvenim porubom. Nikol se borila protiv suza, ali kada je ugledala krupne kapljice koje su blistale na obrazima neveste, nije više mogla da se uzdrži. Volim te, moja Eli, reče Nikol sebi. Koliko samo želim da budeš srećna. Sudija Miškin je, na zahtev obe strane, pripremio jednu eklektičku ceremoniju. Veličao je ljubav muškarca i žene i govorio o tome koliko je njihova veza važna u ispravnom stvaranju porodice. Njegove reči zalagale su se za popustljivost, strpljenje i nesebičnost. Održao je diskretnu molitvu, prizivajući Boga da u mladoženji i nevesti "izazove saosećanje i razumevanje koji oplemenjuju ljudsku vrstu."
<BR>&nbsp;&nbsp;&nbsp;&nbsp;&nbsp;Ceremonija je bila kratka i lepa. Dr Tarner i Eli izmenjali su prstenje i izrekli svoje zakletve jakim, odlučnim glasovima. Okrenuli su se prema sudiji Miškinu i spojili ruke. "S ovlašćenjem koje mi je poverila kolonija Novog Edena, proglašavam Roberta Tarnera i Eleonor Vejkfild za muža i ženu."
<BR>&nbsp;&nbsp;&nbsp;&nbsp;&nbsp;Baš kada je dr Tarner blagim pokretom uzdizao Elin veo radi tradicionalnog poljupca, odjeknu pucanj, za kojim posle nekoliko trenutaka usledi još jedan. Sudija Miškin posrnu napred prema tek venčanom paru, a krv mu šiknu iz čela. Kendži Vatanabe pade pored njega. Eponina klonu između mladenačkog para i gostiju kada se začuše još dva pucnja. Svi su vrištali. U pozorištu nastade haos.
<BR>&nbsp;&nbsp;&nbsp;&nbsp;&nbsp;Uslediše još dva pucnja jedan za drugim. Maks Paket je u trećem redu konačno razoružao biota-Linkolna koji je pucao. Maks se okrenuo gotovo istog trenutka kada je začuo prvi pucanj i skočio preko stolica samo sekund kasnije. Međutim, biot-Linkoln koji se uzdigao sa svog sedišta na reč "ženu" ispalio je iz svog automatskog oružja ukupno šest hitaca pre nego što ga je Maks potpuno savladao.
<BR>&nbsp;&nbsp;&nbsp;&nbsp;&nbsp;Krvi je bilo po celoj pozornici. Nikol dotrča i pogleda guvernera Vatanabea. Već je bio mrtav. Dr Tarner je držao u naručju sudiju Miškina sve dok milostivi starac nije ispustio svoju plemenitu dušu. Treći metak očigledno je bio namenjen dr Tarneru jer je zakačio Eponinu po boku posle njenog odvažnog skoka da spasi mladoženju i mladu.
<BR>&nbsp;&nbsp;&nbsp;&nbsp;&nbsp;Nikol dohvati mikrofon koji je pao zajedno sa sudijom Miškinom. "Dame i gospodo. Ovo je užasna, užasna tragedija. Molim vas da ne podlegnete panici. Verujem da više nema opasnosti. Molim vas, ostanite na svojim mestima dok ne pomognemo povređenima."
<BR>&nbsp;&nbsp;&nbsp;&nbsp;&nbsp;Poslednja četiri metka nisu nanela mnogo štete. Eponina je krvarila, ali njeno stanje nije bilo kritično. Maks je stigao do Linkolna malo pre nego što je ovaj ispalio četvrti hitac gotovo sigurno spasivši Nikolin život jer ju je taj kuršum promašio za svega nekoliko centimetara. Dvoje gostiju bilo je okrznuto mecima koje je Linkoln ispalio dok je padao.
<BR>&nbsp;&nbsp;&nbsp;&nbsp;&nbsp;Ričard se pridruži Maksu i Patriku koji su držali biota ubicu. "Neće da odgovori ni na jednu prokleto pitanje", reče Maks.
<BR>&nbsp;&nbsp;&nbsp;&nbsp;&nbsp;Ričard baci pogled na Linkolnovo rame. Biot je nosio broj tri stotine trideset tri. "Odvedite ga pozadi", reče Ričard. "Hoću da ga kasnije pogledam."
<BR>&nbsp;&nbsp;&nbsp;&nbsp;&nbsp;Na pozornici, Nai Vatanabe je klečala, držeći glavu svog voljenog Kendžija u krilu. Telo joj je drhtalo od dubokih, očajničkih jecaja. Pored nje blizanci Galileo i Kepler jaukali su od straha. Eli, čija je venčanica bila poprskana krvlju, pokušavala je da uteši male dečake.
<BR>&nbsp;&nbsp;&nbsp;&nbsp;&nbsp;Dr Tarner je pomagao Eponini. "Ambulantna kola će stići ovamo za samo pet minuta", reče on pošto joj je zavio ranu. Poljubio ju je u čelo. "Nema načina da vam Eli i ja zahvalimo za ono što ste učinili za nas."
<BR>&nbsp;&nbsp;&nbsp;&nbsp;&nbsp;Nikol je sišla među goste, proveravajući da li je neko od pogođenih ozbiljno povređen. Taman se spremala da ponovo uzme mikrofon i saopšti svima da mogu da krenu kući, kad u pozorište ulete jedan izbezumljeni kolonista.
<BR>&nbsp;&nbsp;&nbsp;&nbsp;&nbsp;"Jedan Ajnštajn je poludeo", povika on pre nego što je video šta se dogodilo unutra. "Uljanov i sudija Janela su ubijeni."
<BR>
<BR>&nbsp;&nbsp;&nbsp;&nbsp;&nbsp;"Treba oboje da pođemo. I to smesta, reče Ričard. "Ali čak i ako ti nećeš, Nikol, ja idem. Znam previše o biotima iz serije tri stotine - kao i ono što su Nakamurini ljudi uradili da ih promene. Biće mi za petama večeras ili ujutru."
<BR>&nbsp;&nbsp;&nbsp;&nbsp;&nbsp;"U redu, dragi", odgovori Nikol. "Shvatam. Ali neko mora i da ostane da se bori protiv njih. Čak i ako je to beznadežno. Ne smemo podleći njihovoj tiraniji."
<BR>&nbsp;&nbsp;&nbsp;&nbsp;&nbsp;Prošla su tri sata od Elinog tragičnog venčanja. Panika se širila kolonijom. Televizija je upravo izvestila da je pet ili šest biota istovemeno poludelo i da je barem jedanaest uglednih građana Novog Edena već ubijeno. Na sreću, biot-Kavabata koji je izvodio koncert u Vegasu nije uspeo u napadu na kandidata za guvernera Jana Makmilana i poznatog industrijalca Tošioa Nakamuru...
<BR>&nbsp;&nbsp;&nbsp;&nbsp;&nbsp;"Sranje", proprati Ričard poslednji deo vesti. "To je samo deo njihovog plana."
<BR>&nbsp;&nbsp;&nbsp;&nbsp;&nbsp;Bio je uveren da je celokupna čistka orkestrirana iz Nakamurinog kampa. Štaviše, Ričard nije uopšte sumnjao da su on i Nikol takođe planirane mete. Bio je ubeđen da će današnji događaji izroditi jedan potpuno novi Novi Eden pod kontrolom Nakamure, sa Janom Makmilanom kao njegovim marionetskim guvernerom.
<BR>&nbsp;&nbsp;&nbsp;&nbsp;&nbsp;"Zar nećeš barem da se pozdraviš sa Patrikom i Bendžijem?" upita Nikol.
<BR>&nbsp;&nbsp;&nbsp;&nbsp;&nbsp;"Bolje ne", uzvrati Ričard. "Ne zbog toga što ih ne volim, već zato što se bojim da bih onda mogao da se predomislim."
<BR>&nbsp;&nbsp;&nbsp;&nbsp;&nbsp;"Hoćeš li da koristiš izlaz za hitne slučajeve?"
<BR>&nbsp;&nbsp;&nbsp;&nbsp;&nbsp;Ričard klimnu. "Nikad me ne bi propustili da normalno iziđem."
<BR>
<BR>&nbsp;&nbsp;&nbsp;&nbsp;&nbsp;Dok je on proveravao svoj ronilački aparat, Nikol uđe u njegovu radnu sobu. "Baš sada su izvestili da ljudi uništavaju biote svuda po koloniji. Jedan od intervjuisanih kolonista je rekao da su ova masovna ubistva deo tuđinske zavere."
<BR>&nbsp;&nbsp;&nbsp;&nbsp;&nbsp;"Sjajno", reče Ričard namršteno. "Propaganda je već počela da dejstvuje."
<BR>&nbsp;&nbsp;&nbsp;&nbsp;&nbsp;Spakovao je onoliko hrane i vode koliko je smatrao da može lako da ponese. Kada je bio spreman, čvrsto je zagrlio Nikol i držao ju je tako čitav minut. U očima su im sijale suze.
<BR>&nbsp;&nbsp;&nbsp;&nbsp;&nbsp;"Znaš li kuda ideš?" upita Nikol nežno.
<BR>&nbsp;&nbsp;&nbsp;&nbsp;&nbsp;"Manje-više", odgovori Ričard, stojeći na zadnjim vratima. "Neću da ti kažem, naravno, da ne bi bila umešana..."
<BR>&nbsp;&nbsp;&nbsp;&nbsp;&nbsp;"Shvatam", reče ona. Oboje su začuli nešto ispred kuće i Ričard pojuri u zadnje dvorište.
<BR>&nbsp;&nbsp;&nbsp;&nbsp;&nbsp;Voz za Šekspirovo jezero nije saobraćao. Garsije koje su radile na prethodnom vozu dokusurila je grupa razbesnelih kolonista i čitav sistem je bio u zastoju. Ričard se krupnim koracima uputi prema istočnoj strani Šekspirovog jezera.
<BR>&nbsp;&nbsp;&nbsp;&nbsp;&nbsp;Dok je teškom mukom koračao, noseći breme ronilačke opreme i ranac, imao je osećaj da ga neko prati. Dva puta mu se učinilo da je krajičkom oka spazio nekog, ali kada se zaustavio i pogledao oko sebe, nije video nikog. Konačno je dospeo do jezera. Ponoć je već bila prošla. Još jednom se osvrnuo prema svetlima kolonije i stao da prikopčava ronilačku opremu. Ričardu se sledila krv u žilama kada je jedna Garsija izišla iza žbuna baš kada se svlačio.
<BR>&nbsp;&nbsp;&nbsp;&nbsp;&nbsp;Očekivao je da bude ubijen. Posle nekoliko sekundi Garsija progovori: "Jeste li vi Ričard Vejkfild?" upita biot.
<BR>&nbsp;&nbsp;&nbsp;&nbsp;&nbsp;Ričard niti šta reče niti se pomače. "Ako jeste", nastavi biot posle izvesnog vremena, "donosim vam poruku od vaše žene. Kaže da vas voli i želi vam sreću."
<BR>&nbsp;&nbsp;&nbsp;&nbsp;&nbsp;Ričard duboko i sporo udahnu. "Recite joj da i ja nju volim", uzvrati on.
</P></TD></TR></TABLE>
<P class="next">
<A HREF=p49.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
