<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Bolnica u Novom Edenu podsećala je na ludnicu. Ljudi i bioti jurili su unaokolo, nosila sa telima stajala su po hodnicima, pacijenti su vrištali od bolova. Nikol je razgovarala telefonom sa Kendžijem Vatanabeom. "Potrebno nam je da svaku Tiaso u koloniji pošaljete ovde što pre. Pokušajte da zamenite Garsijama ili čak Ajnštajnima one koje su angažovane na gerijatrijskoj nezi ili nezi dece. Neka ljudi popune i seoske bolnice. Stanje je veoma ozbiljno."
<BR>&nbsp;&nbsp;&nbsp;&nbsp;&nbsp;Od zaglušujuće buke u bolnici jedva da je mogla čuti šta joj je Kendži odgovorio. "Loše, stvarno loše", reče ona, kao odgovor na njegovo pitanje. "Do sada smo primili dvadeset sedmoro, od kojih su, koliko znamo, četvoro mrtvi. Čitavo područje Nare - ona enklava drvenih kuća u japanskom stilu iza Vegasa koja je okružena šumom - doživelo je katastrofu. Vatra je buknula prebrzo... Ljude je uhvatila panika."
<BR>&nbsp;&nbsp;&nbsp;&nbsp;&nbsp;"Dr Vejkfild, dr Vejkfild. Molim vas, odmah dođite do 204" Nikol okači telefonsku slušalicu i pojuri niz hodnik. Ustrčala je uz stepenice do drugog sprata. Čovek koji je umirao u 204 beše jedan stari prijatelj, Koreanac Kim Li, koji joj je bio veza sa Hakoninom zajednicom u vreme kada je Nikol bila privremeni guverner.
<BR>&nbsp;&nbsp;&nbsp;&nbsp;&nbsp;Gospodin Kim je među prvima sazidao kuću u Nari. Tokom požara uleteo je u zapaljenu zgradu da spasi svog sedmogodišnjeg sina. Sin je preživeo zato što ga je gospodin Kim brižljivo štitio dok se probijao kroz plamen. Na žalost, Kim Li je pretrpeo opekotine trećeg stepena gotovo po celom telu.
<BR>&nbsp;&nbsp;&nbsp;&nbsp;&nbsp;Nikol prođe pored dr Tarnera u hodniku. "Mislim da ne možemo ništa da učinimo za vašeg prijatelja u 204", reče on. "Voleo bih da čujem vaše mišljenje... Pozovite me dole u ordinaciji za hitnu pomoć. Upravo su doneli još jednu ženu u kritičnom stanju. Bila je zarobljena u svojoj kući."
<BR>&nbsp;&nbsp;&nbsp;&nbsp;&nbsp;Nikol duboko udahnu vazduh i polako otvori vrata sobe. Žena gospodina Kima, lepuškasta Koreanka u svojim srednjim tridesetim, sedela je tiho u jednom uglu. Nikol joj priđe i zagrli je. Dok je Nikol tešila gospođu Kim, Tiaso koja je nadzirala sve podatke o gospodinu Kimu prinese joj komplet dijagrama. Čovekovo stanje odista je bilo beznadežno. Kada je Nikol podigla oči sa hartija, sa iznenađenjem je ugledala svoju kćerku Eli koja je sa ogromnim zavojem na desnoj srani glave stajala pored kreveta gospodina Kima. Eli je držala ruku umirućeg čoveka.
<BR>&nbsp;&nbsp;&nbsp;&nbsp;&nbsp;"Nikol", reče gospodin Kim bolnim šapatom čim ju je prepoznao. Njegovo lice nije bilo ništa drugo do crna izgorela koža. Čak mu je i izgovaranje jedne reči pričinjavalo bol. "Želim da umrem", reče čovek, klimnuvši u pravcu svoje žene u uglu.
<BR>&nbsp;&nbsp;&nbsp;&nbsp;&nbsp;Gospođa Kim ustade i priđe Nikol. "Moj suprug želi da potpišem dokument o eutanaziji", reče ona. "Ali ja nisam voljna da to učinim osim ako mi vi ne kažete da nema apsolutno nikakvih izgleda da on ponovo bude srećan." Počela je da plače, ali se onda naglo smirila.
<BR>&nbsp;&nbsp;&nbsp;&nbsp;&nbsp;Nikol je oklevala za trenutak. "Ne mogu vam to reći, gospođo Kim", reče Nikol sumornim galsom. Pogled joj je preletao između izgorelog čoveka i njegove žene. "Ono što vam mogu reći jeste da će on najverovatnije umreti u roku od sledeća dvadeset četiri sata i da će neprekidno patiti do trenutka same smrti. Ako se desi medicinsko čudo i on preživi, biće ozbiljno unakažen i unazađen do kraja života."
<BR>&nbsp;&nbsp;&nbsp;&nbsp;&nbsp;"Hoću sada da umrem", ponovi gospodin Kim sa naporom.
<BR>&nbsp;&nbsp;&nbsp;&nbsp;&nbsp;Nikol posla Tiaso po dokument o eutanaziji. Ti papiri su zahtevali potpise prisutnog lekara, supružnika i osobe koja je bila u pitanju ako je ona, po mišljenju doktora, bila u stanju da odgovara za svoje postupke. Kada je Tiaso izišla, Nikol pokaza Eli rukom da je sačeka u hodniku.
<BR>&nbsp;&nbsp;&nbsp;&nbsp;&nbsp;"Šta ti radiš ovde?" upita je Nikol tiho kada su se našle podalje od ušiju drugih ljudi. "Rekla sam ti da ostneš kod kuće i odmaraš se. Imala si ozbiljan potres mozga."
<BR>&nbsp;&nbsp;&nbsp;&nbsp;&nbsp;"U redu sam, majko", reče Eli. "Pored toga, kada sam čula da je gospodin Kim gadno opečen, želela sam da učinim nešto da mu pomognem. On nam je bio tako divan prijatelj."
<BR>&nbsp;&nbsp;&nbsp;&nbsp;&nbsp;"U užasnom je stanju", uzvrati Nikol, vrteći glavom. "Ne mogu da poverujem da je još živ."
<BR>&nbsp;&nbsp;&nbsp;&nbsp;&nbsp;Eli pruži ruku i dotače majku po podlaktici. "On želi da mu smrt bude korisna", reče ona. "Gospođa Kim mi je pričala o tome... Već sam poslala po Amaduo, ali je neophodno da ti razgovaraš sa dr Tarneom."
<BR>&nbsp;&nbsp;&nbsp;&nbsp;&nbsp;Nikol se netremično upilji u kćer. "O čemu, tako ti Boga, govoriš?"
<BR>&nbsp;&nbsp;&nbsp;&nbsp;&nbsp;"Zar se ne sećaš Amadoua Diabe?... Eponininog prijatelja, nigerijskog apotekara čija je baba bila Senuofo. On je jedan od onih koji su zaradili RV-41 preko transfuzije krvi... U svakom slučaju, Eponina mi je saopštila da mu se srce ubrzano pogoršava."
<BR>&nbsp;&nbsp;&nbsp;&nbsp;&nbsp;Nikol je ćutala nekoliko sekundi. Nije mogla da veruje svojim ušima. "Tražiš od mene", reče najzad, "da zahtevam od dr Tarnera da izvrši ručnu transplantaciju srca, i to upravo sada, usred ove krize?"
<BR>&nbsp;&nbsp;&nbsp;&nbsp;&nbsp;"Ako on pristane, to bi se moglo izvesti kasnije noćas, zar ne? Srce gospodina Kima može da se održi u dobrom stanju do tada."
<BR>&nbsp;&nbsp;&nbsp;&nbsp;&nbsp;"Slušaj, Eli", reče Nikol, "Mi čak ne znamo..."
<BR>&nbsp;&nbsp;&nbsp;&nbsp;&nbsp;"Već sam proverila", prekide je Eli. "Jedna od ovih Tiaso ustanovila je da bi gospodin Kim bio prihvatljiv darodavac."
<BR>&nbsp;&nbsp;&nbsp;&nbsp;&nbsp;Nikol ponovo zavrte glavom. "U redu, u redu", reče ona. "Razmisliću o tome. U međuvremenu, hoću da legneš i odmoriš se. Potres mozga nije naivna povreda."
<BR>
<BR>&nbsp;&nbsp;&nbsp;&nbsp;&nbsp;"Tražite od mene da učinim šta?" sa nevericom upita dr Robert Tarner Nikol.
<BR>&nbsp;&nbsp;&nbsp;&nbsp;&nbsp;"Slušajte, dr Tarnere", reče Amadou svojim odsečnim britanskim naglaskom, "nije dr Vejkfild ta koja uistinu traži to. Ja sam taj. Preklinjem vas da izvedete tu operaciju. I molim vas da je ne smatrate riskantnom. Sami ste mi rekli da neću živeti duže od tri meseca. Svestan sam da mi se može dogoditi da umrem na operacionom stolu. Ali ako preživim, prema statistikama koje ste mi pokazali, imam pedeset odsto izgleda da poživim još osam godina. Mogu čak i da se oženim i dobijem jedno dete."
<BR>&nbsp;&nbsp;&nbsp;&nbsp;&nbsp;Dr Tarner se osvrte i pogleda prema zidnom časovniku. "Zaboravite na trenutak, gospodine Diaba, da je prošla ponoć i da sam radio neprekidno devet sati na žrtvama požara. Razmotrite malo šta tražite od mene. Nisam izvodio transplantaciju srca poslednjih pet godina. I nikada nisam izveo nijednu bez pomoći najboljeg kardiološkog osoblja i opreme na planeti Zemlji. Sav hirurški posao, na primer, uvek su izvodili roboti."
<BR>&nbsp;&nbsp;&nbsp;&nbsp;&nbsp;"Sve ja to razumem, dr Tarnere. Ali to nije bitno. Bez te operacije sigurno ću umreti. U bliskoj budućnosti gotovo sigurno neće biti novog darodavca. Pored toga, Eli mi je rekla da ste nedavno preispitivali sve postupke transplantacije srca, kao deo vašeg rada u pripremanju budžetskog zahteva za novu opremu..."
<BR>&nbsp;&nbsp;&nbsp;&nbsp;&nbsp;Dr Tarner pocrvene i ispitivački pogleda Eli. "Majka mi je ispričala o svim vašim pripremama, dr Tarnere. Nadam se da niste ljuti što sam ponešto od toga saopštila Amadou."
<BR>&nbsp;&nbsp;&nbsp;&nbsp;&nbsp;"Biće mi zadovoljstvo da vam pomognem koliko je to u mojoj moći", dodade Nikol. "Iako lično nikada nisam izvršila nijedan hirurški zahvat, završila sam staž u kardiološkom institutu."
<BR>&nbsp;&nbsp;&nbsp;&nbsp;&nbsp;Dr Tarner stade da se obazire po sobi, gledajući najpre Eli, a potom Amadoua i Nikol. "Onda smo to sredili, pretpostavljam. Ne vidim da ste mi ostavili mnogo izbora."
<BR>&nbsp;&nbsp;&nbsp;&nbsp;&nbsp;"Uradićete to?" uzviknu Eli sa mladalačkim uzbuđenjem.
<BR>&nbsp;&nbsp;&nbsp;&nbsp;&nbsp;"Pokušaću", odgovori doktor. Prišao je Amadou Diabi i raširio mu obe ruke. "Vi znate, zar ne, da su izgledi da se opet probudite vrlo mali?"
<BR>&nbsp;&nbsp;&nbsp;&nbsp;&nbsp;"Da, dr Tarnere. Ali i veoma mali izgledi veće su od nikakvih... Hvala vam."
<BR>&nbsp;&nbsp;&nbsp;&nbsp;&nbsp;Dr Tarner se okrete prema Nikol. "Naći ćemo se u mojoj kancelariji radi dogovora o postupku za petnaest minuta. I, uzgred, dr d'Žarden, da li biste bili ljubazni da kod Tiaso naručite sveže lonče kafe."
<BR>
<BR>&nbsp;&nbsp;&nbsp;&nbsp;&nbsp;Pripremanje za operaciju transplantacije prizvalo je sećanja koja je dr Robert Tarner pokopao u šupljinama svoje svesti. Jednom, pa i dvaput je čak zamislio da se vratio u Medicinski centar u Dalasu. Uglavnom se sećao kako je srećan bio tih davnih dana na jednom drugom svetu. Voleo je svoj posao; voleo je svoju porodicu. Život mu je bio gotovo savršen.
<BR>&nbsp;&nbsp;&nbsp;&nbsp;&nbsp;Doktori Tarner i Vejkfild brižljivo su evidentirali tačan niz postupaka koje je trebalo slediti pre operacije. Kasnije, za vreme same operacije, prestali su da proveravaju jedno drugog kada bi svaki od glavnih segmenata bio dovršen. Nijedan neočekivan događaj nije se zbio u bilo kom trenutku tokom operacije. Kada je dr Tarner uklonio Amadouovo staro srce, obrnuo ga je kako bi Nikol i Eli (ona je zahtevala da ostane u slučaju da iskrsne nešto u čemi bi mogla biti od koristi) došle i priliku da vide teško atrofirane mišiće. Čovekovo srce bilo je prava katastrofa. Amadou bi po svoj prilici umro za manje od mesec dana.
<BR>&nbsp;&nbsp;&nbsp;&nbsp;&nbsp;Jedna automatska pumpa održavala je cirkulaciju pacijentove krvi dok novo srce nije "prikačeno" na sve glavne arterije i vene. Ovo je bila najteža i najopasnija faza operacije. Prema saznanjima dr Tarnera, ovaj segment nikada nije izveden ljudskom rukom.
<BR>&nbsp;&nbsp;&nbsp;&nbsp;&nbsp;Hirurška veština dr Tarnera dovedena je do savršenstva tokom ove tri godine u Novom Edenu. Čak je i samog sebe iznenadio lakoćom kojom je povezao novo srce na Amadouove kritične krvne sudove.
<BR>&nbsp;&nbsp;&nbsp;&nbsp;&nbsp;Pred kraj operacije, kada su sve opasne faze minule, Nikol se ponudila da obavi nekoliko preostalih zadataka. Ali dr Tarner je odmahnuo glavom. Uprkos činjenici da je u koloniji već svitala zora, bio je odlučan da sam dovrši operaciju.
<BR>&nbsp;&nbsp;&nbsp;&nbsp;&nbsp;Da li je krajnji zamor bio razlog što su oči dr Tarnera izvodile trikove sa njim tokom poslednjih minuta operacije? Ili je to bila navala adrenalina koja je pratila pouzdanje da će operacija biti uspešna? Šta god da je bilo posredi, u završnom delu operacije Robertu Tarneru se povremeno činilo da vidi značajne promene na licu Amadoua Diabe. Lice njegovog pacijenta u nekoliko navrata se promenilo na njegove oči: crte Amadoua postajale su crte Karla Tajsona, mladog crnca koga je dr Tarner ubio u Dalasu. Jednom, pošto je završio jedan šav, dr Tarner je pogledao Amadoua i bio prestrašen iscerenim licem Karla Tajsona. Doktor žmirnu i pogleda ponovo, ali sada je na operacionom stolu opet ležao Amadou.
<BR>&nbsp;&nbsp;&nbsp;&nbsp;&nbsp;Budući da se ovaj fenomen ponovio nekoliko puta, dr Tarner zapita Nikol da li je ona opazila nešto neobično u vezi sa Amadouovim licem. "Ništa osim osmeha", odgovori ona. "Nikada nisam videla da se iko osmehuje kao on pod anestezijom."
<BR>&nbsp;&nbsp;&nbsp;&nbsp;&nbsp;Kada je operacija završena i Tiaso izvestile da su svi pacijentovi vitalni znaci izvanredni, dr Tarner, Nikol i Eli su se uprkos krajnjoj iznemoglosti osećali trijumfalno. Doktor je pozvao dve žene da mu se pridruže u njegovoj kancelariji na još jednjoj slavljeničkoj šolji kafe. U tom trenutku još ni sam nije shvatao šta će za koji čas da predloži Eli.
<BR>
<BR>&nbsp;&nbsp;&nbsp;&nbsp;&nbsp;Eli je bila zgranuta. Samo je zurila u doktora. On skrenu pogled prema Nikol, pa zatim ponovo upravi zračeće oči na Eli. "Znam da je ovo kao grom iz vedra neba", reče dr Tarner. "Ali u mojoj svesti nema nikakve sumnje. Dovoljno sam čekao. Volim te. Hoću da se oženim tobom. Što pre to bolje."
<BR>&nbsp;&nbsp;&nbsp;&nbsp;&nbsp;Čitav minut u sobi je vladao potpuni muk. Tokom tog ćutanja, doktor je odšetao do vrata kancelarije i zaključao ih. Čak je iskopčao i telefon. Eli zausti da kaže nešto. "Ne", reče on uzbuđeno, "nemoj ništa još da kažeš. Ima još nešto što najpre treba da učinim."
<BR>&nbsp;&nbsp;&nbsp;&nbsp;&nbsp;Seo je na stolicu i duboko uzdahnuo. "Nešto što je trebalo odavno da uradim", reče on smireno. "Osim toga, obe zaslužujete da saznate celu isinu o meni."
<BR>&nbsp;&nbsp;&nbsp;&nbsp;&nbsp;Suze nabujaše u očima dr Tarnera još pre nego što je počeo priču. Kada je progovorio, glas mu uzdrhta, ali se on potom pribra i nastavi mirnijim tonom.
<BR>&nbsp;&nbsp;&nbsp;&nbsp;&nbsp;"Imao sam trideset tri godine i bio bezgranično srećan. Već sam važio za jednog od vodećih kardioloških stručnjaka u Americi i imao sam divnu, voljenu ženu i dve kćerke, stare dve i tri godine. Živeli smo u vili sa plivačkim bazenom unutar zajednice Okružnog kluba na oko četrdeset kilometara severno od Dalasa, u Teksasu.
<BR>&nbsp;&nbsp;&nbsp;&nbsp;&nbsp;Jedne noći kada sam se vraćao kući iz bolnice - bilo je veoma kasno jer sam se zadržao nadgledajući jednu neobično delikatnu operaciju na otvorenom srcu - ljudi iz obezbeđenja zaustavili su me na ulaznoj kapiji u zajednicu. Ponašali su se unezvereno, kao da nisu znali šta da urade, ali posle telefonskog razgovora i nekoliko čudnih pogleda upućenih meni, mahnuli su mi da mogu da prođem.
<BR>&nbsp;&nbsp;&nbsp;&nbsp;&nbsp;Dvoja policijska kola i jedna ambulantna bila su parkirana ispred moje kuće. Tri televizijska kombija stajalu su u slepoj ulici odmah iza mog doma. Kada sam već skrenuo kola na svoju stazu, jedan policajac me zaustavi. Uz bliceve koji su sevali svud unaokolo i reflektore televizijskih kamera koji su me zaslepljivali, onaj policajac me uvede u moju kuću.
<BR>&nbsp;&nbsp;&nbsp;&nbsp;&nbsp;Supruga mi je ležala ispod čaršava na lakom krevetu u glavnom predvorju, pored stepenica koje su vodile na sprat. Vrat joj je bio prerezan. Čuo sam kako neki ljudi razgovaraju gore i potrčao sam uz stepenice da vidim kćerke. Devojčice su ležale tamo gde su bile ubijene - Kristi na podu u kupatilu, a Amanada u krevetu. Ta zver je i njima prerezala grkljane."
<BR>&nbsp;&nbsp;&nbsp;&nbsp;&nbsp;Duboki, neutešni jecaji potresoše dr Tarnera. "Nikada neću zaboraviti taj užasan prizor. Amanda je po svoj prilici ubijena u snu, jer na njoj nije bilo nikakvih drugih ozleda osim prerezanog... Kakva vrsta ljudskog bića je mogla da ubije tako nevina stvorenja?"
<BR>&nbsp;&nbsp;&nbsp;&nbsp;&nbsp;Suze su tekle niz lice dr Tarnera. Prsa su mu se nekontrolisano tresla. Nekoliko sekundi nije mogao da govori. Eli tiho priđe njegovoj stolici i sede na pod držeći ga za ruku.
<BR>&nbsp;&nbsp;&nbsp;&nbsp;&nbsp;"Narednih pet meseci bio sam potpuno izvan sebe. Nisam mogao da radim, nisam mogao da jedem. Ljudi su pokušavali da mi pomognu - prijatelji, psihijatri, drugi doktori - ali ja nisam mogao da funkcionišem. Jednostavno, nisam mogao da prihvatim da su mi žena i deca ubijeni.
<BR>&nbsp;&nbsp;&nbsp;&nbsp;&nbsp;Policija je pronašla osumnjičenog za manje od nedelju dana. Ime mu je bilo Karl Tajson. Bio je to mladi crnac, star dvadeset tri godine, koji je isporučivao bakaluk iz obliženje prodavnice. Moja žena je uvek koristila televiziju za nabavku kuhinjskih potrepština. Karl Tajson je dolazio u našu kuću više puta - sećam se da sam ga čak i ja video jednom ili dvaput - i izvesno je dobro poznavao raspored prostorija.
<BR>&nbsp;&nbsp;&nbsp;&nbsp;&nbsp;I pored ošamućenosti, bio sam svestan šta se događa u istrazi o ubistvu Linde i dece. U početku, sve je izgledalo jednostavno. Sveži otisci prstiju Karla Tajson otkriveni su svuda po kući. Znalo se da je tog popodneva isporučivao robu po susedstvu. Najveći deo Lindinog nakita je nedostajao, tako da je pljačka bila očigledan motiv. Verovao sam da će osumnjičeni biti osuđen i pogubljen po kratkom postupku.
<BR>&nbsp;&nbsp;&nbsp;&nbsp;&nbsp;Ubrzo je, međutim, slučaj počeo da se komplikuje. Nijedan komad nakita nikada nije otkriven. Ljudi iz obezbeđenja zabeležili su ulazak i izlazak Karla Tajsona u glavnom dnevniku zajednice, ali ispadalo je da se on zadržao u Zelenom Trnu dvadeset dva minuta - malo vremena da se isporuči sav bakaluk, izvrši pljačka i počine tri ubistva. Štaviše, pošto je jedan čuveni advokat preuzeo odbranu Tajsona i pomogao mu da pripremi iskaz pod zakletvom, Tajson je izjavio da ga je Linda tog popodneva zamolila da joj premesti nameštaj. Bilo je to savršeno objašnjenje za prisustvo njegovih otisaka po čitavoj kući..."
<BR>&nbsp;&nbsp;&nbsp;&nbsp;&nbsp;Dr Tarner zastade, prisećajući se, dok mu se bol ocrtavao na licu. Eli mu blago stisnu ruku i on produži.
<BR>&nbsp;&nbsp;&nbsp;&nbsp;&nbsp;"Za suđenje je tužilac pripremio verziju po kojoj je Tajson kritičnog popodneva dopremio bakaluk u kuću; tu je, posle razgovora sa Lindom, zaključio da ću se zadržati na hirurškom odeljenju do kasno u noć. Budući da je moja žena bila prijatna i bezazlena osoba, odista nije isključeno da je u ćaskanju sa mladićem pomenula da ću se vratiti dockan... U svakom slučaju, prema tužiočevim rečima, Tajson se vratio pošto je završio svoju smenu u prodavnici. Preskočio je kameni zid koji je okruživao kompleks Okružnog kluba i prešao preko igračišta za golf. Zatim je ušao u kuću sa namerom da opljačka Lindin nakit, očekujući da će svi ukućani biti u dubokom snu. Očigledno je da mu se Linda našla na putu i on je obuzet panikom najpre ubio Lindu, a onda i decu, kako bi uklonio svedoke.
<BR>&nbsp;&nbsp;&nbsp;&nbsp;&nbsp;Uprkos činjenici da niko nije video Tajsona kako se vraća u naše susedstvo, smatrao sam da je tužiočevo obrazloženje krajnje ubedljivo i da će taj čovek biti osuđen bez ikakvih teškoća. Posle svega, on nije raspolagao nikakvim alibijem za razdoblje u kome je zločin počinjen. Blato koje je otkriveno na Tajsonovim cipelama tačno se podudaralo sa blatom u potoku koji je morao da pređe da bi došao do zadnjeg dela naše kuće. On se, posle ubistva, dva dana nije pojavljivao na poslu. Štaviše, kada je uhapšen, kod sebe je imao veliki iznos novca za koji je tvrdio da ga je 'zaradio na pokeru'.
<BR>&nbsp;&nbsp;&nbsp;&nbsp;&nbsp;Tokom dela sudskog procesa koji pripadao odbrani javile su mi se ozbiljne sumnje u pogledu ispravnosti američkog pravosudnog sistema. Advokat je od čitavog slučaja napravio rasni problem, predstavljajući Karla Tajsona kao siromašnog, nesrećnog crnca koji je optužen na temelju posrednih nalaza. Njegov branilac se zdušno zalagao za verziju po kojoj je Tajson tog oktobarskog dana jedino isporučio bakaluk mojoj kući. Neko je drugi, rekao je advokat, neki nepoznati manijak, preskočio ogradu Zelenog Trna, ukrao nakit, a zatim ubio Lindu i decu.
<BR>&nbsp;&nbsp;&nbsp;&nbsp;&nbsp;Poslednja dva dana procesa uverio sam se, više na osnovu posmatranja gestova članova porote nego po drugim stvarima, da će Tajson biti oslobođen. Naprosto sam poludeo od ozlojeđenosti. U mojoj svesti nije bilo nikakve sumnje da je taj mladi čovek počinio zločin. Pomisao da bi mogao biti oslobođen bila mi je nepodnošljiva.
<BR>&nbsp;&nbsp;&nbsp;&nbsp;&nbsp;Svakog dana tokom suđenja - koje je trajalo oko šest nedelja - pojavljivao sam se u sudnici sa mojom malom lekarskom torbom. U početku su stražari iz obezbeđenja pretresali torbu svaki put kada bih ulazio, ali posle izvesnog vremena, a naročito pošto je većina njih počela da saoseća sa mojom mukom, jednostavno su me propuštali bez provere.
<BR>&nbsp;&nbsp;&nbsp;&nbsp;&nbsp;Nedelju dana pre zaključenja suđenja odleteo sam u Kaliforniju, tobože da prisustvujem jednom medicinskom seminaru, ali, u stvari, da 'na crno' kupim pušku koji bi mi stala u lekarsku torbicu. Kao što sam i očekivao, na dan kada je trebalo da se donese presuda, stražari nisu tražili da je otvorim.
<BR>&nbsp;&nbsp;&nbsp;&nbsp;&nbsp;Pošto je proglašena oslobađajuća presuda, u sudnici se podigla velika galama. Svi crnci na galeriji vikali su u oduševljenju. Karl Tajson i njegov branilac, jedan Jevrejin po imenu Irving Bernštajn, pohrlili su jedan drugom u zagrljaj. Bio sam spreman da delujem. Otvorio sam torbu, brzo sklopio pušku, preskočio ogradu i ubio ih obojicu, svakog sa po jednim metkom."
<BR>&nbsp;&nbsp;&nbsp;&nbsp;&nbsp;Dr Tarner duboko udahnu i zastade. "Nikada ranije nisam priznao, čak ni sebi, da je ono što sam uradio bilo pogrešno. Međutim, tokom operacije vašeg prijatelja, gospodina Diabe, jasno sam shvatio u kojoj meri mi je emocionalna poremećenost trovala dušu svih ovih godina... Moj nasilnički čin osvete nije mi vratio ženu i decu. Niti me je učinio srećnim, ako izuzmem ono bolesno životinjsko zadovoljstvo koje sam osetio u trenutku kada sam bio siguran da će Tajson i njegov branilac umreti."
<BR>&nbsp;&nbsp;&nbsp;&nbsp;&nbsp;Pokajničke suze ukazaše se u očima dr Tarnera. Okrenuo se prema Eli. "Iako te možda ne zavređujem, ja te ipak volim, Eli Vejkfild, i svim srcem želim da se udaš za mene. Nadam se da možeš da mi oprostiš ono što sam nekad učinio."
<BR>&nbsp;&nbsp;&nbsp;&nbsp;&nbsp;Eli pogleda dr Tarnera i ponovo mu stisnu ruku. "Znam veoma malo o ljubavi", reče ona polako, "jer nemam nikakva iskustva u tome. Ali znam da je ono što osećam kada razmišljam o vama divno. Divim vam se, poštujem vas, možda vas čak i volim. Htela bih da porazgovaram sa svojim roditeljima o tome, naravno... ali da, dr Roberte Tarnere, ako oni nemaju ništa protiv, bila bih veoma srećna da se udam za vas."
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
