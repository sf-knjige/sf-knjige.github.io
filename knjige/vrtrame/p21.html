<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Holografski model Novog Edena bio je projektovan u središtu velike sale za konferencije u razmeri jedan prema dve hiljade. Planirani zemaljski habitat unutar Rame zauzimao je prostor od sto šezdeset kvadratnih kilometara u Središnjoj ravnici, počev odmah od tačke nasuprot podnožja dugačkog Severnog stepeništa. Njegova zatvorena zapremina bila bi dugačka dvadeset kilometara u pravcu koji bi pratio krivinu cilindra, osam kilometara široka u pravcu uporednom sa obrtnim osama i osam kilometara visoka od poda kolonije do nedogledne tavanice.
<BR>&nbsp;&nbsp;&nbsp;&nbsp;&nbsp;Model Novog Edena u modulu Stanovanja koji su Orao, Ričard i Nikol koristili u svom dizajnerskom radu bio je po razmerama zgodniji za rukovanje. Lako se smeštao u jednu poveću prostoriju, a holografske projekcije olakšavale su dizajnerima kretanje kroz različite strukture i između njih. Izmene su vršene korišćenjem kompjuteru dodatih podrutina koje su se aktivirale na glasovnu komandu Orla.
<BR>&nbsp;&nbsp;&nbsp;&nbsp;&nbsp;"Ponovo smo se predomislili", reče Nikol, započevši treću maratonsku raspravu sa Orlom tako što je crnim "farom" zaokružila zgusnuti skup zgrada u središtu kolonije. "Sada smatramo da nije dobro da sve bude na jednom mestu i da sedimo jedni drugima na glavi. Ričard i ja mislimo da je mnogo prikladnije ako bismo rasporedili prostor za boravak i male prodavnice u četiri zasebna sela na uglovima pravougaonika. Samo bi se zgrade za zajedničko korišćenje u koloniji nalazile u središnjem kompleksu."
<BR>&nbsp;&nbsp;&nbsp;&nbsp;&nbsp;"Naravno, naša nova postavka potpuno će promeniti saobraćajni tok o kome smo juče raspravljali", dodade Ričard, "kao i koordinate određivanja mesta za parkove, Šervudsku šumu, Šekspirovo jezero i planinu Olimp. No, svi prvobitno dogovoreni elementi mogu se i dalje smestiti u naš sadašnji nacrt za Novi Eden - evo, pogledajte ovaj crtež i moći ćete da vidite gde smo sve premestili."
<BR>&nbsp;&nbsp;&nbsp;&nbsp;&nbsp;Učinilo se da će se Orlu pojaviti grimasa na licu dok je netremično posmatrao svoje ljudske pomoćnike. Sekund kasnije bacio je pogled na mapu u Ričardovoj elektronskoj beležnici. "Nadam se da će ovo biti poslednja krupna izmena", prokomentarisao je. "Nema načina da napredujemo u radu ukoliko svaki put kada se sretnemo iznova krećemo sa potpuno novim nacrtom."
<BR>&nbsp;&nbsp;&nbsp;&nbsp;&nbsp;"Žao nam je", reče Nikol. "Ali bilo nam je potrebno malo više vremena da sagledamo veličinu našeg zadatka. Sada nam je jasno da stvaramo dugoročnu životnu sredinu za najmanje dve hiljade ljudskih bića - moramo da potrošimo nešto vremena ako hoćemo da sve bude u najboljem redu."
<BR>&nbsp;&nbsp;&nbsp;&nbsp;&nbsp;"Vidim da ste ponovo povećali broj velikih građevina u središnjem kompleksu", reče Orao. "Kakva je svrha ove zgrade iza biblioteke i auditorijuma?"
<BR>&nbsp;&nbsp;&nbsp;&nbsp;&nbsp;"To je zgrada za sport i rekreaciju", odgovori Nikol. "Ona će imati atletsku stazu, igralište za bezbol, fudbalski teren, teniske terene, teretanu i plivački bazen - kao i dovoljno mesta za sedenje u svakom prostoru gde bi poželeli da se smeste svi žitelji. Ričard i ja smatramo da će atletika biti veoma važna u Novom Edenu, imajući u vidu da će većinu rutinskih poslova obavljati bioti."
<BR>&nbsp;&nbsp;&nbsp;&nbsp;&nbsp;"Takođe ste proširili razmere bolnice i škola..."
<BR>&nbsp;&nbsp;&nbsp;&nbsp;&nbsp;"Bili smo previše konzervativni u našem prvobitnom rešenju prostora", prekide ga Ričard. "Nismo ostavili dovoljno nenamenskog prostora u prizemlju za aktivnosti koje još ne možemo da odredimo."
<BR>&nbsp;&nbsp;&nbsp;&nbsp;&nbsp;Prva dva sastanka povodom nacrta trajala su po deset sati. Ričard i Nikol bili su u prvi mah zadivljeni brzinom kojom je Orao prevodio njihove opaske u sasvim određena dizajnesrka uputstva. Do trećeg sastanka više ih nije iznenađivala brzina i tačnost njegovih sinteza. Ali ih je zato tuđinski biot redovno iznenađivao ispoljavanjem živog zanimanja za neke kulturne pojedinosti. Na primer, nadugačko i naširoko ih je ispitivao o nazivu koje su ljudi dali svojoj novoj koloniji. Kada mu je Nikol objasnila da je od suštinskog značaja da habitat nosi neki određeni naziv, Orao ju je zapitao za značenje i značaj naziva "Novi Eden".
<BR>&nbsp;&nbsp;&nbsp;&nbsp;&nbsp;"Čitava porodica je celo jedno veče raspravljala o nazivu habitata", objasni Ričard, "i bilo je mnogo dobrih predloga, od kojih je većina poticala iz istorije i književnosti naše vrste. Utopija beše glavni kandidat. Arkadia, Eloiza, Raj, Konkordija i Bovoa takođe su ozbiljno razmatrani. Ali na kraju smo došli do zaključka da je Novi Eden najbolji izbor."
<BR>&nbsp;&nbsp;&nbsp;&nbsp;&nbsp;"Vidite", dodade Nikol, "mitski Eden bio je početak, ishodište onoga što možete da nazovete našom modernom zapadnom kulturom. Bio je to bujan, nevin raj; po predanju, sazdao ga je naročito za čoveka svemoćni Bog koji je stvorio i sve ostalo u Vaseljeni. Prvi Eden beše bogat oblicima života, ali lišen tehnologije.
<BR>&nbsp;&nbsp;&nbsp;&nbsp;&nbsp;Novi Eden je isto tako početak. Ali u gotovo svakom drugom vidu on predstavlja suprotnost drevnom vrtu. Novi Eden je tehnološko čudo bez ijednog drugog oblika života, bar u prvo vreme, osim nekoliko ljudskih stvorenja."
<BR>&nbsp;&nbsp;&nbsp;&nbsp;&nbsp;Pošto je opšti plan kolonije bio dovršen, ostalo je još na stotine pojedinosti o kojima je valjalo doneti odluku. Keti i Patriku je palo u zadatak da osmisle okolne parkove za svako od četiri sela. Iako nijedno od njih nikada nije videlo vlat trave, pravi cvet ili visoko drvo, gledali su mnogo filmova i videli mnogo fotografija. Oni su sačinili četiri ukusna nacrta za dva i po hektara otvorenog prostora, zajedničke vrtove i mirna šetališta u svakom selu.
<BR>&nbsp;&nbsp;&nbsp;&nbsp;&nbsp;"Ali gde da nabavimo travu? I cveće?" upita Keti Orla.
<BR>&nbsp;&nbsp;&nbsp;&nbsp;&nbsp;"Doneće ih ljudi sa Zemlje", odgovori Orao.
<BR>&nbsp;&nbsp;&nbsp;&nbsp;&nbsp;"Kako će znati šta treba da ponesu sa sobom?"
<BR>&nbsp;&nbsp;&nbsp;&nbsp;&nbsp;"Mi ćemo im reći."
<BR>&nbsp;&nbsp;&nbsp;&nbsp;&nbsp;Ponovo je Keti bila ta koja je primetila da nacrtu nedostaje jedan ključni element, onaj što je igrao glavnu ulogu u pričama pred spavanje koje joj je majka kazivala dok je bila mala devojčica.
<BR>&nbsp;&nbsp;&nbsp;&nbsp;&nbsp;"Nikada nisam videla zoološki vrt", reče ona. "Možemo li da napravimo jedan u Novom Edenu?"
<BR>&nbsp;&nbsp;&nbsp;&nbsp;&nbsp;Orao je izmenio osnovni plan za vreme sledeće seanse posvećene nacrtu kako bi uključio jedan mali zoološki vrt na rubu Šervudske šume.
<BR>
<BR>&nbsp;&nbsp;&nbsp;&nbsp;&nbsp;Ričard je radio sa Orlom na većini tehnoloških detalja za Novi Eden. Nikolino posebno područje bio je osnovni smeštaj. Orao je prvobitno predložio jednu vrstu kuće sa standardnim kompletom nameštaja za sve domove u koloniji. Nikol se glasno nasmejala na to. "Vidi se da niste dovoljno naučili o našoj vrsti", reče ona. "Ljudskim bićima neophodna je raznovrsnost. Inače ih skoli dosada. Ako napravimo sve kuće iste, oni će smesta početi da ih menjaju."
<BR>&nbsp;&nbsp;&nbsp;&nbsp;&nbsp;Budući da je raspolagala ograničenim vremenom (Orlovi zahtevi za pružanje informacija prisiljavali su Ričarda i Nikol da rade deset do dvanaest sati dnevno - Majkl i Simona su, hvala Bogu, bili srećni da se brinu o deci), Nikol se opredelila za osam osnovnih planova kuća i četiri varijacije njihovog uređivanja i nameštanja. Sve u svemu, došla je do trideset dva različita oblika uslova stanovanja. Varirajući spoljašnji izgled zgrada u svakom od četiri sela (pojedinosti je razradila sa Ričardom posle nekoliko korisnih razgovora sa Majklom O'Tulom, istoričarem umetnosti), Nikol je naposletku postigla cilj, stvorivši nacrt za svakodnevni život koji nije bio ni jednoličan ni jalov.
<BR>&nbsp;&nbsp;&nbsp;&nbsp;&nbsp;Ričard i Orao su se sporazumeli oko sistema prevoza i komunikacije u Novom Edenu, kako spoljašneg tako i unutrašnjeg, za svega nekoliko sati. Bilo je više teškoća sa kontrolom celokupne sredine i nacrtima biota. Orlov prvobitni plan, na kome je bila zasnovana infrastruktura za održavane Novog Edena, pretpostavljao je dvanaest sati svetlosti i isto toliko sati tame svakog dana. Razdoblja Sunčeve svetlosti, oblaka i kiše trebalo je da budu redovna i predvidiva. Nije bila zamišljena promena temperature kao funkcije mesta i vremena.
<BR>&nbsp;&nbsp;&nbsp;&nbsp;&nbsp;Kada se Ričard založio za promene godišnjih doba i veću varijabilnost svih klimatskih parametara, Orao je naglasio da bi dopuštanje takvih "značajnih varijacija" u ogromnoj količini vazduha u habitatu iziskivalo nužnost korišćenja daleko "kritičnijih izvora proračunavanja" od onih koja su prvobitno odobrena za stvaranje infrastrukture. Orao je, takođe, naznačio da bi glavni algoritmi kontrole morali da budu prestrukturisani i ponovo provereni, što bi kao posledicu imalo odlaganje polaska. Nikol je podržala Ričarda po pitanju vremena i godišnjih doba, objašnjavajući Orlu da je istinsko ljudsko ponašanje ("koje vi i inteligencija Čvorišta očigledno želite da posmatrate") zasigurno zavisno od ovih činilaca.
<BR>&nbsp;&nbsp;&nbsp;&nbsp;&nbsp;Na kraju je postignut kompromis. Dužina dana i noći tokom cele godine odgovaraće položaju na trideset stepeni geografske širine na Zemlji. Klimi u Novom Edenu biće dopušteno da se prirodno razvija u okviru određenih granica, pri čemu će master kontrolor stupati u dejstvo samo onda kada uslovi doteraju do ivice "planirani raspon". Prema tome, temperatura, vetar i padavine moći će slobodno da fluktuiraju unutar podnošljivih okvira. Orao je, međutim, ostao nepopustljiv kod dva zahteva. Neće biti munja niti leda. Ukoliko bi se i jedan od ova dva uslova (a oba bi zahtevala uključivanje "novih složenosti" u njegov model proračunavanja) približio ostvarenju, čak i ako bi se pri tom svi ostali parametri zadržali u okviru planiranog raspona, kontrolni sistem bi automatski reagovao i regulisao vremenske prilike.
<BR>&nbsp;&nbsp;&nbsp;&nbsp;&nbsp;Orao je iz početka nameravao da zadrži neke vrste biota koji su ulazili u sastav prethodne dve misije Rame. I Ričard i Nikol su, međutim, naglasili da ramanski bioti, posebno oni poput stonoga, bogomoljki, rakova i pauka, ni u kom slučaju nisu prikladni.
<BR>&nbsp;&nbsp;&nbsp;&nbsp;&nbsp;"Kosmonauti koji su boravili na dve Ramine letelice", objasni mu Nikol, "ne mogu se smatrati prosečnim ljudskim bićima. Daleko od toga, u stvari. Mi smo bili naročito obučeni da izlazimo nakraj sa složenim mašinama - pa opet su poneki od nas doživeli šokove u susretu sa nekim od vaših biota. Običniji ljudi koji će verovatno sačinjavati glavninu žitelja Novog Edena neće se osećati ugodno u društvu vaših bizarnih mehaničkih tvorevina koje tumaraju naokolo po njihovom životnom prostoru.
<BR>&nbsp;&nbsp;&nbsp;&nbsp;&nbsp;Posle nekoliko sati rasprave Orao se saglasio da izmeni izgled biotskog tima za održavanje čistoće i reda u Novom Edenu. Na primer, smeće bi sakupljali roboti nalik na tipične kamione gradske čistoće na Zemlji - jedino što u njima ne bi bilo vozača. Konstrukcione radove, kada se za to ukaže potreba, obavljali bi roboti čiji bi oblici odgovarali vozilima koja vrše slične funkcije na Zemlji. Na taj način te čudne mašine bile bi izgledom bliske kolonistima, a njihovi ksenofobični strahovi bili bi znatno ublaženi.
<BR>&nbsp;&nbsp;&nbsp;&nbsp;&nbsp;"A šta ćemo sa obavljanjem rutinskih zadataka, svakodnevnih aktivnosti?" upita Orao pri kraju jednog od dugih sastanaka. "Pomišljali smo da upotrebimo čovekolike biote, sa prikladnim glasovima, i to značajan broj njih, kako bismo oslobodili vaše koloniste svih tegobnih radova. Proveli smo dosta vremena u usavršavanju tih modela otkako ste vi došli."
<BR>&nbsp;&nbsp;&nbsp;&nbsp;&nbsp;Ričardu se dopala pomisao da ima robote pomoćnike, ali Nikol je ispoljila izvesnu podozrivost. "Neophodno je", reče ona, "da ti čovekoliki biotu budu u potpunosti prepoznatljivi. Ne bi se smelo dogoditi da bilo ko, pa čak ni malo dete, greškom zameni jednog od njih sa pravim ljudskim bićem."
<BR>&nbsp;&nbsp;&nbsp;&nbsp;&nbsp;Ričard se zacereka. "Previše si čitala naučnu fantastiku", reče on.
<BR>&nbsp;&nbsp;&nbsp;&nbsp;&nbsp;"Ali to je ozbiljan problem", pobuni se Nikol. "Sasvim lako mogu da zamislim savršene čovekolike biote napravljene ovde u Čvorištu. Nije reč o onim praznim imitacijama koje smo viđali u Rami. Ljudi bi bili prestravljeni ukoliko ne bi bili u stanju da razaberu razliku između čoveka i mašine."
<BR>&nbsp;&nbsp;&nbsp;&nbsp;&nbsp;"Onda ćemo da ograničimo broj varijacija", doseti se Orao. "A lako će se prepoznavati po osnovnoj funkciji. Da li to zadovoljava vaše zahteve? Bila bi šteta ne iskoristiti prednost naše neverovatne tehnologije."
<BR>&nbsp;&nbsp;&nbsp;&nbsp;&nbsp;"Tako bi moglo", reče Nikol, "pod uslovom da se organizuje kratko predstavljanje tih različitih tipova kako bismo se svi lakše navikli na njih. Moramo neizostavno da obezbedimo da ne dođe do grešaka u identifikaciji."
<BR>
<BR>&nbsp;&nbsp;&nbsp;&nbsp;&nbsp;Posle više nedelja pojačanih napora, većina kritičnih odluka o nacrtu donesena je i teško breme konačno je spalo sa Ričardovih i Nikolinih pleća. Bili su u stanju da se koliko-toliko vrate normalnom životu sa decom i Majklom. Jedne večeri Orao je svratio i obavestio porodicu da je Novi Eden ušao u završnu fazu provere. U toku je bilo ispitivanje sposobnosti novih algoritama da nadziru i kontrolišu sredinu, uzimajući u obzir širok raspon mogućih uslova.
<BR>&nbsp;&nbsp;&nbsp;&nbsp;&nbsp;"Odlučili sno", reče Orao, "da postavimo sredstva za razmenu gasa, ili SRG, na sva mesta - u Šervudsku šumu, parkove, duž obala jezera i na padine one planine - gde će rasti biljke koje treba da dođu sa Zemlje. SRG dejstvuje poput biljaka, upijajući ugljen-dioksid i proizvodeći kiseonik, a ekvivalentan im je i u kvantitativnom smislu. On sprečava nagomilavanje ugljen-dioksida u atmosferi, koji bi, na duži rok, podrio efikasnost klimatskih algoritama. Da bi SRG funkcionisao, potrebna je određena količina energije, tako da smo morali donekle da smanjimo potencijal predviđen za rane dane kolonije. Međutim, kada se biljke posade i procvetaju, SRG će moći da bude uklonjen i energije će biti u izobilju za sve razumne namene."
<BR>&nbsp;&nbsp;&nbsp;&nbsp;&nbsp;"U redu, gospodine Orle", reče Keti kada je ovaj završio. "Ono što svi želimo da znamo jeste kada se kreće."
<BR>&nbsp;&nbsp;&nbsp;&nbsp;&nbsp;"Nameravao sam da vam to saopštim na Božić", odgovori Orao, a ono neupadljivo mreškanje koje se moglo protumačiti kao osmeh pojavi se u uglu njegovih usta, "a do tada ima još dva dana."
<BR>&nbsp;&nbsp;&nbsp;&nbsp;&nbsp;"Recite nam sada, oh, molim vas, gospodine Orle", zavapi Patrik.
<BR>&nbsp;&nbsp;&nbsp;&nbsp;&nbsp;"Pa...dobro", odgovori njihov tuđinski sadrug. "Naš rok za dovršenje Rame u Hangaru jeste 11. januar. Očekujemo da vas ukrcamo u šatl i krenemo dva dana kasnije, dakle, 13. januara ujutro."
<BR>&nbsp;&nbsp;&nbsp;&nbsp;&nbsp;Pa to su samo tri nedelje, pomisli Nikol, osećajući kako joj bilo jače udara sa saznanjem da se činjenica njihovog odlaska približava. Još ima toliko toga da se uradi. Pogled joj je otputovao preko sobe do mesta gde su Majkl i Simona sedeli jedno pored drugog na kauču. Između ostalih stvari, moja lepa kćeri, moram da te pripremim za tvoje venčanje.
<BR>&nbsp;&nbsp;&nbsp;&nbsp;&nbsp;"To znači da ćemo se mi venčati na tvoj rođendan, mama", reče Simona. "Stalno smo pričali da ćemo svečanost održati nedelju dana pre odlaska ostatka porodice."
<BR>&nbsp;&nbsp;&nbsp;&nbsp;&nbsp;Suze nepozvane grunuše u Nikoline oči. Pognula je glavu kako je deca ne bi videla. Nisam spremna da kažem zbogom, pomisli Nikol. Ne mogu da podnesem pomisao da više nikada neću videti Simonu.
<BR>
<BR>&nbsp;&nbsp;&nbsp;&nbsp;&nbsp;Nikol je odlučila da napusti zajedničku igru porodice koja se odvigravala u dnevnoj sobi. Kao izgovor je navela da mora da dođe do nekih završnih podataka u vezi sa nacrtom, na koje je Orao čekao, ali je zapravo očajnički žudela da nekoliko trenutaka bude sama kako bi smislila šta sve treba da uradi u poslednje tri nedelje svog života u Čvorištu. Tokom večere razmišljala je o sili stvari koje je trebalo da obavi. Bila je na rubu panike. Nikol se bojala da nema dovoljno vremena, ili da će zaboraviti nešto naročito bitno. Tek kada je sačinila podrobnu listu preostalih zadataka, zajedno sa rasporedom sati za njihovo izvršenje, malo se opustila. Nije to bila neostvariva lista.
<BR>&nbsp;&nbsp;&nbsp;&nbsp;&nbsp;Jedno od pitanja koje je unela u svoju elektronsku beležnicu, i to velikim slovima, glasilo je BENDŽI? Dok je sedela na ivici kreveta razmišljajući o svom starijem, retardiranom sinu i korila sebe što se ranije nije pozabavila tim problemom, začu glasno kucanje na otvorenim vratima. Bio je to začuđujući sticaj okolnosti.
<BR>&nbsp;&nbsp;&nbsp;&nbsp;&nbsp;"Ma...ma", reče Bendži vrlo polako uz svoj širok, bezazlen osmeh, "mogu li da razgovaram sa tobom?" Zamislio se za trenutak. "Sada?" dodade.
<BR>&nbsp;&nbsp;&nbsp;&nbsp;&nbsp;"Naravno, dragi", odgovori Nikol. "Uđi i sedi pored mene na krevet."
<BR>&nbsp;&nbsp;&nbsp;&nbsp;&nbsp;Bendži priđe majci i toplo je zagrli. Spustio je pogled u svoje krilo i progovorio, zamuckujući. Videlo se da se u njemu odvija žestoka emocionalna bitka. "Ti i Ri...čard i druga de...ca uskoro odla...zite na ve...oma dugo vreme", reče on.
<BR>&nbsp;&nbsp;&nbsp;&nbsp;&nbsp;"Tako je", odgovori Nikol, nastojeći da izgleda vedro.
<BR>&nbsp;&nbsp;&nbsp;&nbsp;&nbsp;"Ta...ta i Si...mona ostaju ovde i venča...će se?"
<BR>&nbsp;&nbsp;&nbsp;&nbsp;&nbsp;Ovo je bilo više od pitanja. Bendži je uzdigao glavu, očekujući da Nikol potvrdi njegov stav. Kada je klimnula glavom, suze mu istog trena grunuše na oči, a lice mu se izobliči. "A šta sa Bendžijem?" reče on. "Šta će se do...go...diti sa Bendžijem?"
<BR>&nbsp;&nbsp;&nbsp;&nbsp;&nbsp;Nikol mu privi glavu na svoje rame i zaplaka zajedno sa njim. Čitavo telo joj se treslo od jecaja. Sada je Nikol već bila besna na sebe što je toliko odugovlačila. Znao je čitavo vreme, pomisli ona. Još od prvog razgovora. Čekao je. On misli da ga niko ne želi.
<BR>&nbsp;&nbsp;&nbsp;&nbsp;&nbsp;"Imaš izbor, dušo", uspela je da izusti Nikol kada se malo sabrala. "Voleli bismo kada bi pošao sa nama. A tvoj otac i Simona bi bili ushićeni ukoliko odlučiš da ostaneš sa njima."
<BR>&nbsp;&nbsp;&nbsp;&nbsp;&nbsp;Bendži je zurio u majku kao da joj ne veruje. Nikol ponovi svoju izjavi veoma polako. "Govo...riš mi istinu?" upita on.
<BR>&nbsp;&nbsp;&nbsp;&nbsp;&nbsp;Nikol bodro klimnu glavom.
<BR>&nbsp;&nbsp;&nbsp;&nbsp;&nbsp;Bendži se na časak osmehnu, a onda odvrati pogled. Ćutao je prilično dugo. "Ovde neće biti ni...ko...ga da se igra", reče naposletku, i dalje piljeći u zid. "A Simona će morati da bude sa ta...tom."
<BR>&nbsp;&nbsp;&nbsp;&nbsp;&nbsp;Nikol je bila pod utiskom sažetosti kojom je Bendži iznosio svoja razmišljanja. Činilo se da iščekuje. "Onda pođi sa nama", reče Nikol blago. "Čika Ričard, Keti, Patrik, Eli i ja - svi te strašno volimo i želimo da si sa nama."
<BR>&nbsp;&nbsp;&nbsp;&nbsp;&nbsp;Bendži se okrete i zagleda se u majku. Sveže suze tekle su mu niz obraze. "Poći ću sa vama, ma...ma", reče on i položi glavu na njeno rame.
<BR>&nbsp;&nbsp;&nbsp;&nbsp;&nbsp;On je odavno doneo odluku, pomisli Nikol, privijajući Bendžija uz svoje telo. Pametniji je nego što mislimo. Došao je samo zbog toga da proveri da li ga želimo.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
