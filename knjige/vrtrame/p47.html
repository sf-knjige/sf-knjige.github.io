<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Silazeći iz voza u Hakoneu, Kendži Vatanabe nije mogao da se ne seti jednog drugog sastanka sa Tošiom Nakamurom, pre mnogo godina, na planeti udaljenoj milijardama kilometara. I tada mi je telefonirao, pomisli Kendži. Zahtevao je da razgovaramo o Keiko.
<BR>&nbsp;&nbsp;&nbsp;&nbsp;&nbsp;Kendži se zaustavio ispred izloga jedne radnje i zategao kravatu. U iskrivljenom odrazu lako je mogao da zamisli sebe kao idealističnog tinejdžera iz Kjota koji ide na sastanak sa svojim takmacem. Ali to je bilo pre mnogo godina, reče Kendži sebi. I ništa nije bilo na kocki osim naših ega. Sada je čitava sudbina našeg malog sveta...
<BR>&nbsp;&nbsp;&nbsp;&nbsp;&nbsp;Njegova žena Nai bila je do poslednjeg časa protiv tog susreta. Tražila je od Kendžija da pozove Nikol i posavetuje se sa njom. Nikol je, takođe, bila protiv bilo kakvog susreta između guvernera i Tošija Nakamure. "On je nepošten, megalomanijak opčinjen moći", rekla je Nikol. "Ništa dobro ne može da proiziđe iz tog susreta. On jedino želi da otkrije tvoju slabost."
<BR>&nbsp;&nbsp;&nbsp;&nbsp;&nbsp;Pa zbog čega si onda došao? - jedan glas u Kendžijevoj glavi upita ga dok je posmatrao ogromnu palatu koju je njegov drug iz detinjstva sagradio za sebe. Nisam sasvim siguran, odgovori jedan drugi glas. Možda zbog časti. Ili samopoštovanja. Nečeg dubokog u mom nasleđu. Nakamurina palata i okolne kuće bile su sagrađene od drveta u klasičnom kjotanskom stilu. Plavi pločasti krovovi, brižljivo manikirani vrtovi, drveće-čuvarkuće, besprekorno čisti pločnici - čak i miris cveća podsećali su Kendžija na njegov rodni grad na dalekoj planeti.
<BR>&nbsp;&nbsp;&nbsp;&nbsp;&nbsp;Na vratima ga je dočekala jedna divna, mlada devojka u sandalama i kimonu, koja se poklonila i rekla: "Ohairi kudasai", u veoma tradicionalnom japanskom maniru. Kendži ostavi cipele na stolici i obu sandale. Devojčine oči bile su spuštene prema podu dok ga je provodila kroz zapadnjačke prostorije palate u deo zvani tatami mat gde je, kako se pričalo, Nakamura provodio najveći deo svog slobodnog vremena, zabavljajući se sa svojim konkubinama.
<BR>&nbsp;&nbsp;&nbsp;&nbsp;&nbsp;Posle kraćeg hodanja devojka se zaustavi i pomeri papirnatu pregradu ukrašenu slikama ždralova u letu. "Dozo", reče ona, dajući mu znak rukom da uđe. Kendži stupi u prostoriju i sede skrštenih nogu na jedan od dva jastuka ispred sjajnog, crnog, lakiranog stola. On će zakasniti, pomisli Kendži. Sve je to deo strategije.
<BR>&nbsp;&nbsp;&nbsp;&nbsp;&nbsp;Jedna druga mlada devojka, takođe lepa i smerna, odevena u divni pastelni kimono, bešumno uđe u sobu noseći vodu i japanski čaj. U jednom uglu nalazio se drveni paravan sa četiri ploče. I sa razdaljine od nekoliko metara Kendži je video da su izvanredno lepo izrezbarene. On ustade sa jastuka da bi ih pobliže razgledao.
<BR>&nbsp;&nbsp;&nbsp;&nbsp;&nbsp;Strana okrenuta prema njemu prikazivala je lepotu Japana, s tim što je svaka ploča opisivala po jedno godišnje doba. Zimska slika predstavljala je skijaški centar u japanskim Alpima obavijen debelim snežnim pokrivačem; prolećna ploča prikazivala je trešnjevo drveće u punom cvatu pored reke Kama u Kjotu. Leto je bilo predstavljeno kristalnobistrim danom sa snežnom kapom planine Fidži koja se nadnosila nad zeleni predeo. Jesenja ploča pružala je obilje boja drveća u okružju grobnice porodice Tokugava i mauzoleja u Nikou.
<BR>&nbsp;&nbsp;&nbsp;&nbsp;&nbsp;Kakva zasenjujuća lepota, pomisli Kendži, iznenada osetivši duboku nostalgiju. Pokušava da vaskrsne svet koji smo ostavili za sobom. Ali zašto? Zbog čega troši svoj prljavo zarađeni novac na ovako veličanstvenu umetnost... Čudan je to, neuravnotežen čovek.
<BR>&nbsp;&nbsp;&nbsp;&nbsp;&nbsp;Četiri ploče na stražnjoj strani paravana govorile su o jednom drugom Japanu. U jarkim bojama prikazana je bitka kod zamka u Osaki, u ranom sedamnaestom veku, posle koje je Ijasu Tokugava postao neprikosnoveni šogun Japana. Platno beše prekriveno ljudskim figurama - samurajima u bici, muškim i ženskim članovima dvora, raštrakanim po okolini zamka, a tu je bio i sam gospodar Tokugava - veći od ostalih i sa izgledom vrhunskog zadovoljstva zbog svoje pobede. Kendži sa iznenađenjem primeti da je izrezbareni šogun likom više nego slučajno podsećao na Nakamuru.
<BR>&nbsp;&nbsp;&nbsp;&nbsp;&nbsp;Taman se Kendži spremao da ponovo sedne na jastuk, kada se paravan otvori i unutra uđe njegov stari suparnik. "Omachido sama deshita", prozbori Nakamura, blago se naklonivši u njegovom pravcu.
<BR>&nbsp;&nbsp;&nbsp;&nbsp;&nbsp;Kendži uzvrati naklon, iako donekle nespretno, jer nije mogao da odvoji pogled od svog zemljaka. Tošio Nakamura bio je odeven u kompletnu samurajsku opremu, uključujući mač i nož. Sve je ovo deo psihološke igre, reče Kendži sebi. Smišljeno da me zbuni i zaplaši...
<BR>&nbsp;&nbsp;&nbsp;&nbsp;&nbsp;"Ano, hajememashoka", reče Nakamura, spuštajući se na jastuk preko puta Kendžija. "Kosha ga, oishii desu, ne?"
<BR>&nbsp;&nbsp;&nbsp;&nbsp;&nbsp;"Totemo oishii desu", odgovori Kendži, srknuvši još malo čaja koji odista beše izvanredan. Ali on nije moj šogun, prođe Kendžiju kroz glavu. Moram da promeninim ovu atmosferu pre nego što počne razgovor.
<BR>&nbsp;&nbsp;&nbsp;&nbsp;&nbsp;"Nakamura-san, obojica smo zauzeti ljudi", poče guverner Vatanabe na engleskom. "Najbolje bi bilo da skratimo formalnosti i odmah uđemo u srž problema. Tvoj predstavnik mi je jutros saopštio telefonom da si 'uznemiren' razvojem događaja u poslednja dvadeset četiri sata i da imaš neke 'pozitivne predloge' za popuštanje postojeće napetosti u Novom Edenu. Zato sam i došao da razgovaram s tobom."
<BR>&nbsp;&nbsp;&nbsp;&nbsp;&nbsp;Nakamurino lice beše bezizražajno; samo je jedva čujno šištanje u glasu kada je progovorio pokazivalo da je nezadovoljan Kendžijevom neposrednošću. "Zaboravio si svoje japanske manire, Vatanabe-san. Nedopustivo je neljubazno započinjati poslovni razgovor pre nego što pohvališ domaćinovu okolini i upitaš ga za njegovo zdravlje. Takvo kršenje običaja uvek vodi do neprijatnog nesporazuma, koji bi se mogao izbeći..."
<BR>&nbsp;&nbsp;&nbsp;&nbsp;&nbsp;"Oprosti", prekide ga Kendži sa tragom nestrpljivosti u glasu, "ali od svih ljudi ti si poslednji od koga bih primao lekcije o manirima. Pored toga, nismo u Japanu, pa čak ni na Zemlji, i naši drevni japanski običaji ovde su jednako neprikladni kao i odeća koju nosiš..."
<BR>&nbsp;&nbsp;&nbsp;&nbsp;&nbsp;Kendži nije imao nameru da uvredi Nakamuru, ali nije bilo bolje strategije da natera suparnika da otkrije svoje prave naume. Ovaj skoči na noge. Za trenutak je guverner očekivao da će Nakamura isukati samurajski mač.
<BR>&nbsp;&nbsp;&nbsp;&nbsp;&nbsp;"U redu", reče Nakamura, dok su mu oči neprijateljski sevale, "obavićemo to na tvoj način... Vatanabe, izgubio si kontrolu nad kolonijom. Građani su nezadovoljni tvojom vladavinom, a moji ljudi mi javljaju da se šire glasovi o pobuni i ustanku. Zabrljao si po pitanjima životne sredine i RV-41, a sada je ona tvoja crnkinja sudija, posle bezbrojnih odlaganja, obznanila da crni siledžija neće biti podvrgnut suđenju sa porotom. Neki među razumnijim kolonistima, znajući da nas dvojica potičemo iz istih krajeva, zamolili su me da posredujem, da pokušam da te ubedim da odstupiš pre nego što dođe do krvoprolića i haosa."
<BR>&nbsp;&nbsp;&nbsp;&nbsp;&nbsp;Pa ovo je neverovatno, pomisli Kendži, slušajući Nakamuru. Ovaj čovek je potpuno lud. Guverner odluči da se ne upušta mnogo u razgovor.
<BR>&nbsp;&nbsp;&nbsp;&nbsp;&nbsp;"Dakle, ti smatraš da bi trebalo da podnesem ostavku?" upita Kendži posle neprijatno duge tišine.
<BR>&nbsp;&nbsp;&nbsp;&nbsp;&nbsp;"Da", odgovori Nakamura, glasom u kome je jačao zapovedni ton. "Ali ne odmah. Ne do sutra. Danas bi trebalo da upotrebiš svoju izvršnu vlast i izuzmeš slučaj Martinez iz nadleštva Nikol d'Žarden Vejkfild. Ona je očigledno opterećena predrasudama. Sudije Ianela ili Rodigez mnogo su prikladniji izbor. "Obrati pažnju", reče on sa usiljenim osmehom, "da ne predlažem da se slučaj prebacuje u sud sudije Nišimure."
<BR>&nbsp;&nbsp;&nbsp;&nbsp;&nbsp;"Ima li još nešto?" upita Kendži.
<BR>&nbsp;&nbsp;&nbsp;&nbsp;&nbsp;"Samo još jedna stvar. Recu Uljanovu da se povuče sa izbora. On nema nikakvih izgleda da pobedi, a nastavljanje te raskolne kampanje samo će nam otežati posao da se što pre priberemo posle Makmilanove pobede. Neophodno je da budemo ujedinjeni. Jasno mi je da neprijatelji koji naseljavaju onaj drugi modul predstavljaju ozbiljnu pretnju koloniji. Te nogonje, koje ti, čini se, smatraš 'bezazlenim posmatračima', samo su izvidnici..."
<BR>&nbsp;&nbsp;&nbsp;&nbsp;&nbsp;Kendži je sa zapanjenošću slušao ove ludorije. Kako je moguće da je Nakamura postao ovako izvitoperen? Ili je možda uvek takav i bio?
<BR>&nbsp;&nbsp;&nbsp;&nbsp;&nbsp;"...Moram da naglasim da je neophodno brzo delati", govorio je Nakamura, "posebno u pogledu problema sa Martinezom i tvoje ostavke. Zatražio sam od Kobajaši-sana i ostalih pripadnika azijske zajednice da ne prenagljuju, ali posle prošle noći nisam siguran da ću moći da ih obuzdam. Njegova kćer bila je lepa, nadarena devojka. Pismo koje je ostavila pre samoubistva jasno daje do znanja da nije mogla da živi sa sramotom koja je rasla sa svakim novim odlaganjem suđenja siledžiji. Pravedni bes širom..."
<BR>&nbsp;&nbsp;&nbsp;&nbsp;&nbsp;Guverner Vatanabe na trenutak prenebreže svoju odluku da se ne upušta u prepirku. "Jesi li ti svestan", reče on, i sam ustajući, "da je kod Mariko Kobajaši, one noći kada je navodno silovana, pronađena sperma dve različite osobe? A da su Mariko i Pedro Martinez stalno tvrdili da su čitavo veče proveli sami zajedno?... Čak i kada je Nikol prošle nedelje spomenula Mariko da ima dokaza da je imala još jedan seksualni odnos, devojka se i dalje grčevito držala svoje priče."
<BR>&nbsp;&nbsp;&nbsp;&nbsp;&nbsp;Nakamura na tren izgubi staloženost. Bledo je zurio u Kendžija Vatanabea. "Nismo bili u stanju da identifikujemo drugog muškarca", nastavi Kendži. "Uzorci sperme su na tajanstveni način nestali iz bolničke laboratorije pre nego što se mogla uraditi kompletna analiza DNA. Sve što posedujemo jeste zabeleška sa prvog pregleda."
<BR>&nbsp;&nbsp;&nbsp;&nbsp;&nbsp;"Ta zabeleška bi mogla biti pogrešna", uskoči Nakamura sa obnovljenim samopouzdanjem.
<BR>&nbsp;&nbsp;&nbsp;&nbsp;&nbsp;"Malo verovatno. No, u svakom slučaju, sada mogu da razumem dilemu sudije Vejkfild. Svi su u koloniji već osudili Pedra kao krivca. Ona je izuzela porotu da ne bi došlo do nepravedne presude."
<BR>&nbsp;&nbsp;&nbsp;&nbsp;&nbsp;Zavladao je dug muk. Guverner se spremao da pođe. "Iznenađuješ me, Vatanabe", reče Nakamura posle podužeg ćutanja, "potpuno ti je izmakao smisao ovog sastanka. Da li je dripac Martinez silovao Mariko Kobjaši ili ne uopšte nije bitno... Ja sam obećao njenom ocu da će Nikaragvanac biti kažnjen. I samo je to važno."
<BR>&nbsp;&nbsp;&nbsp;&nbsp;&nbsp;Kendži Vatanabe je promatrao druga iz detinjstva sa neskrivenom odvratnošću. "Idem sada", reče on, "pre nego što se istinski naljutim."
<BR>&nbsp;&nbsp;&nbsp;&nbsp;&nbsp;"Nećeš imati drugu priliku", reče Nakamura, s očima punim neprijateljstva. "Ovo je bila moja prva i poslednja ponuda."
<BR>&nbsp;&nbsp;&nbsp;&nbsp;&nbsp;Kendži zavrte glavom, sam otvori papirnati paravan i iziđe u hodnik.
<BR>
<BR>&nbsp;&nbsp;&nbsp;&nbsp;&nbsp;Nikol je šetala duž plaže u divnoj sunčevoj svetlosti. Na oko pedeset metara ispred nje Eli je stajala pored dr Tarnera. Na sebi je imala venčanu haljnu, ali je mladoženja bio u kupaćim gaćicama. Nikolin pradeda Omeh činodejstvovao je u svojoj dugačkoj, zelenoj plemenskoj odori.
<BR>&nbsp;&nbsp;&nbsp;&nbsp;&nbsp;Omeh položi Elinu ruku u dr Tarnerovu i započe sa pojanjem Senuofoa. Uzdigao je oči ka nebu. Tamo gore leteo je usamljeni avijan, kričući u ritmu svadbenog pojanja. Dok je Nikol posmatrala let avijana, nebo se zamrači. Dojuriše olujni oblaci i zaposednuše vedri svod.
<BR>&nbsp;&nbsp;&nbsp;&nbsp;&nbsp;Okean se uzmuti, a vetar stade da duva. Nikolina kosa, sada već potpuno seda, vijorila se iza nje. Svatovi se raštrkaše. Svi su bežali prema kopnu da izbegnu nailazeću oluju. Nikol nije mogla da se pomeri. Oči su joj bile uprte u veliki predmet koji se ljuljao na talasima.
<BR>&nbsp;&nbsp;&nbsp;&nbsp;&nbsp;Predmet je, zapravo, bio jedna velika zelena vreća, slična onim vrećama korišćenim za baštensko đubre u dvadeset prvom veku. Vreća je bila puna i prilazila je obali. Nikol je želela da je dohvati, ali se plašila uzburkanog mora. Pokazala je rukom prema vreći. Zavapila je za pomoć.
<BR>&nbsp;&nbsp;&nbsp;&nbsp;&nbsp;U gornjem levom uglu vidokruga sna ugledala je jedan kanu. Kako je čamac prilazio, Nikol shvati da su osam putika u njemu vanzemaljci, narandžaste boje i manji od ljudi. Izgledali su kao da su napravljeni od hlebnog testa. Imali su oči i lica, ali ne i telesnu dlaku. Tuđini priteraše kanu do one zelene vreće i pokupiše je.
<BR>&nbsp;&nbsp;&nbsp;&nbsp;&nbsp;Narandžasti vanzemaljci izbaciše zelenu vreću na obalu. Nikol nije prilazila sve dok oni ponovo ne uđoše u kanu i vratiše se na debelo more. Mahnula im je u znak pozdrava i prišla vreći. Imala je rajsferšlus koji ona pažljivo povuče. Nikol otvori vreću do pola i ugleda mrtvo lice Kendžija Vatanabea.
<BR>&nbsp;&nbsp;&nbsp;&nbsp;&nbsp;Nikol uzdrhta, vrisnu i sede u krevetu. Pružila je ruku prema Ričardu, ali krevet beše prazan. Digitalni sat na stolu pokazivao je 2.48 posle ponoći. Nikol je pokušala da uspori disanje i očisti svest od posledica jezivog sna.
<BR>&nbsp;&nbsp;&nbsp;&nbsp;&nbsp;Jasna slika mrtvog Kendžija Vatanabea plutala je u njenoj svesti. Idući prema kupatilu, Nikol se sećala najavljujućih snova koji su prethodili smrti njene majke, kada joj je bilo svega deset godina. A šta ako Kendži stvarno umre? - pomisli ona, osećajući prve znake panike. Primorala je sebe da misli na nešto drugo. Gde li je Ričard u ovo doba noći? - pitala se. Nikol odenu kućnu haljinu i iziđe iz spavaće sobe.
<BR>&nbsp;&nbsp;&nbsp;&nbsp;&nbsp;Tiho je prošla pored dečjih prostorija idući ka prednjem delu kuće. Bendži je hrkao kao i obično. U radnoj sobi gorelo je svetlo, ali od Ričarda ni traga. Dva nova biota i princ Hal takođe nisu bili tu. Jedan od monitora na Ričardovom radnom stolu još je svetleo.
<BR>&nbsp;&nbsp;&nbsp;&nbsp;&nbsp;Nikol se osmehnu samoj sebi i priseti se njihovog dogovora. Dotakla je dirku NIKOL na tastaturi i ekran se promeni. "Najdraža Nikol", pisalo je u poruci, "ako se probudiš pre no što se vratim, ne brini. Planiram da se vratim do zore, najkasnije do osam ujutru. Radim nešto sa biotima serije 300 - sećaš se, s onima koji nisu u potpunosti programirani i stoga im se mogu poveriti specijalni zadaci - a imam razloga da verujem da mi neko uhodi rad. Zbog toga sam ubrzao dovršenje svog tekućeg projekta i odlazim izvan Novog Edena radi konačnog testa. Volim te. Ričard."
<BR>
<BR>&nbsp;&nbsp;&nbsp;&nbsp;&nbsp;U Središnjoj ravnici bili je mračno i hladno. Ričard je nastojao da bude strpljiv. Poslao je svog usavršenog Ajnštajna (Ričard ga je nazivao Super-Al) i Garsiju 325 do sedišta sonde kod drugog modula. Oni su objasnili noćnom čuvaru, standardnom biotu-Garsiji, da se najavljeni termin eksperimenta izmenio i da će se upravo sprovesti specijalno istraživanje. Super Al je potom izvukao svu opremu iz otvora za drugi modul i položio je na tlo. Ovaj postupak oduzeo je više od sata dragocenog vremena. Kada je Super-Al okončao posao, mahnuo je Ričardu da dođe. Garsija 325 lukavo je odvela biota-stražara na drugu stranu iza sedišta sonde kako bi Ričard prošao neprimećen.
<BR>&nbsp;&nbsp;&nbsp;&nbsp;&nbsp;On nije traćio vreme. Izvukao princa Hala iz džepa i stavio ga u otvor. "Idi brzo", reče Ričard postavivši mali monitor na dno prolaza. Otvor u drugi habitat bio je postepeno proširivan tokom poslednjih nedelja, tako da je sada imao približno kvadratan presek sa stranicama od osamdeset centimetara. Za malenog robota bilo je više nego dovoljno prostora.
<BR>&nbsp;&nbsp;&nbsp;&nbsp;&nbsp;Princ Hal pohita kroz bušotinu. Razlika u visini između prolaza i dna unutrašnjosti modula iznosila je oko metar. Robot snalažljivo pričvrsti mali kabl za potporni deo koji je zalepio za pod prolaza, a zatim se spusti dole. Ričard je pratio svaki Halov pokret na ekranu, izdajući mu u isti mah uputstva preko radija.
<BR>&nbsp;&nbsp;&nbsp;&nbsp;&nbsp;Ričard je očekivao da se unutra nalazi još jedan zaštitni omotač drugog modula. Bio je u pravu. Dakle, osnovni nacrti dva modula su slični, pomisli on. Ričard je takođe predviđao da mora postojati neka vrsta otvora u unutrašnjem zidu, neka kapija ili vrata kroz koja su nogonje ulazile i izlazile, te da je princ Hal dovoljno mali da može da prođe u modul kroz takav ulaz.
<BR>&nbsp;&nbsp;&nbsp;&nbsp;&nbsp;Halu nije trebalo mnogo da pronađe ulaz u glavni deo modula. Bilo je, međutim, očigledno da se ta vrata nalaze na dvadeset metara iznad dna omotača. Posmatrajući video zapise o nogonjama na kojima se videlo kako se penju uz okomite strane biota-buldožera u nadzornom punktu Avalona, Ričard je bio pripravan i za takvu mogućnost.
<BR>&nbsp;&nbsp;&nbsp;&nbsp;&nbsp;"Penji se", naredi on princu Halu pošto je bacio nervozan pogled na časovnik. Bilo je skoro šest sati. U Novom Edenu će ubrzo svanuti. Ne mnogo posle toga, redovni naučnici i inženjeri vratiće se na svoje radno mesto.
<BR>&nbsp;&nbsp;&nbsp;&nbsp;&nbsp;Ulaz u unutrašnjost modula počivao je na visini sto puta većoj od Halove. Njegovo uspinjanje odgovaralo bi čovekovom penjanju na zgradu od šezdeset spratova. Ričard je kod kuće nešto malo uvežbavao robota u tome, ali je uvek bio pored njega. Da li je na zidu koji je očekivao Hala bilo udubljenja za ruke i ispupčenja za noge? Na monitoru se to nije moglo videti. Da li su sve jednačine u mehaničkom inženjerskom potprocesoru princa Hala bile ispravne? To ćemo uskoro otkriti, pomisli Ričard kada je njegov najbolji učenik započeo penjanje.
<BR>&nbsp;&nbsp;&nbsp;&nbsp;&nbsp;Princ Hal se jednom omakao viseći neko vreme na rukama, ali je na kraju uspeo da se domogne vrha. Na uspon mu je, međutim, otišlo trideset minuta. Ričard je znao da mu vreme ističe. Kada se Hal izvukao na prozorski prag kružne rupe, Ričard je shvatio da je robotov prodor u sam modul blokiran mrežastom pregradom. Ipak, mali deo unutrašnjosti bio je vidljiv u mutnoj svetlosti. Ričard pažljivo postavi Halovu sićušnu kameru kako bi mogao da vidi kroz okca mreže.
<BR>&nbsp;&nbsp;&nbsp;&nbsp;&nbsp;"Stražar zahteva da se vratimo u glavnu stanicu", Garsija 325 dojavi Ričardu preko radija. "Mora da podnese dnevni izveštaj u 6.30."
<BR>&nbsp;&nbsp;&nbsp;&nbsp;&nbsp;Sranje, pomisli Ričard. To je još samo šest minuta. Polako je pomerao Hala po ispustu praga ne bi li uspeo da identifikuje neke predmete u unutrašnjosti modula. Ričard nije zapažao ništa određeno. "Vrišti", naredi tada Ričard, okrećući robotov audio predajnik do kraja. "Vrišti dok ti ne kažem da prestaneš."
<BR>&nbsp;&nbsp;&nbsp;&nbsp;&nbsp;Ričard nije do maksimalnih mogućnosti proveravao novo pojačalo koje je u međuvremenu ugradio u princa Hala. Stoga je bio zapanjen jačinom Halove avijanske mimikrije. Od odjeka koji je dopreo kroz bušotinu Ričard odskoči unazad. Đavolski dobro, reče sebi kada se pribrao. Ukoliko me pamćenje nije izdalo. Stražar-biot se ubrzo stvori kod Ričarda i sledeći svoja programirana uputstva zatraži mu lične papire i objašnjenje o tome šta radi ovde. Super-Al i Garsija 325 pokušali su da zbune stražara, ali budući da on od Ričarda nije dobio zadovoljavajući odgovor, zatražio je da sarađuje s njim na sastavljanju vanrednog izveštaja. Na monitoru Ričard vide kako se cela mrežasta pregrada otvara i šest nogonja stvoriše se oko princa Hala. Robot je nastavljao da vrišti.
<BR>&nbsp;&nbsp;&nbsp;&nbsp;&nbsp;Stražar-Garsija poče da emituje poziv za hitnu pomoć. Ričard je bio svestan da mu je preostalo još samo nekoliko minuta pre nego što bude primoran da se povuče. Dođite, do đavola, dođite, reče on, gledajući u monitor između nervoznih osvrtanja prema Središnjoj ravnici. Još se nikakva svetla nisu približavala iz pravca njegovog modula.
<BR>&nbsp;&nbsp;&nbsp;&nbsp;&nbsp;U prvi mah Ričardu se učini da uobražava. A onda se to ponovilo - lepetav zvuk velikih krila. Jedan od nogonja delimično je zaklanjao vidik, ali nekoliko trenutaka kasnije Ričard zasigurno ugleda poznate mu kandže koje su posezale za princom Halom. Avijanski krik koji je usledio samo je potvrdio prizor. Slika na monitoru se zamuti.
<BR>&nbsp;&nbsp;&nbsp;&nbsp;&nbsp;"Ako imaš priliku", povika Ričard u radio, "pokušaj da se vratiš u prolaz. Doći ću po tebe kasnije."
<BR>&nbsp;&nbsp;&nbsp;&nbsp;&nbsp;Okrenuo se i brzo spakovao monitor u torbu. "Hajdemo", reče Ričard svojim pratiocima. Zatim se dadoše u trk prema Novom Edenu.
<BR>&nbsp;&nbsp;&nbsp;&nbsp;&nbsp;Hitajući kući, Ričard se osećao trijumfalno. Predosećaj mi je bio ispravan, reče on sebi, likujući. Ovo sve menja...Sada mogu mirno na kćerkino venčanje.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
