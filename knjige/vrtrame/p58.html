<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Svetlo sa jedinog prozora pravilo je šaru na zemljanom zidu nasuprot Nikolinog kreveta. Prozorske šipke stvarale su kvadratni odraz, uzduž i popreko trostruko ispresecan u gotovo savršenom obrascu. Svetlo u ćeliji poručivalo je Nikol da je vreme da ustane. Podigla se sa drvenog ležaja na kome je spavala i otišla do umivaonika na suprotnom kraju da se opere. Potom je duboko udahnula i pokušala da prikupi snagu za još jedan dan.
<BR>&nbsp;&nbsp;&nbsp;&nbsp;&nbsp;Nikol je bila gotovo sigurna da se njen najnoviji zatvor nalazi u poljoprivrednom području Novog Edena, između Hakonea i San Miguela. Kada su je poslednji put premeštali, imala je povez na očima. Nikol je brzo zaključila da se nalazi u seoskom okruženju. Jak vonj životinja povremeno bi se uvlačio u ćeliju kroz kvadratan prozor stranice od četrdeset centimetara odmah ispod tavanice. Pored toga, Nikol noću nije mogla da vidi bilo kakav odsjaj svetlosti.
<BR>&nbsp;&nbsp;&nbsp;&nbsp;&nbsp;Ova poslednja tri meseca bila su najgora, pomisli Nikol, propinjući se na prste da bi stavila na ispust malo mirišljavog pirinča. Bez razgovora, bez čitanja, bez vežbe. Dva obroka dnevno sastavljena od pirinča i vode. Mala crvena veverica koja ju je posećivala pojavi se napolju. Nikol je mogla da je čuje. Povukla se malo u ćeliju da bi je videla kako jede pirinač.
<BR>&nbsp;&nbsp;&nbsp;&nbsp;&nbsp;"Ti si moje jedino društvo, zgodna prijateljice", reče Nikol naglas. Veverica prestade da jede i oslušnu, stalno na oprezi. "I nikad nećeš razumeti nijednu jedinu moju reč."
<BR>&nbsp;&nbsp;&nbsp;&nbsp;&nbsp;Veverica se nije dugo zadržala. Pošto je završila obrok pirinča, otišla je, ostavljajući Nikol samu. Nikol je nekoliko minuta gledala kroz prozor prema mestu gde je veverica do malopre stajala, pitajući se šta joj se desilo sa porodicom.
<BR>&nbsp;&nbsp;&nbsp;&nbsp;&nbsp;Do pre šest meseci, kada joj je suđenje za buntovništvo u poslednjem času odloženo na "neodređeno vreme", Nikoli je bila dozvoljena jedna poseta nedeljno. I pored toga što se razgovor odvijao u prisustvu stražara i što je svako pominjanje politike ili tekućih događaja bilo strogo zabranjeno, žudno je iščekivala te nedeljne susrete sa Eli ili Patrikom. Obično je Eli dolazila. Po nekim veoma oprezno sročenim izjavama oba deteta Nikol je zaključila da je Patrik angažovan u svojevrsnom radu za vladu, tako da je samo povremeno slobodan da dođe.
<BR>&nbsp;&nbsp;&nbsp;&nbsp;&nbsp;Nikol je najpre bila ljuta, a zatim utučena kada je saznala da je Bendži smešten u azil i da mu nije dozvoljeno da je viđa. Eli je nastojala da uveri majku kako je Bendži dobro, uzevši u obzir sve okolnosti. O Keti su veoma malo razgovarali. Ni Patrik ni Eli nisu znali kako da Nikol objasne da njihova starija sestre nije pokazala stvarnu želju da poseti majku.
<BR>&nbsp;&nbsp;&nbsp;&nbsp;&nbsp;Elina trudnoća uvek je bila bezbedna tema tokom prvih poseta. Nikol je sa uzbuđenjem doticala kćerkin stomak i pričala o tom izuzetnom osećanju koje samo majka može da ima. Kada bi Eli pomenula koliko joj je beba živahna u stomaku, Nikol bi to odmah upoređivala sa svojim iskustvima. ("Dok sam bila trudna sa Patrikom", rekla je jednom prilikom, "nikada nisam bila umorna. Ti si, međutim, bila prava noćna mora - uvek bi se razigrala usred noći kada mi se najviše spavalo.") Kada se događalo da se Eli ne oseća dobro, Nikol bi joj preporučivala hranu i fizičke vežbe koje su njoj nekada pomagale u istom stanju.
<BR>&nbsp;&nbsp;&nbsp;&nbsp;&nbsp;Elina poslednja poseta dogodila se dva meseca pre predviđenog porođjaja. Nikol su naredne nedelje premestili u novu ćeliju i od tada nije prozborila nijednu reč sa nekim ljudskim bićem. Nemi bioti koji su okružavali Nikol nisu joj nijednom dali do znanja da li su uopšte čuli njena pitanja. Jedanput, na vrhuncu osujećenosti, viknula je na Tiaso koja joj je pomagala u nedeljenom kupanju. "Zar ne shvataš?" rekla je tada. "Ove nedelje moja kćerka trebalo je da mi rodi unuče."
<BR>&nbsp;&nbsp;&nbsp;&nbsp;&nbsp;U prethodnoj ćeliji Nikol je bilo dozvoljeno da čita. Kad god bi zatražila, uvek su joj donosili knjige-diskove iz biblioteke, tako da su joj dani između poseta brzo prolazili. Ponovo je pročitala gotovo sve očeve istorijske romane, kao i nešto poezije, istorije i nekoliko zanimljivijih medicinskih knjiga. Nikol je bila pod posebnim utiskom paralela između svog života i života dve junakinje iz njenog detinjstva. Nikol se čeličila uviđajući da nijedna od te dve žene nije dozvoljavala da joj se osnovni stavovi promene uprkos dugim i teškim razdobljima zatočeništva.
<BR>&nbsp;&nbsp;&nbsp;&nbsp;&nbsp;Odmah posle preseljenja, kada joj Garsija, koja ju je čuvala, nije vratila elektronski čitač zajedno sa ostalim njenim stvarima, Nikol je pomislila da je posredi običan propust. Međutim, posle ponovljenih traženja koja nisu urodila nikakvim plodom, ona je shvatila da su je sad lišili i zadovoljstva čitanja.
<BR>&nbsp;&nbsp;&nbsp;&nbsp;&nbsp;U novoj ćeliji vreme joj je sporo proticalo. Svakog dana je hotimično šetala po nekoliko sati, nastojeći da održava telo i um u pokretu. Pokušala je da osmisli te seanse šetanja, odvlačeći ih od misli o porodici, koje su neizbežno izazivale jačanje osećanja usamljenosti i potištenosti, i usmeravajući ih ka opštijim filozofskim pojmovima i idejama. Često bi na kraju tih seansi usredotočila svest na neki prošli događaj iz svog života, pokušavajući da stekne novi ili potpuniji uvid u njega.
<BR>&nbsp;&nbsp;&nbsp;&nbsp;&nbsp;Tokom jedne od šetnji Nikol se veoma jasno setila niza događaja koji su se odigrali kada je imala petnaest godina. Do tog doba ona i njen otac već su se udobno smestili u Bovoau, a Nikol je blistala u školi. Odlučila je da uđe u nacionalnu konkurenciju za izbor tri devojke koje je trebalo da igraju Jovanku Orleanku u predstavama u okviru komemoracije 750. godišnice devicinog mučeništva u Ruanu. Nikol se bacila u to takmičenje sa strašću i isključivošću koja je njenog oca u isti mah ushićivala i brinula. Pošto je Nikol pobedila na oblasnom takmičenju u Turu, Pjer je čak obustavio rad na romanima za šest nedelja da bi voljenoj kćerki pomogao u pripremama za nacionalno finale u Ruanu.
<BR>&nbsp;&nbsp;&nbsp;&nbsp;&nbsp;Nikol se plasirala kao prva u atletskoj i intelektualnoj disciplini takmičenja. Veoma visoko su ocenjeni i njeni glumački kvaliteti. Ona i njen otac bili su sigurni da će biti odabrana. Ali kada su proglašeni pobednici, Nikol se našla tek na petom mestu.
<BR>&nbsp;&nbsp;&nbsp;&nbsp;&nbsp;Godinama sam, mislila je Nikol, šetajući po ćeliji u Novom Edenu, smatrala da sam podbacila. To što mi je otac rekao da Francuska još nije spremna za Jovanku Orleanku mrke boje kože, nije vredelo. U svojoj svesti ja sam bila kriva. Bila sam očajna. Moje samopuzdanje se nije oporavilo sve do Olimpijade, ali samo nekoliko dana posle toga Henri me je ponovo oborio u prašinu.
<BR>&nbsp;&nbsp;&nbsp;&nbsp;&nbsp;Cena je bila užasna, produži Nikol u sebi. Godinama sam bila povučena u sebe zbog nedostatka samopouzdanja. Tek mnogo, mnogo kasnije postala sam zadovoljna sobom. I tek tada sam bila sposobna da dajem drugima. Zastala je za trenutak u svojim mislima. Zbog čega toliko nas prolazi kroz isto iskustvo? Zbog čega je mladost toliko sebična i zbog čega najpre moramo da pronađemo sebe da bismo shvatili koliko u životu ima i drugih vrednih stvari.
<BR>
<BR>&nbsp;&nbsp;&nbsp;&nbsp;&nbsp;Kada joj je Garsija jednog dana donela obrok u koji su bili uključeni parče svežeg hleba i nekoliko sirovih šargarepa, Nikol je naslutila izvesnu promenu u zatvorskom režimu. Dva dana kasnije jedna Tiaso ušla je u njenu ćeliju sa četkom za kosu, šminkom, ogledalom i čak nekakvim parfemom. Nikol je uživala u dugotrajnom, luksuznom kupanju koje ju je prvi put osvežilo posle mnogo meseci. Pošto je biot uprtio drvenu kadu i pripremio se da iziđe, uručio joj je jednu cedulju sa porukom. "Sutra ujutro imaćete posetu", pisalo je na cedulji.
<BR>&nbsp;&nbsp;&nbsp;&nbsp;&nbsp;Nikol nije mogla da zaspi. Ujutro je kao kakva devojčica čavrljala sa vevericom, pričajući joj o svojim nadama i brigama vezanim za predstojeći susret. Nekoliko puta je popravljala kosu i doterivala lice pre nego što je zaključila da su beznadežni. Vreme se naprosto vuklo.
<BR>&nbsp;&nbsp;&nbsp;&nbsp;&nbsp;Posle silnog čekanja, baš pred vreme ručka, začula je odjek ljudskih koraka koji su se hodnikom primicali ćeliji. Nikol jurnu napred, sva ustreptala. "Keti", uzviknu kada je ugledala kćer koja je zaokretala na poslednjem uglu.
<BR>&nbsp;&nbsp;&nbsp;&nbsp;&nbsp;"Zdravo, majko", reče Keti, otključavajući vrata i ulazeći u ćeliju. Dve žene su dugo ostale u čvrstom zagrljaju. Nikol nije ni pokušala da suspregne suze koje su joj tekle iz očiju.
<BR>&nbsp;&nbsp;&nbsp;&nbsp;&nbsp;Sele su na Nikolin krevet koji je bio jedini nameštaj u sobi i nekoliko minuta prijatno razgovarale o porodici. Keti je obavestila Nikol da je dobila novu unuku ("Nikol d'Žrden Tarner", rekla je, "treba da budeš veoma ponosna."), a zatim je izvukla iz džepa oko dvadeset fotografija. Slike su uključivale nedavne snimke bebe i njenih roditelja, Elija i Bendži zajedno u parku, Patrika u uniformi, pa čak i Keti u večernjoj haljini. Nikol ih je gutala očima, jednu za drugom. "Oh, Keti", više puta je uzviknula.
<BR>&nbsp;&nbsp;&nbsp;&nbsp;&nbsp;Kada je završila razgledanje, Nikol je duboko zahvalila kćeri što joj je donela fotografije. "Možeš da ih zadržiš, majko", reče Keti, ustajući i odlazeći do prozora. Otvorila je torbicu i odande izvukla cigarete i upaljač.
<BR>&nbsp;&nbsp;&nbsp;&nbsp;&nbsp;"Dušo", reče Nikol nesigurnim glasom, "molim te da ne pušiš ovde? Ventilacija je užasna. Nedeljama neću moći da se otarasim dima."
<BR>&nbsp;&nbsp;&nbsp;&nbsp;&nbsp;Keti je par časaka netremično posmatrala majku, a onda vrati cigarete i upaljač u torbicu. U tom trenutku dve Garsije donesoše u ćeliju sto i dve stolice.
<BR>&nbsp;&nbsp;&nbsp;&nbsp;&nbsp;"Šta je ovo?" upita Nikol.
<BR>&nbsp;&nbsp;&nbsp;&nbsp;&nbsp;Keti se osmehnu. "Ručaćemo zajedno", reče ona. "Pripremila sam nešto specijalno za ovu priliku - pile sa pečurkama i vinski sos."
<BR>&nbsp;&nbsp;&nbsp;&nbsp;&nbsp;Ubrzo potom treća Garsija je donela hranu, koja je mirisala božanstveno, i postavila je na zastrti sto pored pribora za ručavanje od kineskog porculana i srebra. Našle su se tu još boca vina i dve kristalne čaše.
<BR>&nbsp;&nbsp;&nbsp;&nbsp;&nbsp;Nikol je sa mukom upražnjavala uobičajene manire. Piletina je bila tako ukusna, pečurke do te mere meke, da je ona jela ne progovarajući ni reč. Kada bi gucnula vino, Nikol bi promrmljala "Hmmmm" ili "Ovo je fantastično", ali u osnovi nije ništa rekla dok nije oblizala tanjir.
<BR>&nbsp;&nbsp;&nbsp;&nbsp;&nbsp;Keti, koja je slabo jela, gricnula bi pomalo, neprekidno posmatrajući majku. Kada je Nikol završila, Keti pozva Garsiju da raspremi sto i donesu kafu. Nikol nije okusila dobar gutljaj kafe bezmalo dve godine.
<BR>&nbsp;&nbsp;&nbsp;&nbsp;&nbsp;"Pa, Keti", reče Nikol uz topao osmeh pošto se prethodno zahvalila na kraljevskom ručku. "Kako s tobom stoje stvari?"
<BR>&nbsp;&nbsp;&nbsp;&nbsp;&nbsp;Keti se raskalašno nasmeja. "Uvek isto sranje", reče ona. "Sada sam 'direktor za zabavu' za ceo kompleks Vegasa... Organizujem sve programe u klubovima... Biznis cveta iako..." Keti zamuče, setivši s da joj majka ne zna ništa o ratu u drugom habitatu.
<BR>&nbsp;&nbsp;&nbsp;&nbsp;&nbsp;"Jesi li pronašla čoveka koji ume da uvažava sve tvoje kvalitete?" upita Nikol taktično.
<BR>&nbsp;&nbsp;&nbsp;&nbsp;&nbsp;"Nijednog koji bi se duže zadržao." Keti je delovala vrlo samosvesno u svom odgovoru, a onda najednom živnu. "Slušaj, majko", reče ona, nagnuvši se preko stola. "Nisam došla ovamo da bih raspravljala o svom ljubavnom životu... Imam jedan predlog za tebe, ili, tačnije, porodica ima predlog za tebe, koji svi podržavamo."
<BR>&nbsp;&nbsp;&nbsp;&nbsp;&nbsp;Nikol ispitivački pogleda kćerku. Prvi put je opazila da je Keti primetno ostarila u ove dve godine otkako je nije videla. "Ne razumem", reče Nikol. "Kakav predlog?"
<BR>&nbsp;&nbsp;&nbsp;&nbsp;&nbsp;"Pa, kao što verovatno znaš, vlada već neko vreme priprema sudski proces protiv tebe. Sada su spremni za postupak. Optužba je, naravno, pobunjeništvo, što povlači za sobom smrtnu kaznu. Tužilac nam je rekao da su dokazi protiv tebe toliko ubedljivi da je sigurno da ćeš biti osuđena. Međutim, zbog tvojih ranijih zasluga za koloniju, ukoliko priznaš krivicu za manji prestup, takozvano 'nehotično pobunjeništvo', on će spustiti..."
<BR>&nbsp;&nbsp;&nbsp;&nbsp;&nbsp;"Ali ja nisam kriva ni za šta", reče Nikol čvrstim glasom.
<BR>&nbsp;&nbsp;&nbsp;&nbsp;&nbsp;"Znam to, majko", odgovori Keti sa tragom nestrpljenja u glasu. "Ali mi - Eli, Patrik i ja - svi se slažemo da postoji velika verovatnoća da ćeš biti osuđena. Tužilac nam je obećao da ćeš, ako jednostavno priznaš krivicu za bezazleniji greh, smesta biti prebačena u bolje životne uslove gde će ti biti dozvoljene posete porodice, uključujući i posetu nove unuke... Čak je nagovestio da bi bio voljan da posreduje u Bendžijevom slučaju, to jest da mu omogući da živi sa Robertom i Eli."
<BR>&nbsp;&nbsp;&nbsp;&nbsp;&nbsp;U Nikol je sve kuvalo. "I svi vi mislite da bi trebalo da prihvatim tu pogodbu i proglasim se krivom i pored toga što sam čvrsto branila svoju nevinost od prvog trenutka hapšenja?"
<BR>&nbsp;&nbsp;&nbsp;&nbsp;&nbsp;Keti klimnu. "Ne želimo da umreš", reče ona, "a pogotovo ne bez ikakvog razloga."
<BR>&nbsp;&nbsp;&nbsp;&nbsp;&nbsp;"Bez ikakvog razloga", sevnu Nikol očima. "Ti misliš da bih ja umrla bez ikakvog razloga!" Odmakla se od stola, ustala i stala da šeta po ćeliji. "Umrla bih za pravdu", reče Nikol više sebi nego Keti, "po svom nahođenju barem, taman da u celoj Vaseljeni nema nijedne duše koja će me razumeti."
<BR>&nbsp;&nbsp;&nbsp;&nbsp;&nbsp;"Ali, majko", uskliknu sada Keti, "kojoj svrsi bi to poslužilo? Tvoja deca i unuka bi zauvek bili lišeni tvog društva, Bendži bi ostao u onoj glupoj ustanovi..."
<BR>&nbsp;&nbsp;&nbsp;&nbsp;&nbsp;"Znači, ovde imamo nagodbu", prekide je Nikol povišenim tonom, "podmukliju verziju Faustovog pakta sa đavolom... Odrekni se svojih načela, Nikol, i priznaj krivicu čak i ako uopšte nisi povredila zakon. I nemoj prodati svoju dušu za puku zemaljsku nagradu. Ne, to bi bilo odveć lako odbiti... Od tebe se traži da uđeš u nagodbu za dobrobit tvoje porodice... Može li biti jače pobude za jednu majku, koja treba da je poljulja?"
<BR>&nbsp;&nbsp;&nbsp;&nbsp;&nbsp;Nikoline oči su buktale. Keti poseže za torbicom, izvuče cigaretu i pripali je drhtavom rukom. "I ko to dolazi k meni sa takvim predlogom?" nastavi Nikol. Sada je već vikala. "Ko mi donosi predivnu hranu, vino i fotografije moje porodice da bi me smekšao za udarac nožem u prsa koji bi me izvesno ubio sa više bola nego električna stolica?... Zašto je to moja vlastita kćer, voljeni izdanak moje materice."
<BR>&nbsp;&nbsp;&nbsp;&nbsp;&nbsp;Nikol iznenada krenu napred i dograbi Keti. "Ne igraj Judu za njih, Keti", reče Nikol, tresući preplašenu kćerku. "Ti si mnogo bolja od toga. Vremenom, ako me osude i pogube po važećoj optužnici, počećeš da uvažavaš ovo što sada radim."
<BR>&nbsp;&nbsp;&nbsp;&nbsp;&nbsp;Keti se oslobodila majčinog stiska i ustuknula unazad. "To je baleganje, majko", reče nekoliko časaka kasnije. "Potpuno baleganje... Jednostavno si u jednom od svojih napada samoispravnosti... Slušaj, došla sam ovde da ti pomognem, da ti ponudim priliku za život. Zbog čega barem jednom u svom prokletom životu ne poslušaš nekog drugog?"
<BR>&nbsp;&nbsp;&nbsp;&nbsp;&nbsp;Nikol je zurila u Keti nekoliko sekundi. Kada je ponovo prozborila, glas joj je bio mnogo blaži. "Slušala sam te, Keti, i nije mi se dopalo ono što sam čula. Takođe sam te posmatrala... Ni za trenutak nisam pomislila da si došla ovamo da meni pomogneš. To bi bilo u potpunom neskladu sa onim što sam prepoznala u tvom karakteru u ovih poslednjih nekoliko godina. U svemu ovome ima nešto za tebe...
<BR>&nbsp;&nbsp;&nbsp;&nbsp;&nbsp;Niti verujem da na bilo koji način predstavljaš Eli i Patrika. Da je tako, oni bi došli ovamo sa tobom. Moram da priznam da sam pre izvesnog vremena bila zbunjena i osećala da možda izazivam previše patnje kod sve moje dece. Ali u ovih poslednjih nekoliko minuta videla sam veoma jasno šta se, zapravo, događa... Keti, moja draga Keti..."
<BR>&nbsp;&nbsp;&nbsp;&nbsp;&nbsp;"Da me više nisi dotakla", povika Keti kada joj se Nikol primakla. Ketine oči bile su pune suza. "I poštedi me tog tvog samoispravnog sažaljenja..."
<BR>&nbsp;&nbsp;&nbsp;&nbsp;&nbsp;U ćeliji je za trenutak vladao muk. Keti dokrajči cigaretu, pokušavajući da se pribere. "Slušaj", reče ona posle izvesnog vremena, "briga me šta ti misliš o meni; to uopšte nije važno; ali zbog čega, majko, ne možeš da misliš na Patrika, Eli, pa čak i na malu Nikol? Zar ti je toliko važno da budeš svetica, zar ti je svejedno što će tvoji najbliži patiti zbog toga?"
<BR>&nbsp;&nbsp;&nbsp;&nbsp;&nbsp;"Za neko vreme", uzvrati Nikol, "razumeće."
<BR>&nbsp;&nbsp;&nbsp;&nbsp;&nbsp;"Za neko vreme", reče Keti srdito, "bićeš mrtva. Za veoma kratko vreme... Shvataš li da će istog časa kada iziđem odavde i saopštim Nakamuri da nagodbe nema biti zakazan dan tvog suđenja?... I da uopšte nemaš izgleda, baš nikakvih jebenih izgleda?"
<BR>&nbsp;&nbsp;&nbsp;&nbsp;&nbsp;"Ne možeš me uplašiti, Keti."
<BR>&nbsp;&nbsp;&nbsp;&nbsp;&nbsp;"Ne mogu te uplašiti, ne mogu te dotaći, ne mogu ti čak ni dopreti do svesti. Kao i svi dobri sveci, ti slušaš samo vlastite glasove."
<BR>&nbsp;&nbsp;&nbsp;&nbsp;&nbsp;Keti duboko udahnu. "Onda pretpostavljam da je to - to... Zbogom, majko." I protiv njene volje, sveže suze grunuše na Ketine oči.
<BR>&nbsp;&nbsp;&nbsp;&nbsp;&nbsp;Nikol je ridala. "Zbogom, Keti", reče ona. "Volim te."
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
