<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Mlađa kelnerica, u svetloplavom kimonu sa staromodnim obijem, povuče natrag klizeći paravan i uđe u sobu. Nosila je poslužavnik sa pivom i sakeom.
<BR>&nbsp;&nbsp;&nbsp;&nbsp;&nbsp;"Osake onegai shimasu", reče Kendžijev otac ljubazno, uzdižući šolju dok mu je devojka sipala sake.
<BR>&nbsp;&nbsp;&nbsp;&nbsp;&nbsp;Kendži otpi gutljaj hladnog piva. Starija kelnerica se sada vratila, bešumno noseći mali tanjir sa predjelom. U sredini se nalazila neka vrsta školjke u lakom sosu, ali Kendži nije mogao da prepozna ni jedno ni drugo. U poslednjih sedamnaest godina otkako je napustio Kjoto nije imao više od nekoliko ovih kaiseki obeda.
<BR>&nbsp;&nbsp;&nbsp;&nbsp;&nbsp;"Campai", reče Kendži, kucnuvši svoju čašu sa pivom sa očevom šoljom ispunjenom sakeom. "Hvala ti, oče. Počašćen sam što večeram ovde sa tobom."
<BR>&nbsp;&nbsp;&nbsp;&nbsp;&nbsp;Kičo je bio najpoznatiji restoran u oblasti Kansai, a možda i u celom Japanu. Bio je, takođe, zastrašujuće skup, jer je u potpunosti očuvao tradiciju ličnog usluživanja, privatnih trpezarija i sezonskih jela od sastojaka isključivo najvišeg kvaliteta. Svako jelo bilo je naslađivanje za oči, ali i za nepca. Kada je gospodin Vatanabe obavestio sina da će zajedno poći na večeru, i to samo njih dvojica, Kendžiju nije palo na pamet da bi mogli da odu u Kičo.
<BR>&nbsp;&nbsp;&nbsp;&nbsp;&nbsp;Razgovarali su o ekspediciji na Mars. "Koliko još ima Japanaca među kolonistima?" upita gospodin Vatanabe.
<BR>&nbsp;&nbsp;&nbsp;&nbsp;&nbsp;"Prilično", odgovori Kendži. "Gotovo tri stotine, ako se dobro sećam. Bilo je mnogo molbi ljudi vrhunskih kvaliteta iz Japana. Samo Amerika ima veći kontingent ljudi."
<BR>&nbsp;&nbsp;&nbsp;&nbsp;&nbsp;"Da li lično znaš bilo kog od ostalih Japanaca?"
<BR>&nbsp;&nbsp;&nbsp;&nbsp;&nbsp;"Dvoje ili troje. Jasuko Horikava bila je nakratko u mom razredu srednje škole u Kjotou. Možda je se sećaš. Vrlo, vrlo pametna. Istureni zubi, debele naočari. Ona je, ili je bila, bolje reći, hemičar u Dai-Niponu."
<BR>&nbsp;&nbsp;&nbsp;&nbsp;&nbsp;Gospodin Vatanabe se osmehnu. "Mislim da je se sećam", reče on. "Da li je došla u našu kuću one večeri kada je Keiko svirala klavir?"
<BR>&nbsp;&nbsp;&nbsp;&nbsp;&nbsp;"Da, mislim da jeste", reče Kendži kao iz topa. Nasmejao se. "Ali teško da ičega drugog mogu da se setim od te večeri izuzev Keiko."
<BR>&nbsp;&nbsp;&nbsp;&nbsp;&nbsp;Gospodin Vatanabe iskapi šolju sakea. Mlađa poslužiteljka, koja je nenametljivo klečala u uglu "tatami mat" sobe, priđe stolu da napuni čašu. "Kendži, zabrinut sam zbog kriminalaca", reče gospodin Vatanabe kada je mlada devojka otišla.
<BR>&nbsp;&nbsp;&nbsp;&nbsp;&nbsp;"O čemu govoriš, oče?" reče Kendži.
<BR>&nbsp;&nbsp;&nbsp;&nbsp;&nbsp;"Čitao sam jednu dugu priču u časopisu u kojoj vele da je MSA regrutovao nekoliko stotina osuđenika koji treba da budu deo kolonije 'Louel'. U članku je naglašeno da svi ti kriminalci imaju savršen dosije ponašanja za vreme robije, kao i izvanredne stručne sposobnosti. Ali zbog čega je bilo neophodno da se uopšte uzimaju osuđenici?"
<BR>&nbsp;&nbsp;&nbsp;&nbsp;&nbsp;Kendži gucnu još malo piva. "Da budem iskren, oče", odgovori on, "imali smo određenih teškoća u postupku regrutovanja. Prvo, gajili smo nerealna očekivanja o tome koliko će se ljudi prijaviti, te smo postavili veoma oštra merila izbora. Drugo, minimum od pet godine angažovanja bio je greška, posebno u odnosu na mlađe ljude. Odluka da rade bilo šta u tako dugom razdoblju za njih predstavlja nepodnošljivo opterećenje. Što je još važnije, štampa je ozbiljno podrivala čitav postupak privlačenja osoblja. U vreme kada smo tražili molbe, pojavila se čitava kampanja napisa u časopisima i 'specijalnih' emisija na televiziji o odumiranju marsovske kolonije pre sto godina. Ljudi su se uplašili da bi istorija mogla da se ponovi, to jest da se dogodi da budu zauvek napušteni na Marsu.
<BR>&nbsp;&nbsp;&nbsp;&nbsp;&nbsp;Kendži nakratko zastade, ali gospodin Vatanabe ne reče ništa. "Da stvar bude još gora, kao što si i sam svestan, projekt je zapao u finansijsku krizu. Za vreme budžetske stiske prošle godine prvi put smo počeli da razmišljamo o obučenim, uzornim osuđenicima kao o rešenju personalnih i finansijskih teškoća. Bez obzira na skromne plate, ipak je ostajalo još mnogo pobuda zbog kojih bi osuđenici mogli da prilože molbe. Izbor bi značio davanje pune rehabilitacije, a stoga i slobode za njih kada se vrate na Zemlju posle isteka roka od pet godina. Uz to, bivši zatvorenici bili bi punopravni građani kolonije "Louel" kao i svi drugi i ne bi morali da podnose tegobno nadziranje svakog svog pokreta.
<BR>&nbsp;&nbsp;&nbsp;&nbsp;&nbsp;Kendži prekide kada su dva mala komada pržene ribe, tanana i lepuškasta, uljuljkana u postelju od raznobojnog lišća, položena na sto. Gospodin Vatanabe uze štapićima jednu od dve ribe i štrpnu malo parče. "Oishii desu", primeti, ne gledajući sina.
<BR>&nbsp;&nbsp;&nbsp;&nbsp;&nbsp;Kendži posegnu za svojim komadom ribe. Razgovor o osuđenicima u koloniji "Louel" očito je bio završen. Kendži pogleda preko očevog ramena, osmotrivši divan vrt po kojem je restoran bio nadaleko čuven. Jedan potočić spuštao se niz uglačane stepenice i tekao pored niza odabranog patuljastog drveća. Sedište koje gleda na vrt oduvek je bilo častan položaj pri tradicionalnom japanskom obedovanju. Gospodin Vatanabe je zahtevao da Kendži sedne na to mesto za vreme ove poslednje večere.
<BR>&nbsp;&nbsp;&nbsp;&nbsp;&nbsp;"Niste uspeli da privučete nijednog kineskog kolonistu?" upita otac pošto su završili ribu.
<BR>&nbsp;&nbsp;&nbsp;&nbsp;&nbsp;Kendži zavrte glavom. "Samo nekolicinu iz Singapura i Malezije. I kineska i brazilska vlada zabranile su svojim građanima da se prijavljuju. Brazilsku odluku smo očekivali - njihovo Južnoamerčko carstvo praktično je u ratu sa SAV-om - ali nadali smo se da će Kinezi možda omekšati svoj stav. Pretpostavljam da sto godina izolacije ne gasne tako lako."
<BR>&nbsp;&nbsp;&nbsp;&nbsp;&nbsp;"Nema osnove da ih optužujete", reče gospodin Vatanabe. "Njihova nacija se užasno napatila za vreme Velikog haosa. Sav strani kapital nestao je preko noći, a njihova ekonomija smesta je propala."
<BR>&nbsp;&nbsp;&nbsp;&nbsp;&nbsp;"Uspeli smo da regrutujemo nešto crnih Afrikanaca, možda i čitavu stotinu sve zajedno, kao i šaku Arapa. Ali većina kolonista su iz zemalja koje značajno doprinose MSA-u. To se verovatno moglo i očekivati."
<BR>&nbsp;&nbsp;&nbsp;&nbsp;&nbsp;Kendži se iznenada oseti nelagodno. Čitav razgovor otkako su ušli u restoran vodio se o njemu i njegovim aktivnostima. Tokom sledećih nekoliko jela Kendži se raspitivao za očev posao u Međunarodnoj robotici. Gospodin Vatanabe, koji je sada bio glavni upravnik operacija korporacije, uvek je sijao od ponosa kada bi govorio o "svojoj" kompaniji. Bila je najveći na svetu proizvodjač robota za fabrike i kancelarije. Godišnja proizvodnja MR-a svrstavala ju je medju prvih pedeset svetskih proizvodjača.
<BR>&nbsp;&nbsp;&nbsp;&nbsp;&nbsp;"Iduće godine punim šezdeset dve", reče gospodin Vatanabe. Brojne šolje sakea potpuno su mu razvezale jezik. "Razmišljao sam da odem u penziju. Ali Nakamura kaže da bi to bila geška. Veli da sam još potreban kompaniji..."
<BR>&nbsp;&nbsp;&nbsp;&nbsp;&nbsp;Pre nego što je posluženo voće, Kendži i njegov otac ponovo su se upustili u razgovor o predstojećoj ekspediciji na Mars. Kendži je objasnio da su Nai i većina ostalih azijskih kolonista koji će putovati bilo na Pinti ili na Ninji već u japanskom centru za obuku u južnom Kijušu. On će se tamo pridružiti svojoj ženi čim napusti Kjoto i, posle još deset dana treniga, oni i ostatak putnika na Pinti biće prebačeni na NZO (Niska zemaljska orbita) svemirsku stanicu, gde će se podvrći jednonedeljnom treningu u bestežinskim uslovima. Poslednja faza njihovog putovanja blizu Zemlje biće u unutrašnjosti tegljača od NZO-a do geosinhrone svemirske stanice na GEO-4, gde je upravo sada u toku sklapanje Pinte sa proverama i opremanjem broda za dugo putovanje do Marsa.
<BR>&nbsp;&nbsp;&nbsp;&nbsp;&nbsp;Mlađa kelnerica donela im je dve čaše sa konjakom. "Ta tvoja žena odista je veličanstveno stvorenje", reče gospodin Vatanabe, gucnuvši malo likera. "Oduvek sam mislio da su Tajlanđanke najlepše žene na svetu."
<BR>&nbsp;&nbsp;&nbsp;&nbsp;&nbsp;"Lepa je i iznutra", hitro dodade Kendži, iznenada osetivši koliko mu nedostaje njegova nova nevesta. "A i inteligentna je."
<BR>&nbsp;&nbsp;&nbsp;&nbsp;&nbsp;"Engleski joj je izvanredan", primeti gospodin Vatanabe. "Ali tvoja majka kaže da joj je japanski užasan."
<BR>&nbsp;&nbsp;&nbsp;&nbsp;&nbsp;Kendži se nakostreši. "Nai je pokušala da govori japanski - koji, sticajem okolnosti, nikada nije učila - zbog toga što je majka odbila da govori engleski. Sve je to smišljeno urađeno samo da bi se Nai osećala nelagodno."
<BR>&nbsp;&nbsp;&nbsp;&nbsp;&nbsp;Kendži se obuzda. Primedbe kojima je branio Nai nisu bile umesne u ovoj prilici.
<BR>&nbsp;&nbsp;&nbsp;&nbsp;&nbsp;"Gomen nasai", reče on ocu.
<BR>&nbsp;&nbsp;&nbsp;&nbsp;&nbsp;Gospodin Vatanabe poteže dobar gutljaj konjaka. "Pa, Kendži", reče on, "ovo je poslednji put što smo sami zajedno za najmanje narednih pet godina. Uživao sam u našoj večeri i razgovoru." Zastao je. "Ima, međutim, još jedna stvar koju bih hteo da raspravim sa tobom."
<BR>&nbsp;&nbsp;&nbsp;&nbsp;&nbsp;Kendži promeni položaj tela (bio se odvikao od višesatnih sedenja sa skrštenim nogama) i sede normalno, nastojeći da izbistri svest. Po očevom tonu mogao je da zaključi da je ta "još jedna stvar" ozbiljna.
<BR>&nbsp;&nbsp;&nbsp;&nbsp;&nbsp;"Moje zanimanje za one kriminalce u tvojoj koloniji 'Louel' nije puka radoznalost", započe gospodin Vatanabe. Zastao je načas da pribere misli. "Krajem prošle nedelje pred kraj radnog dana Nakamura-san je došao u moju kancelariju i saopštio mi da je i druga molba njegovog sina za koloniju 'Louel' odbijena. Zapitao me je da li bih hteo da porazgovaram sa tobom o tom problemu."
<BR>&nbsp;&nbsp;&nbsp;&nbsp;&nbsp;Očeve reči pogodile su Kendžija kao grom. On uopšte nije znao da je njegov takmac iz mladih dana slao molbu za koloniju "Louel". A evo sada njegovog oca...
<BR>&nbsp;&nbsp;&nbsp;&nbsp;&nbsp;"Nisam bio uključen u postupak odabiranja kolonista-osuđenika", odgovori polako Kendži. "To je u potpuno drugom odeljku projekta."
<BR>&nbsp;&nbsp;&nbsp;&nbsp;&nbsp;Gospodin Vatanabe nekoliko sekundi ništa nije zborio. "Preko naših veza smo saznali", produži on konačno, pošto je iskapio konjak, "da jedinu prepreku prihvatanju molbe postavlja neki psihijatar, dr Ridžmur, sa Novog Zelanda. On smatra da Nakamurin sin, i pored besprekornog dosijea za vreme tamnovnja, još ne shvata da je uradio nešto rđavo... Verujem da si ti bio lično odgovoran za regrutovanje dr Ridžmura u ekipu za koloniju 'Louel'."
<BR>&nbsp;&nbsp;&nbsp;&nbsp;&nbsp;Kendži je bio zgranut. Ovaj očev zahtev nije bio tek kakva sitnica. On je preduzeo temeljno istraživanje pozadine čitavog slučaja. Ali zbog čega? pitao se Kendži. Zbog čega je toliko zainteresovan...?
<BR>&nbsp;&nbsp;&nbsp;&nbsp;&nbsp;"Nakamura-san je briljantan inženjer", reče gospodin Vatanabe. "On je lično zaslužan za mnoge proizvode koji su nas učinili vodećom firmom na našem polju rada. Ali u poslednje vreme njegova laboratorija ne daje ništa novo. U stvari, opadanje njene produktivnosti podudarilo se sa hapšenjem i osudom njegovog sina."
<BR>&nbsp;&nbsp;&nbsp;&nbsp;&nbsp;Gospodin Vatanabe se naže prema Kendžiju, oslanjajući se laktovima na sto. "Nakamura-san je izgubio samopouzdanje. On i njegova žena obavezno jednom mesečno posećuju Tošija u zatvorskom apartmanu. To je za Nakamuru stalno podsećanje da je njegova porodica obrukana. Ako bi mu sin otišao na Mars, onda bi možda..."
<BR>&nbsp;&nbsp;&nbsp;&nbsp;&nbsp;Kendži je veoma dobro shvatio šta njegov otac zahteva. Osećanja koja su dugo bila suzbijena pretila su erupcijom. Kendži je bio ljut i zbunjen. Taman se spremao da kaže ocu kako je njegov zahtev "neprikladan", kada stariji Vatanabe opet prozbori.
<BR>&nbsp;&nbsp;&nbsp;&nbsp;&nbsp;"To jednako teško pada Keiko i njihovoj maloj devojčici. Aiko ima skoro sedam godina. Svakog drugog vikenda one pokorno odlaze vozom do Ašija...
<BR>&nbsp;&nbsp;&nbsp;&nbsp;&nbsp;Ma koliko se trudio, Kendži nije mogao da spreči suze koje mu se pojaviše u uglovima očiju. Prizor u kome Keiko, slomljena i odbačena, uvodi kćerku u zatvorsku zonu da bi se ova videla sa ocem bio je više nego što je mogao da podnese.
<BR>&nbsp;&nbsp;&nbsp;&nbsp;&nbsp;"Razgovarao sam sa Keiko prošle nedelje", dodade njegov otac. "Bila je vrlo utučena. Ali kao da je malo živnula kada sam joj rekao da ću te zamoliti da poradiš u korist njenog muža."
<BR>&nbsp;&nbsp;&nbsp;&nbsp;&nbsp;Kendži duboko uzdahnu i zagleda se u očevo bezizražajno lice. Znao je šta će da uradi. Takođe je znao da je to odista bilo "neprikladno" - ne pogrešno, naprosto neprikladno. Ali nije imalo nikakvog smisla mučiti se oko odluke koja je unapred bila doneta.
<BR>&nbsp;&nbsp;&nbsp;&nbsp;&nbsp;Kendži iskapi svoj konjak. "Reci Nakamuri-sanu da ću sutra nazvati dr Ridžmura", odvrati on.
<BR>
<BR>&nbsp;&nbsp;&nbsp;&nbsp;&nbsp;A šta ako je njegova intuicija bila pogrešna? U tom slučaju protraćiću jedan sat, najvišđe devedeset minuta, razmišljao je Kendži dok se izvinjavao što napušta porodični skup sa sestrom Fumiko i njenim kćerima. Izjurio je na ulicu i odmah skrenuo prema brdima. Preostao je još sat do zalaska sunca. Biće tamo, reče on sebi. To će mi biti poslednja prilika da se pozdravim s njom.
<BR>&nbsp;&nbsp;&nbsp;&nbsp;&nbsp;Kendži je najpre otišao do malog hrama Anraku-Đi. Ušao je u hondo, očekujući da zatekne Keiko na njenom omiljenom mestu ispred pobočnog drvenog oltara posvećenog dvema budističkim kaluđericama iz dvanaestog veka, koje su počinile samoubistvo kada im je car Go-Toba naredio da se odreknu učenja svetog Honena. Keiko nije bila tamo. Nije je bilo ni napolju, tamo gde su dve žene sahranjene, odmah na rubu bambusove šume. Kendži pomisli da je ipak pogrešio. Keiko nije došla, prođe mu kroz svest. Oseća da je velika ljaga pala na nju.
<BR>&nbsp;&nbsp;&nbsp;&nbsp;&nbsp;Još je gajio slabašnu nadu da ga Keiko čeka na groblju pored Honen-Ina, gde joj je pre sedamnaest godina saopštio da se seli iz Japana. Srce mu je zakucalo jače dok je išao stazom koja je vodila u hram. U daljini, na desnoj strani, mogao je da vidi jednu žensku priliku. Imala je na sebi jednostavnu crnu haljinu i stajala je pored groba Juničiro Tanizakija.
<BR>&nbsp;&nbsp;&nbsp;&nbsp;&nbsp;Iako joj je lice bilo okrenuto na suprotnu stranu i on nije sasvim dobro video u sve jačem sumraku, bio je siguran da je ta žena Keiko. Pojurio je uz stepenice, zatim kroz groblje, zaustavivši se tek na pet metara od žene u crnom.
<BR>&nbsp;&nbsp;&nbsp;&nbsp;&nbsp;"Keiko", reče on, hvatajući dah. "Toliko mi je drago..."
<BR>&nbsp;&nbsp;&nbsp;&nbsp;&nbsp;"Vatanabe-san", reče prilika zvaničnim glasom, okrećući se sa pognutom glavom i očima prikovanim za zemlju. Voma duboko se poklonila kao da je sluga. "Domo arrigato gozaimasu", ponovila je dvaput. Konačno se ispravila, ali i dalje nije gledala Kendžija.
<BR>&nbsp;&nbsp;&nbsp;&nbsp;&nbsp;"Keiko", reče i on blago. "To sam ja, Kendži. Sam sam. Molim te, pogledaj me."
<BR>&nbsp;&nbsp;&nbsp;&nbsp;&nbsp;"Ne mogu", odgovori ona jedva čujnim glasom. "Ali mogu da ti zahvalim za ono što si uradio za Aiko i mene." Ponovo se poklonila. "Dopmo arrigato gozaimasu", reče ona.
<BR>&nbsp;&nbsp;&nbsp;&nbsp;&nbsp;Kendži se iznenada saže i postavi ruku ispod Keikine brade. Nežno joj je uzdigao glavu sve dok nije mogao da joj vidi lice. Keiko je i dalje bila lepa. Ali Kendžija je porazilo to što je video da se strahovita tuga zanavek urezala u te tanane crte.
<BR>&nbsp;&nbsp;&nbsp;&nbsp;&nbsp;"Keiko", promrmljao je dok su mu se njene suze zasecale u srce poput sićušnih noževa.
<BR>&nbsp;&nbsp;&nbsp;&nbsp;&nbsp;"Moram da idem", reče ona. "Želim ti svaku sreću." Odmakla se od njegovog dodira i ponovo naklonila. Zatim se uspravila, ne gledajući ga, i lagano uputila niz stazu zaogrnutu senkama sumraka.
<BR>&nbsp;&nbsp;&nbsp;&nbsp;&nbsp;Kendžijeve oči su je sledile dok nije nestala u daljini. Tek tada je shvatio da se naslanja na Tanizakijevu nadgrobnu ploču. Piljio je nekoliko sekundi u dva Kandži karaktera, Ku i Jaku, na sivoj amenoj ploči. Jedan od njih govorio je "Praznina", drugi "Samoća".
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
