<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Doručak je bio pravi pir. Naručili su gozbu kod izuzetnih kuvara koji su pripremali hranu za njih. Tvorci njihovog apartmana obezbedili su im izbor pećnica i pun frižider, u slučaju da žele sami da pripreme svoja jela od sirovog materijala. Međutim, tuđinski (roboti) kuvari bili su toliko dobri i tako brzo obučeni, da Nikol i njena porodica gotovo nikad nisu sami spravljali jela - jednostavno bi pritisnuli ono belo dugme i naručili.
<BR>&nbsp;&nbsp;&nbsp;&nbsp;&nbsp;"Hoću palačinke ovog jutra", objavila je Keti u kuhinji.
<BR>&nbsp;&nbsp;&nbsp;&nbsp;&nbsp;"I ja, i ja", dodade njena senka Patrik.
<BR>&nbsp;&nbsp;&nbsp;&nbsp;&nbsp;"Koju vrstu palačinki?" upita onaj glas. "Imamo četiri različita tipa u memoriji. Od heljde, od maslaca..."
<BR>&nbsp;&nbsp;&nbsp;&nbsp;&nbsp;"Od maslaca", prekida ga Keti. "Ukupno tri porcije." Okrznula je pogledom svog malog brata. "Ipak, četiri."
<BR>&nbsp;&nbsp;&nbsp;&nbsp;&nbsp;"Sa maslacem i sirupom od javora", povika Patrik.
<BR>&nbsp;&nbsp;&nbsp;&nbsp;&nbsp;"Četiri porcije palačinki sa maslacem i sirupom od javora", reče glas. "Je li to sve?"
<BR>&nbsp;&nbsp;&nbsp;&nbsp;&nbsp;"Jedan sok od jabuke i jedan od narandže", dodade Keti pošto se posavetovala sa Patrikom.
<BR>&nbsp;&nbsp;&nbsp;&nbsp;&nbsp;"Šest minuta i osamnaest sekundi", reče glas.
<BR>&nbsp;&nbsp;&nbsp;&nbsp;&nbsp;Kada je hrana bila spremna, porodica se okupila oko okruglopg stola u kuhinji. Najmlađa deca opisala su Nikol šta su radila za vreme njenog odsustva. Patrik je bio posebno ponosan na svoj lični rekord u trčanju na pedeset metara koji je postigao u vežbaonici. Bendži je sa naporom izbrojao do deset, na šta su svi zapljeskali. Tek što su završili doručak i počeli da raspremaju sto, kad se oglasi zvono na vratima.
<BR>&nbsp;&nbsp;&nbsp;&nbsp;&nbsp;Odrasli se zagledaše, a Ričard otide do kontrolne konzole gde je uključio video monitor. Ispred njihovih vrata stajao je Orao.
<BR>&nbsp;&nbsp;&nbsp;&nbsp;&nbsp;"Nadam se da nije u pitanju još jedan test", reče spontano Patrik.
<BR>&nbsp;&nbsp;&nbsp;&nbsp;&nbsp;"Ne... ne, sumnjam", odgovori Nikol, krećući prema ulazu. "Verovatno je navratio da nam da rezultate poslednjih eksperimenata."
<BR>&nbsp;&nbsp;&nbsp;&nbsp;&nbsp;Nikol dubokno udahnu vazduh pre no što je otvorila vrata. Bez obzira na to koliko se puta suočila sa Orlom, nivo njenog adrenalina uvek je skakao u njegovom prisustvu. Zbog čega je to tako? Da li ju je plašilo njegovo zastrašujuće znanje? Ili njegova moć nad njima? Ili jednostavno zbunjujuća činjenica da takvo biće postoji?
<BR>&nbsp;&nbsp;&nbsp;&nbsp;&nbsp;Orao ju je pozdravio sa izrazom lica koji je ona protumačila kao osmeh. "Mogu li da uđem?" reče on prijatnim glasom. "Želeo bih da porazgovaram sa vama, vašim suprugom i gospodinom O'Tulom."
<BR>&nbsp;&nbsp;&nbsp;&nbsp;&nbsp;Nikol je zurila u njega (ili u "to", blesnu joj u svesti) kao što je uvek činila. Bio je visok, možda dva metra i dvadeset pet centimetara, i oblikovan kao ljudsko biće od vrata nadole. Ruke i torzo su mu, međutim, bili prekriveni malim, isprepletanim, sivomrkim perjem - ako se izuzmu četiri prsta na svakoj ruci koja su bila krem bele boje i bez perja. Ispod pojasa površina Orlovog tela bila je boje mesa, ali je po sjaju spoljašnjeg sloja bilo očigledno da nije preduzet nikakav pokušaj da se duplicira prava ljudska koža. Ispod struka nije bilo znakova dlake, vidljivih zglobova i genitalija. Stopala nisu imala prste. Prilikom hoda u predelu kolena pojavljivale su se bore koje bi nestajala kada bi mirno stajao.
<BR>&nbsp;&nbsp;&nbsp;&nbsp;&nbsp;Lice mu je bilo hipnotičko. Imao je dva krupna puderski plava oka sa obe strane štrčećeg sivog kljuna. Prilikom govorenja kljun se otvarao, a njegov savršeni engleski dopirao je iz jedne vrste elektronske glasovne kutije na bazi njegovog vrata. Perje na vrhu njegove glave bilo je belo i u oštroj suprotnosti sa tamnosivom bojom lica, vrata i leđa. Perjatost lica bila je slaba i mestimična.
<BR>&nbsp;&nbsp;&nbsp;&nbsp;&nbsp;"Mogu li da uđem?" ponovi Orao ljubazno kada je video da se Nikol ne pomera nekoliko sekundi.
<BR>&nbsp;&nbsp;&nbsp;&nbsp;&nbsp;"Naravno...naravno", odgovori ona, sklanjajući se sa vrata. "Oprostite... Nisam vas tako dugo videla."
<BR>&nbsp;&nbsp;&nbsp;&nbsp;&nbsp;"Dobro jutro, gospodine Vejkfild, gospodine O'Tul. Zdravo, deco", reče Orao dok je stupao u dnevnu sobu.
<BR>&nbsp;&nbsp;&nbsp;&nbsp;&nbsp;Patrik i Bendži uzmakoše od njega. Od sve dece jedino Keti i mala Eli nisu pokazivale znake straha.
<BR>&nbsp;&nbsp;&nbsp;&nbsp;&nbsp;"Dobro jutro", uzvrati Ričard. "Šta možemo da uradimo danas za vas?" upita on. Orao nikada nije dolazio u posete radi druženja. Uvek je morala postojati neka svrha.
<BR>&nbsp;&nbsp;&nbsp;&nbsp;&nbsp;"Kao što sam spomenuo vašoj supruzi na vratima", odgovori Orao, "neophodno je da razgovaram sa vas troje odraslih. Može li Simona da se postara za ostalu decu dok mi ne popričamo oko jedan sat?"
<BR>&nbsp;&nbsp;&nbsp;&nbsp;&nbsp;Nikol je već počela da gura decu prema sobi za igranje kada je Orao zaustavi u tome. "To neće biti neophodno", reče on. "Mogu da koriste čitav apartman. Nas četvoro ćemo preći u salu za konferencije s one strane hodnika."
<BR>&nbsp;&nbsp;&nbsp;&nbsp;&nbsp;Ah, oh, smesta sevnu Nikol kroz glavu. Ovo je nešto veliko... nikada ranije nismo ostavljali decu samu u apartmanu.
<BR>&nbsp;&nbsp;&nbsp;&nbsp;&nbsp;Iznenada je osetila veliku zabrinutost za njihovu bezbednost. "Izvinite, gospodine Orle", reče ona. "Da li će deca biti u redu ovde? Hoću da kažem, neće primiti nikakvog naročitog posetioca ili nešto u tom smislu..."
<BR>&nbsp;&nbsp;&nbsp;&nbsp;&nbsp;"Ne, gospođo Vejkfild", odgovori Orao nehajnim tonom. "Dajem vam svoju reč da se ništa neće dogoditi vašoj deci."
<BR>&nbsp;&nbsp;&nbsp;&nbsp;&nbsp;Napolju, u atrijumu, kada je troje odraslih počelo da navlači svoja svemirska odela, Orao ih zaustavi. "To neće biti neophodno", reče on. "Prošle noći smo preustrojili ovaj deo sektora. Hermetički smo zatvorili hodnik odmah iza raskrsnice i pretvorili čitavo ovo područje u podoban habitat za zemaljski život. Bićete u stanju da koristite salu za konferencije bez ikakve posebne odeće.
<BR>&nbsp;&nbsp;&nbsp;&nbsp;&nbsp;Čim su seli u prostranu salu za konferencije s druge strane predvorja, Orao je počeo da govori. "Od našeg prvog susreta često ste mi postavljali pitanja o tome šta vi radite ovde, a ja vam nisam pružio direktne odgovore. Sada, kada je poslednji u nizu testova prilikom spavanja završen - uspešno, da dodam - opunomoćen sam da vas obavestim o sledećoj fazi vaše misije.
<BR>&nbsp;&nbsp;&nbsp;&nbsp;&nbsp;Takođe mi je dopušteno da vam kažem nešto i o sebi. Kao što ste svi već naslutili, ja nisam živo biće - barem ne po vašoj definiciji." Orao se nasmeja. "Mene je stvorila inteligencija koja vlada Čvorištem da bih mogao da sarađujem sa vama na osetljivim pitanjima. Naša prva posmatranja vašeg ponašanja pokazala su da ispoljavate odbojnost u odnosu na opštenje sa bestelesnim glasovima. Već je bilo odlučeno da se sazdam ja ili nešto slično, kao emisar za vašu porodicu, kada ste vi, gospodine Vejkfild, zamalo prouzrokovali ozbiljan haos u ovom sektoru pokušavši da nenajavljeno i neovlašćeno posetite Upravni modul. Moja pojava u to vreme imala je cilj da se predupredi dalje nepoželjno ponašanje.
<BR>&nbsp;&nbsp;&nbsp;&nbsp;&nbsp;Mi smo sada ušli", nastavi Orao posle par trenutaka oklevanja, "u najvažnije razdoblje vašeg boravka ovde. Svemirski brod koji vi nazivate Rama nalazi se u Hangaru gde je podvrgnut generalnoj popravci i inženjerijskom preudešavanju. Vi, ljudska bića, sada ćete sudelovati u tom postupku preudešavanja zato što će neki od vas da se vrate sa Ramom u Sunčev sistem iz koga potičete."
<BR>&nbsp;&nbsp;&nbsp;&nbsp;&nbsp;I Ričard i Nikol htedoše da ga prekinu. "Najpre mi dopustite da završim", reče Orao. "Vrlo smo pažljivo pripremili moj govor kako bi pokrio sva vaša predvidljiva pitanja."
<BR>&nbsp;&nbsp;&nbsp;&nbsp;&nbsp;Tuđinski čovek-ptica pređe pogledom preko sve troje ljudi za stolom pre nego što je nastavio u nešto sporijem ritmu. "Obratite pažnju na to da nisam rekao da ćete se vratiti na Zemlju. Ukoliko naš osnovni plan uspe, oni koji se vraćaju doći će u dodir sa ostalim ljudskim bićima u vašem Sunčevom sistemu, ali ne na vašoj matičnoj planeti. Jedino ukoliko bi došlo do nekih neophodnih odstupanja u odnosu na osnovni plan, vi biste se uistinu vratili na Zemlju.
<BR>&nbsp;&nbsp;&nbsp;&nbsp;&nbsp;Obratite, takođe, pažnju da se samo neki među vama vraćaju. Gospođo Vejkfild", Orao se obrati pravo Nikol, "vi izvesno ponovo putujete sa Ramom. Ovo je jedna od odluka koje su već donete. No, dopustićemo vama i vašoj porodici da odlučite ko će vam se pridružiti na putovanju. Možete da idete sami ako želite, ostavljajući sve ostale ovde u Čvorištu, ili možete da povedete neke sa sobom. Međutim, ne možete da povedete sve na putovanje sa Ramom. Barem jedan reproduktivan par mora da ostane ovde u Čvorištu - da osiguramo određene podatke za našu enciklopediju u malo verovatnom slučaju da misija povratka ne bude uspešna.
<BR>&nbsp;&nbsp;&nbsp;&nbsp;&nbsp;"Osnovna svrha Čvorišta jeste da katalogizira oblike života u ovom delu Galaksije. Oblici života koji putuju svemirom imaju najviši prioritet - i u opisu naših zadataka stoji da treba da skupljamo što veću količinu podataka o svakom svemirskom putniku koga sretnemo. Da bismo izvršili ovaj zadatak, razrađivali smo, tokom više stotina hiljada godina vašeg vremena, metod sakupljanja tih podataka koji minimalizuje verovatnoću kataklizmičnog narušavanja evolucionog obrasca tih svemirskih putnika i u isti mah maksimalizuje verovatnoću obezbeđivanja vitalnih podataka o njima.
<BR>&nbsp;&nbsp;&nbsp;&nbsp;&nbsp;Naš osnovni pristup podrazumeva slanje osmatračkih svemirskih letelica na misije izviđanja, sa nadom da će namamiti svemirske putnike unutra kako bi oni zatim bili identifikovani i fenotipovani. Isti brod kasnije se ponovo šalje na istu metu, najpre da bi proširio stepen opštenja i konačno da bi zarobio reprezentativne primerke vrste svemirskih putnika kako bismo mogli da preduzmemo dugotrajnija i podrobnija posmatranja u okolini po našem izboru."
<BR>&nbsp;&nbsp;&nbsp;&nbsp;&nbsp;Orao zastade. Nikolin um i srce grozničavo su radili. Imala je toliko pitanja. Zbog čega je baš ona izabrana za povratak? Da li će biti u stanju da vidi Ženevjev? I šta je Orao, zapravo, mislio kada je upotrebio reč "zarobiti" - da li on shvata da se ta reč obično tumači u neprijateljskom smislu? Zbog čega...
<BR>&nbsp;&nbsp;&nbsp;&nbsp;&nbsp;"Mislim da sam shvatio najveći deo onoga što ste rekli", prozbori najpre Ričard, "ali ste izostavili izvesne ključne informacije. Zbog čega prikupljate sve te podatke o vrstama koje putuju svemirom?"
<BR>&nbsp;&nbsp;&nbsp;&nbsp;&nbsp;Orao se osmehnu. "U hijerarhiji naših informacija postoje tri osnovna nivoa. Pristup svakom od nivoa nekom pojedincu ili vrsti dozvoljen je ili odrečen na osnovu niza ustanovljenih kriterija. Zahvaljujući mojim ranijim izveštajima, dali smo vam, kao predstavnicima vaše vrste, za početak Nivo II. Pripišite vlastitoj inteligenciji to što vaše malopređašnje pitanje zahteva odgovor koji je klasifikovan kao Nivo III.
<BR>&nbsp;&nbsp;&nbsp;&nbsp;&nbsp;"Da li čitav ovaj galimatijas treba da znači da nam uskraćujete odgovor?" upita Ričard, nervozno se smejući.
<BR>&nbsp;&nbsp;&nbsp;&nbsp;&nbsp;Orao klimnu.
<BR>&nbsp;&nbsp;&nbsp;&nbsp;&nbsp;"Hoćete li nam reći zbog čega se baš od mene traži da krenem na putovanje natrag?" upita konačno Nikol.
<BR>&nbsp;&nbsp;&nbsp;&nbsp;&nbsp;"Ima više razloga za to", odgovori Orao. "Prvo, verujemo da ste fizički najspremniji za povratno putovanje. Naši podaci, takođe, nagoveštavaju da će vaše superiorne veštine komuniciranja biti dragocene pošto se obavi faza zarobljavanja u okviru misije. Ima i drugih stvari, ali dve spomenute su najvažnije.
<BR>&nbsp;&nbsp;&nbsp;&nbsp;&nbsp;"Kada krećemo?" upita Ričard.
<BR>&nbsp;&nbsp;&nbsp;&nbsp;&nbsp;"Ne zna se pouzdano. Rok delimično zavisi i od vas. Kada se čvrsto ustanovi datum polaska, daćemo vam to do znanja. Mogu, ipak, da vam kažem da će to gotovo sigurno biti za manje od vaša četiri meseca."
<BR>&nbsp;&nbsp;&nbsp;&nbsp;&nbsp;Uskoro krećemo, pomisli Nikol. I barem dvoje među nama mora da ostane ovde. Ali ko...
<BR>&nbsp;&nbsp;&nbsp;&nbsp;&nbsp;"Bilo koji reproduktivan par može da ostane u Čvorištu?" upita sada Majkl, sledeći isti obrazac razmišljanja kao i Nikol.
<BR>&nbsp;&nbsp;&nbsp;&nbsp;&nbsp;"Bezmalo, gospodine O'Tul", odgovori Orao. Na primer, najmlađa devojčica Eli ne bi bila prihvatljiva sa vama kao partnerom - možda ne bismo bili u stanju da vas održimo u životu ili u stanju plodnosti dok ona ne dostigne seksualnu zrelost - ali bilo koja druga kombinacija sasvim odgovara. Moramo da imamo visoku verovatnoću uspešnog proizvođenja zdravih izdanaka."
<BR>&nbsp;&nbsp;&nbsp;&nbsp;&nbsp;"Zbog čega?" upita Nikol.
<BR>&nbsp;&nbsp;&nbsp;&nbsp;&nbsp;"Postoji veoma mala, ali ipak izvesna verovatnoća da vaša misija neće biti uspešna i da će par koji ostaje u Čvorištu biti jedina ljudska bića koje ćemo moći da posmatramo. Kao svemirski putnici-bebe koji su dostigli tu ravan bez uobičajene pomoći, vi ste nam posebno zanimljivi"
<BR>&nbsp;&nbsp;&nbsp;&nbsp;&nbsp;Ovaj razgovor mogao je beskrajno da traje. Međutim, posle još nekoliko pitanja, Orao naglo ustade i izjavi da je njegovo sudelovanje u razgovoru završeno. Posavetovao je ljude da delaju brzo na pitanju "doznačavanja", kako je on to nazvao, jer je nameravao da smesta otpočne rad sa onim članovima porodice koji će se vratiti u pravcu Zemlje. Njihov će posao biti da mu pomognu da sačini "zemaljski modul unutar Rame". Bez ikakvog dodatnog objašnjenje, napustio je zatim prostoriju.
<BR>&nbsp;&nbsp;&nbsp;&nbsp;&nbsp;Troje odraslih se saglasilo da deci ne saopštavaju najvažnije pojedinosti iz susreta sa Orlom najmanje jedan dan, barem dok ne dobiju priliku da porazmisle i porazgovaraju između sebe. Te noći, kada su deca otišla na spavanje, Nikol, Ričard i Majkl su u pola glasa razgovarali u dnevnoj sobi apartmana.
<BR>&nbsp;&nbsp;&nbsp;&nbsp;&nbsp;Nikol je otvorila razgovor, priznajući da oseća srdžbu i nemoć. Uprkos činjenici da je Orao bio veoma uljudan sve vreme, rekla je, on im je u suštini naredio da učestvuju u misiji povratka. I kako bi oni mogli to da odbiju? Čitava porodica u potpunosti je zavisna od Orla - ili barem od inteligencije koju on predstavlja - kada je njen opstanak u pitanju. Nije izrečena nijedna pretnja, ali pretnja i nije bila potrebna. Nisu imali nikakav izbor već da se povinuju Orlovim uputstvima.
<BR>&nbsp;&nbsp;&nbsp;&nbsp;&nbsp;Ali ko bi od porodice trebalo da ostane u Čvorištu, Nikol se glasno upitala. Majkl je kazao da je apsolutno neophodno da najmanje jedan odrastao čovek ostane u Čvorištu. Njegov argument zvučao je ubedljivo. Bilo koje od dvoje dece, pa čak i Simona i Patrik, pod ovim okolnostima neće imati nikakvih izgleda za sreću bez pomoći, iskustva i mudrosti odrasle osobe. Majkl se odmah zatim dobrovoljno ponudio da ostane u Čvorištu, govoreći da je ionako malo verovatno da bi preživeo put povratka.
<BR>&nbsp;&nbsp;&nbsp;&nbsp;&nbsp;Sve troje se složilo da je inteligencija Čvorišta očigledno odlučila da ljudi prespavaju najveći deo puta natrag do Sunčevog sistema. Kakva bi inače bila svrha svih ovih testova sa spavanjem? Nikoli se nije dopala pomisao da deca propuste kritično razvojno razdoblje u svojim životima. Predložila je da se ona vrati sama, ostavljajući sve druge članove porodice u Čvorištu. Najposle, kao da bi deca mogla da imaju "normalan" život na Zemlji posle takvog putovanja.
<BR>&nbsp;&nbsp;&nbsp;&nbsp;&nbsp;"Ako smo pravilno protumačili Orla", reče ona," svako ko se vrati konačno će završiti kao putnik na Rami u njenom stremljenju prema nekoj drugoj tački u Galaksiji."
<BR>&nbsp;&nbsp;&nbsp;&nbsp;&nbsp;"Ne znamo to pouzdano", primeti Ričard. "S druge strane, ko god da ostane, gotovo da je sigurno osuđen da nikad ne vidi nijedno drugo ljudsko biće osim članova porodice."
<BR>&nbsp;&nbsp;&nbsp;&nbsp;&nbsp;Ričard je dodao da je on nameravao da krene na put povratka pod bilo kakvim uslovima, ne samo kao Nikolin saputnik, već, takođe, da bi doživeo tu pustolovinu.
<BR>&nbsp;&nbsp;&nbsp;&nbsp;&nbsp;Trio nije mogao da postigne konačan dogovor u pogledu dece te prve večeri razgovora, ali je čvrsto odlučio šta će odrasli da urade. Majkl O'Tul će ostati u Čvorištu. Nikol i Ričard će krenuti na povratni put u Sunčev sistem.
<BR>&nbsp;&nbsp;&nbsp;&nbsp;&nbsp;Našavši se u krevetu posle sastanka, Nikol nije mogla dugo da zaspi. Svest joj je neprestano prebirala po različitim mogućnostima. Bila je sigurna da će Simona biti bolja majka od Keti. Pored toga, Simona i ujka Majkl se izvanredno uklapaju, a Keti neće hteti da se razdvaja od svog oca. Ali ko ostaje da se spari sa Simonom? Da li to treba da bude Bendži, koji ludo voli svoju sestru, ali koji nikada neće biti u stanju da učestvuje u inteligentnom razgovoru?
<BR>&nbsp;&nbsp;&nbsp;&nbsp;&nbsp;Nikol se meškoljila i vrtela satima. Istini za volju, nije joj se dopadao nijedan izbor. Veoma dobro je shvatala izvor svog nemira. Kako god da se stvar rasplete, biće ponovo prinuđena da se razdvoji, verovatno zauvek, od barem nekoliko članova porodice koje voli. Dok je ležala u krevetu usred noći, duhovi i bol od razdvajanja iz prošlosti ponovo su se vratili. Srce ju je tištalo dok je zamišljala odvajanje koje će da usledi kroz nekoliko meseci. Slike njene majke, oca i Ženevjev udarale su po strunama njenog srca. Možda je to istina o životu, razmišljala je u svojoj privremenoj utučenosti. Beskrajan niz bolnih razdvajanja.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
