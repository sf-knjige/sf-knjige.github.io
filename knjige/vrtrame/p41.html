<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;"Nameravaš li da ostaneš utučen zanavek?" upita Nikol, gledajući supruga preko stola. "Uostalom, do sada se ništa strašno nije dogodilo. Vreme je lepo."
<BR>&nbsp;&nbsp;&nbsp;&nbsp;&nbsp;"Mislim da je bolje nego pre, čika Ričarde", umeša se Patrik. "Na univezitetu si pravi junak - iako neki klinci misle da si delom vanzemaljac."
<BR>&nbsp;&nbsp;&nbsp;&nbsp;&nbsp;Ričard se s mukom osmehnu. "Vlada ne sledi moje preporuke", reče on spuštenim tonom, "i ne daje pet para na Orlovo upozorenje. Štaviše, neki ljudi u inženjerskom uredu pričaju kako sam ja sam stvorio hologram Orla. Možete li vi to da zamislite?"
<BR>&nbsp;&nbsp;&nbsp;&nbsp;&nbsp;"Kendži veruje u tvoju priču, dragi."
<BR>&nbsp;&nbsp;&nbsp;&nbsp;&nbsp;"Zbog čega onda dozvoljava onim meteorolozima da postojano pojačavaju snagu izazvanih reakcija? Oni ni slučajno ne mogu predvideti dugoročne posledice."
<BR>&nbsp;&nbsp;&nbsp;&nbsp;&nbsp;"Šta te toliko brine, oče?" upita Eli nekoliko časaka kasnije.
<BR>&nbsp;&nbsp;&nbsp;&nbsp;&nbsp;"Rukovanje tako ogromnom količinom gasa veoma je složen proces, Eli, i ja pre svega gajim veliko poštovanje za vanzemaljce koji su načinili infrastrukturu Novog Edena. Oni su bili ti koji su zahtevali da se ugljen-dioksid i koncentracije određenih materija održavaju ispod datih nivoa. Mora da postoji dobar razlog za tako nešto." Patrik i Eli dovršili su doručak i izvinili se. Nekoliko minuta pošto su deca otišla iz kuće, Nikol obiđe oko stola i položi ruke na Ričardova ramena. "Sećaš li se one noći kada smo sa Patrikom i Eli razgovarali o Albertu Ajnštajnu?
<BR>&nbsp;&nbsp;&nbsp;&nbsp;&nbsp;Ričard nabra veđe i pogleda Nikol.
<BR>&nbsp;&nbsp;&nbsp;&nbsp;&nbsp;"Kasnije iste noći, već u krevetu, primetila sam da je Ajnštajnovo otkriće odnosa između materije i energije 'užasno' zbog toga što je vodilo do stvaranja nukleranog oružja... Sećaš li se svog odgovora?"
<BR>&nbsp;&nbsp;&nbsp;&nbsp;&nbsp;Ričard odmahnu glavom.
<BR>&nbsp;&nbsp;&nbsp;&nbsp;&nbsp;"Kazao si mi da je Ajnštajn bio naučnik koji je posvetio život traganju za znanjem i istinom. 'Ne postoji znanje koje je užasno', rekao si, 'samo ono što ljudska bića učine sa tim znanjem može da bude nazvano užasnim.'"
<BR>&nbsp;&nbsp;&nbsp;&nbsp;&nbsp;Ričard se nasmeši. "Pokušavaš li da me oslobodiš odgovornosti u pogledu ovog problema sa vremenom?"
<BR>&nbsp;&nbsp;&nbsp;&nbsp;&nbsp;"Možda", uzvrati Nikol. Pognula se i poljubila mu usne. "Znam da si jedno od najpametnijih, najkreativnijih ljudskih bića koje je ikada živelo i ne volim da te vidim kako nosiš celo breme kolonije na svojim plećima."
<BR>&nbsp;&nbsp;&nbsp;&nbsp;&nbsp;Ričard joj uzvrati poljubac sa primetnom žestinom. "Misliš li da bismo mogli da obavimo to pre nego što se Bendži probudi?" prošaputa on. "Danas ne ide u školu, a sinoć je ostao do kasno u noć."
<BR>&nbsp;&nbsp;&nbsp;&nbsp;&nbsp;"Možda", odgovori Nikol koketno se osmehnuvši. "Možemo makar da pokušamo. Prvi slučaj zakazan mi je tek u deset sati."
<BR>
<BR>&nbsp;&nbsp;&nbsp;&nbsp;&nbsp;Eponinin predmet za starije razrede u Centralnoj srednjoj školi jednostavno se zvao "umetnost i literatura"; on je obuhvatao mnoge vidove kulture koju su kolonisti makar privremeno ostavili za sobom. U svom osnovnom opsegu, Eponina je pokrivala jedan multikulturan, eklektički sklop izvora, ohrabrujući svoje učenike da teže nezavisnom proučavanju u bilo kom određenom području koje im se učini podsticajno. Premda je redovno koristila planove predavanja i programe u svom podučavanju, Eponina je spadala u onu grupu predavača koji su krojili svaki od svojih časova u skladu sa interesovanjima učenika.
<BR>&nbsp;&nbsp;&nbsp;&nbsp;&nbsp;Sama Eponina je smatrala da su Jadnici Viktora Igoa najveći roman ikad napisan, kao i da je Pjer Ogist Renoar, slikar impresionista iz devetnaestog veka, iz njenog rodnog Limoža, najbolji likovni umetnik koji je ikada živeo. Uključila je radove oba svoja zemljaka u program, ali je brižljivo organizovala ostatak izvornog materijala kako bi na pravedan način predstavila i ostale nacije i kulture.
<BR>&nbsp;&nbsp;&nbsp;&nbsp;&nbsp;S obzirom na to da su joj bioti-Kavabata svake godine pomagali u režiranju školskog igrokaza, bilo je prirodno što je kao primere japanske literature uzela romane pravog Kavabate: Hiljadu ždralova i Snežna zemlja. Tri nedelje predavanja o poeziji obuhvatalo je pesnike od Frosta, preko Rilkea, pa do Omara Kajama. Međutim, u žiži poezije našla se Benita Garsija, ne samo zbog prisustva biota-Garsija svuda po Novom Edenu, već i zato što su Benitina poezija i život naprosto očaravali mlade ljude.
<BR>&nbsp;&nbsp;&nbsp;&nbsp;&nbsp;U Eponininom višem razredu bilo je svega jedanaest učenika one godine kada joj je naređeno da nosi crvenu traku oko ruke, pošto je otkriveno da je bila pozitivna na probi za antitela RV-41. Rezultat njenog testa stavio je školsku upravu pred tešku dilemu. Iako je nadzornik hrabro odbijao napade kreštave grupe roditelja, uglavnom iz Hakonea, koji su zahtevali da Eponina bude "otpuštena" iz srednje škole, on i njegovo osoblje unekoliko su podlegli histeriji u koloniji, proglasivši njen predmet za starije učenike fakultativnim. Kao ishod toga, razred joj je bio znatno manji nego u prethodne dve godine.
<BR>&nbsp;&nbsp;&nbsp;&nbsp;&nbsp;Eli Vejkfild bila je Eponinina omiljena učenica. Uprkos velikoj praznini u znanju te mlade žene krivicom silnih prespavanih godina na putu od Čvorišta do Sunčevog sistema, njena prirodna inteligencija i glad za učenje učinili su je zvezdom razreda. Eponina je često tražila od Eli da ispunjava posebne zadatke. Onog jutra kada je razred započeo proučavanje Benite Garsije - istoga dana kada je Ričard Vejkfild sa ćerkom razgovarao o svojim brigama povodom aktivnosti oko kontrole vremenskih prilika u koloniji - od Eli je zatraženo da da nauči napamet jednu od pesama iz prve knjige Benite Garsije Snovi meksikanske devojke, napisane kada je Meksikanka bila još tinejdžerka. Pre Elinog deklamovanja, međutim, Eponina je pokušala da zapali uobrazilju mladih ljudi kratkim predavanjem o Benitonom životu.
<BR>&nbsp;&nbsp;&nbsp;&nbsp;&nbsp;"Prava Benita Garsija bila je jedna od najneobičnijih žena koje su ikada živele", reče Eponina, klimnuvši prema bezizražajnom biotu-Garsiji u uglu koji joj je pomagao u svim rutinskim poslovima podučavanja. "Pesnikinja, kosmonaut, politički vođa, mistik - njen život bio je u isti mah odraz istorije njenog vremena i nadahnuće za svakoga.
<BR>&nbsp;&nbsp;&nbsp;&nbsp;&nbsp;Otac joj je bio krupan veleposednik u meksičkoj državi Jukatan, daleko od umetničkog i političkog središta nacije. Benita je bila jedinica, kćerka majke iz plemena Maja i mnogo starijeg oca. Najveći deo detinjstva provela je sama na porodičnoj plantaži koja se graničila sa zadivljujućim majanskim ruševinama kod Uksmala. Kao devojčica, Benita se često igrala među piramidama i zgradama tog hiljadama godina starog središta svetkovina.
<BR>&nbsp;&nbsp;&nbsp;&nbsp;&nbsp;Od početka je bila nadarena učenica, ali od ostalih u razredu istinski su je odvajali mašta i polet. Benita je napisala svoju prvu pesmu kad joj je bilo devet godina, a do petnaeste godine, koja je zatiče u katoličkoj školi jukatanske prestonice Meride, dve njene pesme objavljene su u uglednom Diario de Mehiko.
<BR>&nbsp;&nbsp;&nbsp;&nbsp;&nbsp;Po završetku srednje škole, Benita je iznenadila svoje nastavnike i porodicu izjavivši da želi da postane kosmonaut. Te, 2129. godine, postala je prva Meksikanka ikada primljena u Svemirsku akademiju u Koloradu. Kada je diplomirala četiri godine kasnije, velika oseka u svemirskim putovanjima već je bila započela. Posle sloma 2134. godine svet je potonuo u depresiju znanu kao Veliki Haos i sva svemirska istraživanja bila su praktično zaleđena. Benita je 2137. godine napustila MSA, smatrajući da joj je svemirska karijera okončana.
<BR>&nbsp;&nbsp;&nbsp;&nbsp;&nbsp;Godine 2144. jedan od poslednjih međuplanetnih transportera - 'Džejms Martin' - dovukao se od Marsa do Zemlje dovezavši uglavnom žene i decu iz kolonija na Marsu. Ta svemirska letelica jedva da je bila u stanju da stigne do Zemljine orbite i činilo se kao da će svi putnici pomreti. Benita Garsija i troje njenih prijatelja iz kosmonautskih odreda sklepali su spasilačko vozilo i uspeli da spasu dvadeset četvoro putnika u najspektakularnijoj misiji svih vremena."
<BR>&nbsp;&nbsp;&nbsp;&nbsp;&nbsp;Elina svest je slobodno odlutala od Eponinine priče i zamislila kako je uzbudljivo moralo biti u Benitinom spasilačkom pohodu. Benita je ručno upravljala svojim vozilom, bez komunikacije sa Zemljom, i stavila život na kocku da bi spasila druge. Da li je moguće veće požrtvovanje u odnosu na svoje sadruge, pripadnike iste vrste?
<BR>&nbsp;&nbsp;&nbsp;&nbsp;&nbsp;Dok je Eli razmišljala o nesebičnosti Benite Garsije, u svest joj je prodrla slika vlastite majke. Usledila je potom neobična montaža majčinih slika. Eli je najpre videla majku u njenoj odori sudije kako razgovetno zbori pred Senatom. U sledećim slikama Nikol je kasno noću masirala leđa njenog oca u njegovoj radnoj sobi, strpljivo podučavala Bendžija u čitanju svaki dan, vozila bicikl pored Patrika, idući na partiju tenisa u parku ili saopštavala Linku šta da pripremi za večeru. U poslednjoj slici Nikol je sedela na Elinoj postelji kasno noću, odgovarajući na pitanja o životu i ljubavi. Moja majka je moj heroj, shvatila je iznenada Eli. Ona je nesebična kao Benita Garsija. "...Zamislite, ako možete, šesnaestogodišnju Meksikanku, kod kuće za vreme raspusta, kako se polako penje uz strme stepenice piramide Čarobnjaka u Uksmalu. Ispod nje, u već vrelom letnjem jutru, iguane se igraju između stenja i ruševina..."
<BR>&nbsp;&nbsp;&nbsp;&nbsp;&nbsp;Eponina klimnu Eli. Kucnuo je čas za pesmu. Eli ustade i poče da recituje.
<BR>
<BR>&nbsp;&nbsp;&nbsp;&nbsp;&nbsp;Video si sve, stari gušteru,
<BR>&nbsp;&nbsp;&nbsp;&nbsp;&nbsp;video sve naše radosti, naše suze,
<BR>&nbsp;&nbsp;&nbsp;&nbsp;&nbsp;naša srca puna snova
<BR>&nbsp;&nbsp;&nbsp;&nbsp;&nbsp;i užasnih želja.
<BR>
<BR>&nbsp;&nbsp;&nbsp;&nbsp;&nbsp;I da li se to ikada menja?
<BR>&nbsp;&nbsp;&nbsp;&nbsp;&nbsp;Da li je indijanska majka moje majke
<BR>&nbsp;&nbsp;&nbsp;&nbsp;&nbsp;sedela ovde, na ovim stepenicama,
<BR>&nbsp;&nbsp;&nbsp;&nbsp;&nbsp;pre hiljadu godina
<BR>&nbsp;&nbsp;&nbsp;&nbsp;&nbsp;i pričala ti o strastima
<BR>&nbsp;&nbsp;&nbsp;&nbsp;&nbsp;koje nije htela, nije mogla da deli?
<BR>
<BR>&nbsp;&nbsp;&nbsp;&nbsp;&nbsp;Noću gledam zvezde
<BR>&nbsp;&nbsp;&nbsp;&nbsp;&nbsp;I usudim se da vidim sebe među njima.
<BR>&nbsp;&nbsp;&nbsp;&nbsp;&nbsp;Moje srce leti iznad ovih piramida,
<BR>&nbsp;&nbsp;&nbsp;&nbsp;&nbsp;hrleći slobodno u nesputanost.
<BR>&nbsp;&nbsp;&nbsp;&nbsp;&nbsp;Da, Benita, iguana mi veli
<BR>&nbsp;&nbsp;&nbsp;&nbsp;&nbsp;da tebi, majci tvoje majke,
<BR>&nbsp;&nbsp;&nbsp;&nbsp;&nbsp;čiji će čežnjivi snovi pre mnogo godina
<BR>&nbsp;&nbsp;&nbsp;&nbsp;&nbsp;sada biti ispunjeni u tebi.
<BR>
<BR>&nbsp;&nbsp;&nbsp;&nbsp;&nbsp;Kada je Eli završila recitovanje, obrazi su joj blistali od krupnih suza koje su kapale. Nastavnica i drugi učenici verovatno su pomislili da su je pesma i predavanje o Beniti Garsiji duboko dirnuli. Nikako nisu mogli da razumeju da je Eli upravo doživela emocionalnu epifaniju, da je upravo otkrila istinsku dubinu svoje ljubavi i poštovanja prema rođenoj majci.
<BR>&nbsp;&nbsp;&nbsp;&nbsp;&nbsp;Bila je poslednja nedelja proba za školski igrokaz. Eponina je odabrala jedno staro delo, Čekajući Godoa, Semjuela Beketa, dobitnika Nobelove nagrade iz dvadesetog veka, imajući u vidu da je njegova tema izuzetno primenjljiva na život u Novom Edenu. Dva glavna lika, oba odevena u rite tokom cele drame, igrala su Eli Vejkfild i Pedro Martibez, zgodan devetnaestogodišnjak koji je spadao u one "problematične" tinejdžere pridodate kontingentu kolonije u poslednjim mesecima pre lansiranja.
<BR>&nbsp;&nbsp;&nbsp;&nbsp;&nbsp;Eponina ne bi mogla da pripremi predstavu bez Kavabata. Bioti su zamislili i kreirali postavku i kostime, kontrolisali svetla, pa čak i rukovodili probama kada ona nije mogla da bude prisutna. Škola je raspolagala sa ukupno četiri Kavabate, a trojica među njima bila su dodeljena Eponini tokom šest nedelja pre izvođenja predstave.
<BR>&nbsp;&nbsp;&nbsp;&nbsp;&nbsp;"Odlično", reče glasno Eponina, približavajući se svojim učenicima na pozornici. "Za danas je dosta."
<BR>&nbsp;&nbsp;&nbsp;&nbsp;&nbsp;"Gospođice Vejkfild", reče Kavabata 52, "na tri mesta vaše reči nisu bile potpuno tačne. U delu u kome govorite..."
<BR>&nbsp;&nbsp;&nbsp;&nbsp;&nbsp;"Sutra joj to reci", prekide ga Eponina, otpuštajući biota blagim pokretom ruke. "Tada će joj to više valjati." Okrenula je lice prema maloj glumačkoj ekipi. "Ima li nekih pitanja?"
<BR>&nbsp;&nbsp;&nbsp;&nbsp;&nbsp;"Znam da smo se već baktali sa ovim, gospođice Eponina", reče Martinez kolebljivim glasom, "ali pomoglo bi mi ako bismo još jednom to raspravili... Rekli ste nam da Godo nije lik, da je on ili to, u stvari, pojam ili fantazija... da svi mi čekamo na nešto... Oprostite, ali teško mi je da tačno razumem šta..."
<BR>&nbsp;&nbsp;&nbsp;&nbsp;&nbsp;"Čitava drama je u suštini osvrt na apsurdnost života", odgovori Eponina posle nekoliko sekundi. "Smejemo se zbog toga što vidimo sebe u tim dripcima na sceni, čujemo sopstvene glasove kada oni govore. Beket je prikazao ono što je suštinska žudnja ljudskog duha. Ko god da je, Godo će sve srediti. On će na neki način preobraziti naše živote i usrećiti nas."
<BR>&nbsp;&nbsp;&nbsp;&nbsp;&nbsp;"Zar Godo ne bi mogao biti Bog?" upita Pedro.
<BR>&nbsp;&nbsp;&nbsp;&nbsp;&nbsp;"Apsolutno", reče Eponina. "Ili čak superrazvijeni vanzemaljci koji su sazdali svemirsku letelicu Rama i koji nadgledaju Čvorište gde je Eli boravila sa svojom porodicom. Bilo koja moć ili sila ili biće koje je iscelitelj svetskih nevolja moglo bi biti Godo. Zbog toga ta drama i jeste univerzalna."
<BR>&nbsp;&nbsp;&nbsp;&nbsp;&nbsp;"Pedro", uzviknu jedan glas iz pozadine malog auditorijuma, "jesi li pri kraju?"
<BR>&nbsp;&nbsp;&nbsp;&nbsp;&nbsp;"Samo trenutak, Mariko", uzvrati mladić. "Vodimo zanimljiv razgovor. Zašto ne dođeš i ne pridružiš nam se?"
<BR>&nbsp;&nbsp;&nbsp;&nbsp;&nbsp;Mlada Japanka ostade u dovratku. "Ne", reče ona osorno. "Ne želim - hajdemo već jednom."
<BR>&nbsp;&nbsp;&nbsp;&nbsp;&nbsp;Eponina napusti pozornicu, a Pedro skoči sa bine. Eli priđe svojoj nastavnici dok je mladić hitao prema vratima.
<BR>&nbsp;&nbsp;&nbsp;&nbsp;&nbsp;"Zašto joj dopušta da se tako ponaša?" ote se Eli.
<BR>&nbsp;&nbsp;&nbsp;&nbsp;&nbsp;"Ne pitaj me", odgovori Eponina sležući ramenima. "Ja sigurno nisam nikakav stručnjak kada su posredi odnosi između muškaraca i žena."
<BR>&nbsp;&nbsp;&nbsp;&nbsp;&nbsp;Ta Kobajašijeva je problem, pomisli Eponina, prisećajući se kako se Mariko jedne večeri posle probe ophodila prema Eli i njoj - kao da su insekti, a ne ljudska bića. Muškarci su ponekad tako glupi. "Eponina", upita Eli, "da li imaš nešto protiv ako moji roditelji dođu na generalnu probu? Beket je jedan od očevih najomiljenijih dramskih pisaca i..."
<BR>&nbsp;&nbsp;&nbsp;&nbsp;&nbsp;"Gospođice Eponina", razleže se jedan mladi muški glas preko prostorije. Bio je to Derek Bauer, jedan od Eponinih učenika koji je bio zaljubljen u svoju nastavnicu. Derek ustrča uz nekoliko stepenika prema njoj, a onda ponovo povika. "Jeste li čuli novost?"
<BR>&nbsp;&nbsp;&nbsp;&nbsp;&nbsp;Eponina odmahnu glavom. Derek je očigledno bio veoma uzbuđen. "Sudija Miškin je nošenje traka na ruci proglasio neustavnim!"
<BR>&nbsp;&nbsp;&nbsp;&nbsp;&nbsp;Eponini je bilo potrebno nekoliko sekundi da shvati informaciju. Do tog časa Derek je već bio nadomak nje, ushićen što joj je baš on doneo radosnu vest. "Jesi... jesi li siguran?" upita Eponina.
<BR>&nbsp;&nbsp;&nbsp;&nbsp;&nbsp;"Samo što smo čuli na radiju u kancelariji."
<BR>&nbsp;&nbsp;&nbsp;&nbsp;&nbsp;Eponina pruži ruku prema svom ramenu i mrskoj joj traci. Na trenutak se zagleda u Dereka i Eli, a onda jednim brzim pokretom strže traku sa ramena i hitnu je u vazduh. Dok je posmatrala kako ova u luku pada prema podu, oči joj se ispuniše suzama.
<BR>&nbsp;&nbsp;&nbsp;&nbsp;&nbsp;"Hvala ti, Dereče", reče ona.
<BR>&nbsp;&nbsp;&nbsp;&nbsp;&nbsp;U sledećem trenutku osetila je kako je četiri mlade ruke grle. "Čestitam", reče Eli nežno.
</P></TD></TR></TABLE>
<P class="next">
<A HREF=p42.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
