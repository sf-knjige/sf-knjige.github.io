<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Kada je 2241. godine poruka sa Rame prenesena na Zemlju putem nadzornog satelitskog sistema, odmah su se javili ozbiljni strahovi. Nikolin snimak smesta je, naravno, označen kao vrhunska tajna, a Međunarodna obaveštajna agencija (MOA), bezbedonosna ruka SAV-a, grozničavo je pokušavala da pronikne o čemu je zapravo reč. Desetak najboljih agenata ubrzo je upućeno u štab obeubeđenja u Novosibirsku da analizira signal koji je primljen iz dubokog svemira, kao i da bi skuju osnovni plan SAV-ovog odgovora.
<BR>&nbsp;&nbsp;&nbsp;&nbsp;&nbsp;Čim je postalo jasno da ni Kinezi ni Brazilci nisu uspeli da dešifruju signal (njihove tehnološke mogućnosti još se nisu mogle meriti sa SAV-om), prema Rami je poslata tražena potvrda i na taj način otklonjena mogućnost ponovnog emitovanja Nikolinog snimka. Posle toga superagenti su se bacili na proučavanje sadržaja same poruke.
<BR>&nbsp;&nbsp;&nbsp;&nbsp;&nbsp;Počeli su tako što su najpre preduzeli određena istorijska istraživanja. Bilo je najšire prihvaćeno, uprkos nekim predočenim (ali zatim odbačenim) dokazima, da je svemirski brod Rama II uništen baražom nuklearnih projektila u aprilu 2200. godine. Verovalo se da je Nikol d'Žarden, spiker u rečenom snimku, poginula još pre no što je naučni brod misije "Njutn" napustio Ramu. U svakom slučaju ona ili ono što je ostalo od nje izvesno je iščezlo u paklu nuklearne eksplozije. Dakle, spikerka sa snimka nije mogla biti ona.
<BR>&nbsp;&nbsp;&nbsp;&nbsp;&nbsp;Ali ako je osoba ili stvar koja je govorila u televizijskom snimku bila robotska imitacija ili surogat madam d'Žarden, onda je posredi bila daleko superiornija tvorevina veštačke inteligencije od bilo čega što su ljudi ikada sazdali. Prvi zaključci stoga su govorili da je Zemlja ponovo suočena za jednom razvijenom civilizacijom neverovatnih mogućnosti, ravnom tehnološkim nivoima dva svemirska broda Rama.
<BR>&nbsp;&nbsp;&nbsp;&nbsp;&nbsp;Nije bilo nikakve sumnje u pogledu pretnje koju je poruka sadržavala - u tome su superagenti bili jednodušni. Ako se na putu za Sunčev sistem zaista nalazilo još jedno vozilo tipa Rama (iako dve stanice Ekskalibur nisu do tada ništa otkrile), Zemlja ni u kom slučaju nije mogla da prenebregne poruku. Naravno, postojala je izvesna mogućnost da je cela stvar smišljena podvala u režiji blistavih kineskih fizičara (oni su van svake sumnje bili glavni osumnjičeni), ali sve dok se to ne potvrdi, SAV je morao da raspolaže razrađenim planom.
<BR>&nbsp;&nbsp;&nbsp;&nbsp;&nbsp;Na sreću, već je bio odobren multinacionalni projekt za osnivanje skromne kolonije na Marsu sredinom četrdesetih godina dvadeset trećeg stoleća. Tokom prethodne dve decenije šest istraživačkih misija pobudilo je zanimanje za veliku ideju o pretvaranju crvene planete u sredinu pogodnu za život ljudi. Tamo su se već nalazile naučne laboratorije bez posade koje su vršile eksperimente, ili preopasne ili sporne da bi se izvodili na Zemlji. Najlakši način da se iziđe u susret nameri izloženoj u snimku Nikol d'Žarden - a da se ne uzbuni populacija planete Zemlje - bilo je da se najavi i finansira znatno veća kolonija na Marsu. Ako se ispostavi da je čitava rabota prevara, tada bi razmere kolonije mogle da se vrate u početno zamišljene okvire.
<BR>&nbsp;&nbsp;&nbsp;&nbsp;&nbsp;Jedan od agenata, Indijac po imenu Ravi Srinivasan, brižljivo je proučio silesiju arhivskih podataka MSO-a i došao do zaključka da Ramu II nisu uništili nuklearni projektili. "Moguće je", rekao je gospodin Srinivasan, "da je ovaj video autentičan i da je spiker odista prava madam d'Žarden."
<BR>&nbsp;&nbsp;&nbsp;&nbsp;&nbsp;"Ali ona bi trebalo da bude stara sedamdeset sedam godina", usprotivio se jedan drugi agent.
<BR>&nbsp;&nbsp;&nbsp;&nbsp;&nbsp;"Ne postoji ništa na snimku što bi označavalo kada je načinjen", dokazivao je gospodin Srinivasan. "I ako uporedite fotografije madam d'Žarden napravljene za vreme misije sa slikama žene u emisiji koju smo primili, vidimo da se one bitno razlikuju. Lice joj je starije, možda i za deset godina. Ako je spiker na snimku podvala ili surogat, onda je ta podvala zapanjujuće vešta."
<BR>&nbsp;&nbsp;&nbsp;&nbsp;&nbsp;Gospodin Srinivasan se, međutim, složio da je plan koji je razradila MOA ispravan čak i u slučaju da video predstavlja istinu. Stoga nije bilo od presudnog značaja da ubedi sve oko sebe da je njegovo gledište ispravno. Ono što jeste sasvim neophodno, a tu su se svi superagenti saglasili, bilo je da što manji broj ljudi treba da zna za postojanje snimka.
<BR>&nbsp;&nbsp;&nbsp;&nbsp;&nbsp;Početak četrdesetih godina dvadeset trećeg veka doneo je neke značajne promene na planeti Zemlji. Posle Velikog haosa Savet vlada (SAV) izrastao je u monolitnu organizaciju koja je kontrolisala politiku planete, ili bar manipulisala njome. Samo se Kina, koja se povukla u izolaciju posle svog katastrofalnog iskustva za vreme Haosa, nalazila izvan sfere uticaja SAV-a. Ali posle 2200. godine javili su se znaci da je neprikosnovena moć SAV-a počela da kopni.
<BR>&nbsp;&nbsp;&nbsp;&nbsp;&nbsp;Prvo su došli izbori u Koreji, 2209. godine, kada su ljudi tog naroda, ogorčeni zbog nekoliko uzastopnih režima rđavih političara koji su se obogatili na račun populacije, u stvari glasali za ujedinjenje sa Kinezima. Od svih velikih zemalja na svetu samo je Kina imala značajno drugačiju vrstu vladavine u odnosu na regulisani kapitalizam koji su primenjivale bogate nacije i konfederacije Severene Amerike, Azije i Evrope. Kinesko uređenje bilo je jedna vrsta socijalističke demokratije zasnovana na humanističkim načelima koje je ustanovio kanonizovani italijanski katolik iz dvadeset drugog veka - sveti Mikael iz Sijene.
<BR>&nbsp;&nbsp;&nbsp;&nbsp;&nbsp;SAV - odnosno ceo svet - bio je zaprepašćen neočekivanim ishodima izbora u Koreji. Do časa dok je MOA uspeo da podstakne građanski rat (2211-2212), nova korejska vlada i njihovi kineski saveznici već su osvojili srce i svest naroda. Pobuna je lako ugušena i Koreja je postala stalni član Kineske federacije.
<BR>&nbsp;&nbsp;&nbsp;&nbsp;&nbsp;Kinezi su otvoreno obznanili da nemaju nameru da izvoze svoj oblik vladavine putem vojne akcije, ali ostatak sveta nije hteo da im veruje na reč. Budžeti za vojne i obaveštajne izdatke SAV-a udvostručili su se između 2210. i 2220. sa povratkom političke napetosti na svetsku scenu.
<BR>&nbsp;&nbsp;&nbsp;&nbsp;&nbsp;U međuvremenu, 2218. godine, tri stotine pedeset miliona Brazilaca izabralo je harizmatskog generala Žoao Pereiru za vođu nacije. General Pereira je verovao da SAV iskorišćava i potcenjuje Južnu Ameriku (bio je u pravu), te je zahtevao promene u povelji SAV-a, čime bi se rešio problem. Kada je SAV odbio da to uradi, Pereira je oživeo južnoamerički regionalizam jednostrano ukidajući povelju SAV-a. Kao posledica toga, Brazil se otcepio od Saveta vlada, a tokom sledećih nekoliko decenija to je učinila i većina južnoameričkih naroda ohrabrena velikom vojnom snagom Brazila koja se uspešno odupirala mirotvornim snagama SAV-a. I tako je iznikao treći igrač na svetskoj geopolitičkoj sceni, neka vrsta Brazilskog carstva, vođena energičnom rukom generala Pereire.
<BR>&nbsp;&nbsp;&nbsp;&nbsp;&nbsp;U početku SAV-ovi embargoi pretili su da vrate Brazil i ostatak Južne Amerike u siromaštvo koje je haralo regionom uoči Velikog haosa. Ali Pereira je uzvratio udarac. Imajući u vidu da napredne nacije Severne Amerike, Azije i Evrope nisu htele da kupuju njegova legalna izvozna dobra, on je odlučio da sa svojim saveznicima izvozi ilegalne proizvode. Droge su postale osnovna trgovačka grana Brazilskog carstva. Bila je to izuzetno uspešna politika. Do 2240. uspostavljen je nezapamćen odliv svih vrsta i tipova droga iz Južne Amerike u ostali deo sveta.
<BR>&nbsp;&nbsp;&nbsp;&nbsp;&nbsp;U takvoj političkoj situaciji Zemlja je primila Nikolin snimak. Iako su se u SAV-ovom kontrolisnju planete pojavile neke pukotine, organizacija je i dalje zastupala gotovo sedamdeset posto populacije i raspolagala sa devedeset procenata Zemljinog materijalnog bogatstva. Bilo je prirodno da SAV i njegova svemirska agencija MSA preuzmu odgovornost za davanje odgovora. Brižljivo sledeći bezbedonosne kriterijume koje je postavila MOA, u februaru 2242. godine obznanjeno je petostruko povećanje broja ljudi koji odlaze na Mars kao deo kolonije "Louel". Za datum polaska određeno je kasno proleće ili rano leto 2245. godine.
<BR>&nbsp;&nbsp;&nbsp;&nbsp;&nbsp;Ostalo četvoro ljudi u sobi, svi plavokosi i plavooki i članovi iste porodice iz Malmea, u Švedskoj, iziđoše iz prostorije ostavljajući Kendžija i Nai Vatanabe same. Ona je nastavila napeto da posmatra Zemlju koja je počivala na razdaljini od trideset pet hiljada kilometara ispod nje. Kendži joj se pridruži ispred velikog osmatračkog prozora.
<BR>&nbsp;&nbsp;&nbsp;&nbsp;&nbsp;"Nikada do kraja nisam shvatala šta znači naći se na geosinhronoj orbiti. Gledano odavde, Zemlja kao da se ne pomera. Deluje kao da visi u prostoru.
<BR>&nbsp;&nbsp;&nbsp;&nbsp;&nbsp;Kendži se nasmeja. "A, u stvari, oboje se krećemo - i to veoma brzo. Ali budući da je naši orbitalni period i Zemljin rotacioni period isti, Zemlja nam stalno nudi istu sliku."
<BR>&nbsp;&nbsp;&nbsp;&nbsp;&nbsp;"U onoj drugoj svemirskoj stanici bilo je drugačije", reče Nai, odlazeći od prozora u svojim šušketavim papučama. Odande je Zemlja izgledala veličanstveno, dinamično, upečatljivije."
<BR>&nbsp;&nbsp;&nbsp;&nbsp;&nbsp;"Ali tamo smo bili samo tri stotine kilometara od površine. Naravno bilo je to..."
<BR>&nbsp;&nbsp;&nbsp;&nbsp;&nbsp;"Sranje", začuše povik sa drugog kraja osmatračke prostorije. Jedan suvonjav mlad čovek u kockastoj košulji i plavom džinsu lebdeo je u vazduhu, na jedno metar od poda, a njegov pomaman pokret prevrnuo ga je na bok. Kendži priđe i pomože pridošlici da se uspravi na noge.
<BR>&nbsp;&nbsp;&nbsp;&nbsp;&nbsp;"Hvala", uzvrati čovek. "Zaboravio sam da uvek moram da držim jedno stopalo na podu. Ovo bestežinsko stanje jebeno je čudno za jednog farmera."
<BR>&nbsp;&nbsp;&nbsp;&nbsp;&nbsp;Imao je težak južnjački naglasak. "Uuups, oprostite zbog jezika, gospođo. Predugo sam živeo među vranama i prasićima." Pružio je ruku Kendžiju. "Ja sam Maks Paket iz Dekvina, Arkanzas."
<BR>&nbsp;&nbsp;&nbsp;&nbsp;&nbsp;Kendži je predstavio sebe i ženu. Maks Paket je imao otvoreno lice i brz osmeh. "Znate", reče Maks, "kada sam potpisao za Mars, nikada mi nije palo na pamet da će me tokom celog prokletog puta mučiti bestežinsko stanje... Šta li će se dogoditi jadnim kokoškama? Verovatno nikada više neće nositi jaja."
<BR>&nbsp;&nbsp;&nbsp;&nbsp;&nbsp;Maks ode do prozora. "Kod moje kuće, tamo, na onoj smešnoj planeti, sada je podne. Moj brat Klajd verovatno je već otvorio bocu piva, a njegova žena Vinona mu pravi sendvič. Zastao je nekoliko sekundi, a onda se okrenuo prema Vatanabeima. "Šta ćete da radite na Marsu?"
<BR>&nbsp;&nbsp;&nbsp;&nbsp;&nbsp;"Ja sam istoričar kolonije", odgovori Kendži. "Ili barem jedan od njih. "Moja žena je nastavnik engleskog i francuskog."
<BR>&nbsp;&nbsp;&nbsp;&nbsp;&nbsp;"Sranje", reče Maks Paket. "Nadao sam se da ste jedan od parova poljoprivrednika iz Vijetnama ili Laosa. Želeo bih da naučim nešto o pirinču."
<BR>&nbsp;&nbsp;&nbsp;&nbsp;&nbsp;"Da li sam dobro čula da ste spomenuli kokoške?" upita Nai posle kraćeg ćutanja. "Hoćemo li da imamo piliće na Pinti?"
<BR>&nbsp;&nbsp;&nbsp;&nbsp;&nbsp;"Gospođo", odgovori Maks Paket, "ima ih petnaest hiljada, i to najboljih Paketovih, spakovanih u kaveze u teretnom tegljaču na drugom kraju ove stanice. MSA je platio toliko love za ove piliće da Klajd i Vinona mogu da se odmaraju čitave proklete godine samo ako to žele. Ako te kokoške ne putuju sa nama, hteo bih da znam šta će dođavola da urade sa njima."
<BR>&nbsp;&nbsp;&nbsp;&nbsp;&nbsp;"Putnici zauzimaju samo dvadeset odsto prostora na Pinti i Santa Mariji", podseti Kendži Nai. "Ostali deo pripada zalihama i drugim vrstama tereta. Na Pinti ćemo imati ukupno tri stotine putnika, od kojih su većina zvaničnici MSA i članovi ključnog osoblja neophodnog za inicijalizaciju kolonije.
<BR>&nbsp;&nbsp;&nbsp;&nbsp;&nbsp;"Ini...cija...li...zaciju... kolonije?" prekide ga Maks. "Sranje, čoveče, pa ti govoriš kao jedan od onih robota." Osmehnuo se Nai. "Posle dve godine sa jednim od onih govorećih kultivatora odbacio sam tog kurvinog sina i zamenio ga jednom od onih starijih ćutljivih verzija."
<BR>&nbsp;&nbsp;&nbsp;&nbsp;&nbsp;Kendži se tiho nasmeja. "Pretpostavljam da koristim mnogo žargona osobenog za MSA. Bio sam jedan od prvih civila odabranih za 'Novog Louela' i kao takav zadužen za regrutovanje na Orijentu."
<BR>&nbsp;&nbsp;&nbsp;&nbsp;&nbsp;Maks stavi cigaretu u usta. Obazreo se po opservacionoj prostoriji. "Ne vidim nigde znak za dozvolu pušenja", reče on. "Stoga zaključujem da bi se svi alarmi oglasili ako bih pripalio." Zadenuo je cigaretu za uvo. "Vinona mrzi kada ja i Klajd pušimo. Veli da samo farmeri i kurve još puše."
<BR>&nbsp;&nbsp;&nbsp;&nbsp;&nbsp;Maks se zacereka. I Kendži i Nai se nasmejaše. Čovek je bio komičan. "Kad je već reč o kurvama", reče Maks sa sjajem u očima, "gde su sve one osuđenice koje sam video na televiziji. Uuuuf, neke od njih moćno izgledaju. Prokletinje izgledaju bolje od mojih pilića i prasića."
<BR>&nbsp;&nbsp;&nbsp;&nbsp;&nbsp;"Svi kolonisti koji su na Zemlji bili na robiji putuju na Santa Mariji", reče Kendži. "Mi ćemo stići na odredište dva meseca pre njih."
<BR>&nbsp;&nbsp;&nbsp;&nbsp;&nbsp;"Ti znaš čudo stvari o ovoj misiji", reče Maks. "I ne govoriš iskrivljeni engleski kao one Japundže koje sam sretao u Maloj steni ili Teksarkani. Jesi li ti nešto naročito?"
<BR>&nbsp;&nbsp;&nbsp;&nbsp;&nbsp;"Ne", odgovori Kendži, nesposoban da obuzda još jedan nalet glasnog smeha. "Kao što sam vam rekao, ja sam samo vodeći istoričar kolonije."
<BR>&nbsp;&nbsp;&nbsp;&nbsp;&nbsp;Kendži se spremao da kaže Maksu da je živeo u Sjedinjenim Državama šest godina - što je objašnjavalo kako to da je njegov engleski tako dobar - kada se vrata prostorije iznenada otvoriše i unutra uđe dostojanstven postariji džentlmen u sivom odelu sa tamnom kravatom. "Izvinite", obrati se on Maksu, koji je ponovo stavio nezapaljenu cigaretu u usta. "jesam li greškom ušao u sobu za pušenje?"
<BR>&nbsp;&nbsp;&nbsp;&nbsp;&nbsp;"Ne, tatice", odgovori Maks. "Ova soba je osmatračnica. Prelepa je da bi bila soba za pušenje. Pušenje je verovatno ograničeno na neki sobičak, bez prozora, blizu kupatila. Moj ispitivač u MSA rekao mi je..."
<BR>&nbsp;&nbsp;&nbsp;&nbsp;&nbsp;Postariji džentlmen zurio je u Maksa kao što bi neki biolog posmatrao retku, ali neprijatnu vrstu insekta. "Moje ime, mladi čoveče," prekide ga on, "nije 'tatica'. Zovem se Pjotr. Pjotr Miškin, da budem precizniji."
<BR>&nbsp;&nbsp;&nbsp;&nbsp;&nbsp;"Drago mi je što smo se upoznali, Pitere", reče Maks, pružajući ruku. "Ja sam Maks. Ovaj par ovde su Vabaniabei. Oni su iz Japana."
<BR>&nbsp;&nbsp;&nbsp;&nbsp;&nbsp;"Kendži Vatanabe", reče Kendži ispravljajući Maksa. "Ovo je moja žena Nai; ona je Tajlanđanka."
<BR>&nbsp;&nbsp;&nbsp;&nbsp;&nbsp;"Gospodine Maks", reče Pjotr Miškin zvaničnim tonom, "moje prvo ime je Pjotr, a ne Piter. Dovoljno je teško što ću morati da govorim engleski narednih pet godina. Valjda imam pravo da tražim da barem moje ime zadrži originalan ruski oblik."
<BR>&nbsp;&nbsp;&nbsp;&nbsp;&nbsp;"U redu, Pjoo..ter", reče Maks cereći se. "Čime se ti inače baviš? Ne, pusti me da pogađam... Ti si grobar u koloniji."
<BR>&nbsp;&nbsp;&nbsp;&nbsp;&nbsp;Za delić sekunde Kendži se pobojao da će gospodin Miškin eksplodirati od besa. Umesto toga, na njegovom licu ukazao se najtanji od svih mogućih oseha. "Očigledno je, gospodine Maks", reče on polako, "da posedujete određen smisao za humor. Shvatam da bi to mogla da bude vrlina na dugom i dosadnom svemirskom putovanju." Zastao je za trenutak. "Za vašu informaciju, ja nisam grobar. Pravnik sam. Do pre dve godine, kada sam se penzionisao na sopstveni zahtev da bih se upustio u 'novu pustolovinu', bio sam član Sovjetskog vrhovnog suda."
<BR>&nbsp;&nbsp;&nbsp;&nbsp;&nbsp;"Svetoga ti sranja", uzviknu Maks Paket. "Sada se sećam. Čitao sam o tebi u časopisu Tajm... Hej, sudijo Miškine, oprosti mi, nisam te prepoznao..."
<BR>&nbsp;&nbsp;&nbsp;&nbsp;&nbsp;"Ništa za to", upade mu u reč sudija Miškin, dok mu se licem širio prijatan osmeh. "Očaravajuće je biti za trenutak nepoznat i još zamenjen za grobara. Verovatno da je uvežban izraz lica sudije sličan prikladno strogom izrazu grobarskog službenika. Uz put, gospodine..."
<BR>&nbsp;&nbsp;&nbsp;&nbsp;&nbsp;"Paket, gospodine."
<BR>&nbsp;&nbsp;&nbsp;&nbsp;&nbsp;"Uz put, gospodine Paket", produži sudija Miškin, "da li biste pošli sa mnom u bar na jedno piće? Upravo sada osećam da bi mi votka dobro došla."
<BR>&nbsp;&nbsp;&nbsp;&nbsp;&nbsp;"Baš kao i meni tekila", odgovori Maks, odlazeći prema vratima sa sudijom Miškinom. "Uzgred, pretpostavljam da ne znate šta se događa kada hranite prasiće tekilom, jel' tako... I mislio sam da ne znate. Pa, ja i moj brat Klajd..."
<BR>&nbsp;&nbsp;&nbsp;&nbsp;&nbsp;Iščezli su kroz vrata, ostavivši Kendžija i Nai Vatanabe same. Njih dvoje se zgledaše i prsnuše u smeh. "Ne misliš li", reče Kendži, "da će ova dvojica postati prijatelji?"
<BR>&nbsp;&nbsp;&nbsp;&nbsp;&nbsp;"Nema izgleda", odvrati Nai sa osmehom. "Kako različiti karakteri!"
<BR>&nbsp;&nbsp;&nbsp;&nbsp;&nbsp;"Miškina smatraju jednim od najvećih pravnika našeg veka. Njegova mišljenja su obavezna lektira u svim sovjetskim pravnim školama. Paket je bio predsednik Kooperacije farmera jugozapadnog Arkanzasa. Poseduje neverovatno upućenost u poljoprivredne tehnike, kao i u uzgajanje stoke."
<BR>&nbsp;&nbsp;&nbsp;&nbsp;&nbsp;"Poznati su ti dosjei svih ljudi u 'Novom Louelu'?"
<BR>&nbsp;&nbsp;&nbsp;&nbsp;&nbsp;"Ne", odgovori Kendži. "Ali sam proučio dosje svakoga sa Pinte."
<BR>&nbsp;&nbsp;&nbsp;&nbsp;&nbsp;Nai obavi ruke oko svog supruga. "Reci mi nešto o Nai Bautong Vatanabe", reče ona.
<BR>&nbsp;&nbsp;&nbsp;&nbsp;&nbsp;"Tajlanđanka, nastavnica koja govori tečno engleski i francuski. IE 2.48, SC 91..."
<BR>&nbsp;&nbsp;&nbsp;&nbsp;&nbsp;Nai prekide Kendžija poljupcem. "Zaboravio si najvažniju karakteristiku", reče ona.
<BR>&nbsp;&nbsp;&nbsp;&nbsp;&nbsp;"A šta je to?"
<BR>&nbsp;&nbsp;&nbsp;&nbsp;&nbsp;Ponovo ga je poljubila. "Zaljubljena nova nevesta Kendžija Vatanabea, istoričara kolonije."
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
