<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Uprkos Nikolinim uveravanjima da je sve u Novom Edenu u potpunom skladu sa obaveštenjima koja je pružila na snimku, zapovednik Makmilan odbio je da dozvoli putnicima i posadi sa Pinte da uđu u Ramu i smeste se u svoje nove kuće dok se on ne uveri da nema nikakve opasnosti. Nadugačko se savetovao sa osobljem MSA na Zemlji, a onda je poslao malu ekipu na čelu sa Dmitrijem Uljanovom u Ramu da pribave dodatne informacije. Glavni medicinski oficir na Pinti, strogi Holanđanin po imenu Darl van Ros, bio je najvažniji član Uljanovljevog tima. Kendži Vatanabe i dva vojnika iz prvog izviđačkog tima takođe su se pridružili ruskom inženjeru.
<BR>&nbsp;&nbsp;&nbsp;&nbsp;&nbsp;Doktorova uputstva bila su jasna. On je dobio zadatak da ispita Vejkfildove, celu porodicu, i da potvrdi da su oni odista ljudska bića. Druga dužnost bila mu je da analizira biote i da kategorizuje njihove nebiološke crte. Sve to je postignuto bez teškoća, iako je Keti Vejkfild bila unekoliko jogunasta i sarkastična za vreme ispitivanja. Na Ričardov predlog, jedan biot-Ajnštajn rastavio je na delove Linkolne i demonstrirao, na funkcionalnom nivou, kako rade najsloženiji podsistemi. Zamenik Uljanov bio je više nego zadivljen.
<BR>&nbsp;&nbsp;&nbsp;&nbsp;&nbsp;Posle dva dana putnici sa Pinte počeli su da se useljavaju u svoje posede u Rami. Veliki broj biota pomagao je u istovaru svemirske letelice i prebacivanju svih zaliha na Ramu. Ceo postupak potrajao je skoro tri dana. Ali gde bi se svi mogli smestiti? Zahvaljujući jednoj odluci koja će kasnije imati značajne posledice za koloniju, gotovo svih tri stotine putnika sa Pinte izabralo je da živi u Jugoistočnom selu, tamo gde su i Vejkfildovi svili svoj dom. Samo je Maks Paket i još šaka farmera, koji su se preselili pravo u poljoprivrednu zonu duž severnog perimetra Novog Edena, odlučili da žive na drugom mestu u koloniji.
<BR>&nbsp;&nbsp;&nbsp;&nbsp;&nbsp;Vatanabeovi su se uselili u malu kuću odmah niz ulicu do Ričarda i Nikol. Od samog početka Kendži i Nikol su se prirodno razumeli, a njihovo prijateljstvo je raslo sa svakim novim susretom. Prve večeri koju su Kendži i Nai proveli u svojoj novoj kući bili su pozvani na porodičnu večeru kod Vejkfildovih.
<BR>&nbsp;&nbsp;&nbsp;&nbsp;&nbsp;"Pođimo u dnevnu sobu. Tamo je udobnije", reče Nikol pošto je obed završen. "Linkoln će raspremiti sto i pobrinuti se za sudove."
<BR>&nbsp;&nbsp;&nbsp;&nbsp;&nbsp;Vatanabeovi ustadoše i krenuše za Ričardom kroz ulaz na kraju dnevne sobe. Mlađi Vejkfildi ljubazno su sačekali da Kendži i Nai prođu, a zatim su se pridružili roditeljima i gostima u udobnoj dnevnoj sobu u prednjem delu kuće.
<BR>&nbsp;&nbsp;&nbsp;&nbsp;&nbsp;Proteklo je pet dana otkako je izviđački odred sa Pinte prvi put ušao u Ramu. Pet začuđujućih dana, razmišljao je Kendži dok je sedeo u dnevnoj sobi Vejkfildovih. Um mu je hitro skenirao kaleidoskop zgusnutih informacija koje još nisu bile sređene u njegovom mozgu. A po mnogo čemu ova večera bila je najzačuđujuća od svega. Kroz šta je sve ova porodica prošla, zaista je neverovatno.
<BR>&nbsp;&nbsp;&nbsp;&nbsp;&nbsp;"Priče koje ste nam ispričali", reče Nai Ričardu i Nikol pošto su svi posedali, "veoma su zadivljujuće. Ima toliko pitanja koja bih želela da postavim da ne znam odakle bih počela... Posebno sam očarana tim stvorom koga nazivate Orao. Da li je on ipak jedan od vanzemaljaca koji su sagradili Čvorište i Ramu?"
<BR>&nbsp;&nbsp;&nbsp;&nbsp;&nbsp;"Ne", reče Nikol. "Orao je, takođe, bio biot. Barem nam je tako rekao, a mi nemamo nikakvog razloga da mu ne verujemo. Njega je sazdala glavna inteligencija Čvorišta da ostvari bolju vezu sa nama."
<BR>&nbsp;&nbsp;&nbsp;&nbsp;&nbsp;"Ali ko je onda sagradio Čvorište?"
<BR>&nbsp;&nbsp;&nbsp;&nbsp;&nbsp;"To je, izvesno, pitanje sa Nivoa III", odvrati Ričard uz osmeh.
<BR>&nbsp;&nbsp;&nbsp;&nbsp;&nbsp;Kendži i Nai se nasmejaše. Nikol i Ričard su im objasnili Orlovu informacijsku hijerarhiju tokom dugih pripovedanja za večerom. "Pitam se da li uopšte možemo", mudrovao je Kendži, "da pojmimo tako razvijena bića čije mašine mogu da stvore druge mašine koje su pametnije od nas samih."
<BR>&nbsp;&nbsp;&nbsp;&nbsp;&nbsp;"A ja se pitam da li je uopšte moguće", upade u razgovor Keti, "da razgovaramo o nekim običnijim stvarima. Na primer, gde su svi oni mladi ljudi mog uzrasta? Čini mi se da do sada nisam opazila više od dvoje kolonista starih između dvanaest i dvadeset pet godina."
<BR>&nbsp;&nbsp;&nbsp;&nbsp;&nbsp;"Najveći broj mladih nalazi se na Ninji", odgovori Kendži. "Oni bi trebalo da stignu ovde za oko tri nedelje sa glavninom populacije kolonije. Putnici sa Pinte bili su pažljivo odabrani za zadatak provere verodostojnosti snimka koji smo primili.
<BR>&nbsp;&nbsp;&nbsp;&nbsp;&nbsp;"Šta je to verodostojnost? upita Keti.
<BR>&nbsp;&nbsp;&nbsp;&nbsp;&nbsp;"Istinitost i tačnost", odgovori Nikol. "Manje-više. Bila je to jedna od najomiljenijih reči tvog dede... I kad je već reč o tvom dedi, on je uvek smatrao da mladim ljudima treba dopustiti da slušaju razgovor odraslih, ali ne i da ga prekidaju... Ima još mnogo stvari koje treba večeras da razmotrimo sa Vatanabeima. Vas četvoro ne morate da ostanete..."
<BR>&nbsp;&nbsp;&nbsp;&nbsp;&nbsp;"Idem napolje da gledam svetla", reče Bendži. "Hoćeš li da pođeš sa mnom, molim te, Eli?"
<BR>&nbsp;&nbsp;&nbsp;&nbsp;&nbsp;Eli Vejkfild ustade i uze Bendžija za ruku. Njih dvoje pristojno poželeše gostima laku noć. Keti i Patrik krenuše za njima. "Idemo da vidimo možemo li da nađemo nešto uzbudljivo", reče Keti dok su odlazili. "Laku noć, gospodine i gospođo Vatanabe. Majko, vratićemo se za nekoliko sati."
<BR>&nbsp;&nbsp;&nbsp;&nbsp;&nbsp;Nikol zavrte glavom kada je i poslednje njeno dete napustilo kuću. "Keti je tako uzrujana otkako je Pinta stigao", objasni ona, "da jedva da spava noću. Želi da se upozna i da razgovara sa svakim."
<BR>&nbsp;&nbsp;&nbsp;&nbsp;&nbsp;Biot-Linkoln koji je završio čišćenje kuhinje sada je neupadljivo stajao pored vrata iza Bendžijeve stolice. "Da li biste želeli nešto da popijete?" obrati se Nikol Kendžiju i Nai, pokazujući u pravcu biota. "Nemamo ništa što bi se po ukusu moglo meriti sa svežim voćnim sokovima koje ste doneli sa Zemlje, ali Link je u stanju da smućka neke zanimljive sintetičke bućkuriše."
<BR>&nbsp;&nbsp;&nbsp;&nbsp;&nbsp;"Ne, hvala", reče Kendži, odmahujući glavom. "Ali upravo sam shvatio da smo celo veče proveli pričajući o vašoj neverovatnoj odiseji. Sigurno je da i vi imate neka pitanja za nas. Najposle, od lansiranja 'Njutna' na Zemlji je proteklo četrdeset pet godina.
<BR>&nbsp;&nbsp;&nbsp;&nbsp;&nbsp;Četrdeset pet godina, prođe Nikol kroz glavu. Da li je to moguće? Je li moguće da Ženevjev ima skoro šezdeset godina?
<BR>&nbsp;&nbsp;&nbsp;&nbsp;&nbsp;Nikol se živo sećala poslednje prilike kada je videla oca i kćerku na Zemlji. Pjer i Ženevjev otpratili su je do aerodroma u Parizu. Ćerka ju je mahnito grlila do poslednjeg poziva za ukrcavanje. Gutala je majku pogledom koji je zračio dubokom ljubavlju i ponosom. Devojčine oči bile su ispunjene suzama. Ženevjev nije bila u stanju da izgovori ni reč. A za vreme tih četrdeset pet godina moj otac je umro. Ženevjev je postala starija žena, možda i baka, dok sam ja tumarala po vremenu i prostoru. U zemlji čuda.
<BR>&nbsp;&nbsp;&nbsp;&nbsp;&nbsp;Sećanja su bila prejaka za Nikol. Duboko je udahnula i pokušala da se pribere. Kada se vratila u sadašnjost, u dnevnoj sobi Vejkfildovih i dalje je vladala tišina.
<BR>&nbsp;&nbsp;&nbsp;&nbsp;&nbsp;"Je li sve u redu?" upita Kendži uviđavno. Nikol klimnu i zagleda se u nežne, otvorene oči svog novog prijatelja. Na tenutak joj se učini kao da razgovara sa svojim drugom, kosmonautom Šigeruom Takagišijem. Ovaj čovek je pun radoznalosti baš kao što je i Šig bio. Mogu da mu verujem. A razgovarao je sa Ženevjev samo pre nekoliko godina.
<BR>&nbsp;&nbsp;&nbsp;&nbsp;&nbsp;"Najveći deo opšte istorije Zemlje ispričan nam je u delovima i odlomcima, prilikom brojnih razgovora sa ostalim putnicima sa Pinte", reče Nikol posle produženog ćutanja. "Ali ne znamo baš ništa o našim porodicama, sa izuzetkom onog što ste nam saopštili one prve večeri. Ričard i ja bismo voleli da znamo da li se sećate nekih dodatnih pojedinosti koje ste možda izostavili u našem prvom razgovoru.
<BR>&nbsp;&nbsp;&nbsp;&nbsp;&nbsp;"U stvari", reče Kendži, "danas po podne sam prebirao po svojim dnevnicima i ponovo iščitao beleške koje sam pravio kada sam započeo preliminarno istraživanje za moju knjigu o 'Njutnu'. Najvažnija stvar koju sam propustio da pomenem u našem ranijem razgovoru jeste koliko Ženevjev liči na svog oca. Lice kralja Henrija bilo je vrlo upadljivo, kao što se, verujem, dobro sećate. U odraslom dobu Ženevjevino lice se izdužilo i počelo izrazito da liči na očevo... Evo, pogledajte ovo. Uspeo sam da pronađem nekoliko fotografija uskladištenih u mojoj bazi podataka, snimaka koje sam napravio za vreme trodnevnog boravka u Bovoau."
<BR>&nbsp;&nbsp;&nbsp;&nbsp;&nbsp;Posmatranje forografija sa Ženevjev potpuno je uzdrmalo Nikol. Suze joj smesta grunuše na oči i potekoše niz obraze. Ruke su joj drhtale dok je držala dve slike sa Ženevjev i njenim mužem, Lujom Gastonom. Oh, Ženevjev, zavapila je u sebi. Koliko si mi nedostajala. Koliko bih volela da te držim u naručju makar za tren. Ričard se naže preko njenog ramena da vidi slike. Čineći to, nežno je rukom milovao Nikol. "Ona zaista pomalo liči na princa", primeti blago, "ali mislim da mnogo više liči na svoju majku."
<BR>&nbsp;&nbsp;&nbsp;&nbsp;&nbsp;"Ženevjev je bila krajnje učtiva", dodade Kendži, "što me je iznenadilo imajući u vidu kroz kakve je muke prošla tokom medijske buke koja se podigla 2238. godine. Veoma strpljivo je odgovarala na moja pitanja. Nameravao sam da joj podarim stožerno mesto u svojoj knjizi o 'Njutnu' sve dok me moj izdavač nije u potpunosti odvratio od te zamisli."
<BR>&nbsp;&nbsp;&nbsp;&nbsp;&nbsp;"Koliko je kosmonauta sa 'Njutna' još u životu?" upita Ričard, nastavljajući razgovor dok je Nikol i dalje upijala dve fotografije.
<BR>&nbsp;&nbsp;&nbsp;&nbsp;&nbsp;"Samo Sabatini, Tabori i Jamanaka", odgovori Kendži. "Dr Dejvid Braun je doživeo težak srčani udar i posle šest meseci umro pod prilično neobičnim okolnostima. Mislim da se to dogodilo 2208. Admiral Helman umro je od raka 2214. godine, koliko se sećam. Irina Turgenjev doživela je potpuni mentalni slom kao žrtva sindroma 'povratak na Zemlju' koji je utvrđen među nekim kosmonautima u 21. veku, da bi na kraju počinila samoubistvo 2211. godine."
<BR>&nbsp;&nbsp;&nbsp;&nbsp;&nbsp;Nikol se još borila sa osećanjima. "Sve do pre tri noći", reče ona Vatanabeovima pošto je Kendži završio, "uopšte nisam kazala Ričardu ili deci da je Henri Ženevjevin otac. Dok sam živela na Zemlji, samo je moj otac znao istinu. Henri je možda podozrevao, ali nije bio siguran. A onda, kada ste mi rekli za Ženevjev, shvatila sam da ja treba da budem ta koja će saopštiti porodici. Ja..."
<BR>&nbsp;&nbsp;&nbsp;&nbsp;&nbsp;Nikolin glas ustrepta i suze joj ponovo orosiše oči. Obrisala je lice papirnatom maramicom koju joj je Tai dodala. "Oprostite", reče Nikol, "nikada nisam ovakva. Ali videti ove slike i setiti se tolikih stvari zaista je šokantno..."
<BR>&nbsp;&nbsp;&nbsp;&nbsp;&nbsp;"Dok smo živeli u Rami II, a zatim i u Čvorištu", uključi se Ričard, "Nikol je bila primer stoicizma. Bila je kao stena. Bez obzira na to sa čim smo se suočili, bez obzira na to koliko je to bilo bizarno, ona je bila nepokolebljiva. Deca, Majkl O'Tul i ja - svi smo zavisili od nje. Veoma retko smo je videli..."
<BR>&nbsp;&nbsp;&nbsp;&nbsp;&nbsp;"Dosta", uzviknu Nikol, otirući suze sa lica. Odložila je fotografije na sto. "Pređimo na druge teme. Hajde da razgovaramo o kosmonautima sa 'Njutna'. Pre svega o Franćeski Sabatini. Je li dobila ono što je želela? Neuporedivu slavu i bogatstvo?"
<BR>&nbsp;&nbsp;&nbsp;&nbsp;&nbsp;"Poprilično", reče Kendži. "Nisam se rodio u vreme njenih velikih žetvi u prvoj deceniji ovog veka, ali čak i sada ona je veoma poznata. Nedavno su je intervjuisali na televiziji i tom prilikom je govorila o značaju ponovne kolonizacije Marsa."
<BR>&nbsp;&nbsp;&nbsp;&nbsp;&nbsp;Nikol se naže napred u stolici. "Nisam vam rekla ovo za vreme večere, ali sigurna sam da su Franćeska i Braun drogirali Borzova, izazivajući na taj način simptome zapaljenja slepog creva. Pored toga, smišljeno me je ostavila na dnu one jame u Njujorku. Ta žena je bez ikakvih obzira prema drugima."
<BR>&nbsp;&nbsp;&nbsp;&nbsp;&nbsp;Kendži je ćutao nekoliko sekundi. "Godine 2208, nešto pre svoje smrti, dr Braun je imao povremena lucidna razdoblja u svom inače rastrojenom stanju. Tokom jednog od takvih razdoblja dao je fantastičan intervju reporteru nekog časopisa u kome je priznao delimičnu odgovornost za Borzovu smrt i nagovestio Franćeskinu ulogu u vašem nestanku. Sinjora Sabatini izjavila je da je čitava priča 'besmislica - ludački proizvod jednog bolesnog mozga', sudski zatražila obeštećenja od časopisa u iznosu od sto miliona maraka, a zatim elegantno izišla iz sudnice. Taj časopis je otpustio pomenutog reportera i javno joj se izvinio."
<BR>&nbsp;&nbsp;&nbsp;&nbsp;&nbsp;"Franćeska uvek pobeđuje na kraju", primeti Nikol.
<BR>&nbsp;&nbsp;&nbsp;&nbsp;&nbsp;"Umalo da nisam vaskrsnuo celu tu priču pre tri godine", nastavi Kendži, "kada sam radio na istraživanjima za moju knjigu. Budući da je do tog časa proteklo više od dvadeset pet godina, svi podaci o misiji 'Njutna' stajali su na raspolaganju javnosti i stoga bili pristupačni svakome ko bi ih zatražio. Otkrio sam sadržaj vašeg personalnog kompjutera, uključujući i kocku podataka koja je po svoj prilici poticala od Henrija, zatrpanu u hrpi materijala. Tada sam se uverio da je u intervjuu sa dr Braunom zaista rečena istina."
<BR>&nbsp;&nbsp;&nbsp;&nbsp;&nbsp;"I šta se dogodilo?"
<BR>&nbsp;&nbsp;&nbsp;&nbsp;&nbsp;"Otišao sam da intervjuišem Franćesku u njenoj palati u Sorentu. Odmah posle toga prestao sam da radim na toj knjizi..."
<BR>&nbsp;&nbsp;&nbsp;&nbsp;&nbsp;Kendži je oklevao za trenutak. Da li bi trebalo da kažem sve, pitao se. Okrznuo je pogledom svoju voljenu ženu. Ne, reče on sebi. Ovo nije ni mesto ni vreme za to.
<BR>
<BR>&nbsp;&nbsp;&nbsp;&nbsp;&nbsp;"Žao mi je, Ričarde."
<BR>&nbsp;&nbsp;&nbsp;&nbsp;&nbsp;Već je gotovo zaspao kada je začuo suprugin glas u spavaćoj sobi.
<BR>&nbsp;&nbsp;&nbsp;&nbsp;&nbsp;"Aaaa", promrmlja on. "Jesi li rekla nešto, draga?"
<BR>&nbsp;&nbsp;&nbsp;&nbsp;&nbsp;"Žao mi je", ponovi Nikol. Priljubila se uz njega i pronašla mu ruku ispod pokrivača. "Trebalo je da ti kažem o Henriju pre mnogo godina. Jesi li još ljut?"
<BR>&nbsp;&nbsp;&nbsp;&nbsp;&nbsp;"Nikada nisam bio ljut", reče Ričard. "Iznenađen - da, možda čak zgranut. Ali ne i ljut. Imala si svoje razloge za čuvanje te tajne." Stisnuo joj je ruku. "Pored toga, to se desilo na Zemlji, u jednom drugom životu. Da si mi rekla kada smo se prvi put sreli, možda bi i imalo nekog uticaja. Možda bih bio ljubomoran i gotovo bih se sigurno osećao nelagodno. Ali ne i sada."
<BR>&nbsp;&nbsp;&nbsp;&nbsp;&nbsp;Nikol se naže povrh njega i poljubi ga. "Volim te, Ričarde Vejkfild", reče ona.
<BR>&nbsp;&nbsp;&nbsp;&nbsp;&nbsp;"I ja tebe volim", odgovori on.
<BR>
<BR>&nbsp;&nbsp;&nbsp;&nbsp;&nbsp;Kendži i Nai vodili su ljubav prvi put otkako su napustili Pintu, posle čega je ona odmah zaspala. Kendži nije imao mira. Ležao je budan u postelji, razmišljajući o večeri sa Vejkfildovima. Iz nekog razloga slika Franćeske Sabatini prodirala mu je u svest. Najlepša sedamdesetogodišnja žena koju sam ikada video, beše njegova prva misao. A kakav fantastičan život. Kendži se još živo sećao tog letnjeg poslepodneva kada je njegov voz pristao u stanicu Sorento. Vozač elektronskog taksija smesta je prepoznao adresu. "Capisco", rekao je, mašući rukama, a zatim se uputio u pravcu "palate Sabatini".
<BR>&nbsp;&nbsp;&nbsp;&nbsp;&nbsp;Franćeska je živela u preuređenom hotelu koji je gledao na Napuljski zaliv. Bila je to zgrada sa dvadeset soba koja je nekada pripadala nekom princu iz dvadesetog veka. Iz ureda gde je Kendži čekao da se sinjora Sabatini pojavi mogao je da vidi žičaru koja je spuštala plivače niz strmu padinu do tamnoplavog zaliva.
<BR>&nbsp;&nbsp;&nbsp;&nbsp;&nbsp;Sinjora je zakasnila pola sata, a onda je iznenada pokazala nestrpljivost da se intervju što pre okonča. Franćeska je u dva maha pomenula da je pristala da razgovara s njim samo zbog toga što joj je njen izdavač rekao da je u pitanju "izvanredni mladi pisac". "Iskreno", rekla je na savršenom engleskom, "u ovom času nalazim da je svaki razgovor o 'Njutnu' krajnje dosadan."
<BR>&nbsp;&nbsp;&nbsp;&nbsp;&nbsp;Njeno zanimanje za razgovor naglo se probudilo kada joj je Kendži spomenuo svoje "nove podatke", fajlove iz Nikolinog personalnog kompjutera koji su bili telemetrisani na Zemlju "metodom trikovanja" tokom poslednjih nekoliko nedelja misije. Franćeska je postala mirna, pomalo zamišljena, dok je Kendži upoređivao zabeleške koje je Nikol načinila sa "priznanjem" dr Dejvida Brauna datim reporteru časopisa 2208. godine.
<BR>&nbsp;&nbsp;&nbsp;&nbsp;&nbsp;"Shvatam vas", rekla je Franćeska sa osmehom, kada ju je Kendži zapitao ne misli li ona da mnoge zajedničke tačke između Nikolinog dnevnika sa "Njutna" i priznanja Dejvida Brauna predstavljaju "izuzetnu podudarnost". Ni u jednom trenutku nije neposredno odgovorila na njegova pitanja. Umesto toga ustala je i zamolila ga da ostane na večeri. Još mu je rekla da će o svemu naknadno razgovarati.
<BR>&nbsp;&nbsp;&nbsp;&nbsp;&nbsp;Pred sumrak u Kendžijevu sobu prispelo je obaveštenje da će večera početi u osam i trideset i da se očekuje da bude svečano odeven. Jedan robot stigao je u najavljeno vreme i poveo ga do veličanstvene trpezarije sa zidovima prekrivenim muralima i tapiserijama i bleštavim lusterima koji su visili sa visoke tavanice. Sto je bio postavljen za desetoro. Franćeska je već bila tamo, stojeći pored malog robota-poslužitelja na jednom kraju ogromne prostorije.
<BR>&nbsp;&nbsp;&nbsp;&nbsp;&nbsp;"Kon ban wa, Vatanabe-san", obratila mu se Franćeska na japanskom, nudeći mu čašu šampanjca. "Upravo renoviram glavni boravišni prostor, pa se bojim da ćemo morati da ispijemo naše piće ovde. Sve je to pomalo nepraktično, što bi rekli Francuzi, ali šta je - tu je."
<BR>&nbsp;&nbsp;&nbsp;&nbsp;&nbsp;Franćeska je izgledala veličanstveno. Njena plava kosa bila je skupljena na vrhu glave, pridržavana velikim izrezbarenim češljem. Na vratu joj je blistala dijamantska ogrlica, a jedan ogroman usamljen safir klatio se obešen o nju. Haljina bez kaiša bila je bela, sa prevojima i naborima koji su naglašavali obline tog naizgled još mladalačkog tela. Kendži nije mogao da veruje da je ova žena stara sedamdeset godina.
<BR>&nbsp;&nbsp;&nbsp;&nbsp;&nbsp;Uzela ga je pod ruku, pošto mu je predočila da je na brzinu skupila društvo za večeru "u njegovu čast", i povela ga do tapiserija na drugom zidu. "Da li ste ikada čuli za Obusona?" upitala je. Kada je on odmahnuo glavom, Franćeska se upustila u priču o istoriji evropske tapiserije.
<BR>&nbsp;&nbsp;&nbsp;&nbsp;&nbsp;Pola sata kasnije Franćeska je sedela za čelom stola. Profesor muzike iz Napulja i njegova žena (po svoj prilici glumica), dva zgodna, crnomanjasta profesionalna fudbalera, kurator ruševina Pompeje (muškarac u svojim pedesetim), sredovečna italijanska pesnikinja i dve mlade žene u svojim dvadesetim, obe čarobno privlačne, zauzimali su ostala mesta. Posle kraćeg dogovora sa Franćeskom, jedna od dve mlade žene sela je preko puta Kendžija, a druga pored njega.
<BR>&nbsp;&nbsp;&nbsp;&nbsp;&nbsp;U početku je stolica sa naslonom nasuprot Franćeski na drugom kraju stola bila upražnjena. Franćeska došapnu nešto svom glavnom konobaru i pet minuta posle toga u sobu uvedoše jednog veoma starog, hromog i gotovo slepog čoveka. Kendži ga je odmah prepoznao. Bio je to Janoš Tabori.
<BR>&nbsp;&nbsp;&nbsp;&nbsp;&nbsp;Obed je bio divan, a razgovor živahan. Hranu su posluživali kelneri, a ne roboti koji su korišćeni u svim osim u najpomodnijim restoranima, a svako jelo zalivano je različitim italijanskim vinom. Kakva izuzetna grupa ljudi! Svi su, pa i fudbaleri, govorili podnošljiv engleski. U isti mah dosta su znali o istoriji svemira i živo su se zanimali za njega. Mlada žena preko puta Kendžija pročitala je, štaviše, njegovu najpopularniju knigu o ranim istraživanjima Marsa. Kako je veče odmicalo, Kendži, koji je bio tridesetogodišnji neženja u to vreme, postajao je sve opušteniji. Sve ga je uzbuđivalo - žene, vino, razgovor o istoriji, poeziji i muzici.
<BR>&nbsp;&nbsp;&nbsp;&nbsp;&nbsp;Samo je jedanput tokom dva sata za stolom spomenut poslepodnevni intervju. Za vreme zatišja u razgovoru između deserta i konjaka, Franćeska je gotovo doviknula Janošu: "Ovaj mladi japanski čovek - on je izuzetan, sjajan, znaš - misli da je otkrio dokaz iz Nikolinog personalnog kompjutera koji podupire one užasne laži koje je Dejvid izrekao pre smrti."
<BR>&nbsp;&nbsp;&nbsp;&nbsp;&nbsp;Janoš ništa nije uzvratio. Izraz lica ostao mu je nepromenjen. Ali posle večere on dodade Kendžiju jedno parče hartije, a zatim netom nestade. "'Ne znaš ništa osim istine i nemaš ni malo nežnosti'", pisalo je na njoj. "'Stoga nepravedno sudiš' - Aglaja Jepančin princu Miškinu. IDIOT, Fjodora Dostojevskog."
<BR>&nbsp;&nbsp;&nbsp;&nbsp;&nbsp;Nije proveo ni pet minuta sam u svojoj sobi kad začu kucanje na vratima. Otvorio ih je i ugledao onu mladu Italijanku koja je za večerom sedela preko puta njega. Na sebi je imala sićušni bikini koji je otkrivao najveći deo njenog izuzetnog tela. U ruci je držala muške kupaće gaćice.
<BR>&nbsp;&nbsp;&nbsp;&nbsp;&nbsp;"Gospodine Vatanabe", rekla je uz seksi osmeh, "molimo vas da nam se pridružite na plivanju. Ovo bi trebalo da vam odgovara."
<BR>&nbsp;&nbsp;&nbsp;&nbsp;&nbsp;Kendži je istog trena osetio strahovitu navalu požude koja se nije lako stišavala. Pomalo zbunjen, sačekao je minut-dva pošto se presvukao i tek tada se pridružio ženi u hodniku.
<BR>&nbsp;&nbsp;&nbsp;&nbsp;&nbsp;Čak i sada, tri godine kasnije, ležeći u novom krevetu u Novom Edenu pored žene koju je voleo, Kendži nije mogao da izbegne sećanje na seksualnu žudnju koju je iskusio te noći u Franćeskinoj palati. Njih šestoro spustili su se žičarom do zaliva i plivali na mesečini. U konobi pored same vode pili su, igrali i smejali se zajedno. Bila je to noć iz snova.
<BR>&nbsp;&nbsp;&nbsp;&nbsp;&nbsp;Nije prošao ni pun sat, sećao se Kendži, a svi smo bili srećno obnaženi. Plan igre beše jasan. Dva fudbalera za Franćesku, one dve madone za mene.
<BR>&nbsp;&nbsp;&nbsp;&nbsp;&nbsp;Kendži se zgrči u postelji, prisećajući se kako siline svog zadovoljstva tako i Franćeskinog raspojasanog smeha kada ga je otkrila u zoru u sendviču između dve mlade žene u jednom velikom bungalovu pokraj zaliva.
<BR>&nbsp;&nbsp;&nbsp;&nbsp;&nbsp;Kada sam stigao u Njujork četiri dana kasnije, moj izdavač mi je rekao kako misli da bi trebalo da napustim projekt o 'Njutnu'. Nisam mu protivrečio. Verovatno da bih mu i sam to predložio.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
