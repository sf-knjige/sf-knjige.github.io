<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Eponina je otkrila Kimberli u uglu zadimljene sobe i sela pored nje. Ona je prihvatila cigaretu koju joj je prijateljica ponudila, zapalila je i duboko uvukla dim.
<BR>&nbsp;&nbsp;&nbsp;&nbsp;&nbsp;"Ah, kakvo zadovoljstvo", reče Eponian tiho dok je odbijala dimove u malim krugovima i posmatrala ih kako se polako penju prema ventilatorima.
<BR>&nbsp;&nbsp;&nbsp;&nbsp;&nbsp;"Koliko god da volim duvan i nikotin", reče joj Kimberli šapatom na uvo, "znam da bi ti apsolutno obožavala kokomo." Amerikanka povuče dim iz svoje cigarete. "Znam da mi nećeš verovati, Eponina, ali to je u stvari bolje od seksa."
<BR>&nbsp;&nbsp;&nbsp;&nbsp;&nbsp;"Ne za mene, mon amie", odgovori Eponina toplim, prijateljskim tonom. "Imam dovoljno grehova. I nikada, nikada ne bih mogla da kontrolišem nešto što je uistinu bolje od seksa."
<BR>&nbsp;&nbsp;&nbsp;&nbsp;&nbsp;Kimberli Henderson se slatko nasmeja tako da su joj plave lokne skakale po ramenima. Imala je dvadeset četiri godine, godinu dana manje od svoje francuske koleginice. Njih dve su sedele u pušačkoj prostoriji odmah do ženskih tuševa. Bila je to malena soba kvadratnog oblika, sa stranicom ne dužom od četiri metra, u kojoj je trenutno sedelo ili stajalo dvanaest žena i sve su pušile.
<BR>&nbsp;&nbsp;&nbsp;&nbsp;&nbsp;"Ova soba me podseća na jednu stražnju sobu kod Vilija u Evergrinu, odmah izvan Denvera", reče Kimberli. "Dok bi stotinu ili više kao boja i crvenih vratova igralo i pilo za glavnim barom, nas osmoro ili desetoro povuklo bi se u Vilijevu svetu 'kancelariju', kako je on to nazivao, i potpuno se sjebalo od kokomoa."
<BR>&nbsp;&nbsp;&nbsp;&nbsp;&nbsp;Eponina je piljila kroz izmaglicu u Kimberli. "Ako ništa drugo, ovde nas barem muškarci ne uznemiravaju. Potpuno su nemogući, gori od onih momaka u robijaškom selu u Buržu. Izgleda da ovi tipovi po ceo dan ni o čemu drugom i ne razmišljaju osim o seksu."
<BR>&nbsp;&nbsp;&nbsp;&nbsp;&nbsp;"To je razumljivo," odgovori Kimberli, još jednom se glasno nasmejavši. "Posle toliko godina prvi put ih niko ne motri izbliza. Kada su Tošiovi ljudi zeznuli sve skrivene monitore, svi su se najednom oslobodili." Skrenula je pogled prema Eponini. "Ali to ima i svoju mračnu stranu. Danas su počinjena još dva silovanja, jedno upravo u rekreacionoj zoni."
<BR>&nbsp;&nbsp;&nbsp;&nbsp;&nbsp;Kimberli završi cigaretu i odmah pripali novu. "Potreban ti je neko ko će te zaštititi", produži ona, "a ja znam da bi Valter voleo taj posao. Zbog Tošia, robije uglavnom nemaju pik na mene. Sada su mi glavna briga čuvari MSA - misle da su neke glavonje. Od svih njih zanima me jedino ona zaslepljujuća italijanska komadina, Marćelo ili kako se već zove. Juče mi je rekao da bi me naterao da 'ječim od zadovoljstva' samo kad bih mu se pridružila u sobi. Bila sam se ljuto naoštrila sve dok nisam opazila jednog od Tošiovih razbojnika koji je prisluškivao razgovor."
<BR>&nbsp;&nbsp;&nbsp;&nbsp;&nbsp;I Eponina zapali cigaretu. Znala je da je glupo pušiti jednu za drugom, ali putnicima na Santa Mariji bila su dozvoljena samo tri polučasovna odmora svakog dana, a pušenje nije bilo dopušteno u prenatrpanim prostorijama za život putnika. Dok je Kimberli na trenutak bila zuzeta odgovaranjem na pitanje jedne krupne žene u svojim ranim četrdesetim, Eponina se prisećala prvih nekoliko dana po napuštanju Zemlje. Naš treći dan napolju, sećala se, Nakamura je poslao svog kurira da me vidi. Mora da sam mu bila prvi izbor. Ogroman Japanac, sumo rvač pre no što je postao naplaćivač dugova u ozloglašenom kockarskom krugu, zvanično joj se naklonio kada joj je prišao u zajedničkoj prostoriji. "Gospođice Eponina", rekao je na engleskom sa jakim naglaskom, "moj prijatelj Nakamura-san zamolio me je da vam prenesem da on nalazi da ste veoma zgodni. On vam nudi potpunu zaštitu u zamenu za vaše društvo i povremeno pružanje zadovoljstava."
<BR>&nbsp;&nbsp;&nbsp;&nbsp;&nbsp;Ponuda je bila privlačna na određen način, sećala se Eponina. I nimalo različita od onoga što bi većina žena poštenog izgleda na Santa Mariji najposle prihvatila. Znala sam još u to vreme da će Nakamura postati veoma moćan, ali mi se nije dopala njegova hladnoća. I pogrešno sam mislila da mogu da ostanem slobodna. "Spremna?" ponovi Kimberli. Eponina se trže iz sanjarenja. Ugasila je cigaretu i pošla sa prijateljicom u svlačionicu. Dok su svlačile odeću i pripremale se za tuširanje, najmanje deset očiju gostilo se na njihovim veličanstvenim telima.
<BR>&nbsp;&nbsp;&nbsp;&nbsp;&nbsp;"Zar ti ne smeta", upita Eponina dok su stajale bok o bok ispod tuša, "da te ove lezbejke proždiru očima?"
<BR>&nbsp;&nbsp;&nbsp;&nbsp;&nbsp;"Nimalo", odgovori Kimberli. "Na izvestan način i uživam u tome. Laskavo je to. Malo je ovde žena koje izgledaju kao nas dve. Pali me kada onako izgladnelo zure u mene."
<BR>&nbsp;&nbsp;&nbsp;&nbsp;&nbsp;Eponina je sprala penu sa svojih punih, čvrstih grudi i nagnula se prema Kimberli. "Znači li to da si vodila ljubav sa drugom ženom?" upita je ona.
<BR>&nbsp;&nbsp;&nbsp;&nbsp;&nbsp;"Naravno", odgovori Kimberli uz još jedan praskav smeh. "Zar ti nisi?"
<BR>&nbsp;&nbsp;&nbsp;&nbsp;&nbsp;I ne čekajući na odgovor, Amerikanka stade da ispreda još jednu od svojih priča. "Moja prva dilerka u Denveru bila je lezbejka. Imala sam svega osamnaest godina i bila apsolutno savršena od glave do pete. Kada me je Loreta prvi put videla golu, umalo nije riknula i otišla na nebo. Tek što sam bila ušla u školu za bolničarke, te nisam uspevala da smognem mnogo drogice. Tako sam sklopila sporazum sa Loretom. Mogla je da me tuca, ali samo ukoliko me stalno opskrbljuje kokainom. Naša veza potrajala je bezmalo šest meseci. Do tada sam i sama postala diler, a kao pride zaljubila sam se u Mađioničara."
<BR>&nbsp;&nbsp;&nbsp;&nbsp;&nbsp;"Sirota Loreta", nastavi Kimberli dok su ona i Eponina jedna drugoj brisale leđa u prostoriji do tuš-kabine. "Srce joj je bilo slomljeno. Nudila mi je sve, uključujući i listu klijenata. Konačno je postala nesnosna, te sam je provalila, a Mađioničar ju je najurio iz Denvera."
<BR>&nbsp;&nbsp;&nbsp;&nbsp;&nbsp;Kimberli je opazila brz, prekoran pogled na Eponinom licu. "Isuse", reče ona, "opet ti sa svojim moralnim silovanjem. E, jesi ubica najmekšeg srca koju sam ikada srela. Ponekad me podsećaš na sve one lepo vaspitane curice iz mog srednjoškolskog maturantskog razreda."
<BR>&nbsp;&nbsp;&nbsp;&nbsp;&nbsp;Kada su se spremale da napuste prostor za tuširanje, jedna sićušna crna devojka sa trakama u kosi priđe im s leđa. "Vi ste Kimberli Henderson?" reče ona.
<BR>&nbsp;&nbsp;&nbsp;&nbsp;&nbsp;"Da", klimnu Kimberli, okrećući se. "Ali zašto..."
<BR>&nbsp;&nbsp;&nbsp;&nbsp;&nbsp;"Je li vaš čovek kralj Jap Nakamura?" upade joj u reč devojka.
<BR>&nbsp;&nbsp;&nbsp;&nbsp;&nbsp;Kimberli nije odgovarala. "Ako jeste, potrebna mi je vaša pomoć", nastavi mala crnka.
<BR>&nbsp;&nbsp;&nbsp;&nbsp;&nbsp;"Šta hoćeš", upita je Kimberli odbojnim tonom.
<BR>&nbsp;&nbsp;&nbsp;&nbsp;&nbsp;Devojka iznenada briznu u plač. "Moj čovek, Ruben, nije mislio ništa loše. Bio je pijan od onog sranja koje stražari prodaju. Nije znao da se obraća kralju Japu."
<BR>&nbsp;&nbsp;&nbsp;&nbsp;&nbsp;Kimberli je čekala da devojka otare suze. "Šta imaš?" prošaputa ona.
<BR>&nbsp;&nbsp;&nbsp;&nbsp;&nbsp;"Tri noža i dva džointa dinamitskog kokomoa", odgovori devojka jedva čujnim šapatom.
<BR>&nbsp;&nbsp;&nbsp;&nbsp;&nbsp;"Donesi mi to", odvrati Kimberli sa osmehom. "A ja ću srediti da tvoj Ruben dođe i izvini se gospodinu Nakamuri."
<BR>
<BR>&nbsp;&nbsp;&nbsp;&nbsp;&nbsp;"Ne voliš Kimberli, zar ne?" reče Eponina Volteru Brakinu. Bio je to glomazan američki crnac sa blagim očima i savršeno magičnim prstima na tastaturi. Svirao je mešavinu lakog džeza, netremice promatrajući svoju predivnu damu dok su njegova tri cimera, po dogovoru, otišla u zajedničke prostorije.
<BR>&nbsp;&nbsp;&nbsp;&nbsp;&nbsp;"Ne, ne volim", odgovori Volter polako. "Ona nije kao mi. Ume da bude veoma zabavna, ali mislim da je ispod stvarno pokvarena."
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;Volter pređe na jednu nežnu baladu, sa lakšom melodijom, svirajući je gotovo pun minut pre no što je odgovorio.
<BR>&nbsp;&nbsp;&nbsp;&nbsp;&nbsp;"Pretpostavljam da smo svi mi ubice jednaki u očima zakona. Ali ne i u mojim očima. Ja sam iscedio život iz čoveka koji je silovao mog mlađeg brata. Ti si ubila ludog čoveka koji ti je uništavao život." Volter za trenutak zastade kolutajući očima. "Ali tvoja prijateljica Kimberli - ona i njen momak su dokinuli živote trojici ljudi koje nisu ni poznavali samo zarad droge i novca."
<BR>&nbsp;&nbsp;&nbsp;&nbsp;&nbsp;"Bila je otkačena od droge u to vreme."
<BR>&nbsp;&nbsp;&nbsp;&nbsp;&nbsp;"Nije važno", reče Volter. "Svako od nas je uvek odgovoran za svoje ponašanje. Ako u sebe strpam drogu koja me pretvara u čudovište, onda je to moja greška. Ali nikako ne mogu da se otresem odgovornosti za svoje činove."
<BR>&nbsp;&nbsp;&nbsp;&nbsp;&nbsp;"Njeno ponašanje na robiji je, prema svim izveštajima, bilo savršeno. Svi doktori koji su radili sa njom slažu se da je bila izvanredna bolničarka."
<BR>&nbsp;&nbsp;&nbsp;&nbsp;&nbsp;Volter je prestao da svira organu i zagledao se u Eponinu nekoliko trenutaka. "Hajde da više ne pričamo o Kimberli", reče on. "Ionako imamo malo vremena... Jesi li porazmislila o mom predlogu?"
<BR>&nbsp;&nbsp;&nbsp;&nbsp;&nbsp;Eponin uzdahnu. "Jesam, Voltere. I premda mi se dopadaš, i pored toga što uživam da vodim ljubav s tobom, odnos koji si mi predložio previše zvuči kao zahtev da ti se potpuno predam... Uzgred, mislim da je to ponajviše zbog tvog egoa. Ukoliko se ne varam, tebi se više sviđa Malkolm..."
<BR>&nbsp;&nbsp;&nbsp;&nbsp;&nbsp;"Malkolm nema ništa sa nama", prekide je Volter. "On je već godinama moj prisan prijatelj, još od prvih dana kada sam ušao u zatvorski kompleks u Džordžiji. Sviramo zajedno. Delimo seks kada smo obojica usamljeni. Srodne smo duše..."
<BR>&nbsp;&nbsp;&nbsp;&nbsp;&nbsp;"Znam, znam... Nije zapravo Malkolm posredi, više me brine načelo u celoj stvari. Ti mi se zaista sviđaš, Voltere, znaš to. Ali..." Glas joj je zamro dok se borila sa pomešanim osećanjima.
<BR>&nbsp;&nbsp;&nbsp;&nbsp;&nbsp;"Protekle su tri nedelje otkako smo krenuli sa Zemlje", reče Volter, "a predstoji nam još šest do Marsa. Ja sam najkrupniji muškarac na Santa Mariji. Ako kažem da si moja devojka, niko se neće usuditi da te takne."
<BR>&nbsp;&nbsp;&nbsp;&nbsp;&nbsp;Eponina se prisetila jedne neprijatne scene od jutros, čiji je bila svedok, kada su dva nemačka robijaša razgovarala o tome kako bi bilo lako počiniti silovanje u osuđeničkom odeljku. Njih dvojica su znala da ona može da ih čuje, ali se nisu potrudili da utišaju glasove.
<BR>&nbsp;&nbsp;&nbsp;&nbsp;&nbsp;Posle dugog ćutanja privila se uz Voltera. "U redu", rekla je nežno. "Ali ne očekuj previše... Ja sam prilično teška žena."
<BR>
<BR>&nbsp;&nbsp;&nbsp;&nbsp;&nbsp;"Mislim da Volter možda ima srčane probleme", reče Eponina šapatom. Bilo je gluvo doba noći i ostale dve cimerke su spavale. Kimberli, na ležaju ispod Eponine, još je bila ošamućena od kokomoa koji je popušila nekoliko sati ranije.
<BR>&nbsp;&nbsp;&nbsp;&nbsp;&nbsp;"Pravila na ovom brodu su jebeno glupa. Čak i u zatvorskom kompleksu Puebla bilo je manje propisa. Zašto, do đavola, ne možemo da ostnemo u zajedničkim prostorijama posle ponoći? Šta tu ima loše?"
<BR>&nbsp;&nbsp;&nbsp;&nbsp;&nbsp;"Povremeno mu se javlja bol u grudima, a ako malo žešće vodimo ljubav, odmah se žali da mu ponestaje daha... Da li bi mogla da ga pregledaš?"
<BR>&nbsp;&nbsp;&nbsp;&nbsp;&nbsp;"A šta da kažem za Marćela? Uuhh! Kakva je to gluperda! Rekao mi je da mogu da ostanem cele noći samo ako dođem u njegovu sobu. I to dok sedim tamo sa Tošiom. Šta on misli da je? Hoću da kažem da čak ni stražari ne bi smeli da se zajebavaju sa kraljem Japom... Šta si ono rekla, Eponina?"
<BR>&nbsp;&nbsp;&nbsp;&nbsp;&nbsp;Eponina se pridiže na lakat i naže preko ivice kreveta. "Volter Brakin, Kim", reče ona. "Govorim o Volteru Brakinu. Možeš li malo da se sabereš i saslušaš šta ti govorim?"
<BR>&nbsp;&nbsp;&nbsp;&nbsp;&nbsp;"U redu. U redu. Šta je sa tvojim Volterom? Šta hoće? Svako nešto traži od kralja Japa. Pretpostavljam da me to čini kraljicom, barem na neki način..."
<BR>&nbsp;&nbsp;&nbsp;&nbsp;&nbsp;"Mislim da Volter ima bolesno srce", ponovi razdražena Eponina povišenim tonom. "Volela bih da ga ti pregledaš."
<BR>&nbsp;&nbsp;&nbsp;&nbsp;&nbsp;"Pssst", ponovi Kimberli. "Doći će da nas rasture, kao što su učinili onoj ludoj švedskoj devojci... Sranje, Ep, ja nisam doktor. Mogu da kažem kada su damari nepravilni, ali to je sve... Treba da odvedeš Voltera kod onog doktora osuđenika koji je stvarno kardiolog, kako mu beše ime, onom što je uvek supermiran kada ne pregleda nekoga..."
<BR>&nbsp;&nbsp;&nbsp;&nbsp;&nbsp;"Dr Robert Tarner", ubaci Eponina.
<BR>&nbsp;&nbsp;&nbsp;&nbsp;&nbsp;"To je taj... vrlo profesionalan, hladan, udaljen, nikada ne govori sem u doktorskoj ordinaciji, teško je poverovati da je sačmarom razneo glave dvojici muškaraca u sudnici, jednostavno ne ide u glavu..."
<BR>&nbsp;&nbsp;&nbsp;&nbsp;&nbsp;"Kako to znaš?" upita Eponina.
<BR>&nbsp;&nbsp;&nbsp;&nbsp;&nbsp;"Marćelo mi je rekao. Bila sam radoznala, smejali smo se, navlačio me je govoreći stvari kao na primer 'da li te onaj tvoj Jap tera da stenješ' i 'a kako bi bilo sa onim mirnim doktorom za srce, da li on može da te natera da stenješ'..."
<BR>&nbsp;&nbsp;&nbsp;&nbsp;&nbsp;"Pobogu, Kim", reče Eponina sada već uznevereno, "nisi valjda bila u krevetu i sa Marćelom?"
<BR>&nbsp;&nbsp;&nbsp;&nbsp;&nbsp;Njena cimerka se nasmeja. "Samo dvaput. Bolje priča nego što jebe. A kakav ego. Kralj Jap barem ume da ceni zadovoljstvo koje mu pružam."
<BR>&nbsp;&nbsp;&nbsp;&nbsp;&nbsp;"Da li Nakamura zna za to?"
<BR>&nbsp;&nbsp;&nbsp;&nbsp;&nbsp;"Taman posla?" odgovori Kimberli. "Ne želim da umrem. Ali mogao bi da posumnja... Neću to više nikada da uradim, ali ako bi mi onaj dr Tarner samo šanuo nešto na uvce, mislim da bih odmah svršila..."
<BR>&nbsp;&nbsp;&nbsp;&nbsp;&nbsp;Kimberli je nastavljala sa svojim čegrtanjem. Eponina je nekoliko trenutaka razmišljala o dr Robertu Tarneru. Pregledao ju je danas posle ručka kada su joj po telu izbile neke neobične pegice. Uopšte nije zapažao moje telo, prisetila se. Bio je to potpuno profesionalan pregled. Kimberli je uspela da skrene Eponininu svest na sliku zgodnog doktora. Bila je iznenađena kada je otkrila da je njena prijateljica osećala varnicu romantičnog zanimanja za njega. Kod tog doktora postojalo je nešto izrazito tajanstveno, jer u njegovim manirima, odnosno u njegovoj ličnosti, nije se moglo pronaći ništa što bi se dovelo u vezu sa dvostrukim ubistvom. Mora da je posredi zanimljiva priča, pomisli ona.
<BR>
<BR>&nbsp;&nbsp;&nbsp;&nbsp;&nbsp;Eponina je sanjala. Bila je to ista noćna mora koja joj se javljala na stotinu puta od ubistva. Profesor Moro ležao je sa sklopljenim očima na podu njenog stana dok mu je krv tekla iz prsa. Eponina je otišla do slivnika, oprala veliki kuhinjski nož i vratila ga na policu. Dok je prekoračivala leš, te omražene oči se otvoriše. U njima je videla divlji, ludački izraz. Posegnuo je rukama prema njoj...
<BR>&nbsp;&nbsp;&nbsp;&nbsp;&nbsp;"Sestro Henderson. Sestro Henderson." Kucanje na vratima postade jače. Eponina se probudila iz sna i protrljala oči. Kimberli i još jedna druga cimerka stvoriše se gotovo istovremeno na vratima.
<BR>&nbsp;&nbsp;&nbsp;&nbsp;&nbsp;Volterov prijatelj Malkolm Pibodi, majušan, izmožden belac u svojim ranim četrdesetim, stajao je u dovratku. Bio je izvan sebe. "Dr Tarner me je poslao po bolničarku. Dođite brzo. Volter je doživeo srčani udar."
<BR>&nbsp;&nbsp;&nbsp;&nbsp;&nbsp;Dok se Kimberli odevala, Eponina skliznu sa ležaja. "Kako mu je, Malkolme?" upita, navlačeći haljinu. "Je li mrtav?"
<BR>&nbsp;&nbsp;&nbsp;&nbsp;&nbsp;Malkolm je bio za trenutak pometen. "Oh, to si ti, Eponina", reče on snuždeno. "Zaboravio sam da ti i bolničarka Henderson... kada sam ga ostavio još je disao, ali..."
<BR>&nbsp;&nbsp;&nbsp;&nbsp;&nbsp;Vodeći računa da jedno stopalo stalno drži na podu, Eponina projuri kroz vrata, pa niz hodnik do središnje zajedničke prostorije i konačno do muških odaja. Alarmi se oglasiše, budući da je glavni monitor pratio njeno napredovanje. Kada je dospela do ulaza u Volterovo krilo, Eponina za trenutak zastade, hvatajući dah.
<BR>&nbsp;&nbsp;&nbsp;&nbsp;&nbsp;Gomila ljudi stajala je u hodniku ispred Volterove sobe. Vrata su bila širom otvorena, a donja trećina njegovog tela ležala je napolju u hodniku. Eponina se progura kroz gomilu i banu u sobu.
<BR>&nbsp;&nbsp;&nbsp;&nbsp;&nbsp;Dr Robert Tarner klečao je pored svog pacijenta, držeći elektronske katode pritisnute na Volterova obnažena prsa. Telo ogromnog čoveka povijalo se sa svakim udarom, a zatim bi se blago odiglo od poda pre nego što bi ga doktor ponovo pritisnuo uz površinu.
<BR>&nbsp;&nbsp;&nbsp;&nbsp;&nbsp;Kada je Eponina prispela, dr Tarner podiže pogled. "Jeste li vi bolničarka?" upita je resko.
<BR>&nbsp;&nbsp;&nbsp;&nbsp;&nbsp;Na trenutak Eponina ostade bez reči. Njen prijatelj je ovde umirao ili je već bio mrtav, a jedino o čemu je ona mogla da misli bejahu savršeno plave oči dr Tarnera. "Ne", reče ona konačno, potpuno zbunjena. "Ja sam mu devojka... Bolničarka Henderson je moja cimerka... Treba da se pojavi svakog časa."
<BR>&nbsp;&nbsp;&nbsp;&nbsp;&nbsp;U tom trenutku naiđe Kimberli u pratnji dva stražara MSA. "Srce mu je potpuno stalo pre četrdeset pet sekundi", obrati se dr Tarner Kimberli. "Kasno je da ga premeštamo u bolnicu. Otvoriću ga ovde i pokušati da upotrebim komori-stimulator. Jeste li poneli rukavice?"
<BR>&nbsp;&nbsp;&nbsp;&nbsp;&nbsp;Dok je Kimberli navlačila rukavice, dr Tarner naredi gomili da odstupi od pacijenta. Eponina se nije pomerala. Kada je stražari ščepaše rukama, doktor nešto promrmlja i oni je oslobodiše.
<BR>&nbsp;&nbsp;&nbsp;&nbsp;&nbsp;Dr Tarner dodade Kimberli komplet hirurških pomagala, a onda, radeći neverovatnom brznom i veštinom, načini dubok zarez na Volterovim grudima. Zavrnuo je napolje nabore kože, izlažući srce. "Jeste li učestvovali u ovakvoj operaciji, sestro Henderson?" upita on.
<BR>&nbsp;&nbsp;&nbsp;&nbsp;&nbsp;"Ne", odgovori Kimberli.
<BR>&nbsp;&nbsp;&nbsp;&nbsp;&nbsp;"Komori-stimulator je elektrohemijsko sredstvo koje, pričvršćeno na srce, primorava ovo da kuca i nastavlja sa pumpanjem krvi. Ako je smetnja privremena, kao u slučaju krvnog ugruška ili grčenja zalizaka, onda ponekad problem može da se reši i pacijentovo srce će ponovo početi da kuca."
<BR>&nbsp;&nbsp;&nbsp;&nbsp;&nbsp;Doktor Tarner umetnu komori-stimulator veličine poštanske marke iza leve pretkomore srca i uključi struju sa portabl kontrolnog sistema na podu pored sebe. Nekoliko sekundi potom Volterovo srce poče slabašno da kuca. "Sada imamo oko osam minuta da otkrijemo problem", reče doktor sam sebi.
<BR>&nbsp;&nbsp;&nbsp;&nbsp;&nbsp;Dovršio je analize podsistema primarnih organa za manje od minuta. "Nema ugrušaka", promrmlja on, "niti su krvni sudovi i zalisci oštećeni... Zbog čega je onda prestalo da kuca?"
<BR>&nbsp;&nbsp;&nbsp;&nbsp;&nbsp;Dr Tarner grozničavo podiže pulsirajuće srce i osmotri mišiće ispod njega. Mišićno tkivo oko desne aurikle bilo je bezbojno i meko. Ovlaš ga je dotakao vrhom jednog od šiljatih instrumenata i delići tog tkiva se raspadoše.
<BR>&nbsp;&nbsp;&nbsp;&nbsp;&nbsp;"Blagi Bože", prozbori doktor, "šta je, do đavola, ovo?". Dok je dr Tarner držao srce u vazduhu, organ Voltera Brakina ponovo se zgrči i jedna od dugačkih vlaknastih traka u središtu bezbojnog mišićnog tkiva stade da se odvaja. "Šta je...?" Tarner dvaput žmirnu i položi desnu šaku na obraz.
<BR>&nbsp;&nbsp;&nbsp;&nbsp;&nbsp;"Pogledajte ovo, sestro Henderson", reče on tihim glasom. "To je potpuno zapanjujuće. Mišići su na ovom mestu sasvim atrofirali. Nikada nisam video ništa slično... Ne možemo pomoći ovom čoveku."
<BR>&nbsp;&nbsp;&nbsp;&nbsp;&nbsp;Eponine oči napuniše se suzama dok je dr Tarner izvlačio komori-stimulator, pošto je Volterovo srce opet prestalo da kuca. Kimberli stade da uklanja spojnice koje su držale posuvraćenu kožu oko srca, ali je doktor zaustavi u tome. "Ne još", reče on. "Hajde da ga prenesemo u operacionu salu kako bih mogao da izvedem kompletnu autopsiju. Hoću da saznam što je više moguće."
<BR>&nbsp;&nbsp;&nbsp;&nbsp;&nbsp;Stražari i dvojica Volterovih cimera položiše ogromnog čoveka na nosila i leš je ubrzo bio uklonjen iz prostorija za život putnika. Malkolm Pibodi je tiho jecao na Volterovom ležaju. Eponina mu priđe. Podelili su nemi zagrljaj, a zatim su seli zajedno, držeći se za ruke, i ostali u tom položaju veći deo noći.
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
