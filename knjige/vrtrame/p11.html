<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;30. avgust 2206.
<BR>&nbsp;&nbsp;&nbsp;&nbsp;&nbsp;Bendži je došao rano. Uprkos mojim ponovljenim uveravanjima da će dete izgledati savršeno zdravo, Majklu je izgleda laknulo kada je pre tri dana dečak rođen bez i jedne telesne nenormalnosti. Beše to još jedan lak porođaj. Simona je bila iznenađujuće korisna za vreme čitavog čina. Za devojčicu kojoj još nije ni šest godina ona je krajnje zrela.
<BR>&nbsp;&nbsp;&nbsp;&nbsp;&nbsp;Bendži takođe ima plave oči, ali one nisu tako svetle kao Ketine i mislim da neće ostati plave. Koža mu je svetlomrka, nešto tamnija od Ketine, ali svetlija od moje i Simonine. Prilikom rođenja težio je tri i po kilograma i bio dugačak pedeset dva centimetra.
<BR>&nbsp;&nbsp;&nbsp;&nbsp;&nbsp;Naš svet je ostao nepromenjen. Ne razgovaramo o tome puno, ali smo svi osim Keti izgubili nadu da će se Ričard ikada vratiti. Ponovo nam predstoji ramanska zima, sa dugim noćima i kraćim danima. S vremena na vreme Majkl ili ja odlazimo na površinu i tragamo za nekim znakom Ričardovog prisustva, ali to je tek mehanički obred. Uistinu ne očekujemo da pronađemo nešto. Odsutan je već šesnaest meseci.
<BR>&nbsp;&nbsp;&nbsp;&nbsp;&nbsp;Majkl i ja sada naizmenično izračunavamo našu putanju sa programom određivanja orbite koji je Ričard načinio. U početku, bilo nam je potrebno nekoliko nedelja da dokonamo kako da to upotrebimo, uprkos činjenici da nam je Ričard ostavio izričita uputstva. Jednom nedeljno redovno utvrđujemo da i dalje stremimo u pravcu Sirijusa bez ijednog drugog zvezdanog sistema duž naše staze. I pored Bendžijevog prisustva, čini mi se da imam više vremena za sebe nego ikad ranije. Halapljivo čitam i ponovo mi se raspalilo divljenje za dve junakinje koje su dominirale mojom adolescentnom svešću i uobraziljom. Zbog čega su me Jovanka Orleanka i Eleonora od Akvitana uvek u tolikoj meri privlačile? Ne samo zbog toga što su obe ispoljavale unutrašnju snagu i samodovoljnost već i stoga što su obe žene uspele u svetu kojim su vladali muškarci, oslanjajući se u potpunosti na vlastite sposobnosti.
<BR>&nbsp;&nbsp;&nbsp;&nbsp;&nbsp;Kao tinejdžerka bila sam strašno usamljena. Moje fizičko okruženje u Bovoau bilo je veličanstveno, a ljubav mog oca sveprisutna, ali sam ipak čitavo adolescentno doba praktično provela sama sa sobom. U pozadini svoje svesti uvek sam se užasavala da bi smrt ili ženidba mogle da mi oduzmu mog dragocenog oca. Želela sam da budem samostalna kako bih izbegla bol koji bih iskusila ukoliko bih se ikada razdvojila od oca. Jovanka i Eleonora bile su savršeni modeli za to. Čak i danas pronalazim ohrabrenje čitajući o njihovim životima. Nijedna od njih dve nije dozvolila da svet oko njih određuje šta je zaista bitno u njihovim životima.
<BR>&nbsp;&nbsp;&nbsp;&nbsp;&nbsp;Zdravlje svih nas je i dalje dobro. Tek minulog proleća, više da bih sebe nečim zaposlila, umetnula sam komplet preostalih biometrijskih sondi u svakog od nas i nadzirala podatke tokom nekoliko nedelja. Postupak nadziranja podsetio me je na dane iz misije "Njutna"... Da li je moguće da je prošlo više od šest godina otkako je nas dvanaestoro napustilo Zemlju zbog susreta sa Ramom?
<BR>&nbsp;&nbsp;&nbsp;&nbsp;&nbsp;U svakom slučaju, Keti je očarana biometrijom. Uobičajila je da sedi pokraj mene dok sam skenirala Simonu ili Majkla i postavljala stotine pitanja o podacima na ekranu. Za tili čas je shvatila kako sistem radi i na šta se fajlovi upozorenja odnose. Majkl je tom prilikom primetio da je izuzetno pametna. Kao njen otac. Keti i dalje pati za Ričardom.
<BR>&nbsp;&nbsp;&nbsp;&nbsp;&nbsp;Iako Majkl stalno priča kako se oseća star, on je u izuzetno dobrom stanju za čoveka od šezdeset četiri godine. Veoma mu je stalo da zbog dece bude u dovoljnoj meri fizički aktivan i od početka moje trudnoće džogirao je dva puta nedeljno. Dva puta nedeljno! Kakva čudna terminologija? Verno se držimo našeg zemaljskog kalendara, premda on nema nikakvog smisla ovde na Rami. Pre neko veče Simona se raspitivala za dane, mesece i godine. Dok joj je Majkl objašnjavao rotaciju Zemlje, godišnja doba i Zemljinu orbitu oko Sunca, iznenada sam doživela viziju veličanstvenog zalaska Sunca u Jutahu, koji sam podelila sa Ženevjev na našem putu po Američkom zapadu. Želela sam da ispričam Simoni o tome. Ali kako mogu da objasnim zalazak sunca nekome ko nije video Sunce?
<BR>&nbsp;&nbsp;&nbsp;&nbsp;&nbsp;Kalendar nas podseća na ono što smo bili. Ako ikada stignemo na neku novu planetu, sa pravim noćima i danima umesto ovih veštačkih u Rami, tada ćemo gotovo sigurno napustiti zemaljski kalendar. Ali, za sada, praznici, prolaženje meseca, a ponajviše rođendani - sve nas to podseća na naše korene na onoj divnoj planeti koju više ne možemo da pronađemo ni uz pomoć najboljeg ramanskog teleskopa.
<BR>&nbsp;&nbsp;&nbsp;&nbsp;&nbsp;Bendži je sada spreman da sisa. Možda njegovi mentalni kapaciteti i nisu najbolji, ali on izvesno nema nikakvih teškoća da mi stavi do znanja kada je gladan. Majkl i ja, uz uzajamnu saglasnost, još nismo ništa rekli Simoni i Keti o zdravstvenom stanju njihovog brata. Već sama činjenica da će mu u najranijem detinjstvu biti posvećena zasebna pažnja, odvojeno od njih dve, pašće im dovoljno teško. To da će se njegova potreba za pažnjom produžiti, pa čak i pojačati, kada prohoda i postane mali dečak, više je nego što se od njih može očekivati da shvate u ovom trenutku njihovih mladih života.
<BR>
<BR>&nbsp;&nbsp;&nbsp;&nbsp;&nbsp;13. mart 2207.
<BR>&nbsp;&nbsp;&nbsp;&nbsp;&nbsp;Danas je Keti napunila četiri godine. Kada sam je pre dve nedelje upitala šta želi za rođendan, nije oklevala ni za tren: "Želim da mi se tata vrati", rekla je.
<BR>&nbsp;&nbsp;&nbsp;&nbsp;&nbsp;Ona je usamljena, nepristupačna devojčica. Izuzetno nadarena za učenje, takođe je najćudljivije dete koje sam ikada upoznala. I Ričard je bio krajnje nestalnog raspoloženja. Ponekad je umeo da bude toliko ushićen i razbujan da nije mogao da se suzdržava, obično kada bi prvi put iskusio nešto uzbudljivo. Ali njegove depresije su se pamtile. Događalo se da protekne nedelja dana pa i više, a da se ne nasmeje, čak i ne nasmeši.
<BR>&nbsp;&nbsp;&nbsp;&nbsp;&nbsp;Keti je nasledila njegov dar za matematiku. Već ume da sabira, oduzima, množi i deli... barem sa malim brojevima. Čini se da je Simona, koja izvesno nije šeprtlja, ravnomernije talentovana i sa više opšteg zanimanja za širi opseg predmeta. Keti je, međutim, u matematici sasvim sigurno dostiže.
<BR>&nbsp;&nbsp;&nbsp;&nbsp;&nbsp;Za bezmalo dve godine od kako je Ričard otišao bez uspeha sam pokušavala da ga zamenim u Ketinom srcu. Istina je, međutim, da se Keti i ja kosimo. Naše ličnosti, kao majke i kćerke, sasvim su neuklopive. Individualnost i divljina koje sam volela kod Ričarda kod Keti poprimaju zastrašujuće razmere. Uprkos mojim najboljim namerama, uvek završavamo u sukobu.
<BR>&nbsp;&nbsp;&nbsp;&nbsp;&nbsp;Naravno, nismo mogli da dobavimo Ričarda za Ketin rođendan. Ipak, Majkl i ja smo se zdušno trudili da joj nabavimo zanimljive poklone. Premda nijedno od nas nije posebno vično elektronici, uspeli smo da napabirčimo malu video igru (to je zahtevalo mnogo saobraćaja sa Ramancima da bi se došlo do pravih delova - i mnoge u radu provedene zajedničke noći da bi se napravilo nešto što bi Ričard verovatno završio za jedan dan) nazvanu "Izgubljeni u Rami". Igra je bila sasvim jednostavna, jer Keti je samo četiri godine stara. Posle pola sata igranja ona je iscrpla sve mogućnosti i smislila kako da dospe kući u naše sklonište sa bilo koje polazne tačke u Rami.
<BR>&nbsp;&nbsp;&nbsp;&nbsp;&nbsp;Najveće iznenađenje zbilo se večeras, kada smo je upitali (to je postala naša tradicija u Rami) šta bi želela da uradi na veče svog rođendana. "Želim da odem u unutrašnjost avianske jazbine", rekla je Keti sa iskričenjem nestašnosti u očima.
<BR>&nbsp;&nbsp;&nbsp;&nbsp;&nbsp;Pokušali smo da je odgovorimo od toga, ukazujući joj da je razmak između ivica veći od njene visine. Umesto odgovora, Keti je otišla do užanih lestvica od mrežastog materijala koje su visile na zidu dečije sobe i pokazala nam da može da se popne uz njih. Majkl se nasmešio. "Ponešto je nasledila i od majke", rekao je.
<BR>&nbsp;&nbsp;&nbsp;&nbsp;&nbsp;"Molim te, mama", rekla je na to Keti svojim prerano sazrelim glasićem, "sve drugo je tako dosadno. Želim da svojim očima vidim stražarni tank sa svega nekoliko metara razdaljine."
<BR>&nbsp;&nbsp;&nbsp;&nbsp;&nbsp;Iako sam gajila određene bojazni, otišla sam do avianske jazbine sa Keti i naložila joj da sačeka napolju dok ne postavim užane lestvice. Na prvom odmorištu nasuprot tanku zaustavila sam se za trenutak i bacila pogled preko jaza na onu mašinu u večitom pokretu koja je štitila ulaz u vodoravan tunel. Jesi li uvek tamo - zapitala sam se. I da li si ikada zamenjivana ili popravljana za sve ovo vreme.
<BR>&nbsp;&nbsp;&nbsp;&nbsp;&nbsp;"Jesi li spremna, mama?" čula sam kako me kćerka zove odozgo. Pre no što sam uspela da se uspentram do nje, Keti je već počela da silazi niz lestve. Izgrdila sam je kada smo se srele na drugom ispustu, ali ona nije hajala za to. Bila je strašno uzbuđena. "Vidiš li, mama?" reče ona. "Sama sam to izvela."
<BR>&nbsp;&nbsp;&nbsp;&nbsp;&nbsp;Čestitala sam joj, iako mi se u mislima još vrtela slika Keti koja pada sa lestvica, udara o jednu od ivica, a zatim nestaje u bezdanim dubinama okomitog hodnika. Nastavile smo da se spuštamo niz lestve tako što sam joj pomagala odozdo sve dok nismo dospele do prvog odmorišta i para vodoravnih tunela. Preko bezdana stražarski tank je neumitno obavljao svoj rad. Keti je bila kao u zanosu.
<BR>&nbsp;&nbsp;&nbsp;&nbsp;&nbsp;"Šta se nalazi iza tog tanka?" upita ona. "Ko ga je napravio? Šta to on radi? Jesi li stvarno preskočila ovu rupu?..."
<BR>&nbsp;&nbsp;&nbsp;&nbsp;&nbsp;Kao ogovor na jedno od njenih pitanja okrenula sam se i napravila nekoliko koraka u tunel iza nas, prateći snop moje baterijske svetiljke i pretpostavljajući da me Keti sledi. Nekoliko časaka kasnije, kada sam otkrila da ona još stoji na rubu provalije, sledila sam se od straha. Videla sam kako izvlači neki mali predmet iz džepa haljinice i baca ga preko bezdana na stražarski tank.
<BR>&nbsp;&nbsp;&nbsp;&nbsp;&nbsp;Viknula sam, ali beše prekasno. Predmet je pogodio prednju stranu tanka. U istom trenu začula su se dva glasna praska slična pucnjevima pištolja i dva metalna projektila rasprsnuše se o zid jazbine ne više od metra iznad njene glave.
<BR>&nbsp;&nbsp;&nbsp;&nbsp;&nbsp;"Jupiii!" povika Keti baš kada sam je cimnula i odvukla od ivice. Bila sam van sebe od besa. Moja kćerka poče da plače. Buka u jazbini bila je zaglušujuća.
<BR>&nbsp;&nbsp;&nbsp;&nbsp;&nbsp;Iznenada je prestala da plače. "Jesi li čula?" upita ona.
<BR>&nbsp;&nbsp;&nbsp;&nbsp;&nbsp;"Šta?" upitah dok mi je srce tuklo kao ludo.
<BR>&nbsp;&nbsp;&nbsp;&nbsp;&nbsp;"Tamo", reče ona. Pokazala je preko okomitog hodnika ka pomrčini iza stražarskog mesta. Uperila sam snop u prazninu, ali ništa nismo mogle da vidimo.
<BR>&nbsp;&nbsp;&nbsp;&nbsp;&nbsp;Obe smo nepomično stajale, držeći se za ruke. Postojao je jedan zvuk koji je dolazio iz tunela iza stražarskog tanka. Ali on beše tako slab da se nalazio na granici mog sluha i nisam mogla da ga raspoznam.
<BR>&nbsp;&nbsp;&nbsp;&nbsp;&nbsp;"To je avian", reče Keti sa ubeđenjem. "Čujem kako lepeće krilima. Jupiii!" povika ona ponovo svojim najjačim glasom.
<BR>&nbsp;&nbsp;&nbsp;&nbsp;&nbsp;Zvuka nestade. Iako smo sačekale petnaest minuta pre no što smo ispuzale iz jazbine, više ništa nismo čule. Keti je rekla Majklu i Simoni da smo čule jednog aviana. Nisam mogla da potvrdim njenu priču, ali sam odlučila da se ne sporim sa njom. Bila je srećna. Bio je to rođendan bogat događajima.
<BR>
<BR>&nbsp;&nbsp;&nbsp;&nbsp;&nbsp;8. mart 2208.
<BR>&nbsp;&nbsp;&nbsp;&nbsp;&nbsp;Patrik Erin O'Tul, savršeno zdrava beba u svakom pogledu, rođen je juče popodne u 2.15. Upravo u ovom času ponosni otac drži ga u naručju i smeši se dok moji prsti prebiraju po tastaturi elektronske beležnice.
<BR>&nbsp;&nbsp;&nbsp;&nbsp;&nbsp;Sada je pozno doba noći. Simona je smestila Bendžija u krevet, kao što uvek čini u devet sati, a zatim i sama otišla na počinak. Bila je vrlo umorna. Tokom mog iznenađujuće dugog porođaja starala se o Bendžiju bez ičije pomoći. Svaki put kada bih kriknula, Bendži bi zaplakao kao odjek, a Simona bi pokušala da ga umiri.
<BR>&nbsp;&nbsp;&nbsp;&nbsp;&nbsp;Keti već polaže pravo na Patrika kao na svoju bebu-brata. Ona je krajnje logična. Ako je Bendži Simonin, onda Patrik pripada njoj. Ako ništa drugo, sada pokazuje izvesno zanimanje za jednog člana porodice.
<BR>&nbsp;&nbsp;&nbsp;&nbsp;&nbsp;Patrik nije bio planiran, ali smo i Majkl i ja bili oduševljeni njegovim dolaskom i pridruživanjem našoj porodici. Začet je negde u kasno proleće, verovatno tokom prvog meseca pošto smo Majkl i ja počeli da delimo njegovu spavaću sobu noću. Da bi trebalo zajedno da spavamo, bila je moja zamisao, iako sam sigurna da je istu i Majkl imao na umu.
<BR>&nbsp;&nbsp;&nbsp;&nbsp;&nbsp;One noći koja je označila dvogodišnjicu Ričardovog izbivanja san mi nikako nije dolazio na oči. Osećala sam se usamljeno, kao uvek. Pokušala sam da zamislim da ću sve preostale noći svog života prespavati sama, od čega sam postala veoma utučena. Odmah po ponoći otišla sam niz hodnik u Majklovu sobu.
<BR>&nbsp;&nbsp;&nbsp;&nbsp;&nbsp;Ovog puta, od samog početka, Majkl i ja smo bili opušteni i lagodni. Pretpostavljam da smo oboje bili spremni za to. Posle Bendžijevog rođenja Majkl je bio veoma zaposlen, pomažući mi u svemu oko dece. U tom razdoblju donekle je popustio u svojim religijskim aktivnostima, što ga je učinilo pristupačnijim svima nama, uključujući tu i mene. Konačno se naša prirodna uklopljivost vaspostavila. Trebalo je samo da zajednički dođemo do uverenja da se Ričard nikada neće vratiti.
<BR>&nbsp;&nbsp;&nbsp;&nbsp;&nbsp;Ugodno. To je najbolji način da opišem svoj odnos sa Majklom. Sa Henrijem to je bila ekstaza. Sa Ričardom to su bili strast i uzbuđenje, jahanje na divljim priobalnim talasima u životu i krevetu. Majkl me umiruje. Spavamo držeći se za ruke - savršen simbol našeg odnosa. Retko vodimo ljubav, ali i to je dovoljno.
<BR>&nbsp;&nbsp;&nbsp;&nbsp;&nbsp;Učinila sam izvesne ustupke. Čak se pomalo i molim, s vremena na vreme, jer to Majkla usrećava. Sa svoje strane, on je postao popustljiviji u pogledu izlaganja dece idejama i sistemima vrednosti izvan njegovog katoličanstva. Saglasili smo se da je ono što tražimo - skladnost i doslednost u našem zajedničkom roditeljstvu.
<BR>&nbsp;&nbsp;&nbsp;&nbsp;&nbsp;Sada nas je šestoro, jedina porodica ljudskih bića koja je bliža mnogim drugim zvezdama nego planeti i zvezdi našega rođenja. Još ne znamo da li ovaj džinovski cilindar što huji kroz svemir zaista ide negde. Povremeno izgleda da to i nije važno. Stvorili smo vlastiti svet ovde u Rami i premda je on krajnje ograničen, verujem da smo srećni.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
