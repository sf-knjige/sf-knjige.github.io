<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;U najdubljim delovima Šekspirovog jezera nalazio se otvoren ulaz koji je vodio u dugačak podmornički tunel što je išao ispod sela Bovoa i zida modula. Tokom izrade nacrta za Novi Eden Ričard, koji je imao zavidno praktično iskustvo u izradi postrojenja za vanredno korišćenje, istakao je značaj postojanja izlaza iz kolonije za hitne slučajeve.
<BR>&nbsp;&nbsp;&nbsp;&nbsp;&nbsp;"Ali koji bi to bili hitni slučajevi?", upitao ga je tada Orao.
<BR>&nbsp;&nbsp;&nbsp;&nbsp;&nbsp;"Nikad se ne zna", odgovorio je Ričard. "Nepredviđene okolnosti često iskrsavaju u životu. Svaki krupan inženjerski projekt zahteva zaštitu u tom smislu."
<BR>&nbsp;&nbsp;&nbsp;&nbsp;&nbsp;Ričard je obazrivo plivao kroz tunel, usporavajući svakih nekoliko minuta i proveravajući zalihe vazduha. Kada je došao do kraja, probio se kroz niz zabravljenih pregrada da bi na kraju izbio u suv podzeman prolaz. Hodao je oko sto metara pre nego što je skinuo ronilačku opremu i ostavio je uz zid tunela. Dospevši do izlaza, koji se nalazio na istočnoj ivici zatvorenog prostora što je obuhvatao oba habitata u Severnom polucilindru Rame, izvadio je iz impregniranog ranca termalnu jaknu.
<BR>&nbsp;&nbsp;&nbsp;&nbsp;&nbsp;Iako je bio siguran da niko nije mogao da zna gde se on nalazi, Ričard je veoma oprezno otvorio okrugla vrata prolaza na tavanici. Potom se polako izvukao na Središnju ravnicu. Do sada je dobro, pomisli, odahnuvši. A sada na plan B.
<BR>&nbsp;&nbsp;&nbsp;&nbsp;&nbsp;Ričard je četiri dana ostao na istočnoj strani ravnice. Koristeći svoj izvanredan mali dvogled, mogao je da vidi svetla koja su nagoveštavala veliku aktivnost oko kontrolnog centra, područja Avalona i sedišta sonde kod drugog habitata. Kao što je i predvideo, tragalačke ekipe su dan-dva tumarale po predelu između habitata, ali je samo jedna grupa krenula u njegovom pravcu. Nije imao teškoća da ih izbegne.
<BR>&nbsp;&nbsp;&nbsp;&nbsp;&nbsp;Oči su mu se navikle na ono što je u prvi mah izgledalo kao potpuna tama u Središnjoj ravnici. U stvari, zahvaljujući odblescima Ramine površine, postojala je mala količina svetlosti. Ričard zaključi da se izvor ili izvori svetlosti po svoj prilici nalaze u Južnom polucilindru, na drugoj strani udaljenijeg zida drugog habitata.
<BR>&nbsp;&nbsp;&nbsp;&nbsp;&nbsp;Ričard požele da može da leti, jer bi tako bio u stanju da nadleti zidove i slobodno se kreće neizmernim prostranstvom ovog cilindričnog sveta. Vrlo nizak nivo odražene svetlosti pobuđivao je njegovo zanimanje za ostale delove Rame. Da li je još postojalo Cilindrično more na jugu pregradnog zida? Da li je Njujork i dalje postojao kao ostrvo u tom moru? I šta se, ako se uopšte išta, nalazilo u tom Južnom polucilindru, području još većem od ovog koje je sadržavalo dva habitata?
<BR>&nbsp;&nbsp;&nbsp;&nbsp;&nbsp;Petog dana po bekstvu, Ričard se probudio iz jednog posebno uznemirujućeg sna o svom ocu i odmah se uputio u pravcu onoga što je - sada je znao - bio avijanski habitat. Promenio je ritam spavanja, tako da je on sada bio potpuno suprotan u odnosu na normalan ciklus u Novom Edenu; unutar kolonije sada je bilo oko sedam uveče. Bilo je izvesno da su svi ljudi koji su radili kod sedišta sonde već završili svoj radni dan.
<BR>&nbsp;&nbsp;&nbsp;&nbsp;&nbsp;Kada je dospeo na oko pola kilometra od otvora u zidu avijanskog habitata, Ričard zastade da proveri, pomoću dvogleda, da li ima još ljudi u tom okružju. Zatim je poslao Falstafa da namami biota-stražara.
<BR>&nbsp;&nbsp;&nbsp;&nbsp;&nbsp;Ričard nije bio siguran da li je prolaz koji je vodio u drugi habitat svuda ravnomerno širok. U radnoj sobi nacrtao je kvadrat stranica od osamdeset centimetara i ubedio sebe da će moći da se provuče kroz njega. Ali šta ako prolaz nije svuda imao istu širinu? Ubrzo ćemo i to otkriti, reče Ričard u sebi, primičući se sedištu.
<BR>&nbsp;&nbsp;&nbsp;&nbsp;&nbsp;U prolaz je u međuvremenu ponovo ubačen samo jedan komplet kablova i instrumenata, tako da nije imao teškoća da to ukloni. I Falstaf je bio uspešan na svoj način - Ričard nije ni čuo ni video biota-stražara. Bacio je mali ranac u otvor, a zatim pokušao da upuzi unutra. Najpre je skinuo jaknu, a zatim košulju, pantalone i cipele. Ostajući samo u gaćicama i čarapama, jedva je mogao da stane u prolaz. Svezao je odeću u svežanj, pričvrstio ga za ranac i zaronio u otvor.
<BR>&nbsp;&nbsp;&nbsp;&nbsp;&nbsp;Bilo je to veoma sporo puzanje. Ričard je jedva gamizao, pomažući se rukama i laktovima i gurajući u isti mah ranac ispred sebe. Sa svakim pokretom zakačinjao je zidove i tavanicu. Kada je prodro nekih petnaestak metara duboko u tunel, zaustavio se jer su mu se mišići već bili zamorili. Do drugog kraja nedostajalo je još gotovo četrdeset metara.
<BR>&nbsp;&nbsp;&nbsp;&nbsp;&nbsp;Odmarajući se, shvati da su mu laktovi, kolena, pa čak i teme njegove proćelave glave već odrani i da krvare. Vađenje zavoja iz ranca nije dolazilo u obzir - već je i obrtanje na leđa zarad pogleda unazad predstavljalo ogroman napor u ovako teskobnom prostoru.
<BR>&nbsp;&nbsp;&nbsp;&nbsp;&nbsp;Takođe je shvatio da je veoma hladno. Dok je puzao, grejala ga je energija neophodna da napreduje . Čim se, međutim, zaustavio, njegovo izloženo telo naglo se ohladilo. Prijanjanje tela uz hladnu, metaliziranu površinu ni u kom slučaju nije olakšavalo stvar. Zubi počeše da mu cvokoću. Ričard nastavi sporo i bolno da puzi sledećih petnaest minuta. Zatim ga uhvati strahovit grč u desnom kuku i on, refleksno trgnuvši telo, udari glavom o vrh prolaza. U početku beše tek malo ošamućen od udarca, ali se zatim sledi od straha kada je osetio da mu sa vrha glave niz lice curi krv. Ispred njega nije bilo ni traga od nekog svetla. Mutna svetlost koja mu je omogućavala da na monitoru prati princa Hala iščezla je. S mukom se obrnuo na leđa da pogleda iza sebe. Svuda je vladao mrkli mrak i on ponovo oseti strašnu zimu. Osećao je i bol u glavi i pitao se koliko je ozleda ozbiljna. Obuze ga panika kada je shvatio da i dalje krvari.
<BR>&nbsp;&nbsp;&nbsp;&nbsp;&nbsp;Do tog časa nije osećao klaustrofobiju. Sad, najednom, zarobljen u mračnom prolazu, pritisnut zidovima sa svih strana, on oseti kao da ne može da diše. Činilo mu se da ga zidovi mrve. Nije više vladao sobom. Vrisnu.
<BR>&nbsp;&nbsp;&nbsp;&nbsp;&nbsp;Za manje od pola minuta nekakva svetlost zasija u prolazu iza njegovih stopala. Začuo je onaj smešan engleski naglasak biota-Garsije, ali nije mogao da razabere šta je robot govorio. Gotovo sigurno, pomisli on, ispunjava vanredni izveštaj. Bolje će biti da požurim. Nastavio je da puzi, zanemarujući umor, raskrvavljenu glavu i oguljena kolena i laktove. Ričard je baš izračunao da mu je ostalo još samo pet metara, petnaest najviše, kad mu se najednom učini da se prolaz sužava. Nije mogao da prođe! Napeo je svaki mišić, ali nije vredelo. Bio je konačno zakopan. Dok se upinjao da pronađe neki drugačiji položaj puzanja koji bi bio povoljniji u geometrijskom smislu, začuo je neko tiho, ubrzano kuckanje koje se približavalo iz smera avijanskog habitata.
<BR>&nbsp;&nbsp;&nbsp;&nbsp;&nbsp;Nekoliko trenutaka kasnije bili si oko njega. Ričard je proživeo pet sekundi potpune strave pre nego što mu je um poručio da golicavi osćaji koje je osećao svuda po koži potiču od nogonja. Sećao se da ih je video na televiziji - mala kružna stvorenja od oko dva centimetra u prečniku pričvršćena na šest radijalno simetričnih, člankovitih nogu, koje su, potpuno ispružene, merile gotovo deset centimetara.
<BR>&nbsp;&nbsp;&nbsp;&nbsp;&nbsp;Jedno od njih mu je stalo pravo na lice, opkoračivši nogama nos i usta. On pokuša da ga otrese, ali ponovo lupi glavom. Poče da se meškolji, ne bi li ih se nekako otresao, i u tome ponovo krenu napred. Ispuzao je preostale metre do izlaza zajedno sa nogonjama svuda po sebi.
<BR>&nbsp;&nbsp;&nbsp;&nbsp;&nbsp;Dospeo je do spoljašnjeg omotača avijanskog habitata i u istom trenutku začuo jedan ljudski glas iza sebe. "Zdravo, ima li koga tamo?" povika taj glas. "Ko god da je, molim da se predstavi. Ovde smo da vam pomognemo." Jak snop osvetli prolaz.
<BR>&nbsp;&nbsp;&nbsp;&nbsp;&nbsp;Ričard sada otkri da ima još jedan problem. Izlaz je počivao na metar iznad dna omotača. Trebalo je da puzim unatrag, prođe mu kroz glavu, i da vučem ranac sa odećom za sobom. Tako bi bilo mnogo lakše.
<BR>&nbsp;&nbsp;&nbsp;&nbsp;&nbsp;Beše prekasno za kajanje. Sa rancem i odećom na podu ispod sebe i uz zvuk drugog ljudskog glasa koji je sada postavljao pitanja otpozadi, Ričard produži da puzi sve dok nije prebacio polovinu tela preko ivice otvora. Kada je osetio da pada, postavi ruke ispred glave i priljubi bradu uz prsa, pokušavajući da se sklupča u loptu. U sledećem trenutku pao je i zakotrljao se u avijanski omotač. Dok je padao, nogonje odskočiše i nestadoše u pomrčini. Svetla koja su ljudi upirali u prolaz odbijala su se od unutrašnjih zidova omotača. Pošto se uverio da nije povređen i da mu glava više ne krvari ozbiljno, Ričard pokupi stvari i odšepa dve stotine metara na levu stranu. Zaustavio se tačno ispod one ulazne rupe gde su avijani zarobili princa Hala.
<BR>
<BR>&nbsp;&nbsp;&nbsp;&nbsp;&nbsp;Uprkos zamoru, Ričard nije hteo da odloži penjanje. Čim se odenuo i izvidao rane, počeo je da se uspinje. Bio je uveren da će neka pokretna kamera ubrzo biti porinuta u omotač u potrazi za njim.
<BR>&nbsp;&nbsp;&nbsp;&nbsp;&nbsp;Na sreću, ispred prozorskog ulaznog otvora pružao se mali ispust, dovoljan da se Ričard smesti na njega. Sedeo je na njemu dok je rasecao metalnu mrežu. Očekivao je da se nogonje pojave svaki čas, ali je ostao sam. Nije video niti čuo ma šta u unutrašnjosti modula. Iako je dva puta pokušao da prizove princa Hala preko radija, nikakvog odgovora nije bilo.
<BR>&nbsp;&nbsp;&nbsp;&nbsp;&nbsp;Ričard je zurio u mrkli mrak avijanskog habitata. Šta se tamo nalazi? - pitao se. Atmosfera u unutrašnjosti, razmišljao je, mora da bude ista kao i u omotaču jer je vazduh slobodno cirkulisao tamo-ovamo. Taman se spremao da izvadi svetiljku, kada je začuo zvuke ispod i iza sebe. Nekoliko sekundi kasnije ugledao je svetlosni snop koji je dolazio u njegovom pravcu odozdo, sa dna omotača.
<BR>&nbsp;&nbsp;&nbsp;&nbsp;&nbsp;Prebacio se preko ivice u unutrašnjost habitata, ali samo onoliko koliko se usuđivao, da bi izbegao onu svetlost i pažljivo oslušnuo zvuke. To je pokretna kamera, pomisli on. Ali ona ima ograničen doseg. Ne može da operiše bez spone.
<BR>&nbsp;&nbsp;&nbsp;&nbsp;&nbsp;Ričard je bio miran kao bubica. Šta sad da radim? - upita se kada je postalo očito da svetlo prikačeno za kameru nastavlja da pretražuje isti prostor ispod ulazne rupe. Mora da su nešto videli. Ako uključim svoju svetiljku, po odblesku će znati gde se nalazim. Bacio je neki mali predmet u habitat da bi proverio da li je nivo dna isti kao kod omotača. Nije čuo ništa. Pokuša još jednom, bacivši ovog puta malo veći predmet, ali i dalje ne beše zvuka udarca o dno.
<BR>&nbsp;&nbsp;&nbsp;&nbsp;&nbsp;Srce stade da mu lupa kao ludo kada mu je um poručio da je dno habitata daleko dublje od dna omotača. U svesti mu iskrsnu osnovna struktura Rame, sa svojom debelom spoljašnjom školjkom, i on shvati da bi dno modula moglo da se nalazi i nekoliko stotina metara ispod mesta na kome je sedeo. Naže se i upilji u prazninu.
<BR>&nbsp;&nbsp;&nbsp;&nbsp;&nbsp;Pokretna kamera najednom prestade da se kreće i njena svetla se usredsrediše na određenu tačku u omotaču. Ričard je nagađao da mu je nešto, po svoj prilici, ispalo iz ranca dok je u žurbi teturao od prolaza do prostora ispod ovog otvora. Znao je da će se ubrzo uključiti i druga svetla sa kamerama. U oku svoje svesti video je sebe zarobljenog i vraćenog u Novi Eden. Nije tačno znao koje je zakone kolonije prekršio, ali je sigurno da ih je bilo mnogo. Obuze ga duboki jed pri pomisli da bi mogao da provede mesece pa čak i godine u zatvoru. Ni pod kakavim uslovima, zakle se sebi, neću dozvoliti da mi se to dogodi. Pružio je ruku niz unutrašnju stranu zida habitata, proveravajući da li ima dovoljno izbočina ili useka za njegove ruke i noge. Zadovoljan što je otkrio da spuštanje nije nemoguće, on stade da pretura po rancu, tražeći penjačko uže. Kada ga je pronašao, on mu pričvrsti jedan kraj za šarke koje su podupirale mrežastu pregradu. Samo za slučaj da se okliznem, reče sebi.
<BR>&nbsp;&nbsp;&nbsp;&nbsp;&nbsp;U omotaču ispod njega pojavilo se sada i drugo svetlo. Ričard se spusti u habitat sa užetom bezbedno obmotanim oko struka. Nije visio o njemu, ali ga je koristio za povremeno oslanjanje dok je u mraku tražio uporište za noge. Penjanje nije bilo teško u tehničkom smislu; bilo je mnogo malih ispusta na koje je mogao da postavi stopala.
<BR>&nbsp;&nbsp;&nbsp;&nbsp;&nbsp;Spuštao se i spuštao. Kada je procenio da se spustio šezdeset ili sedamdeset metara, odluči da se zaustavi i izvuče svetiljku iz ranca. Nije bio nimalo utešen kada je svetlost zasjala niz zid. I dalje nije mogao da vidi dno. Ono što je mogao da vidi, možda pedeset metara ispod sebe, bilo je nešto veoma mutno, kao oblak ili čak magla. Divno, pomisli Ričard sarkastično. To je odista divno. Posle još trideset metara došao je kraj njegovog penjačkog užeta. Ričard je mogao da oseti vlagu od magle. Do tog časa već je osećao strahovit umor. S obzirom na to da nije hteo da se odrekne bezbednosti koje mu je pružalo uže, on ga obmota nekoliko puta oko sebe i s telom pripijenim uz zid klonu u dubok san.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
