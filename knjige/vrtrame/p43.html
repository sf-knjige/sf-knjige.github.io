<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Bio je to otvoren sastanak Senata i svako ko je hteo mogao je da prisustvuje. Galerija je imala samo tri stotine sedišta i sva su bila puna. Još stotinu ljudi stajalo je duž zidova i sedelo između redova. Guverner Kendži Vatanabe, predsedavajući skupa, zatražio je pažnju dvadeset četvorice članova zakonodavnog tela Novog Edena.
<BR>&nbsp;&nbsp;&nbsp;&nbsp;&nbsp;"Danas nastavljamo raspravu o budžetu", reče Kendži pošto je prethodno nekoliko puta udario čekićem po stolu da bi umirio slušaoce, "tako što ćemo najpre čuti izlaganje dr Roberta Tarnera, upravnika bolnice u Novom Edenu. On će nam saopštiti šta je urađeno sa sredstvima za zdravstvo u prošloj godini i predočiti svoje zahteve za nastupajuću godinu."
<BR>&nbsp;&nbsp;&nbsp;&nbsp;&nbsp;Dr Tarner dođe do govornice i dade znak dvema Tiasoima koje su sedele pored njega. Bioti brzo postaviše projektor i viseći kockasti ekran, pripremajući vizuelni materijal koji je trebalo da proprati izlaganje dr Tarnera.
<BR>&nbsp;&nbsp;&nbsp;&nbsp;&nbsp;"U toku prošle godine učinili smo krupne koraka", poče dr Tarner, "kako u izgradnju solidnih zdravstvenih uslova za koloniju, tako i u razumevanju naše kuge, retrovirusa RV-41, koji nastavlja da nam kosi populaciju. Tokom proteklih dvanaest meseci ne samo da smo potpuno odredili životni ciklus ovog složenog organizma već smo i razvili testove otkrivanja koji nam omogućavaju da precizno identifikujemo svakog, odnosno sve osobe koje nose ovu bolest...
<BR>&nbsp;&nbsp;&nbsp;&nbsp;&nbsp;Tokom tronedeljnog razdoblja, okončanog pre sedam meseci, svako u Novom Edenu bio je podvrgnut testovima. Identifikovano je devedeset šest osoba u koloniji koje su u to vreme bile zaražene retrovirusom. Od dovršetka testiranja otkriven je samo jedan novi nosilac. U međuvremenu su zabeležene tri smrti od RV-41, tako da trenutna populacija obolelih iznosi devedeset četiri...
<BR>&nbsp;&nbsp;&nbsp;&nbsp;&nbsp;RV-41 je smrtonosan virus koji napada mišiće srca, uzrokujući njihovo nepovratno atrofiranje. Nosilac na kraju umire. Nema poznatog leka. Eksperimentišemo različitim tehnikama za suzbijanje napredovanja bolesti i odnedavno smo imali sporadične, ali neubedljive uspehe. U ovom času, sve dok ne načinimo značajniji prodor u našem radu, moramo se, na žalost, pomiriti sa činjenicom da će sve osobe zaražene virusom na kraju podleći njegovom delovanju.
<BR>&nbsp;&nbsp;&nbsp;&nbsp;&nbsp;Dijagram koji vidite na projekcionoj kocki pokazuje različite faze bolesti. Retrovirus se prenosi između pojedinaca tokom razmene telesne tečnosti koja podrazumeva svaku kombinaciju sperme i krvi. Nema pokazatelja da postoje i drugi načini prenošenja. Ponavljam", reče dr Tarner, sada već vičući da bi nadjačao graju na galeriji, "potvrdili smo prenošenje samo u slučajevima gde su sperma i krv prisutni. Ne možemo kategorički da tvrdimo da ni ostale telesne tečnosti kao što su znoj, sluz, pljuvačka i mokraća nisu potencijalni posrednici prenošenja, ali naši podaci, do sada, jasno svedoče da se RV-41 ne može prenositi putem tih tečnosti."
<BR>&nbsp;&nbsp;&nbsp;&nbsp;&nbsp;Huk u galeriji se širio. Guverner Vatanabe udario je čekićem nekoliko puta ne bi li utišao prisutne. Robert Tarner pročisti grlo i nastavi. "Ovaj osoben virus vrlo je pametan, ako smem da upotrebim tu reč, i posebno se dobro prilagođava u ljudskom organizmu. Kao što možete videti iz dijagrama na kocki, on je srazmerno bezazlen u prve dve faze, kada u suštini samo prebiva, ne nanoseći štetu, u krvnim ćelijama i ćelijama sperme. Moguće je da on već u to vreme započinje napad na imunološki sistem. Ne možemo to sa sigurnošću da kažemo zbog toga što tokom te faze svi dijagnostiči podaci pokazuju da je imunološki sistem zdrav.
<BR>&nbsp;&nbsp;&nbsp;&nbsp;&nbsp;Ne znamo šta slabi imunološki sistem. Neki neobjašnjivi proces u našim složenim telima - a upravo je to područje gde treba da preduzmemo najintenzivnija istraživanja - iznenada signalizira virusu RV-41 da je imunološki sistem ranjiv i odmah otpočinje moćan napad. Gustina virusa u krvi i spermi naglo raste stopom od nekoliko redova veličine u kratkom vremenu. U toj fazi bolest je najzaraznija, a imunološki sistem potpuno ne dejstvuje.
<BR>&nbsp;&nbsp;&nbsp;&nbsp;&nbsp;Dr Tarner zastade. Pre nego što je produžio, nakratko je preturao po svojim papirima. "Čudno je da imunološki sistem nikada ne preživljava ovaj napad. RV-41 na neki način zna kada može da pobedi i uopšte se ne množi dok se ne steknu određeni uslovi ranjivosti. Kada je jednom imunološki sistem uništen, započinje atrofija srčanih mišića i sledi predvidiva smrt.
<BR>&nbsp;&nbsp;&nbsp;&nbsp;&nbsp;U kasnijim fazama bolesti retrovirus RV-41 potpuno iščezava iz sperme i krvi. Možete zamisliti da ovo iščezavanje izaziva blokiranje postupka dijagnoze. Gde je otišao? Da li se 'krije' na neki način, postaje li nešto drugo što još nismo identifikovali? Da li nadzire postepeno razaranje srčanog mišića, ili je ta atrofija samo sporedan efekat ranijeg napada na imunološki sistem? Na sva ova pitanja u sadašnjem trenutku nemamo odgovor."
<BR>&nbsp;&nbsp;&nbsp;&nbsp;&nbsp;Doktor je za trenutak prekinuo govor da ispije čašu vode. "Deo našeg plana protekle godine", nastavi potom, "bio je da istražimo poreklo ove bolesti. Krenule su glasine da je RV-41 na neki način domaći u Novom Edenu, možda ubačen ovde kao neka vrsta dijaboličnog vanzemaljskog eksperimenta. Takvo razmišljanje poptuno je besmisleno. Sigurno je da smo doneli retrovirus sa Zemlje. Dva putnika sa Santa Marije umrla su od RV-41 u rasponu od tri meseca, s tim što je prvi preminuo na putovanju između Zemlje i Marsa. Možemo da verujemo, iako to ni u kom slučaju nije ohrabrujeće, da se naši prijatelji i kolege takođe bore sa ovim đavolom na Zemlji.
<BR>&nbsp;&nbsp;&nbsp;&nbsp;&nbsp;Što se tiče porekla RV-41, ostaje mi samo da spekulišem. Da je baza medicinskih podataka koju smo poneli sa Zemlje veća za red veličine, možda bih bio u stanju da identifikujem njegovo poreklo bez nagađanja... Ipak, istaći ću da je genom ovog retrovirusa zapanjujuće sličan patogenu ljudskog genetičkog inženjeringa, koji je kao deo ispitavanja univerzalne vakcine korišćen u ranim godina dvadeset drugog veka.
<BR>&nbsp;&nbsp;&nbsp;&nbsp;&nbsp;Dopustite da vam to pobliže objasnim. Posle uspešnog utvrđivanja preventivne vakcine za retrovirus AIDS-a, koji je bio užasna pošast tokom dve decenije dvadesetog veka, medicinska tehnologija iskoristila je domete biološkog inženjeringa da proširi raspon svih raspoloživih vakcina. Određenije govoreći, biolozi i doktori hotimično su inženjerisali nove i sve smrtonosnije retroviruse i bakterije da bi dokazali da ta klasa vakcine ima širok raspon uspešne primene. Sav taj posao obavljen je, naravno, pod strogom kontrolom i bez rizika za populaciju.
<BR>&nbsp;&nbsp;&nbsp;&nbsp;&nbsp;Kada se, međutim, zbio Veliki Haos, fond za istraživanja oštro je srezan i mnoge medicinske laboratorije morale su da budu napuštene. Svi opasni patogeni uskladišteni u izolovanim tačkama po svetu bili su, kako se verovalo, uništeni. Osim ukoliko... i na ovom mestu moja spekulacija prelazi u objašnjenje.
<BR>&nbsp;&nbsp;&nbsp;&nbsp;&nbsp;Retrovirus koji nas ovde ugrožava veoma je sličan retrovirusu AQT19, inženjerisanom 2107. godine u Lafontovoj medicinskoj laboratoriji u Senegalu. Moguće je, moram da priznam, da prirodno razvijen entitet poseduje genom sličan AQT19, što bi moju spekulaciju učinilo pogrešnom. Međutim, uverenja sam da svi AQT19 u toj napuštenoj laboratoriji u Senegalu nisu bili uništeni. Ubeđen sam da je baš taj retrovirus nekako preživeo i blago mutirao u narednom veku - živeći verovatno u majmunskim domaćinima - i konačno pronašao svoj put do ljudskih bića. U tom slučaju, mi smo krajnji stvaraoci te bolesti koja nas ubija."
<BR>&nbsp;&nbsp;&nbsp;&nbsp;&nbsp;Na galeriji se podigla halabuka. Guverner Vatanabe ponovo je udaranjem čekića umirio publiku, lično smatrajući da je bolje da dr Tarner zadrži svoje zaključke za sebe. Od tog trenutka upravnik bolnice je započeo izlaganje o svim projektima za koja su neophodna sredstva u nastupajućoj godini. Dr Tarner je zahtevao da se budžet za zdravstvo udvostruči u odnosu na prethodnu godinu. Iz redova Senata dopro je čujan uzdah.
<BR>&nbsp;&nbsp;&nbsp;&nbsp;&nbsp;Nekoliko govornika koji su usledili posle Roberta Tarnera bili su odista samo popunjavanje praznog prostora. Svako je znao da jedini drugi značajan govor tog dana treba da održi Jan Makmilan, opozicioni kandidat za guvernera na izborima zakazanim kroz tri meseca. Znalo se, takođe, da sadašnji guverner Dmitri Uljanov podržava znatno povećanje zdravstvenog budžeta, čak i ako bi to značilo uvođenje novih poreza. Makmilan se, dabome, suprostavljao svakom povećanju finansiranja rada dr Tarnera.
<BR>&nbsp;&nbsp;&nbsp;&nbsp;&nbsp;Jana Makmilana ubedljivo je porazio Kendži Vatanabe u prvim opštim izborima održanim u koloniji. Od tada, gospodin Makmilan se preselio iz Bovoaa u Hakonu, bio izabran za člana Senata i okruga Vegasa i zauzeo istaknut položaj u širećem carstvu Tošija Nakamure. Bio je to savršen brak. Nakamuri je bio potreban neko "prihvatljiv" da vlada kolonijom u njegovo ime, a Makmilan kao ambiciozan čovek bez jasno određenih vrednosti ili načela žudeo je da postane guverner.
<BR>&nbsp;&nbsp;&nbsp;&nbsp;&nbsp;"Najlakše bi bilo", poče Jan Makmilan čitanje svog izlaganja, "saslušati dr Tarnera, a zatim otvoriti naša srca i novčanike, te dati sredstva za sve njegove zahteve. Zbog toga ova rasprava o budžetu i nije u redu. Načelnik svakog ministarstva mogao bi energično da podrži svoje predloge. Ali kada slušamo svaku tačku zasebno, gubimo predstavu o široj slici. Time ne želim da sugerišem kako je program dr Tarnera išta drugo do vredan pažnje. Međutim, odista smatram da nam je u ovom času neophodna rasprava o prioritetima."
<BR>&nbsp;&nbsp;&nbsp;&nbsp;&nbsp;Makmilanov govornički stil znatno je unapređen otkako se preselio u Hakonu. Očigledno je da su ga brižljivo obučavali. On, međutim, nije bio prirodan govornik, tako da su povremeno njegovi uvežbani gestovi delovali gotovo komično.
<BR>&nbsp;&nbsp;&nbsp;&nbsp;&nbsp;Poenta njegovog izlaganja svodila se na to da nosioci RV-41 čine manje od pet posto populacije Novog Edena, a da su troškovi za njihovo lečenje neverovatno visoki.
<BR>&nbsp;&nbsp;&nbsp;&nbsp;&nbsp;"Zbog čega bi ostatak građana kolonije bio primoran da podnosi siromaštvo zarad dobrobiti jedne tako male grupe", rekao je on. "Pored toga", dodao je, "ima i drugih, mnogo značajnijih pitanja koja zahtevaju dodatan novac, problema koji se tiču svakog koloniste i koji će vrlo verovatno uticati na naš opstanak."
<BR>&nbsp;&nbsp;&nbsp;&nbsp;&nbsp;Predstavljajući svoju verziju priče o nogonjama koje su "izjurile" iz susednog modula Rame i "prestravile" istraživački tim kolonije, učinio je da to zazvuči kao da je njihov "napad" bio prvi nalet u pripremljenom ratu između dve vrste. Makmilan je patetično istakao da su za čitavim spektrom nogonja usledila "još strašnija stvorenja" koja bi preplašila koloniste, a naročito žene i decu. "Novac za odbranu", rekao je, "jeste novac potrošen za sve nas."
<BR>&nbsp;&nbsp;&nbsp;&nbsp;&nbsp;Kandidat Makmilan je, takođe, naglasio da su istraživanja životne sredine još jedna aktivnost "daleko važnija za opštu dobrobit kolonije" od zdravstvenog programa koji je ocrtao dr Tarner. On je pohvalio rad koji je obavljala dr Laura Hikman i njeno osoblje i ponudio viziju budućnosti u kojoj bi kolonisti u potpunosti mogli da predvide predstojeće vremenske prilike.
<BR>&nbsp;&nbsp;&nbsp;&nbsp;&nbsp;Njegov govor nekoliko puta je prekidan Pljeskom sa galerije. Kada je konačno posvetio nekoliko reči osobama obolelim od RV-41, gospodin Makmilan je predložio "daleko racionalniji" plan izlaženja na kraj sa "njihovom užasnom tragedijom". "Sagradićemo za njih novo selo", naglasio je, "izvan Novog Edena, gde će moći da prožive svoje poslednje dane u miru.
<BR>&nbsp;&nbsp;&nbsp;&nbsp;&nbsp;Po mom mišljenju", dodao je, "napori zdravstvenih radnika u budućnosti trebalo bi da budu ograničeni na izolovanje i identifikovanje svih mehanizama pomoću kojih se RV-41 prenosi sa jedne osobe na drugu. Dok se to istraživanje ne dovrši, u najboljem je interesu svih nas u koloniji, uljučujući i nesrećne ljude koji imaju tu bolest, da smestimo nosioce u karantin kako ne bi došlo do daljeg slučajnog zaraživanja.
<BR>&nbsp;&nbsp;&nbsp;&nbsp;&nbsp;Nikol se sa celom svojom porodicom nalazila na galeriji. Oni su naterali Ričarda da dođe, iako su znali da mrzi političke skupove. Ričardu se Makmilanov govor smučio. Što se Nikol tiče, ona je bila uplašena. Ono što je taj čovek zborio imalo je vidan odjek. Pitam se ko li mu je to napisao, razmišljala je pred kraj govora. Proklinjala je sebe što je potcenila Nakamuru.
<BR>&nbsp;&nbsp;&nbsp;&nbsp;&nbsp;Na samom kraju Makmilanove govorancije Eli Vejkfild je tiho napustila svoje mesto na galeriji. Njeni roditelji bili su zapanjeni, nekoliko trenutaka kasnije, videvši je kako se dole u dvorani približava govornici. Začuđeni su bili i ostali prisutni na galeriji, misleći da je Jan Makmilan bio poslednji govornik tog dana. Svi su se spremali da krenu. Većina je ipak ponovo zauzela svoje mesto kada je Kendži Vatanabe predstavio Eli.
<BR>&nbsp;&nbsp;&nbsp;&nbsp;&nbsp;"U okviru predmeta građanskog prava u našoj srednjoj školi", započe ona sa primetnom nervozom u glasu, "proučavali smo ustav kolonije i poslovnik o radu Senata. Nije dovoljno poznata činjenica da bilo koji građanin Novog Edena ima prava da govori na ovakvim otvorenim skupovima..."
<BR>&nbsp;&nbsp;&nbsp;&nbsp;&nbsp;Pre no što je nastavila, Eli dubokno udahnu vazduh. Na galeriji njena majka i njena nastavnica Eponina nagnule su se napred i rukama stegle šipku ispred sebe. "Imala sam želju da danas govorim", reče Eli s mukom, "zato što smatram da imam jedinstveno gledište po pitanju bolesnika od RV-41. Kao prvo, mlada sam, a kao drugo, do pre tri godine nisam imala priliku da upoznam nijednog pripadnika ljudskog roda, ako se izuzmu članovi moje porodice.
<BR>&nbsp;&nbsp;&nbsp;&nbsp;&nbsp;Iz oba ova razloga ljudski život smatram blagom. Pažljivo biram reči. Blago je nešto što svi visoko vrednujete. Ovaj čovek, ovaj neverovatni doktor koji radi vasceli dan, a ponekad i celu noć čuvajući naše zdravlje, očigledno i sam veruje da je ljudski život blago.
<BR>&nbsp;&nbsp;&nbsp;&nbsp;&nbsp;Kada je ranije danas govorio, dr Tarner vam nije rekao zbog čega bi trebalo da finansiramo njegov program, već samo kakva je to bolest i kako bi trebalo da se borimo protiv nje. On je pretpostavio da vi razumete zbog čega. Posle slušanja gospodina Makmilana", reče Eli, skrenuvši pogled prema prethodnom govorniku, "gajim određene sumnje u tom pogledu.
<BR>&nbsp;&nbsp;&nbsp;&nbsp;&nbsp;Mi moramo da nastavimo proučavanje ove užasne bolesti sve dok možemo to da izdržimo i kontrolišemo, jer ljudski život jeste dragocena star. Svaki pojedinac je jedinstveno čudo, zapanjujuća kombinacija složenih hemikalija sa posebnim nadarenostima, snovima i iskustvima. Ništa ne može biti važnije celokupnoj koloniji od aktivnosti usmerenoj na očuvanje ljudskog života.
<BR>&nbsp;&nbsp;&nbsp;&nbsp;&nbsp;Iz današnje rasprave sam razumela da je program gospodina Tarnera skup. Ukoliko bi porezi morali da se povećaju zbog toga, onda bi svako od nas morao da se odrekne poneke stvarčice koja mu je draga. Nije to velika cena za blagotvornost druženja sa drugom ljudskom jedinkom.
<BR>&nbsp;&nbsp;&nbsp;&nbsp;&nbsp;Moja porodica i prijatelji ponekad mi prigovaraju da sam beznadežno naivna. Možda je to i istina. Ali možda mi moja naivnost dopušta da stvari vidim jasnije nego što su to drugi ljudi u stanju. U ovom slučaju verujem da postoji samo jedno pitanje na koje treba da se da odgovor. Ako biste vi, ili neki član vaše porodice, oboleli od RV-41, da li biste u tom slučaju vi podržali program dr Tarnera... Hvala vam, najlepše."
<BR>&nbsp;&nbsp;&nbsp;&nbsp;&nbsp;Stravična tišina širila se salom dok je Eli silazila sa govornice. A onda se razlegao gromoglasan pljesak. Suze su potekle iz Nikolinih i Eponinih očiju. Dr Robert Tarner pružio je obe ruke prema Eli.
</P></TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
