<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;"Odbrana može sada da uzme završnu reč."
<BR>&nbsp;&nbsp;&nbsp;&nbsp;&nbsp;Nikol se podiže sa stolice i krenu oko stola. Iznenadilo je koliko je bila umorna. Dve godine robije konačno su uništile njenu legendarnu izdržljivost.
<BR>&nbsp;&nbsp;&nbsp;&nbsp;&nbsp;Polako je prišla poroti sastavljenoj od četiri muškarca i dve žene. Žena u prednjem redu, Karen Štolc, poticala je iz Švajcarske. Nikol je prilično dobro poznavala ovu ženu u vreme kada su gospođa Štolc i njen suprug držali pekaru iza ugla kod kuće Vejkfildovih u Bovoau.
<BR>&nbsp;&nbsp;&nbsp;&nbsp;&nbsp;"Zdravo Karen", reče Nikol smirenim glasom, zaustavivši se tačno ispred porotnika. Sedeli su u dva reda sa po tri stolice. "Kako su Džon i Meri?... Mora da su do sada već tinejdžeri."
<BR>&nbsp;&nbsp;&nbsp;&nbsp;&nbsp;Gospođa Štolc se promeškolji u sedištu. "Dobro su, Nikol", reče veoma tiho.
<BR>&nbsp;&nbsp;&nbsp;&nbsp;&nbsp;Nikol se osmehnu. "Da li još pravite one divne kifle sa kimom svake nedelje ujutru?"
<BR>&nbsp;&nbsp;&nbsp;&nbsp;&nbsp;Udarac čekića odjeknu sudnicom. "Gospođo Vejkfild", reče sudija Nakamura, "teško da je ovo dobar trenutak za neobavezne razgovore. Vaša završna reč ograničena je na pet minuta, a vreme vam već otkucava."
<BR>&nbsp;&nbsp;&nbsp;&nbsp;&nbsp;Nikol nije obraćala pažnju na sudiju. Nagla se preko pregrade koja ju je delila od porote i upila oči u veličanstvenu ogrlicu oko vrata Karen Štolc. "Dragulji su divni", reče ona šapatom. "Ali oni bi platili i mnogo, mnogo više."
<BR>&nbsp;&nbsp;&nbsp;&nbsp;&nbsp;Čekić ponovo udari. Dva stražara hitro se približiše Nikol, ali ona je već uzmakla dalje od gospođe Štolc. "Dame i gospodo, porotnici", reče Nikol, "čitave ove nedelje ste slušali tužioca koji je uporno tvrdio da sam ja podstakla otpor zakonitoj vladi Novog Edena. Zbog svojih nenarodnih dela optužena sam za pobunjeništvo. Vi sada morate, na osnovu predočenih dokaza, da odlučite da li sam kriva ili ne. Molim vas, ne zaboravite da je pobunjeništvo najteži zločin - presuda povlači smrtnu kaznu.
<BR>&nbsp;&nbsp;&nbsp;&nbsp;&nbsp;U svojoj završnoj reči htela bih da pažljivo razmotrim održivost tužiočevog stava. Svedočenja koje smo čuli prvog dana i koja su sva bila potpuno nebitna za optužnicu protiv mene, omogućio je, verujem, sudija Nakamura, jasno kršeći kolonijske zakone o upotrebi svedočenja u najtežim sudskim slučajevima..."
<BR>&nbsp;&nbsp;&nbsp;&nbsp;&nbsp;"Gospođo Vejkfild", prekide je srdito sudija Nakamura, "kao što sam vam ove nedelje već rekao, ne mogu da dopustim takve ispade nepoštovanja u mojoj sudnici. Još jedna slična opaska i ne samo da ću vas pozvati na odgovornost zbog omalovažavanja suda, već ću i privesti kraju vašu završnu reč."
<BR>&nbsp;&nbsp;&nbsp;&nbsp;&nbsp;"Čitavog prvog dana tužilac je pokušavao da pokaže kako je moj sekualni moral sumnjiv, te da sam stoga verovatan kandidat za uplitanje u političku urotu. Dame i gospodo, bila bih srećna kada bih mogla privatno sa vama da razgovaram o neobičnim okolnostima pod kojim je svako od moje šestoro dece začeto. Međutim, moj seksualni život, prošli, sadašnji ili čak budući, nema nikakve veze sa ovim suđenjem. Sa izuzetkom mogućih vrednosti u zabavljačkom smislu, prvi dan svedočenja potpuno je besmislen."
<BR>&nbsp;&nbsp;&nbsp;&nbsp;&nbsp;Na krcatoj galeriji začulo se nekoliko kikota, ali stražari su brzo umirili gomilu. "Sledeći niz tužiočevih svedoka", nastavi Nikol, "uzeli su nam mnoge sate ukazujući na pobunjeničku delatnost mog supruga. Ja slobodno izjavljujem da sam udata za Ričarda Vejkfilda. Ali njegova krivica, ili njeno nepostojanje, takođe nemaju nikakvog značaja za ovaj proces. Jedino dokazi koji podupiru moju krivicu za pobunjeništvo relevantni su za vašu odluku.
<BR>&nbsp;&nbsp;&nbsp;&nbsp;&nbsp;Tužilac je naznačio da moje pobunjeničke čini potiču od umešanosti u snimak koji je u krajnjoj liniji doveo do osnivanja ove kolonije. Ja priznajem da sam pomogla u pripremanju snimka koji je emitovan sa Rame na Zemlju, ali kategorički odbijam 'da sam od početka bila u zaveri sa tuđinima' ili da sam na bilo koji način šurovala sa vanzemaljcima protiv svojih sunarodnika Zemljana.
<BR>&nbsp;&nbsp;&nbsp;&nbsp;&nbsp;Učestvovala sam u pravljenju tog snimka, kao što sam juče rekla, kada sam dozvolila da mi tužilac postavlja unakrsna pitanja, zato što sam osećala da nemam izbora. Moja porodica i ja bili smo ostavljeni na milost i nemilost jednoj inteligenciji i moći koja prevazilazi sve što je iko od nas ikada bio u stanju da pojmi. Bilo je razloga za ozbiljnu zabrinutost da bi odbijanje njihovog zahteva izazvalo represalije protiv nas."
<BR>&nbsp;&nbsp;&nbsp;&nbsp;&nbsp;Nikol se za trenutak okrete prema stolu odbrane i popi malo vode. Potom ponovo upravi lice prema poroti. "To ostavlja samo dva moguća izvora za iole stvarne dokaze protiv mene - svedočenje moje kćerke Keti i ona čudna zvučna zabeleška, sa zbrda-zdola skupljenim opaskama, koje sam izustila ostalim članovima moje porodice pošto sam uhapšena. Nju ste čuli juče ujutro.
<BR>&nbsp;&nbsp;&nbsp;&nbsp;&nbsp;Svesni ste i sami da je jednu takvu zabelešku lako izopačiti i preinačiti. Dva ključna audio-tehničara juče su priznala na stolici za svedoke da su stotinama sati slušali razgovore između mene i moje dece pre nego što su sačinili trideset minuta 'razornih dokaza', pri čemu ni iz jednog pojedinačnog razgovora nije uzeto više od osamnaest sekundi.
<BR>&nbsp;&nbsp;&nbsp;&nbsp;&nbsp;U pogledu svedočenja moje kćerke Keti Vejkfild, mogu jedino da kažem, sa velikim bolom u srcu, da je ona neprekidno i uporno lagala. Nikada nisam ništa znala o navodnim nezakonitim rabotama mog muža Ričarda, a još manje ga u tome podržavala.
<BR>&nbsp;&nbsp;&nbsp;&nbsp;&nbsp;Sećate se da se, u unakrsnom ispitivanju koje sam ja vodila, Keti pomela u pogledu činjenica i da je na kraju opovrgla svoje prvobitno svedočenje pre nego što se onesvestila na mestu za svedoke. Sudija vam je predočio da je moja kćerka u poslednje vreme u labilnom mentalnom stanju i da bi trebalo da pređete preko izjava koje je dala tokom mog ispitivanja. Molim vas da se setite svake reči koju je Keti izrekla ne samo kada joj je tužilac postavljao pitanja već i u vreme kada sam ja pokušavala da dođem do podataka o određenim datumima i mestima tobožnjih pobunjeničkih akcija koje mi je ona pripisala."
<BR>&nbsp;&nbsp;&nbsp;&nbsp;&nbsp;Nikol se još jednom primače poroti, pažljivo pogledavši svakog ponaosob u oči. "Najposle, vi morate da presudite gde je istina u ovom slučaju. Stojim ovde pred vama teška srca, i dalje ne verujući u tok događaja koji su doveli do toga da budem optužena za ozbiljne zločine. Služila sam koloniji i ljudskoj vrsti. Kakva god sila ili inteligencija bitiše u ovoj zapanjujućoj Vaseljeni, prepoznaće tu činjenicu, bez obzira na ishod ovog suđenja."
<BR>
<BR>&nbsp;&nbsp;&nbsp;&nbsp;&nbsp;Spoljašnje svetlo brzo je bledelo. Zamišljena Nikol oslonila se na zid ćelije, pitajući se da li je ovo poslednja noć u njenom životu. I protiv volje se stresla. Od proglašenja presude Nikol je svako veče odlazila na spavanje očekujući da će sutradan umreti.
<BR>&nbsp;&nbsp;&nbsp;&nbsp;&nbsp;Garsija joj je donela večeru čim je pao mrak. U poslednjih nekoliko dana hrana se poboljšala. Polako jedući prženu ribu, Nikol je u mislima prelazila petogodišnje razdoblje otkako su dočekali izviđački odred sa Pinte. Šta je to ovde krenulo naopako? - pitala se Nikol. Koje su naše osnovne greške?
<BR>&nbsp;&nbsp;&nbsp;&nbsp;&nbsp;Mogla je da čuje Ričardov glas u glavi. Uvek ciničan i nepoverljiv kada je ljudsko ponašanje posredi, on je pred kraj prve godine rekao da je Novi Eden predobar za čovečanstvo. "Na kraju ćemo ga uništiti kao što smo to uradili sa Zemljom", rekao je on. "Naš genetski tovar - sve ono, znaš, teritorijalizam, agresija i reptilsko ponašanje - prejako je da bi ga obrazovanje i prosvećenje prevazišli. Uzmi O'Tulove heroje, obojicu, Isusa i onog mladog Italijana, svetog Mikaela iz Sijene. Oni su bili uništeni zato što su ljudima savetovali da pokušaju da budu pametniji od šimpanzi."
<BR>&nbsp;&nbsp;&nbsp;&nbsp;&nbsp;Ali ovde, u Novom Edenu, pomisli Nikol, bilo je toliko prilika za bolji svet. Osnovni uslovi za život bili su obezbeđeni. Bili smo okruženi nedvosmislenim dokazima da u Vaseljeni postoji inteligencija daleko iznad naše, da je proizvela okruženje u kome...
<BR>&nbsp;&nbsp;&nbsp;&nbsp;&nbsp;Dovršila je ribu i primakla mali čokoladni puding. Nikol se osmehnu u sebi, prisetivši se koliko je Ričard voleo čokoladu. Veoma mi nedostaje, pomisli ona. Posebno njegov razgovor i njegov uvid u stvari.
<BR>&nbsp;&nbsp;&nbsp;&nbsp;&nbsp;Nikol uzdrhta kad začu korake koji su prilazili ćeliji. Njeni posetioci behu dva mlada čoveka i obojica su nosila fenjera. Na sebi su imala uniformu Nakamurine specijalne policije.
<BR>&nbsp;&nbsp;&nbsp;&nbsp;&nbsp;Muškarci uđoše u ćeliju. Držali su se veoma zvanično. Nisu se predstavili. Stariji, verovatno u svojim tridesetim, izvuče naglim pokretom jedan dokument i poče da ga čita. "Nikol d'Žarden Vejkfild", reče on, "osuđeni ste zbog zločina pobunjeništva i bićete pogubljeni sutra ujutro u 8 sati. Doručak će vam biti poslužen u 6.30, deset minuta posle svanuća, a mi ćemo doći da vas povedemo u 7.30. U električnu stolicu bićete svezani u 7.58, a struja će biti puštena tačno dva minuta kasnije... Imate li nekih pitanja?"
<BR>&nbsp;&nbsp;&nbsp;&nbsp;&nbsp;Nikolino srce toliko je jako tuklo da je jedva mogla da diše. Borila se da se smiri. "Imate li nekih pitanja?" upita policajac.
<BR>&nbsp;&nbsp;&nbsp;&nbsp;&nbsp;"Kako se vi zovete, mladi čoveče?" upita Nikol napuklim glasom.
<BR>&nbsp;&nbsp;&nbsp;&nbsp;&nbsp;"Franc", odgovori muškarac posle određenog kolebanja.
<BR>&nbsp;&nbsp;&nbsp;&nbsp;&nbsp;"Franc šta?" reče Nikol.
<BR>&nbsp;&nbsp;&nbsp;&nbsp;&nbsp;"Franc Bauer", odgovori on.
<BR>&nbsp;&nbsp;&nbsp;&nbsp;&nbsp;"Pa, France Baueru", reče Nikol, pokušavajući da se usiljeno nasmeši, "možete li mi reći koliko traje umiranje? Pošto uključite struju, naravno."
<BR>&nbsp;&nbsp;&nbsp;&nbsp;&nbsp;"Zapravo, ne znam", reče on pomalo uzrujano. "Izgubićete svest skoro odmah, samo za nekoliko sekundi. Ali ne znam koliko..."
<BR>&nbsp;&nbsp;&nbsp;&nbsp;&nbsp;"Hvala vam", reče Nikol osećajući slabost. "Možete li sada otići? Želela bih da budem sama." Dva muškarca otvoriše vrata ćelije. "Oh, uzgred", dodade Nikol, "možete li da mi ostavite fenjer? A možda i papir i olovku ili čak elektronsku beležnicu?"
<BR>&nbsp;&nbsp;&nbsp;&nbsp;&nbsp;Franc Bauer zavrte glavom. "Žao mi je", reče on. "Ne možemo..."
<BR>&nbsp;&nbsp;&nbsp;&nbsp;&nbsp;Nikol mu odmahnu rukom i ode na drugi kraj svoje ćelije. Dva pisma, reče ona sebi, polako dišući ne bi li prikupila snagu. Želela sam da napišem samo dva pisma. Jedno za Keti i jedno za Ričarda. Sa svima ostalima sam sklopila konačni mir.
<BR>&nbsp;&nbsp;&nbsp;&nbsp;&nbsp;Pošto je policajac otišao, Nikol se setila dugih sati koje je provela u jami u Rami II pre mnogo godina, kada je mislila da će umreti od gladi. Čitav taj daleki dan, za koji je mislila da joj je poslednji, provela je oživljavajući srećne uspomene iz života. To sada nije neophodno, pomisli ona. Nema događaja u mojoj prošlosti koji već nisam detaljno proučila. To je korist od dvogodišnje robije.
<BR>&nbsp;&nbsp;&nbsp;&nbsp;&nbsp;Nikol je sa iznenađenjem otkrila da je ljuta što ne može da napiše dva poslednja pisma. Ponovo ću to da zatražim ujutro. Dozvoliće mi da napišem ta pisma ako budem dovoljno galamila. Nasmejala se i preko volje. "Ne idi nežno...", navela je.
<BR>&nbsp;&nbsp;&nbsp;&nbsp;&nbsp;Najednom je osetila da joj se bilo ponovo ubrzava. U oku svoje svesti Nikol vide električnu stolicu u mračnoj sobi. Sedela je na njoj; čudan šlem prekrivao joj je glavu. Šlem poče da sija i Nikol vide sebe kako pada.
<BR>&nbsp;&nbsp;&nbsp;&nbsp;&nbsp;Dragi Bože, pomisli ona, gde god i šta god da si, molim te, daj mi sada malo hrabrosti. Strašno sam uplašena.
<BR>&nbsp;&nbsp;&nbsp;&nbsp;&nbsp;Nikol sede na krevet u tami sobe. Kroz nekoliko minuta osetila se bolje, gotovo smireno. Uhvatila je sebe kako se pita na šta će ličiti ta trenutna smrt. Je li to kao kad toneš u san, a posle toga ništa? Ili da li se nešto posebno događa u tom poslednjem trenutku, nešto što živi stvor nikada ne može da zna?
<BR>
<BR>&nbsp;&nbsp;&nbsp;&nbsp;&nbsp;Jedan glas ju je dozivao iz daljine. Nikol se promeškolji, ali se nije potpuno probudila. "Gospođo Vejkfild", ponovo dozva taj glas.
<BR>&nbsp;&nbsp;&nbsp;&nbsp;&nbsp;Nikol se hitro uspravi u krevetu, misleći da je već svanulo. Osetila je nalet straha kada joj je um poručio da su joj ostala svega dva sata života. "Gospođo Vejkfild", reče onaj glas, "ovde sam, pred ćelijom... To sam ja, Amadou Diaba."
<BR>&nbsp;&nbsp;&nbsp;&nbsp;&nbsp;Nikol protrlja oči i napreže se da vidi priliku u tami pored vrata. "Ko?" reče ona, polako hodajući preko sobe.
<BR>&nbsp;&nbsp;&nbsp;&nbsp;&nbsp;"Amadou Diaba. Pre dve godine pomogli ste dr Tarneru da mi izvrši transplantaciju srca."
<BR>&nbsp;&nbsp;&nbsp;&nbsp;&nbsp;"Šta radiš ovde, Amadou? I kako si ušao unutra?"
<BR>&nbsp;&nbsp;&nbsp;&nbsp;&nbsp;"Došao sam da vam nešto donesem. Sve redom sam podmitio. Morao sam da vas vidim."
<BR>&nbsp;&nbsp;&nbsp;&nbsp;&nbsp;Iako se čovek nalazio na svega pet metara udaljenosti, Nikol je mogla da mu vidi tek obrise u pomrčini. Njene umorne oči pravile su trikove sa njom. Jednom, kada se posebno napela da se usredsredi, za trenutak je pomislila da je posetilac, zapravo, njen pradeda Omeh. Oštri trnci projezdiše joj telom.
<BR>&nbsp;&nbsp;&nbsp;&nbsp;&nbsp;"U redu, Amadou", reče Nikol posle dužeg ćutanja. "Šta je to što si mi doneo?"
<BR>&nbsp;&nbsp;&nbsp;&nbsp;&nbsp;"Moram prvo da vam objasnim", reče on. "Pa čak i tada možda neće imati smisla. Ni sam to potpuno ne razumem. Jedino što znam jeste da sam to morao da vam večeras donesem."
<BR>&nbsp;&nbsp;&nbsp;&nbsp;&nbsp;Zastao je za trenutak. Kada Nikol nije ništa rekla, Amadou joj na brzinu ispriča svoju priču. "Dan pošto sam izabran za koloniju 'Louel', dok sam još bio u Lagosu, primio sam čudnu poruku od svoje babe iz plemena Senuofo, u kojoj je stajalo da hitno dođem kod nje. Otišao sam prvom prilikom, što je bilo dve nedelje pošto sam primio još jednu poruku od babe u kojoj je pisalo da je moja poseta stvar 'života ili smrti'.
<BR>&nbsp;&nbsp;&nbsp;&nbsp;&nbsp;Kada sam stigao u njeno selo u Obali Slonovače, već je bilo pola noći. Moja baba se probudila i smesta obukla. Zajedno sa seoskim vračem, te iste noći krenuli smo na dugu šetnju kroz savanu. Kada smo stigli do našeg odredišta, jednog malog sela po imenu Nidougou, bio sam potpuno iscrpljen."
<BR>&nbsp;&nbsp;&nbsp;&nbsp;&nbsp;"Nidougou?" prekide ga Nikol.
<BR>&nbsp;&nbsp;&nbsp;&nbsp;&nbsp;"Tako je", odgovori Amadou. "Elem, tamo se nalazio jedan neobičan, smežuran čovek koji mora da je bio neka vrsta velikog šamana. Moja baba i naš vrač ostali su u Nidougou dok smo ovaj čovek i ja krenuli u naporno penjanje na obližnju goletnu planinu do obale malog jezera. Stigli smo tamo u cik zore. 'Pogledaj', reče starac kada su prvi Sunčevi zraci skliznuli po jezeru, 'pogledaj jezero Mudrosti. Šta vidiš?'
<BR>&nbsp;&nbsp;&nbsp;&nbsp;&nbsp;Rekao sam da vidim trideset ili četrdeset predmeta u obliku dinje koji su počivali na dnu kraj jedne strane jezera. 'Dobro', uzvrati on sa osmehom, 'ti si odista jedan od njih'.
<BR>&nbsp;&nbsp;&nbsp;&nbsp;&nbsp;'Ja sam jedan - šta?' upitah.
<BR>&nbsp;&nbsp;&nbsp;&nbsp;&nbsp;Nije mi odgovorio. Zaobišao je jezero, približivši se mestu gde su dinje bile potopljene - kada se Sunce malo ispelo, nismo više mogli da ih vidimo - a onda izvukao mali vial. Okvasio ga je u vodi, stavio poklopac na njega i pružio mi ga. Takođe mi je dao mali kamen, koji je po obliku izgledao kao oni predmeti u vidu dinje na dnu jezera.
<BR>&nbsp;&nbsp;&nbsp;&nbsp;&nbsp;'Ovo su dva najvažnija poklona koja ćeš ikada dobiti', reče on.
<BR>&nbsp;&nbsp;&nbsp;&nbsp;&nbsp;'Zašto?' upitah ja.
<BR>&nbsp;&nbsp;&nbsp;&nbsp;&nbsp;Nekoliko sekundi kasnije oči mu postadoše potpuno bele i on pade u trans pojajući ritmičke napeve Senoufa. Nekoliko minuta je igrao, a onda iznenada uskočio u hladno jezero i počeo da pliva.
<BR>&nbsp;&nbsp;&nbsp;&nbsp;&nbsp;'Čekaj', povikah ja, 'šta da radim sa tvojim poklonima?'
<BR>&nbsp;&nbsp;&nbsp;&nbsp;&nbsp;'Nosi ih svuda sa sobom', reče on, 'znaćeš kad treba da ih upotrebiš.'"
<BR>&nbsp;&nbsp;&nbsp;&nbsp;&nbsp;Nikol pomisli da joj srce lupa toliko jako da čak i Amadou može da ga čuje. Pružila je ruku kroz rešetke ćelije i dodirnula mu rame. "A prošle noći", reče ona, "jedan glas u snu, ili to možda i nije bio san, rekao ti je da mi večeras doneseš vial i kamen."
<BR>&nbsp;&nbsp;&nbsp;&nbsp;&nbsp;"Tačno", reče Amadou. Zastao je. "Otkud znate?"
<BR>&nbsp;&nbsp;&nbsp;&nbsp;&nbsp;Nikol nije odgovorila. Nije mogla da govori. Čitavo telo joj je drhtalo. Nekoliko trenutaka kasnije, kada je osetila ona dva predmeta u ruci, kolena su joj bila tako slaba da je pomislila kako će pasti. Dvaput je zahvalila Amadou i podstakla ga ode pre nego što ga otkriju.
<BR>&nbsp;&nbsp;&nbsp;&nbsp;&nbsp;Ona polako krenu preko ćelije ka krevetu. Može li to biti? I kako to može biti? Sve je ovo na neki način poznato još od početka? Mana-dinje na Zemlji? Nikolin sistem beše preopterećen. Izgubila sam kontrolu, pomisli ona. A još nisam ništa popila iz viala.
<BR>&nbsp;&nbsp;&nbsp;&nbsp;&nbsp;Već je i samo držanje viala i kamena živo podsetilo Nikol na neverovatnu viziju koju je imala na dnu jame u Rami II. Nikol otvori vial. Dva puta je duboko udahnula vazduh, a onda je brzo progutala sadržinu.
<BR>&nbsp;&nbsp;&nbsp;&nbsp;&nbsp;Isprva, učinilo joj se da se ništa ne događa. Izgledalo je da se crnilo oko nje ne menja. A onda, najednom, velika narandžasta lopta uobliči se usred ćelije. Rasprsla se, šireći boje preko pomrčine. Usledi jedna crvena, pa za njom ljubičasta lopta. Dok je Nikol uzmicala od sjajnosti ljubičaste eksplozije, začula je glasan smeh izvan prozora. Bacila je pogled u tom pravcu. Ćelije nestade. Nikol se nalazila napolju, na nekom polju.
<BR>&nbsp;&nbsp;&nbsp;&nbsp;&nbsp;Bilo je mračno, ali još je mogla da vidi obrise predmeta. Tamo u daljini ponovo začu onaj smeh. Amadou, pozva ona u svesti. Nikol je jurila preko polja zaslepljujućom brzinom. Pristizala je jednog čoveka. Kada se približila, lice mu se izmenilo. To uopšte nije bio Amadou, već Omeh.
<BR>&nbsp;&nbsp;&nbsp;&nbsp;&nbsp;On se ponovo nasmeja i Nikol stade. Ronata, viknu on. Lice mu je raslo. Veće i veće, bilo je veliko kao kola, zatim kao kuća. Smeh mu beše zaglušujući. Omehovo lice bilo je ogroman balon koji se dizao visoko, sve više u tamnu noć. On se još jednom gromko nasmeja, a njegovo lice-balon rasprsnu se, poprskavši Nikol vodom.
<BR>&nbsp;&nbsp;&nbsp;&nbsp;&nbsp;Bila je sva mokra. Bila je potopljena i plivala je ispod vode. Kada je izronila, našla se u jezercu oaze u Obali Slonovače, gde se kao sedmogodišnja devojčica suočila sa lavicom tokom Poroa. Ista ta lavica prikradala se rubom jezerca. Nikol je ponovo bila devojčica. Bila je vrlo prestrašena.
<BR>&nbsp;&nbsp;&nbsp;&nbsp;&nbsp;Hoću svoju majku, pomisli Nikol. Lezi sada i odmori se, neka ti je san blagosloven, pevala je. Nikol stade da izlazi iz vode. Nije marila za lavicu. Pogledala je još jednom životinju i lice lavice pretvori se u lice njene majke. Nikol pritrča da zagrli majku. Umesto toga, i sama postade lavica koja se prikrada obalom jezerca u oazi usred afričke savane.
<BR>&nbsp;&nbsp;&nbsp;&nbsp;&nbsp;Sada je u jezercu bilo ukupno šest plivača, sve sama deca. I dok je lavica Nikol nastavljala da peva Bramsovu uspavanku, jedno po jedno dete iziđe iz vode. Prva je bila Ženevjev, zatim Simona, Keti, Bendži, Patrik i Eli. Svaki od njih prođe pored nje, stremeći prema savani. Nikol potrča za njima.
<BR>&nbsp;&nbsp;&nbsp;&nbsp;&nbsp;Trčala je na atletskoj stazi krcatog stadiona. Ponovo je bila ljudsko biće, mlada i atletski razvijena. Objavljen je rezultat njenog poslednjeg skoka. Dok je išla prema početku zaletne staze za troskok, jedan japanski sudija joj priđe. Bio je to Tošio Nakamura. Nećeš uspeti, reče joj on namrgođeno.
<BR>&nbsp;&nbsp;&nbsp;&nbsp;&nbsp;Nikol se učini da će poleteti dok je jurila stazom. Savršeno je nagazila na dasku, vinula se u vazduh, izvela uravnotežen srednji skok i sletela daleko u jamu. Znala je da će skok biti dobar. Nikol odskakuta do mesta gde je ostavila trenerku. Njen otac i Henri priđoše da je zagrle. Bravo, rekoše uglas. Vrlo dobro. Jovanka Orleanka donela je zlatnu medalju do pobedničkog postolja i okačila je o Nikolin vrat. Eleonora od Akvitana uruči joj tuce ruža. Kendži Vatanabe i sudija Miškin stajali su pored nje i čestitali joj. Spiker je objavio da je oborila svetski rekord. Publika joj je priredila prave ovacije. Nikol pređe pogledom preko tog mora lica i primeti da u gomili nisu samo ljudi. Orao je bio tamo u jednoj naročitoj kutiji, sedeći pored čitavog odeljenja oktopauka. Svi su je pozdravljali. Čak i avijani i okrugla bića sa paučinastim pipaljkama i tuce kapuljastih jegulja prionulih o staklo džinovske zatvorene zdele. Nikol im mahnu.
<BR>&nbsp;&nbsp;&nbsp;&nbsp;&nbsp;Ruke joj se pretvoriše u krila i ona poče da leti. Bila je soko koji je krstario visoko iznad ratarskih polja Novoga Edena. Gledala je dole na zgradu u kojoj je bila zatvorena. Nikol se okrete na zapad i pronađe farmu Maksa Paketa. I pored toga što je bilo gluvo doba noći, Maks Paket je radio napolju na nečemu što je ličilo na dodatak štali.
<BR>&nbsp;&nbsp;&nbsp;&nbsp;&nbsp;Nikol nastavi da leti na zapad, stremeći prema sjajnim svetlima Vegasa. Kada je stigla do tog kompleksa, spustila se niže, leteći povrh velikih noćnih klubova. Keti je sedela napolju na nekim stepenicama, potpuno sama. Lice joj je bilo zagnjureno u šake, a telo joj se treslo. Nikol pokuša da je uteši, ali jedini zvuk koji se čuo bio je krik sokola u noći. Keti podiže pogled prema nebu, sva zbunjena.
<BR>&nbsp;&nbsp;&nbsp;&nbsp;&nbsp;Nadletela je Pozitano, blizu izlaza iz modula i sačekala da se spoljašnja vrata otvore. Uplašivši stražare, soko-Nikol napusti Novi Eden. Stigla je do Avalona za manje od minuta. Robert, Eli, mala Nikol, pa čak i dežurni - svi su bili sa Bendžijem u prijemnoj dvorani azila. Nikol nije imala pojma zbog čega su svi oni budni usred noći. Ona ponovo kriknu. Bendži priđe prozoru i zabulji se u tamu.
<BR>&nbsp;&nbsp;&nbsp;&nbsp;&nbsp;Nikol začu jedan glas koji ju je dozivao. Bio je jedva čujan i dopirao je sa dalekog juga. Brzo je odletela do drugog habitata, ulazeći u njega kroz zjapeću rupu koji su ljudi usekli u spoljašnji zid. Pošto je proletela kroz omotač i pronašla ulaz, Nikol se vinu iznad zelenog pojasa. Više nije mogla da čuje glasove. Ali mogla je da vidi sina Patrika ulogorenog sa ostalim vojnicima u blizini podnožja mrkog valjka.
<BR>&nbsp;&nbsp;&nbsp;&nbsp;&nbsp;Jedan avijan sa četiri kobaltna prstena susrete je u letu. On nije više ovde, reče on. Potraži ga u Njujorku. Nikol brzo iziđe iz drugog modula i vrati se na Središnju ravnicu. Ponovo je začula onaj glas. Gore, gore, letela je, više, više. Soko-Nikol jedva je disala.
<BR>&nbsp;&nbsp;&nbsp;&nbsp;&nbsp;Letela je na jug iznad ivice zida koji je zatvarao Severni polucilindar. Cilindrično more pružalo se ispod nje. Sada je onaj glas postajao razgovetniji. Bio je to Ričard. Njeno sokolovo srce mahnito je udaralo.
<BR>&nbsp;&nbsp;&nbsp;&nbsp;&nbsp;Stajao je na obali, ispred nebodera, i mahao joj. Dođi ovamo, Nikol, govorio je njegov glas. Čak i u mraku mogla je da mu vidi oči. Nikol se obruši naniže i slete na Ričardovo rame.
<BR>&nbsp;&nbsp;&nbsp;&nbsp;&nbsp;Oko nje je vladala pomrčina. Nikol se vratila u ćeliju. Da li je to što je proletelo odmah ispred prozora bila neka ptica. Srce joj je još tuklo.
<BR>&nbsp;&nbsp;&nbsp;&nbsp;&nbsp;Ona pređe preko male sobe. Hvala ti, Amadou, reče ona. Ili tebi, Omeše. Osmehnula se. Ili tebi, Bože.
<BR>&nbsp;&nbsp;&nbsp;&nbsp;&nbsp;Nikol se opruži na krevetu. Nekoliko sekundi kasnije utonula je u san.
</P></TD></TR></TABLE>
<P class="next">
<A HREF=p60.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
