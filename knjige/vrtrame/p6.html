<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;19. jun 2201.
<BR>&nbsp;&nbsp;&nbsp;&nbsp;&nbsp;Rečnik mi je nedovoljan da opišem svoje iskustvo u poslednjih nekoliko dana. Reč "zapanjujuće", na primer, ni izdaleka ne može da prenese istinski osećaj izvanrednosti tih dugih sati koje smo proveli u tanku. Jedina koliko-toliko slična iskustva u mom životu oba puta su bila uslovljena uzimanjem katalitičkih hemikalija, prvi put za vreme obreda poro u Obali Slonovače, kada mi je bilo sedam godina, a zatim, ne tako davno, kada sam popila Omehov eliksir dok sam očajavala na dnu jame u Rami. Ali oba ta "putovanja", ili vizije, ili šta god to bilo, predstavljala su izdvojene događaje, srazmerno kratkotrajne. Nedavne epizode u tankovima trajale su satima.
<BR>&nbsp;&nbsp;&nbsp;&nbsp;&nbsp;Pre nego što se potpuno bacim na opisivanje sveta unutar moje svesti, prvo bi trebalo da se osvrnem na "stvarne" događaje protekle sedmice kako bi halucinantne epizode mogle da se smeste u kontekst. Naša svakodnevnica sada se odvija po ponavljajućem obrascu. Svemirska letelica nastavlja manevre, ali na dva različita načina: "regularan", kada se pod trese i sve ostalo pomera, pri čemu se ipak može voditi "normalan" život, i "natpogonski", kada Rama ubrzava po ludoj stopi koja po Ričardovom proračunu iznosi jedanaest gravitacija.
<BR>&nbsp;&nbsp;&nbsp;&nbsp;&nbsp;Kada je svemirski brod u natpogonu, nas četvoro smo obavezno u tanku. Periodi natpogona traju nešto manje od osam sati na svakih dvadeset sedam sati, pri čemu se ostvaruje šestominutni ciklus u ponavljajućem obrascu. Od nas se jasno očekuje da spavamo u razdobljima natpogona. Sićušna svetla iznad naših glava u zatvorenom tanku gase se posle prvih dvadeset minuta svakog razdoblja, tako da ležimo u potpunom mraku do na pet minuta pre okončanja osmočasovnog razdoblja.
<BR>&nbsp;&nbsp;&nbsp;&nbsp;&nbsp;Sve ove nagle promene brzine dovode, prema Ričardu, do ubrzanja našeg udaljavanja od Sunca. Ukoliko tekući manevar ostane dosledan kako u veličini tako i u pravcu i nastavi se tokom mesec dana, putovaćemo polovinom brzine svetlosti u odnosu na naš Sunčev sistem.
<BR>&nbsp;&nbsp;&nbsp;&nbsp;&nbsp;"Kuda idemo?" upitao je Majkl juče.
<BR>&nbsp;&nbsp;&nbsp;&nbsp;&nbsp;"Još je rano o tome govoriti", odgovorio je Ričard. "Sve što znamo jeste da izmičemo fantastično velikim koracima."
<BR>&nbsp;&nbsp;&nbsp;&nbsp;&nbsp;Temperatura i gustina tečnosti u tanku brižljivo su podešavane u svakom razdoblju, tako da su sada poptuno jednake našim. Kao posledica toga, dok ležim u mraku, ne osećam ništa izuzev jedva primetne sile koja vuče nadole. Svest mi stalno poručuje da se nalazim unutar tanka za ubrzavanje, okružena nekom vrstom tečnosti koja štiti moje telo od moćnih sila, ali odsustvo oseta konačno uzrokuje da potpuno izgubim osećaj sopstvenog tela. Na toj tački otpočinju halucinacije. Stiče se utisak kao da je neko normalno senzorsko unošenje u mozak neophodno. Ako nijedan zvuk, vizuelna predstava, ukus, miris ili bol ne dosegnu u moj mozak, onda u njegovom delovanju dolazi do rastrojstva.
<BR>&nbsp;&nbsp;&nbsp;&nbsp;&nbsp;Pre dva dana pokušala sam da razgovaram o ovom problemu sa Ričardom, ali me je on samo pogledao kao da sam luda. On nema nikakvih halucinacija. Svoje vreme provodi u "zoni sumraka" (njegov naziv za razdoblje bez čulnih oseta pre dubokog sna), obavljajući matematička izračunavanja, majstorski izrađujući širok izbor Zemljinih mapa ili čak evocirajući svoje izuzetne seksualne trenutke. On u potpunosti vlada svojim mozgom, čak i u odsustvu čulnih oseta. Eto zbog čega smo toliko različiti. Moja svest teži da pronađe vlastiti pravac kada nije na dužnosti, to jest kada ne obrađuje milijarde majušnih podataka koji pristižu iz svih ćelija mog tela. Halucinacije obično počinju mrljicama crvene i zelene boje koje se pojavljuju u potpunom mraku oko mene. Kako te mrljice rastu, pridružuju im se druge boje, najčešće žuta, plava i ljubičasta. Svaka od ovih boja brzo obrazuje vlastiti nepravilan obrazac koji se širi preko mog vizuelnog ekrana. Ono što vidim predstavlja kaleidoskop svetlih boja. Kretnje u tom polju se ubrzavaju sve dok se stotine traka i mrlja ne sluče u jednu žestoku eksploziju.
<BR>&nbsp;&nbsp;&nbsp;&nbsp;&nbsp;Usred tog urenebesa boja uvek se oblikuje neka celovita slika. U početku ne mogu tačno da kažem šta je posredi, jer su ta figura ili više njih veoma male, kao da se nalaze vrlo, vrlo daleko. Kako slike prilaze, menjaju boje nekoliko puta, doprinoseći na taj način kako nadrealnom značenju vizije, tako i mom unutrašnjem osećanju strave. Više od polovine vremena slika koja se na kraju rastvara sadrži lik moje majke ili neku životinju, kao što je majmun ili lavica, u kojoj intuitivno prepoznajem prerušenu majku. Sve dok samo posmatram i ne preduzimam nasilni pokušaj da saobraćam sa svojom majkom, ona ostaje konstanta u inače promenljivoj slici. Međutim, ako pokušam da se povežem sa majkom na bilo koji način, ona, ili životinje koje je predstavljaju, smesta iščezava, ostavljajući me sa preplavljujućim osećanjem napuštenosti.
<BR>&nbsp;&nbsp;&nbsp;&nbsp;&nbsp;Za vreme jedne od nedavnih halucinacija talasi boja provalili su u geometrijske obrasce koji su se potom izmetnuli u ljudske obrise koji su postrojeni iskoračali u moje vidno polje. Omer u svetloj zelenoj odeždi predvodio je tu povorku. Obe prilike na začelju kolone bile su žene, heroine iz mog adolescentnog doba, Jovanka Orleanka i Eleonora iz Akvitana. Kada sam prvi put začula njihove glasove, povorka se raspala i prizor trenutno promenio. Iznenada sam se našla u čamcu na vesla u magli ranog jutra na malom pačijem jezeru blizu naše vile u Bovoau. Drhtala sam od straha i počela neobuzdano da plačem. Jovanka i Eleonora iskrsnule su iz magle razuveravajući me da moj otac neće da oženi Helenu, englesku vojvotkinju sa kojom je jednom otišao na odmor u Tursku.
<BR>&nbsp;&nbsp;&nbsp;&nbsp;&nbsp;Druge noći koloritnu uvertiru sledila je bizarna pozorišna predstava negde u Japanu. U tom halucinantnom komadu igrala su samo dva karaktera i oba su nosila sjajne, veoma izražajne maske. Muškarac odeven u zapadnjačko odelo sa mašnom deklamovao je poeziju i imao veličanstveno jasne, otvorene oči koje su se mogle videti kroz njegovu prijateljsku masku. Drugi čovek nalikovao je samurajskom ratniku iz sedamnaestog veka. Njegova maska se neprestano mrštila. Počeo je da preti i meni i svom modernijem kolegi. Na kraju ove halucinacije vrisnula sam zato što su se nasred pozornice ova dva muškarca stopila u jedan lik.
<BR>&nbsp;&nbsp;&nbsp;&nbsp;&nbsp;Neke od najsnažnijih halucinantnih slika trajale su svega nekoliko sekundi. Druge ili treće noći nagi princ Henri, ustreptao od želje, s telom u ljubičastom treperenju, pojavio se na dve ili tri sekunde usred jedne druge vizije u kojoj sam ja jahala džinovskog oktopauka.
<BR>&nbsp;&nbsp;&nbsp;&nbsp;&nbsp;Tokom jučerašnjeg razdoblja spavanja satima nije bilo nikakvih boja. A tada, budući da sam neverovatno ogladnela, džinovska ružičasta dinja pojavila se u tami. Kada sam u svojoj viziji pokušala da je jedem, njoj izrastoše noge i ona pobeže glavom bez obzira, nestajući u nerastvorenim bojama.
<BR>&nbsp;&nbsp;&nbsp;&nbsp;&nbsp;Da li išta od svega ovoga nešto znači? Mogu li da naučim nešto o sebi ili o svom životu iz ovih očigledno nasumičnih izliva moje nezauzdane svesti?
<BR>&nbsp;&nbsp;&nbsp;&nbsp;&nbsp;Rasprava o značenju snova besni već tri veka i još je nerazrešena. Ove moje halucinacije, rekla bih, čak su udaljenije od stvarnosti nego normalni snovi. U izvesnom smislu one su dalji rođaci dva psihodelična putovanja koja su se zbila ranije u mom životu i svaki pokušaj da se protumače logički sasvim je besmislen. Ipak, iz izvesnog razloga, i dalje verujem da se neke temeljne istine sadrže u naizgled nepovezanim divljanjima moje svesti. Možda zbog toga ne mogu da prihvatim da ljudski mozak ikada dela na čisto nasumičan način.
<BR>
<BR>&nbsp;&nbsp;&nbsp;&nbsp;&nbsp;22. jul 2201.
<BR>&nbsp;&nbsp;&nbsp;&nbsp;&nbsp;Juče je pod konačno prestao da se trese. Ričard je to predvideo. Kada pre dva dana nismo otišli u tank u uobičajeno vreme, Ričard je ispravno zaključio da je manevar pri kraju. Tako smo ušli u još jednu fazu naše neverovatne odiseje. Moj suprug nas je obavestio da sada putujemo brzinom većom od pola svetlosne. To znači da razdaljinu između Zemlje i Sunca prelazimo svake dve sekunde. Stremimo, manje ili više, ka Sirijusu, najsjajnijoj pravoj zvezdi na noćnom nebu naše matične planete. Ako ne bude daljih manevara, stići ćemo u blizinu Sirijusa kroz dvanaest godina.
<BR>&nbsp;&nbsp;&nbsp;&nbsp;&nbsp;Osetila sam olakšanje što se sada naš život može vratiti u neku vrstu lokalne ravnoteže. Izgleda da je Simona podnela duga razdoblja u tanku bez primetnih posledica, ali ja ne mogu da verujem da jedno takvo iskustvo neće ostaviti traga na detetu. Za nju je sada važno da vaspostavimo normalnu svakodnevnicu.
<BR>&nbsp;&nbsp;&nbsp;&nbsp;&nbsp;Kada sam potpuno sama, još često mislim da one živahne halucinacije za vreme prvih deset dana u tanku. Moram da priznam da sam bila zadovoljna kada sam izdržala nekoliko "zona sumraka" potpune oduzetosti čula bez divljih obojenih šara i razdeljenih slika koje su danima plavile moju svest. Do tog časa već sam počela da se brinem za svoje duševno zdravlje i, sasvim iskreno, odavno prešla granicu "preplavljenosti". I premda su halucinacije naglo prestale, moje sećanje na snagu tih vizija i dalje me je uzbunjivalo svaki put kada bi svetla na vrhu tanka utrnula tokom poslednjih nekoliko sedmica.
<BR>&nbsp;&nbsp;&nbsp;&nbsp;&nbsp;Imala sam samo još jednu dodatnu viziju tokom tih prvih deset dana... a možda je to bio samo izuzetno živ san za vreme normalnog razdoblja spavanja. Uprkos činjenici da ta posebna slika nije bila oštra kao prethodne, ipak sam zapamtila sve pojedinosti valjda zbog njene sličnosti s jednim od halucinantnih odeljaka u vreme kada sam ležala na dnu one jame prošle godine.
<BR>&nbsp;&nbsp;&nbsp;&nbsp;&nbsp;U svom potonjem snu ili viziji sedela sam sa ocem na jednom otvorenom koncertu na nepoznatom mestu. Na pozornici se potpuno sam nalazio jedan orijentalni gospodin sa dugačkom belom bradom, svirajući na nekom čudnom žičanom instrumentu. Za razliku od moje vizije na dnu jame, međutim, otac i ja se nismo pretvorili u male ptice i odleteli za Šinon, u Francuskoj. Umesto toga, telo moga oca potpuno je iščezlo, a ostale su mu samo oči. Kroz nekoliko sekundi obrelo se još pet drugih parova očiju koji su obrazovali šestougao u vazduhu iznad mene. Odmah sam prepoznala Omehove oči i oči moje majke, ali su mi troje ostalih bili nepoznati. Oči sa vrha šestougaonika zurile su u mene, bez treptanja, kao da su htele nešto da mi saopšte. Malo pre no što je muzika prestala, čula sam jedan razgovetan zvuk. Više glasova istovremeno je izustilo reč opasnost.
<BR>&nbsp;&nbsp;&nbsp;&nbsp;&nbsp;Šta je bilo poreklo mojih halucinacija i zbog čega sam bila jedina od troje koja ih je doživela? Ričard i Majkl su takođe bili lišeni čulnih oseta i obojica su priznala da su neki bizarni obrasci plutali "ispred njihovih lica", ali njihove slike nikada nisu bile celovite. Ako su nam Ramanci, kao što smo pretpostavili, ubrizgali nekakvu hemikaliju posredstvom onih niti što su obavijale naša tela da bi nam pomogli da spavamo u nepoznatom okruženju, zbog čega sam jedino ja reagovala onako divljim vizijama?
<BR>&nbsp;&nbsp;&nbsp;&nbsp;&nbsp;I Ričard i Majkl misle da je odgovor jednostavan - da sam ja osoba osetljiva na drogu sa hiperaktivnom imaginacijom."
<BR>&nbsp;&nbsp;&nbsp;&nbsp;&nbsp;Što se njih tiče, to je dovoljno objašnjenje. Dalje od toga nisu spremni da razgovaraju o tom predmetu i premda su ljubazni kada potegnem neka od mnogih pitanja vezana za moja "putovanja", čini se da za to uopšte više nisu zainteresovani. Tako nešto mogla sam da očekujem od Ričarda, ali nikako i od Majkla.
<BR>&nbsp;&nbsp;&nbsp;&nbsp;&nbsp;U stvari, čak i naš predvidivi general O'Tul više nije sasvim svoj otkako su započele seanse u tanku. Može se primetiti da je zaokupljen drugim stvarima. Tek jutros sam nazrela šta se zbiva u njegovoj svesti.
<BR>&nbsp;&nbsp;&nbsp;&nbsp;&nbsp;"Uvek sam", reče najzad Majkl sporim glasom, pošto sam ga nekoliko minuta kinjila prijateljskim pitanjima, "iako nesvesno, sa svakim novim prodorom nauke redefinisao i određivao nove granice Boga. Uspeo sam da uklopim pojam Ramanaca u svoj katolicizam, odnosno naprosto sam proširio ograničenu definiciju Njega. Sada, kada se nalazim na palubi robotizovanog svemirskog broda koji putuje relativističkom brzinom, shvatam da moram potpuno da raskujem Boga. Samo tako On može da bude nadređeno biće nad svim delićima i procesima u Vaseljeni."
<BR>&nbsp;&nbsp;&nbsp;&nbsp;&nbsp;Izazov mog života u bliskoj budućnosti počiva u sasvim drugoj krajnosti. Ričard i Majkl usredsređeni su na duboke ideje, Ričard u carstvu nauke i inženjeringa, a Majklu u svetu duše. Iako sasvim uživam u podsticajnim idejama koje svaki od njih proizvodi u svom zasebnom traganju za istinom, neko mora da pokloni pažnju svakodnevnim zadacima življenja. Nas troje, najposle, imamo odgovornost da pripremimo jedinog člana sledećeg pokolenja za njen život kao odrasle osobe. Čini mi se da će zadatak glavnog roditelja uvek biti moj.
<BR>&nbsp;&nbsp;&nbsp;&nbsp;&nbsp;To je odgovornost koju rado prihvatam. Kada mi se Simona zračeći smeši za vreme predaha u dojenju, ne razmišljam o svojim halucinacijama, stvarno mi nije važno ima li ili nema Boga i nije mi od presudnog značaja nedoumica da li su Ramanci razvili metod korišćenja vode kao nuklearnog goriva. U tom času jedina važna stvar jeste činjenica da sam Simonina majka.
<BR>
<BR>&nbsp;&nbsp;&nbsp;&nbsp;&nbsp;31. jul 2201.
<BR>&nbsp;&nbsp;&nbsp;&nbsp;&nbsp;Proleće je nesumnjivo stiglo u Ramu. Otapanje je započelo čim je manevar okončan. Do tog časa temperatura na površini spustila se na ledenih dvadeset pet stepeni ispod nule. Počeli smo da se brinemo o tome koliko još spoljašnja temperatura može da se spusti pre nego što sistem koji reguliše toplotne uslove u našoj jazbini ne dosegne gornju granicu tolerancije. Od tada, međutim, temperatura postojano raste bezmalo stepen dnevno i, imajući u vidu tu stopu, preći će tačku smrzavanja za dve nedelje.
<BR>&nbsp;&nbsp;&nbsp;&nbsp;&nbsp;Sada se nalazimo izvan Sunčevog sistema u gotovo savršenom vakuumu koji ispunjava neizmernu prazninu što zjapi do susednih zvezda. Naše Sunce još je najupečatljivije telo na nebu, ali nijedna njegova planeta više nije vidljiva. Dva ili tri puta nedeljno Ričard pretražuje teleskopske podatke u potrazi za nekim znakom kometa u Oortovom oblaku, ali do sada nije ništa uočio.
<BR>&nbsp;&nbsp;&nbsp;&nbsp;&nbsp;Odakle dolazi toplota koja zagreva unutrašnjost naše letelice? Naš veleumni inženjer, zgodni kosmonaut Ričard Vejkfild, imao je spremno objašnjenje kada mu je Majkl juče postavio to pitanje. "Isti nuklearni sistem koji je obezbeđivao veliku promenu brzine verovatno sada proizvodi toplotu. Mora biti da Rama ima dva različita operativna sistema. Kada se nađe u susedstvu toplotnog izvora, kao što je jedna zvezda, on isključuje svoje primarne sisteme, računajući tu pogon i termalnu kontrolu.
<BR>&nbsp;&nbsp;&nbsp;&nbsp;&nbsp;I Majkl i ja smo čestitali Ričardu na izrazito verovatnom objašnjenju. "Ali", upitala sam ga pre dva dana, "još ostaju brojna pitanja. Zbog čega, na primer, on poseduje dva odvojena inženjerijska sistema. I zašto uopšte isključuje primarni?"
<BR>&nbsp;&nbsp;&nbsp;&nbsp;&nbsp;"O tome mogu samo da nagađam", reče Ričard uz svoj uobičajen osmeh. "Možda su primarnom sistemu neophodne periodične popravke, a one se mogu obaviti jedino kada postoji spoljašnji izvor toplote i energije. Videli ste kako različiti bioti održavaju površinu Rame. Možda imamo još jednu ekipu biota koja izvodi sve poslove održavanja na primarnim sistemima."
<BR>&nbsp;&nbsp;&nbsp;&nbsp;&nbsp;"Imam jednu drugu ideju", reče Majkl polako. "Da li smatraš da se računalo na naše prisustvo na ovoj letelici?"
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?" upita Ričard, nabravši obrve.
<BR>&nbsp;&nbsp;&nbsp;&nbsp;&nbsp;"Da li misliš da je naše prisustvo slučajan događaj? Ili je to verovatan događaj - imajući u vidu sve mogućnosti, kao i prirodu naše vrste - činjenica da su se pojedini članovi ljudske vrste zatekli na ovom brodu u ovom trenutku?"
<BR>&nbsp;&nbsp;&nbsp;&nbsp;&nbsp;Dopao mi se Majklov pravac razmišljanja. On je nagoveštavao, iako ni sam to do kraja nije shvatao, da Ramanci nisu geniji samo u području nauke i inženjerstva. Možda znaju ponešto i o univerzalnoj psihologiji. Ričard nije sledio tu nit.
<BR>&nbsp;&nbsp;&nbsp;&nbsp;&nbsp;"Pokušavaš li da kažeš", upitah ja, "da su Ramanci svrsishodno upotrebili svoje sekundarne sisteme u susedstvu Zemlje, očekujući da nas namame da dođemo?"
<BR>&nbsp;&nbsp;&nbsp;&nbsp;&nbsp;"To je besmisleno", reče Ričard bez oklevanja.
<BR>&nbsp;&nbsp;&nbsp;&nbsp;&nbsp;"Ali, Ričarde", pobuni se Majkl, "razmisli o tome. Kakva bi bila mogućnost kontakta da su Ramanci projurili nekom značajnijom brzinom kroz naš sistem, zaobišli Sunce, a onda nastavili svojim putem. Apsolutno nikakva. A kao što si i sam naznačio, moguće je da ovde ima i drugih 'tuđina', ako mi sebe možemo tako da nazovemo. Sumnjam da mnoge vrste poseduju sposobnost..."
<BR>&nbsp;&nbsp;&nbsp;&nbsp;&nbsp;Za vreme predaha u razgovoru podsetila sam muškarce da će Cilindrično more ubrzo početi da se topi od dna i da će odmah posle toga uslediti orkani i plimski talasi. Nešto docnije svi smo se saglasili da treba da dođemo u posed malog jedrenjaka koji se nalazio u logoru Beta.
<BR>&nbsp;&nbsp;&nbsp;&nbsp;&nbsp;Muškarcima je bilo potrebno nešto više od dvanaest sati da pešice odu i vrate se preko leda. Do časa kada su se vratili noć je već bila pala. Kada su Ričard i Majkl ušli u našu jazbinu, Simona, koja je već poptuno svesna svoje okoline, pružila je ručice prema Majklu.
<BR>&nbsp;&nbsp;&nbsp;&nbsp;&nbsp;"Vidim da je nekome drago što sam se vratio", reče Majkl u šaljivom tonu.
<BR>&nbsp;&nbsp;&nbsp;&nbsp;&nbsp;"Sve dok je to samo Simona...", uzvrati Ričard. Delovao je veoma napeto i udaljeno.
<BR>&nbsp;&nbsp;&nbsp;&nbsp;&nbsp;Prošle noći njegovo čudno raspoloženje se nastavilo. "Šta je s tobom, dragi?" upitala sam ga kada smo ostali sami na našem ležaju. Nije odmah odgovorio, te sam ga poljubila u obraz i pričekala.
<BR>&nbsp;&nbsp;&nbsp;&nbsp;&nbsp;"Posredi je Majkl", reče Ričard posle dužeg ćutanja. "Tek danas sam shvatio, dok smo vukli jedrenjak preko leda, da je zaljubljen u tebe. Trebalo je da ga čuješ. Priča isključivo o tebi. Ti se savršena majka, savršena supruga, savršena prijateljica. Čak mi je priznao da mi zavidi."
<BR>&nbsp;&nbsp;&nbsp;&nbsp;&nbsp;Milovala sam Ričarda nekoliko sekundi, pokušavajući da pronađem najbolji odgovor. "Mislim da pridaješ preveliki značaj neobaveznim izjavama, dragi", rekoh najzad. "Majkl je naprosto izražavao iskrenu simpatiju. I on je meni veoma drag...
<BR>&nbsp;&nbsp;&nbsp;&nbsp;&nbsp;"Znam... To me i zabrinjava", prekide me Ričard usred reči. "On se stara o Simoni najveći deo vremena kada si ti zauzeta, vas dvoje razgovarate satima dok ja radim na mojim projektima..."
<BR>&nbsp;&nbsp;&nbsp;&nbsp;&nbsp;Zastao je i stao da pilji u mene sa čudnim, nesrećnim izrazom u očima. Njegov pogled me je prestravio. Ovo nije bio isti onaj Ričard Vejkfild koga sam blisko poznavala više od godinu dana. Hladnoća mi prože telo pre no što se njegove oči ne smekšaše i on se naže da me poljubi.
<BR>&nbsp;&nbsp;&nbsp;&nbsp;&nbsp;Pošto smo vodili ljubav i pošto je on usnuo, Simona se promeškolji i ja odlučih da je nahranim. Dok sam je dojila, u mislima sam prešla čitavo razdoblje od trenutka kada nas je Majkl pronašao u podnožju stolice lifta. Nije bilo ničega što bih mogla da navedem, a što bi trebalo da izazove i tračak Ričardove ljubomore. Čak je i naš ljubavni život ostao redovan i zadovoljavajući za sve ovo vreme, iako valja priznati da nije bio naročito maštovit od Simoninog rođenja.
<BR>&nbsp;&nbsp;&nbsp;&nbsp;&nbsp;Onaj ludački izraz u Ričardovim očima nastavio je da me proganja i pošto sam završila dojenje Simone. Obećala sam samoj sebi da ću u narednim nedeljama neizostavno provesti više vremena nasamo sa Ričardom.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
