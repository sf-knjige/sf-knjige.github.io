<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Za dan odlaska određen je 13. januar 2214. prema kalendaru kojeg su se Ričard i Nikol strogo pridržavali još otkako je Rama izbegao onu nuklearnu falangu. Naravno da ovaj datum nikome nije ništa značio - osim njima. Dugo putovanje do Sirijusa brzinom nešto većom od polovine svetlosne usporilo je vreme unutar Rame, barem u odnosu na zemaljsko, tako da je datum kojim su sada baratali bio potpuno proizvoljan. Ričard je izračunao da će stvaran datum na Zemlji u vreme njihovog odlaska sa Čvorišta biti tri ili četiri godine kasnije, negde u 2217. ili 2218. godini. Nije mogao tačno da izračuna datum na Zemlji, jer nije raspolagao tačnim podacima o ubrzanju iz onih godina kada su putovali u Rami. Stoga je Ričard mogao samo približno da odredi relativističke ispravke neophodne da bi se njihova vlastita vremenska osnova pretvorila u onu koja je bila u opticaju na Zemlji.
<BR>&nbsp;&nbsp;&nbsp;&nbsp;&nbsp;"Datum na Zemlji u ovom času zaista nema nikakvog smisla za nas", objasni Ričard Nikoli odmah pošto su se probudili poslednjeg dana boravka u Čvorištu. "Pored toga", nastavi on, "gotovo je sigurno da ćemo se vratiti u naš Sunčev sistem sa izuzetno velikim ubrzanjem, što znači da predstoji još jedno vremensko rastezanje pre sastanka na orbiti Marsa."
<BR>&nbsp;&nbsp;&nbsp;&nbsp;&nbsp;Nikol nikada uistinu nije razumela relativnost - bilo je to potpuno neuskladivo sa njenom intuicijom - a izvesno je da joj nije padalo na pamet da protraći i gram energije brinući o tome poslednjeg dana pre rastanka sa Simonom i Majklom. Znala je da će konačno razdvajanje biti izuzetno teško za svakog, pa je želela da pribere sve svoje snage za taj poslednji emocionalni trenutak.
<BR>&nbsp;&nbsp;&nbsp;&nbsp;&nbsp;"Orao je rekao da će doći po nas u jedanaest", obrati se Nikol Ričardu dok su se odevali. "Hoću da posle doručka svi zajedno sednemo u dnevnu sobu. Želim da obodrim decu da iskažu svoja osećanja."
<BR>&nbsp;&nbsp;&nbsp;&nbsp;&nbsp;Doručak je bio lagodan, čak veseo, ali kada se osam članova porodice okupilo u dnevnoj sobi, sve je pritisnulo saznanje da su ostala samo dva sata pre nego što Orao dođe i odvede sve osim Simone i Majkla. Razgovor je bio usiljen i nategnut.
<BR>&nbsp;&nbsp;&nbsp;&nbsp;&nbsp;Mladenci su sedeli zajedno na kauču naspram Ričarda, Nikol i četvoro dece. Keti je, kao i obično, bila potpuno ostrašćena. Govorila je bez prekida. Skakala je sa predmeta na predmet, bezbedno se držeći podalje od svakog spominjanja predstojećeg odlaska. Keti je bila usred dugog monologa o jednom neobuzdanom snu koji je usnila prethodne noći kada su njenu priču prekinuli zvuci dva glasa što su dopirali sa ulaza u glavnu prostoriju.
<BR>&nbsp;&nbsp;&nbsp;&nbsp;&nbsp;"Do đavola, ser Džone", reče prva varijacija Ričardovog glasa, "ovo je naša poslednja prilika. Idem tamo da se pozdravim, pa došli vi ili ne."
<BR>&nbsp;&nbsp;&nbsp;&nbsp;&nbsp;"Ti oproštaji, moj prinče, lome mi dušu. Još nisam dovoljno iskapio da bih umrtvio bol. Sami ste rekli da je devojka prikaza samog anđela. Kako bih mogao..."
<BR>&nbsp;&nbsp;&nbsp;&nbsp;&nbsp;"Pa, onda, idem bez vas", reče princ Hal. Oči svih članova porodice bile su uperene u Ričardovog sićušnog princa-robota koji je, idući hodnikom, prilazio dnevnoj sobi. Falstaf se teturao iza njega, zaustavljajući se svakih četiri ili pet koraka da potegne iz svoje pljoske. Hal priđe i stade ispred Simone. "Najdraža gospo", reče on, spuštajući se na jedno koleno. "Ne mogu da iznađem reči kojima bih se prikladno izrazio o tome koliko će mi nedostajati vaše nasmejano lice. Širom čitavog carstva nema nijedne pripadnice lepšeg pola koja vam je u krasoti ravna..."
<BR>&nbsp;&nbsp;&nbsp;&nbsp;&nbsp;"Pardon", prekide ga Falstaf, bacajući se na oba kolena pored svog princa. "Dragi ser Džon je načinio grešku. Šta ću ja sa ovom šarenom posadom (on mahnu rukom prema Ričardu, Nikol i ostaloj deci - koja su sva do jednog široko osmehivala) kada mogu da ostanem ovde, u prisustvu ovako veličanstvene ljupkosti, a samo ovaj stari čovek mi je takmac. Sećam se Dola Čaršavocepača..."
<BR>&nbsp;&nbsp;&nbsp;&nbsp;&nbsp;Dok su dva mala robota zabavljala porodicu, Bendži je ustao sa stolice i približio se Majklu i Simoni. "Si...mona", reče on, boreći se da ne brizne u plač, "nedostajaćeš mi. Volim te." Bendži zastade za trenutak, gledajući prvo Simonu, a onda svog oca. "Nadam se da ćete ti i ta...ta biti vr...lo sreć...ni."
<BR>&nbsp;&nbsp;&nbsp;&nbsp;&nbsp;Simona ustade i obgrli uzdrhtalog, malog brata. "Oh, Bendži, hvala ti", reče ona. "I ti ćeš meni nedostajati. Nosiću tvoj duh sa sobom svakog dana. Njen zagrljaj beše previše za dečaka. Bendžijevo telo potresoše jecaji, a tiho tužno cvilenje natera svima suze na oči. U sledećem trenutku Patrik dopuza do očevog krila. Uronio je naduvene oči u Majklova prsa. "Tata... tata", ponavljao je u beskonačnost.
<BR>&nbsp;&nbsp;&nbsp;&nbsp;&nbsp;Nema koreografa koji bi mogao da smisli lepši ples oproštaja. Zračeća Simona koja je i dalje na neki način delovala vedro uprkos suzama igrala je po sobi, obraćajući se jednom po jednom članu porodice, želeći im srećan put na svoj ljubak i inteligentan način. Majkl O'Tul je ostao da sedi na kauču sa Patrikom u krilu i Bendžijem pored sebe. Oči bi mu se zacaklile svaki put kada bi neki član porodice koji odlazi prišao za poslednji zagrljaj.
<BR>&nbsp;&nbsp;&nbsp;&nbsp;&nbsp;Želim da zapamtim ovaj trenutak zauvek. Ovde ima toliko ljubavi, reče Nikol samoj sebi dok se obazirala po sobi. Majkl je držao malu Eli u rukama; Simona je govorila Keti o tome koliko će joj nedostajati njihovi razgovori. Nakratko je čak i Keti bila uvezana u emocionalni čvor - bila je iznenađujuće tiha kada se Simona preko sobe vratila do svog supruga.
<BR>&nbsp;&nbsp;&nbsp;&nbsp;&nbsp;Majkl nežno spusti Patrika na pod i dohvati Simoninu pruženu ruku. Njih dvoje se okenuše prema ostalima, a zatim se spustiše na kolena sa rukama sklopljenim u molitvi. "Naš nebeski Oče", poče Majkl snažnim glasom. Zastao je za nekoliko sekundi dok ostali članovi porodice, pa čak i Ričard, nisu kleknuli pored njih na pod.
<BR>&nbsp;&nbsp;&nbsp;&nbsp;&nbsp;"Zahvaljujemo Ti što si nam omogućio radosnu ljubav ove divne porodice. Takođe Ti zahvaljujemo što si nam pokazao Tvoj čudesan rukotvor širom Vaseljene. U ovom času mi te preklinjemo, ako je to Tvoja volja, da se pobrineš za svakog od nas sada kada krećemo različitim putevima. Ne znamo da li je u Tvom naumu da nas još jednom sastaviš da delimo drugarstvo i ljubav što su uzdigli svakog od nas. Ostani sa svima nama, gde god nas naše staze vodile u tvojoj zasenjujućoj tvorevini, i daj nam, o Gospode, da se još jednom ujedinimo - na ovom svetu ili sledećem. Amin."
<BR>&nbsp;&nbsp;&nbsp;&nbsp;&nbsp;Nekoliko sekundi kasnije začulo se zvono. Orao je stigao.
<BR>
<BR>&nbsp;&nbsp;&nbsp;&nbsp;&nbsp;Nikol je napustila kuću koja je smišljeno bila načinjena kao manja verzija njene porodične vile u Bovoau, u Francuskoj, i krenula niz uzanu ulicu u pravcu stanice. Prolazila je pored drugih kuća i pokušavala da zamisli kako bi izgledalo da su pune ljudi. Moj život je bio kao san, reče ona sebi. Izvesno je da nijedno ljudsko biće nije imalo raznovrsnije iskustvo.
<BR>&nbsp;&nbsp;&nbsp;&nbsp;&nbsp;Neke kuće bacale su senke na ulicu dok je surogatno Sunce dovršavalo svoj luk na tavanici iznad njene glave. Još jedan izuzetan svet, razmišljala je Nikol, promatrajući selo na najjužnijem uglu Novog Edena. Orao je bio u pravu kada je govorio da ovaj habitat neće moći da se razlikuje od Zemlje.
<BR>&nbsp;&nbsp;&nbsp;&nbsp;&nbsp;U jednom strelovitom trenutku Nikol se seti onog plavog okeanskog sveta udaljenog devet svetlosnih godina. U svojoj mentalnoj slici stajala je pored Janoša Taborija, pre trinaest godina, u času kada se svemirski brod "Njutn" odvajao od LEO-3. "Evo Budimpešte", rekao je Janoš, kružeći prstima po određenom predelu na osvetljenom globusu koji je treperio u opservacionom prozoru.
<BR>&nbsp;&nbsp;&nbsp;&nbsp;&nbsp;Nikol je tada pronašla Bovoa, ili makar šire područje, prateći uzvodno reku Loaru od njenog ušća u Atlantski okean. "Moja kuća je otprilike ovde", rekla je Janošu. "Možda moj otac i kćerka baš sada gledaju u ovom pravcu."
<BR>&nbsp;&nbsp;&nbsp;&nbsp;&nbsp;Ženevjev iziđe joj u svest dok je ono malopređašnje prisećanje polako bledelo. Moja Ženevjev. Sada si sigurno mlada žena. Još malo pa u tridesetoj. Produžila je sporim hodom niz ulicu blizu svoje nove kuće u zemaljskom habitatu unutar Rame. Razmišljanje o njenoj prvoj kćerki izazvalo je kod Nikol sećanje na jedan kratak razgovor sa Orlom za vreme predaha u pravljenju onog snimka u Čvorištu.
<BR>&nbsp;&nbsp;&nbsp;&nbsp;&nbsp;"Da li ću biti u prilici da vidim svoju kćer Ženevjev kada budemo blizu Zemlje?" upita Nikol.
<BR>&nbsp;&nbsp;&nbsp;&nbsp;&nbsp;"Ne znamo", odgovorio je Orao posle kraćeg oklevanja. "To u potpunosti zavisi od toga kako će vaši sunarodnici reagovati na našu poruku. Što se vas tiče, vi ćete ostati unutar Rame čak i ako plan za nepredviđene okolnosti stupi u dejstvo, ali je sasvim moguće da će vaša kćerka biti jedna od onih dve hiljade koji će doći sa Zemlje da žive u Novom Edenu. Događalo se to i ranije, sa drugim svemirskim putnicima..."
<BR>&nbsp;&nbsp;&nbsp;&nbsp;&nbsp;"A Simonu?" upita Nikol pošto je Orao završio. "Hoću li je ikada ponovo videti?"
<BR>&nbsp;&nbsp;&nbsp;&nbsp;&nbsp;"Na to je već teže odgovoriti", uzvrati Orao. "Mnogo, mnogo činilaca je u igri. Tuđinski stvor je netremično posmatrao svog snuždenog zemaljskog prijatelja. "Žao mi je, gospođo Vejkfild", reče on.
<BR>&nbsp;&nbsp;&nbsp;&nbsp;&nbsp;Jedna kćerka ostala na Zemlji. Druga u tuđinskom svemirskom svetu gotovo sto triliona kilometara daleko. A ja ću biti negde drugde. Ko zna gde. Nikol se osećala strašno usamljeno. Zaustavila se i usredsredila oči na prizor oko sebe. Stajala je pored kružnog prostora u parku sela. Unutar kamenog kruga nalazili su se tobogan, bazen sa peskom, rešetkasta uspinjača i ringišpil, savršeno igralište za decu sa Zemlje. Ispod njenih nogu mreža SRG-a prepletala se kroz onaj deo parka na kome će na kraju da raste trava doneta sa Zemlje.
<BR>&nbsp;&nbsp;&nbsp;&nbsp;&nbsp;Nikol se saže da ispita jedno od sredstava za razmenu gasa. Bili su to čvrsti, okrugli predmeti, svega dva centimetra u prečniku. Nekoliko hiljada njih obrazovalo je redove i kolone koje su se ukrštale po parku. Elektronske biljke, pomisli Nikol. Pretvaraju ugljen-dioksid u kiseonik, omogućavajući nama, životinjama, da preživimo.
<BR>&nbsp;&nbsp;&nbsp;&nbsp;&nbsp;U oku svoje svesti Nikol je mogla da vidi park sa travom, drvećem i ljiljanima u malom ribnjaku, baš kao što je izgledalo na holografskoj slici u sali za konferencije u Čvorištu. Ali premda je znala da se Rama vraća u Sunčev sistem da "dobavi" ljudska bića koja će popuniti ovaj tehnološki raj, i dalje je teško mogla zamisliti ovaj park kako vrvi od dece. Nisam videla neko drugo ljudsko biće osim moje porodice više od četrnaest godina.
<BR>&nbsp;&nbsp;&nbsp;&nbsp;&nbsp;Nikol napusti park i nastavi u pravcu stanice. Stambene kuće koje su obrubljivale uzanu ulicu ustupiše mesto redu zgrada koje će jednog dana, po planu, sadržavati male prodavnice. Naravno, sve su bile prazne, kakva je bila i velika, pravougaona građevina, nesuđena samoposluga, odmah preko puta stanice.
<BR>&nbsp;&nbsp;&nbsp;&nbsp;&nbsp;Prošla je kroz kapiju, popela se na voz i sela napred, odmah iza kontrolne kabine kojom je rukovao robot Benita Garsija. "Još malo pa će mrak", reče Nikol glasno.
<BR>&nbsp;&nbsp;&nbsp;&nbsp;&nbsp;"Još osamnaest minuta", odgovori robot.
<BR>&nbsp;&nbsp;&nbsp;&nbsp;&nbsp;"Koliko ima do somnarijuma?" upita Nikol.
<BR>&nbsp;&nbsp;&nbsp;&nbsp;&nbsp;"Vožnja do Velike centralne stanice traje deset minuta", odgovori Benita kada je voz krenuo iz najjužnije stanice. "Zatim vas čeka još dva minuta hoda."
<BR>&nbsp;&nbsp;&nbsp;&nbsp;&nbsp;Nikol je znala odgovore na vlastita pitanja. Naprosto je želela da čuje drugi glas. Ovo joj je bio drugi usamljenički dan i bolje joj je bilo da razgovara sa robotom Garsijom nego sa samom sobom.
<BR>&nbsp;&nbsp;&nbsp;&nbsp;&nbsp;Voz ju je preneo od najjužnijeg ugla do kolonije u njenom geografskom središtu. Duž puta Nikol je moglo da vidi Šekspirovo jezero na levoj strani voza i padine planine Olimp (koja je bila prekrivena SRG-ima) na desnoj strani. Monitori za elektronske poruke unutar voza pružali su obaveštenja o predelima kroz koje su prolazili, o dobu dana i razdaljini putovanja.
<BR>&nbsp;&nbsp;&nbsp;&nbsp;&nbsp;Ti i Orao ste uradili dobar posao na sistemu vozova, reče Nikol samoj sebi, razmišljajući o svom suprugu Ričardu koji je u ovom času spavao sa ostalim članovima porodice. Uskoro ću vam se pridružiti u velikoj okrugloj sobi.
<BR>&nbsp;&nbsp;&nbsp;&nbsp;&nbsp;Somnarijum je u stvarnosti bio samo produžetak glavne bolnice smeštene na oko dve stotine metara od centralne železničke stanice. Pošto je izišla iz voza i prošla pored biblioteke, Nikol je ušla u bolnicu, prošla kroz nju i stupila u somnarijum kroz jedan dugački tunel. Ostatak njene porodice spavao je u velikoj kružnoj sobi na drugom spratu. Svaki član bio je u "ležaju" duž zida, dugačkoj, mrtvačkom kovčegu sličnoj novotariji, hermetički zatvorenoj u odnosu na spoljašnju sredinu. Samo su im lica bila vidljiva kroz male prozore blizu glava. Kao što ju je Orao obučio, Nikol je proverila monitore koji su sadržavali podatke o fizičkom stanju njenog supruga, dve kćerke i dva sina. Svi su bili dobro. Nije bilo ni nagoveštaja nekih nepravilnosti.
<BR>&nbsp;&nbsp;&nbsp;&nbsp;&nbsp;Nikol zastade i sa žudnjom pređe pogledom po svojim voljenima. Ovo je trebalo da bude njena poslednja inspekcija. Prema dogovorenom postupku, budući da su kritični parametri kod svih bili dobrano unutar tolerancije, sada je kucnuo čas da i Nikol pođe na spavanje. Možda će proteći mnogo godina pre no što ponovo vidi bilo kog od svoje porodice.
<BR>&nbsp;&nbsp;&nbsp;&nbsp;&nbsp;Dragi, dragi Bendži, Nikol uzdahnu dok je promatrala svog retardiranog sina u snu. Od svih nas ovaj prekid u životu biće najteži za tebe. Keti, Patrik i Eli brzo će se uklopiti. Njihovi mozgovi su brzi i okretni. Ali tebi će nedostajati godine koje su mogle da te učine nezavisnim.
<BR>&nbsp;&nbsp;&nbsp;&nbsp;&nbsp;Ležaji su se držali odmaknuti od kružnog zida pomoću nečeg što je ličilo na savijene metalne šipke. Razdaljina između glave jednog ležaja i nogu sledećeg iznosila je svega metar i po. Nikolin prazan ležaj nalazio se u sredini - Ričard, a za njim Keti, bili su iza njene glave; Patrik, Bendži i Eli bili su joj kod nogu.
<BR>&nbsp;&nbsp;&nbsp;&nbsp;&nbsp;Odstojala je nekoliko minuta pored Ričardovog ležaja. On je poslednji otišao na spavanje, pre dva dana. Kao što je zahtevao, princ Hal i Falstaf ležali su mu na prsima unutar zapečaćenog cilindra. Ta poslednja tri dana bila su divna, moja ljubavi, reče Nikol u sebi dok je posmatala muževljevo bezizražajno lice kroz prozorče. Ne bih umela da tražim više od toga.
<BR>&nbsp;&nbsp;&nbsp;&nbsp;&nbsp;Plivali su, pa su se čak i skijali na vodi Šekspirovog jezera, penjali se na planinu Olimp i vodili ljubav kad god bi se i jednom od njih to prohtelo. Jedne cele noći nisu se puštali u velikoj postelji svog novog doma. Jednom dnevno proveravali su svoju usnulu decu, ali su uglavnom koristili vreme da istraže svoj novi svet.
<BR>&nbsp;&nbsp;&nbsp;&nbsp;&nbsp;Bilo je to uzbudljivo, emocijama nabijeno vreme. Ričardove poslednje reči, pre no što je Nikol uključila sistem koji ga je bacio u san, bile su: "Ti si veličanstvena žena i ja te mnogo volim."
<BR>&nbsp;&nbsp;&nbsp;&nbsp;&nbsp;Sada je bio red na Nikol. Nije više smela da odugovlači. Popela se u svoj ležaj, kao što je vežbala mnogo puta za vreme prve nedelje u Novom Edenu, i okrenula sve prekidače osim jednog. Pena oko nje bila je neverovatno prijatna. Poklopac ležaja skliznu joj iznad glave. Ostalo je samo da okrene poslednji prekidač i pusti uspavljujući gas u svoj kovčeg.
<BR>&nbsp;&nbsp;&nbsp;&nbsp;&nbsp;Duboko je udahnula. Ležeći na leđima, prisećala se sna koji je usnula o Uspavanoj lepotici za vreme one prve noći u Čvorištu. Svest joj zatim zaroni natrag u detinjstvo, među one divne vikende koje je provela sa svojim ocem, posmatrajući predstave o Uspavanoj lepotici u zamku d'Is.
<BR>&nbsp;&nbsp;&nbsp;&nbsp;&nbsp;To je najbolji način uspavljivanja, reče ona u sebi, osećajući malaksalost od gasa koji se uvlačio u njen ležaj, pomišljati da će se naći neki šarmantni princ da me probudi.
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
