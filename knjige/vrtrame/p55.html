<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;U unutrašnjosti sesilije ponovo se stvorila velika praznina. Ričard je pažljivo posmatrao kako se trideset malih ganglija oblikuje u loptu prečnika od oko pedeset centimetara na drugoj strani jaza. Jedno neobično debelo vlakno povezivalo je svaku od ganglija sa središtem lopte. Pošto se ta ganglija pomerila u drugi položaj, on vide, na mestu gde se prethodno nalazila ona lopta, sićušan zeleni predmet sa više stotina beskrajno malih končića koji su ga pričvršćivali za mrežu.
<BR>&nbsp;&nbsp;&nbsp;&nbsp;&nbsp;Predmet je veoma sporo rastao. Ganglija je već završavala preseljenje u tri nova položaja, ponavljajući svaki put isto kuglasto ustrojstvo, pre no što je Ričard prepoznao da u sesiliji raste mana-dinja. Bio je kao gromom pogođen. Nije mogao ni da zamisli na koji bi način ona iščezla mirmimačka iza sebe ostavila jaja kojima bi trebalo toliko dugo da porastu. A u tom trenutku mora da je ostalo svega nekoliko ćelija. Sićušni embrioni na neki način su othranjeni ovde... Vlastite misli prekide mu iznenadno saznanje da su se ove nove mana-dinje razvijale u delu sesilije koji se nalazio gotovo dvadeset metara od mesta na kome je mirmimačka bila učaurena. Znači da ovo mrežasto stvorenje premešta jaja sa jednog mesta na drugo? A onda ih nedeljama zadržava?
<BR>&nbsp;&nbsp;&nbsp;&nbsp;&nbsp;Ričardov logički um počeo je da odbija hipotezu prema kojoj bi mirmimačke uopšte bile sposobne da legu jaja. Polako ali sigurno, došao je do alternativnog objašnjenja da je posredi biologija znatno složenija od ičega sa čim se susreo na Zemlji. A šta, pitao se, ako su mana-dinje, mirmimačke i sesilije vidovi onoga što bismo mi nazvali jednom vrstom? Uzdrman mogućom razgranatošću ove proste misli, Ričard je proveo dva budna razdoblja preslišavajući se o svemu što je video unutar drugog habitata. Zureći u četiri mana-dinje koje su rasle na njegove oči, Ričard zamisli jedan ciklus metamorfoza u kome su mana-dinje porađale mirmimačke, a ove, sa svoje strane, po umiranju pridodavale novu materiju sesilskoj mreži koja je onda izlegala jaja mana-dinje i započinjala proces iz početka. Ništa što je do sada video nije se kosilo sa ovim objašnjenjem. Ali Ričardov mozak praskao je hiljadama pitanja, ne samo o tome na koji način se taj niz metamorfoza odigravao već i, pre svega, zbog čega se ova vrsta razvila u tako složeno biće.
<BR>&nbsp;&nbsp;&nbsp;&nbsp;&nbsp;Najveći deo Ričardovih proučavanja odnosio se na polja koja je uvek sa ponosom nazivao "tvrdom naukom". Matematika i fizika bile su osnovne oblasti njegovog obrazovanja. Boreći se da razume mogući životni ciklus ovog stvorenja u kome je živeo ko zna koliko nedelja, Ričard je bio zapanjen svojim neznanjem. Poželeo je da zna mnogo više o biologiji. Jer kako da im pomognem? - pitao se. Nemam pojma odakle da počnem. Mnogo kasnije Ričard će se zapitati da li je do tog trenutka stvorenje naučilo ne samo da mu čita pamćenje već i da mu tumači misli.
<BR>&nbsp;&nbsp;&nbsp;&nbsp;&nbsp;Posetioci su došli nekoliko dana potom. Ponovo se oblikovao prolaz u sesiliji između Ričardovog položaja i prvobitnih ulaznih vrata. Četiri istovetne mirmimačke priđoše prolazom i mahnuše Ričardu da im se pridruži. Nosile su njegovu odeću. Kada je Ričard učinio napor da se pokrene, njegov tuđinski domaćin nije ni pokušao da ga u tome spreči. Noge su mu klecale, ali pošto se obukao, bio je sposoban da sledi mirmimačke niz hodnik u dubinu mrkog valjka.
<BR>
<BR>&nbsp;&nbsp;&nbsp;&nbsp;&nbsp;Velika odaja očigledno je odnedavno bila preinačena. Ogroman mural na zidovima još nije bio dovršen. U stvari, u isto vreme dok je Ričardova mirmimačka-nastavnik ukazivala na pojedinosti dovršenih slika, mirmimačke umetnici još su radili na ostatku murala. Tokom prvih lekcija koje je primio u ovoj sobi, više od dvanaest stvorenja bilo je uključeno u crtanje ili slikanje drugih odeljaka.
<BR>&nbsp;&nbsp;&nbsp;&nbsp;&nbsp;Ričardu je bila dovoljna jedna poseta odaji sa muralom da shvati njenu svrhu. Čitava prostorija bila je sazdana samo da bi se njemu pružila informacija o tome na koji način bi mogao da im pomogne da prežive. Beše jasno da su vanzemaljci svesni da će ih ljudska bića nadvladati i uništiti. Slike u ovoj sobi predstavljale su pokušaj obezbeđivanja podataka za Ričarda, koji su mu bili neophodni ako je želeo da ih spase. Ali da li je on mogao da nauči dovoljno sa tih slika.
<BR>&nbsp;&nbsp;&nbsp;&nbsp;&nbsp;Umetnički rad beše sjajan. S vremena na vreme Ričard bi prigušivao aktivnost levog dela mozga, koji se upinjao da protumači poruku slika, kako bi desni deo mogao da uživa u daru mirmimačaka umetnika. Stvorenja su delala u uspravnom položaju, sa dve stražnje noge na podu, dok su četiri prednje noge zajedno radile na izvođenju crteža ili slike. Razgovarali su između sebe, očigledno postavljajući razna pitanja, ali pri tom nisu pravili buku koja bi mogla da uznemiri Ričarda.
<BR>&nbsp;&nbsp;&nbsp;&nbsp;&nbsp;Čitava prva polovina murala bila je, zapravo, udžbenik iz tuđinske biologije. Ona je dokazivala da je Ričardovo temeljno razumevanje ovih čudnih bića bilo ispravno. U glavnoj sekvenci našlo se preko sto pojedinačnih slika, od kojih je dvadeset četiri prikazivalo različite faze u razvoju embriona mirmimačaka. Time mu je omogućeno da znatno proširi znanje koje je pokupio sa onih skulptura u katedrali mirmimačaka. Osnovni paneli koji su objašnjavali embrionalnu progresiju sledili su pravu liniju oko zidova odaje. Iznad i ispod ovih glavnih slika-sekvenci nizali su se dopunski ili dodatni okviri od kojih je većina bila izvan Ričardove moći poimanja.
<BR>&nbsp;&nbsp;&nbsp;&nbsp;&nbsp;Primera radi, četiri dopunske slike okružavale su sliku mana-dinje koja je nedavno izvađena iz sesilijske mreže, ali u kojoj se još nije začela aktivnost na stvaranju mirmimačke. Ričard je bio siguran da ove četiri dodatne slike treba da mu pruže određenu informaciju o ambijentalnim uslovima neophodnim za početak procesa začeća. Mirmimačka-umetnik je, međutim, predstavila scene sa svoje zavičajne planete, ilustrujući željene uslove sa maglovitim pejzažom i jezerima, prirodnom florom i faunom - sve to radi prenošenja podataka. Ričard je samo zavrteo glavom kada mu je nastavnik pokazao te slike.
<BR>&nbsp;&nbsp;&nbsp;&nbsp;&nbsp;U jednom dijagramu preko vrha glavne sekvence korišćena su sunca i meseci da bi se odredile vremenske razmere. Iz tog prikaza Ričard je razumeo da je trajanje "mirmimačkaste" faze u razvoju ove vrste veoma kratko u poređenju sa trajanjem faze sesilija. Više od toga, međutim, sa dijagrama nije mogao da shvati.
<BR>&nbsp;&nbsp;&nbsp;&nbsp;&nbsp;Ričard je, takođe, bio unekoliko zbunjen u pogledu brojnih odnosa između različitih manifestacija vrste. Bilo mu je jasno da svaka mana-dinja ishodi jednu mirmimačku (nije bilo primera blizanaca na slikama) i da je sesilija sposobna da proizvede puno mana-dinja. Ali kakav je bio odnos sesilija prema mirmimačkama? U jednom okviru velika sesilija predstavljena je sa desetinom različitih mirmimačaka u svojoj utrobi, pri čemu se svaka nalazila u različitoj fazi učaurenja. Šta je to imalo da znači?
<BR>&nbsp;&nbsp;&nbsp;&nbsp;&nbsp;Ričard je spavao u maloj sobi nedaleko od odaje sa muralom. Predavanja su trajala po tri do četiri sata, posle čega bi ga nahranili i ostavljali da odspava. Ponekad, kad bi ušao u odaju, Ričard bi bacio pogled prema slikama na drugoj polovini murala, od kojih neke još nisu bile dovršene. U tom slučaju svetla u odaji bi namah utrnula. Mirmimačke su želele da Ričard najpre savlada lekciju iz biologije.
<BR>&nbsp;&nbsp;&nbsp;&nbsp;&nbsp;Posle otprilike deset dana dovršen je i drugi deo murala. Kada su mu konačno dopustile da ga pogleda, Ričard je bio ošamućen. Crteži mnogih ljudskih bića i avijana bili su izuzetno verni. I sam Ričard se desetak puta pojavljivao na slikama. Sa dugačkom kosom i bradom, pretežno sed, jedva je prepoznao sebe. Na ovim slikama mogao bih da prođem kao Hrist, našali se on sam sa sobom dok je obilazio odaju.
<BR>&nbsp;&nbsp;&nbsp;&nbsp;&nbsp;Deo preostalog murala predstavljao je kratak pregled istorije invazije ljudi na avijanski habitat. Tu je bilo više pojedinosti nego što ih je Ričard video na mentalnom filmu dok se nalazio unutar sesilije, ali ovom prilikom nije saznao ništa bitno novo. Užasne pojedinosti masakra ponovo su ga, međutim, emocionalno rastrojile.
<BR>&nbsp;&nbsp;&nbsp;&nbsp;&nbsp;Slike su, takođe, pokrenule jedno značajno pitanje u njegovoj svesti. Zbog čega mu sadržaj ovog murala nije neposredno prenesen, čime bi se uštedeo ovoliki trud mirmimačaka-umetnika? Možda je, razmišljao je Ričard, sesilija samo sredstvo za beleženje i nema sposobnost uobrazilje. Možda ona može da mi pokaže samo ono što su mirmimačke već videle. Na ostatku murala počivalo je ono što su mirmimačke-sesilije tražile da Ričard uradi. Na svakom od svojih portreta on je nosio veliki plavi ranac preko ramena. Taj ranac je s prednje strane imao dva velika džepa i još dva pozadi, a u svakom se nalazila po jedna mana-dinja. Bila su tu još dva dodatna džepa sa obe strane ranca. U jedan je bila stavljena srebrnasta valjkasta cev dugačka oko petnaest centimetara, a drugi je sadržavao dva mala, kožasta, avijanska jaja.
<BR>&nbsp;&nbsp;&nbsp;&nbsp;&nbsp;Mural je prikazivao željenu aktivnost Ričarda u sledstvenom nizu. Trebalo je da napusti mrki valjak kroz izlaz ispod nivoa tla i izbije u zeleni pojas na drugoj strani prstena belih građevina i uskog kanala. Odatle, uz pomoć dva avijana, spustiće se do obale jarka, gde će ga pokupiti mala podmornica. Podmornica će zaroniti ispod zida modula, ući u veliku vodu, a onda izroniti kod obale jednog ostrva sa mnogo nebodera.
<BR>&nbsp;&nbsp;&nbsp;&nbsp;&nbsp;Proučavajući mural, Ričard se osmehivao. Znači, i Cilindrično more i Njujuork još su tu, pomisli on. Setio se šta je Orao rekao o tome da se nepotrebne promene Rame nikada ne vrše. To bi značilo da je i ona bela soba još tamo.
<BR>&nbsp;&nbsp;&nbsp;&nbsp;&nbsp;Mnoge dodatne slike propraćale su sekvencu Ričardovog bekstva. Neke među njima pružale su informacije o tuđinskim biljkama i životinjama u zelenom pojasu, a druge su odavale izričita uputstva za upravljanje podmornicom. Kada je Ričard pokušao da prekopira u svoj portabl kompjuter ono što mu se učinilo najvažnije od ovih informacija, odjednom se učinilo da je nastavnik postao nestrpljiv. Ričard se zapitao nije li se kriza u međuvremenu produbila.
<BR>&nbsp;&nbsp;&nbsp;&nbsp;&nbsp;Narednog dana, posle dugotrajnog dremanja, Ričard je opremljen rancem uveden u sesilijinu odaju. Tamo su četiri mana-dinje, čiji je rast posmatrao pune dve nedelje, izvađene iz mreže i stavljene u njegov ranac. Bile su prilično teške. Ričard je procenio da ukupno mere dvadeset kilograma. Jedna mirmimačka zatim upotrebi neki instrument sličan velikim makazama i od sesilije izreza valjkastu količinu koja je sadržavala četiri ganglije i pridružna vlakna. Ovaj sesilski materijal smešten je u srebrnastu cev koja je gurnuta u jedan od manjih bočnih džepova Ričardovog ranca. Još je trebalo spakovati avijanska jaja.
<BR>&nbsp;&nbsp;&nbsp;&nbsp;&nbsp;Ričard duboko udahnu. Ovo mora da je zbogom, pomisli on kada mu mirmimačke pokazaše u pravcu hodnika. Iz nekog razloga setio se tvrdnje Nai Vatanabe da je tajlandski pozdrav zvani vai, to jest mali naklon sa rukama sklopljenim ispred gornjeg dela grudi, sveopšti znak poštovanja. Smešeći se, Ričard izvede vai ispred šest mirmimačaka koje su ga okružavale. Na njegovo zaprepašćenje, svaka od njih postavi svoje četvoro prednjih nogu u parove ispred stomaka i načini kratak naklon u njegovom pravcu.
<BR>
<BR>&nbsp;&nbsp;&nbsp;&nbsp;&nbsp;Duboki podrum mrkog valjka bio je očigledno nenaseljen. Pošto su napustili sesilijsku odaju, Ričard i njegov vodič najpre su prošli pored velikog broja mirmimačaka, posebno u blizini atrijuma. Ali kada uđoše na rampu koja ih je spustila u podrum, više ne susretoše nijednu.
<BR>&nbsp;&nbsp;&nbsp;&nbsp;&nbsp;Ričardov vodič pustio je jednog nogonju isped njih. On jurnu duž poslednjeg uzanog tunela i kroz zasvođen izlaz za slučaj nužde u zeleni pojas. Kada se vratio, skočio je mirmimački iza glave i ostao tamo nekoliko sekundi, da bi zatim ponovo skočio na pod. Vodič mahnu Ričardu da nastavi kroz tunel.
<BR>&nbsp;&nbsp;&nbsp;&nbsp;&nbsp;Napolju, u zelenom pojasu, Ričard susrete dva velika avijana koji se smesta podigoše u vazduh. Jedan od njih imao je gadan ožiljak na krilu, kao da ga je po tom mestu zakačio rafal. Ričard se nalazio u šumi srednje gustine sa rastinjem koje je dostizalo tri ili četiri metara visine. Iako je svetlo bilo prigušeno, nije mu bilo teško da pronađe stazu i da prati avijane iznad sebe. Povremeno je čuo mestimičnu paljbu u daljini.
<BR>&nbsp;&nbsp;&nbsp;&nbsp;&nbsp;Prvih petnaest minuta prošlo je bez teškoća. Šuma se proređivala. Ričard je baš izračunao da bi trebalo da se dokopa jarka gde ga čeka podmornica u narednih deset minuta, kada, bez ikakvog upozorenja, jedna mašinska puška poče da štekće na oko stotinak metara udaljenosti. Jedan od avijana sruči se na zemlju, a drugi nestade. Ričard se sakri u mračni gustiš. Čuo je kako vojnici dolaze u njegovom pravcu.
<BR>&nbsp;&nbsp;&nbsp;&nbsp;&nbsp;"Dva prstena sigurno", reče jedan od njih. "Možda i tri... To će činiti dvadeset komada samo ove nedelje."
<BR>&nbsp;&nbsp;&nbsp;&nbsp;&nbsp;"Sranje, čoveče, to nije bilo takmičenje. Ne bi trebalo ni da ga računaš. Prokleta ptica nije ni znala da si ti tu."
<BR>&nbsp;&nbsp;&nbsp;&nbsp;&nbsp;"To je njen problem, a ne moj. Ipak ću ja brojati njene prstenove. Đubre, ima samo dva."
<BR>&nbsp;&nbsp;&nbsp;&nbsp;&nbsp;Ljudi su se nalazili na svega petnaestak metara od Ričarda. Stajao je kao ukopan više od pet minuta, ne usuđujući se da se pomeri. Vojnici su, u međuvremenu, stajali u blizini avijanovog leša, pušeći i razgovarajući o ratu.
<BR>&nbsp;&nbsp;&nbsp;&nbsp;&nbsp;Ričard poče da oseća bol u desnom stopalu. Stalno je premeštao težinu sa noge na nogu, misleći da će tako odmoriti zgrčeni mišić, ali bol se postojano pojačavao. Posle dužeg vremena on obori pogled i na svoj užas ugleda jedno od onih pacolikih stvorenja koje je video na muralu. Životinja mu je oglodala ono što je ostalo od cipela i sada mu je polako grickala stopalo. Ričard pokuša da ga otrese, nastojeći da to učini bešumno. Nije potpuno uspeo u tome. Premda mu je pacov pustio nogu, vojnici su čuli zvuk i krenuli prema njemu.
<BR>&nbsp;&nbsp;&nbsp;&nbsp;&nbsp;Ričard nije mogao da beži. Čak i ako je postojala neka bogaza, dodatna težina koju je nosio učinila bi ga lakim plenom. U roku od minuta jedan od muškaraca viknu, "Ovamo, Brus, mislim da ima nešto u ovom gustišu."
<BR>&nbsp;&nbsp;&nbsp;&nbsp;&nbsp;Čovek je uperio pušku u pravcu Ričarda. "Ne pucaj", reče Ričard. "Ja sam ljudsko biće."
<BR>&nbsp;&nbsp;&nbsp;&nbsp;&nbsp;Drugi vojnik pritrča. "Šta radiš ovde sam?"
<BR>&nbsp;&nbsp;&nbsp;&nbsp;&nbsp;"Šetam se", odgovori Ričard.
<BR>&nbsp;&nbsp;&nbsp;&nbsp;&nbsp;"Jes' ti lud?" podviknu prvi vojnik. "Iziđi odatle da te vidimo."
<BR>&nbsp;&nbsp;&nbsp;&nbsp;&nbsp;Ričard polako iziđe iz žbunja. Čak i u prigušenoj svetlosti mora da je delovao zastrašujuće sa svojom dugačkom kosom i bradom i naduvenom plavom jaknom.
<BR>&nbsp;&nbsp;&nbsp;&nbsp;&nbsp;"Isuse Hriste... Ko si ti, do đavola?... gde ti je oprema?"
<BR>&nbsp;&nbsp;&nbsp;&nbsp;&nbsp;"Ovo nije prokleti vojnik", reče onaj drugi, i dalje zureći u Ričarda. "Ovaj ovde je neka lujka... Mora da je zbrisao iz logora u Avalonu i greškom zalutao ovamo... Hej, budalino, znaš li ti da je ovo opasna teritorija? Mogao bi da pogineš..."
<BR>&nbsp;&nbsp;&nbsp;&nbsp;&nbsp;"Pogledaj mu džepove", upade mu u reč prvi vojnik. "Nosi četiri velike dinje..."
<BR>&nbsp;&nbsp;&nbsp;&nbsp;&nbsp;Iznenada su ih napali sa neba. Mora da ih je bilo desetak, obuzetih gnevom i kričanjem. Dva vojnika padoše na zemlju. Ričard se nadade u beg. Jedan od avijana sleteo je na lice onog prvog vojnika i počeo kanždama da mu ga cepa. Odjeknu puščana paljba jer su vojnici koji su se nalazili u blizini, čuvši lomljavu, požurili u pomoć svojoj patroli.
<BR>&nbsp;&nbsp;&nbsp;&nbsp;&nbsp;Ričard nije znao gde da pronađe podmornicu. Jurio je niz padinu koliko su ga noge nosile i koliko mu je to tovar dozvoljavao. Puščana paljba iza njegovih leđa postajala je sve jača. Čuo je bolne krike vojnika i samrtničke urlike avijana.
<BR>&nbsp;&nbsp;&nbsp;&nbsp;&nbsp;Stigao je do jarka, ali od podmornice ni traga. Već je čuo glasove ljudi koji su prilazili niz padinu prema njemu. Upravo je počela da ga hvata panika, kad začu kratak krik iz velikog žbuna sa desne strane. Onaj avijanski vođa sa četiri kobaltna prstena prolete mu pored glave tik iznad tla i nastavi niz obalu jarka prema levoj strani.
<BR>&nbsp;&nbsp;&nbsp;&nbsp;&nbsp;Naišao je na malu podmornicu posle tri minuta. Plovilo je već zaronilo pre nego što su progonitelji izbili na čistinu zelenog pojasa. Našavši se unutra, Ričard skinu ranac i postavi ga iza sebe u mali kontrolni odeljak. Pogledao je avijanskog drugara i uputio mu nekoliko jednostavnih čavrljajućih fraza. Avijanski predvodnik odgovori veoma polako i veoma jasno čavrljanjem koje je značilo "svi ti veoma zahvaljujemo".
<BR>&nbsp;&nbsp;&nbsp;&nbsp;&nbsp;Putovanje je potrajalo više od sata. Ričard i avijan su u međuvremenu vrlo malo govorili. Ričard je veoma pažljivo posmatrao kako avijanski vođa upravlja podmornicom. Beležio je to u svoj kompjuter i tokom drugog dela putovanja čak je u jednom kraćem razdoblju preuzeo kontrole. Kada nije bio previše zaposlen, Ričardov um je postavljao pitanja o svemu što je iskusio u drugom modulu. Iznad svega je želeo da zna zbog čega se on našao u podmornici sa dinjama i komadom sesilije, a ne jedna od mirmimačaka. Neki deo mi sigurno nedostaje, razmišljao je.
<BR>&nbsp;&nbsp;&nbsp;&nbsp;&nbsp;Ubrzo potom podmornica je izronila i Ričard se nađe u poznatom okruženju. Neboderi Njujorka uzdizali su se iznad njega. "Haleluja", reče Ričard, glasno iznoseći pun ranac na ostrvo.
<BR>&nbsp;&nbsp;&nbsp;&nbsp;&nbsp;Avijanski vođa ukotvio je podmornicu odmah do obale i brzo se pripremio za odlazak. Načinio je krug, blago se naklonio Ričardu, a zatim uzleteo prema severu. Posmatrajući pticoliko stvorenje u letu, Ričard je shvatio da stoji na istom mestu gde su Nikol i on pre mnogo godina u Rami II čekali na ona tri avijana koja su ih kasnije prenela preko Cilindričnog mora u slobodu.
</P></TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
