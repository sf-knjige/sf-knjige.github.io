<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Snovi su se ponovo pojavili u ranim jutarnjim časovima. Nikol se probudila i pokušala da se seti šta je sanjala, ali sve što je pamtila bile su tu i tamo razbacane slike. Omehovo lice bez tela bilo je u jednom od njenih snova. Njen pradeda iz plemena Senuofo upozoravao ju je na nešto, ali Nikol nije uspevala da shvati šta joj je poručivao. U drugom snu Nikol je videla kako Ričard ulazi u mirni okean trenutak pre nego što se razoran talas sručio na obalu.
<BR>&nbsp;&nbsp;&nbsp;&nbsp;&nbsp;Nikol protrlja oči i pogleda na sat. Bilo je nešto pre četiri sata. Skoro u isto vreme svakog jutra ove nedelje, pomisli ona. Šta li znače? Ustala je i otišla u kupatilo. Nešto kasnije našla se u kuhinji odevena u trenerku. Popila je čašu vode. Jedan biot-Linkoln, koji je nepokretan počivao naspram zida na drugom kraju kuhinjskog pulta, aktivira se i priđe Nikol.
<BR>&nbsp;&nbsp;&nbsp;&nbsp;&nbsp;"Da li biste želeli kafu, gospođo Vejkfild?" upita on, preuzimajući praznu čašu od nje.
<BR>&nbsp;&nbsp;&nbsp;&nbsp;&nbsp;"Ne, Link", odgovori Nikol. "Idem napolje. Ako se neko probudi, reci mu da ću se vratiti pre šest."
<BR>&nbsp;&nbsp;&nbsp;&nbsp;&nbsp;Nikol je krenula niz hodnik prema vratima. Pre nego što će napustiti kuću, prošla je pored radne sobe sa desne strane hodnika. Papiri su ležali razbacani po Ričardovom stolu, kako pored novog kompjutera kojeg je sam načinio, tako i na njemu. Ričard je bio izuzetno ponosan na svoj novi kompjuter koji je napravio na Nikolin podsticaj, iako je bilo malo verovatno da je ovaj mogao zameniti njegovu omiljenu elektronsku igračku, standardni džepni kompjuter MSA. Ričard je religiozno nosio mali portabl sa sobom još od vremena pre lansiranja misije "Njutn".
<BR>&nbsp;&nbsp;&nbsp;&nbsp;&nbsp;Nikol je prepoznala Ričardov rukopis na nekim listovima, ali uopšte nije mogla da se razabere u simboličkom kompjuterskom jeziku. Probdeo je ovde mnoge sate u poslednje vreme, pomisli Nikol, osećajući grižu savesti. I pored toga što veruje da je ono što radi pogrešno.
<BR>&nbsp;&nbsp;&nbsp;&nbsp;&nbsp;U početku, Ričard je odbijao da učestvuje u naporu da se dekodira algoritam koji je upravljao vremenom u Novom Edenu. Nikol se razgovetno sećala njihove prepirke. "Saglasili smo se da ćemo sudelovati u ovoj demokratiji", ljutnula se tada ona. "Ako se ti i ja opredelimo da ne poštujemo njene zakone, onda postavljamo opasan primer za ostale..."
<BR>&nbsp;&nbsp;&nbsp;&nbsp;&nbsp;"Ovo nije zakon", upao joj je Ričard u reč. "To je samo jedna odluka. A ti znaš isto tako dobro kao i ja da je posredi neverovatno glupa ideja. Ti i Kendži ste se borili protiv toga... A, najposle, nisi li ti bila ta koja mi je jednom rekla da je naša dužnost da se suprostavljamo gluposti većine?"
<BR>&nbsp;&nbsp;&nbsp;&nbsp;&nbsp;"Molim te, Ričarde", odgovorila je Nikol. "Lako možeš svakome da objasniš kako misliš da je ta odluka pogrešna. Ali napori oko rešenja tog algoritma postali su sada glavno pitanje kampanje. Svi kolonisti znaju da smo mi bliski Vatanabeovima. Ako ti budeš prenebregavao odluku, izgledaće kao da Kendži smišljeno pokušava da podrije..."
<BR>&nbsp;&nbsp;&nbsp;&nbsp;&nbsp;I dok se Nikol sećala negdašnjeg razgovora sa suprugom, oči su joj zaludno tumarale po radnoj sobi. Bila je donekle iznenađena kada joj se um ponovo usredsredio na sadašnjost, utvrdivši da je piljila u tri male figure na jednoj otvorenoj polici iznad Ričardovog stola. Princ Hal, Falstaf i TB, pomisli ona. Koliko je prošlo otkako nas Ričard nije zabavljao uz vašu pomoć?
<BR>&nbsp;&nbsp;&nbsp;&nbsp;&nbsp;Nikol se u mislima vratila na one duge i jednolične nedelje pošto se porodica probudila iz višegodišnjeg sna. Dok su čekali na dolazak ostalih kolonista, Ričardovi roboti bili su njihov glavni izvor zabave. U sećanju, Nikol je još mogla da čuje dečji radostan smeh i da vidi muža ozarenog od zadovoljstva. Bila su to jednostavnija, lakša vremena, reče ona sebi. Zatvorila je vrata radne sobe i nastavila niz hodnik. Pre nego što je život postao odviše složen da bismo se igrali. Sada naši mali prijatelji samo ćutke sede na onoj polici.
<BR>&nbsp;&nbsp;&nbsp;&nbsp;&nbsp;Napolju, ispod ulične svetiljke, Nikol načas zastade pored ramova za bicikle. Oklevala je, gledajući svoj bicikl, a onda se okrenula i uputila u zadnje dvorište. Minut kasnije prešla je travnatu površinu iza kuće i krenula stazom koja je vijugala uz planinu Olimp.
<BR>&nbsp;&nbsp;&nbsp;&nbsp;&nbsp;Nikol je bodro hodala. Bila je duboko zamišljena. Dugo nije poklanjala pažnju svojoj okolini. Um joj je skakao sa predmeta na predmet, od problema okruživanja Novog Edena, preko vlastitih čudnih snova, do zabrinutosti za decu, a posebno za Keti.
<BR>&nbsp;&nbsp;&nbsp;&nbsp;&nbsp;Prispela je do račvanja staze. Jedna mali, lepo dizajnirani znak objašnjavao je da leva staza vodi do stanice sa kablovskim kolima, udaljene osamdesetak metara, odakle se moglo prevesti do vrha planine Olimp. Nikolino prisustvo na raskrsnici elektronski je otkriveno i jedan biot-Garsija već joj je prilazio iz pravca kablovskih kola.
<BR>&nbsp;&nbsp;&nbsp;&nbsp;&nbsp;"Nema potrebe", povika Nikol. "Prošetaću."
<BR>&nbsp;&nbsp;&nbsp;&nbsp;&nbsp;Pogled je postajao sve spektakularniji kako su je krivine izvodile na stranu okrenutu ostatku kolonije. Nikol se zaustavi na jednom od tih vidikovaca, na pet stotina metara visine i na nepunih tri kilometra od kuće Vejkfildovih. Bacila je pogled preko Novog Edena. Noć je bila kristalno čista, sa malo ili nimalo vlage u vazduhu.
<BR>&nbsp;&nbsp;&nbsp;&nbsp;&nbsp;Danas ništa od kiše, pomisli Nikol, zapažajući da su jutra uvek vlažna od vodene pare onih dana kada su se spremali pljuskovi. Odmah ispod nje prostiralo se selo Bovoa - svetla nove fabrike nameštaja omogućavala su joj da prepozna najpoznatije zgrade u svojoj varoši čak i sa ove razdaljine. Na severu selo, San Miguel beše skriveno iza gromadne planine. Ali tamo, preko kolonije, daleko na drugoj strani zamračenog Središnjeg grada, Nikol je mogla da razazna odbleske svetlosti koji su označavali Nakamurin Vegas.
<BR>&nbsp;&nbsp;&nbsp;&nbsp;&nbsp;Namah je utonula u loše raspoloženje. To prokleto mesto ostaje otvoreno celu noć, gunđala je, koristeći kritične izvore energije i nudeći nezdravu zabavu.
<BR>&nbsp;&nbsp;&nbsp;&nbsp;&nbsp;Gledajući Vegas, nije mogla da ne pomisli na Keti. Takav prirodan talenat, zavapi ona, dok joj je tup bol u srcu propraćao sliku rođene kćeri. Nije joj išlo u glavu da je Keti još budna u tom svetlucavom, fantazmagoričnom životu na drugoj strani kolonije. I kakav kolosalan gubitak, pomisli Nikol, vrteći glavom.
<BR>&nbsp;&nbsp;&nbsp;&nbsp;&nbsp;Ričard i ona često su raspravljali o Keti. Postojala su samo dva predmeta oko kojih su se sukobljavali - Keti i politika Novog Edena. Reći da su se svađali oko politike ne bi bilo potpuno tačno. Ričard je u dubini duše osećao da su svi političari osim Nikol i možda Kendži Vatanabea ljudi bez načela. U raspravi se koristio metodom rafalnog iskazivanja mišljenja o bljutavim dogodovštinama u Senatu ili čak u Nikolinoj sudnici, a potom bi odbijao da uopšte razmotri problem.
<BR>&nbsp;&nbsp;&nbsp;&nbsp;&nbsp;Sa Keti je bila druga stvar. Ričard je uvek prigovarao da je Nikol previše stroga sa Keti. Optužuje i mene, pomisli Nikol, zureći u udaljena svetla, što ne provodim dovoljno vremena sa njom. Tvrdi da je moje uskakanje u politiku kolonije ostavilo decu s pola majke u najkritičnijem razdoblju njihovog života.
<BR>&nbsp;&nbsp;&nbsp;&nbsp;&nbsp;Keti više gotovo nikad nije bila kod kuće. Još je imala svoju sobu u kući Vejkfildovih, ali je noći uglavnom provodila u nekom od luksuznih apartmana koje je Nakamura napravio unutar kompleksa Vegas.
<BR>&nbsp;&nbsp;&nbsp;&nbsp;&nbsp;"Kako plaćaš stanarinu?" upitala je Nikol kćerku jedne noći, u uvodu uobičajenog neprijatnog razgovora.
<BR>&nbsp;&nbsp;&nbsp;&nbsp;&nbsp;"Šta ti misliš, majko?" uzvratila je Keti nabusito. "Radim. Imam puno vremena. Pohađam samo tri kursa na univerzitetu."
<BR>&nbsp;&nbsp;&nbsp;&nbsp;&nbsp;"A šta to radiš?" upitala ju je Nikol.
<BR>&nbsp;&nbsp;&nbsp;&nbsp;&nbsp;"Ja sam hostesa, zabavljač... znaš, sve što treba", odgovorila je Keti neodređeno.
<BR>&nbsp;&nbsp;&nbsp;&nbsp;&nbsp;Nikol odvrati pogled od svetlosti Vegasa. Naravno, reče sebi. Sasvim je razumljivo da je Keti pometena. Ona nikada nije proživela adolescenciju. Ali, ipak, čini se da se stvari ne poboljšavaju. Nikol ponovo stade da se penje oštrijim korakom, nastojeći da rastera crne misli.
<BR>&nbsp;&nbsp;&nbsp;&nbsp;&nbsp;Između pet stotina i hiljadu metara visine planina je bila prekrivena gustim drvećem koje je već dosezalo pet metara. Odavde je staza do vrha išla između planine i spoljašnjeg zida kolonije u krajnje mračnom potezu koji se pružao više od kilometra. Tamo, blizu kraja, nalazio se jedan prolom u tmini kod tačke koja je bila okrenuta severu.
<BR>&nbsp;&nbsp;&nbsp;&nbsp;&nbsp;Nikol je dostigla najvišu tačku u penjanju. Zaustavila se na vidikovcu i uputila pogled preko San Miguela. Ovo je dokaz, pomisli ona, odmahujući glavom, da nismo uspeli u Novom Edenu. Uprkos svemu, u raju imamo siromaštvo i očaj.
<BR>&nbsp;&nbsp;&nbsp;&nbsp;&nbsp;Videla je da se problem pomalja, čak ga je tačno predvidela pred kraj svog jednogodišnjeg mandata kao privremenog guvernera. Ironično, proces koji je nastao u San Miguelu, gde je standard života sada bio upola niži nego u ostala tri sela Novog Edena, započeo je odmah posle dolaska Pinte. Prva grupa kolonista uglavnom se naselila u jugoistočnom selu, koje će kasnije postati Bovoa, postavljajući presedan koji je došao do izražaja kada je Ninja stigla u Ramu. Budući da je primenjen plan slobodnog naseljavanja, gotovo svi Orijentalci odlučili su da žive zajedno u Hakoneu; Evropljani, beli Amerikanci i oni iz srednje Azije, opredelili su se bilo za Pozitano ili ono što je ostalo slobodno u Bovoau. Meksikanci, ostali Hispanoamerikanci, crni Amerikanci i Afrikanci - svi su naginjali San Miguelu.
<BR>&nbsp;&nbsp;&nbsp;&nbsp;&nbsp;Kao guverner, Nikol je pokušala da ukloni faktičku segregaciju u koloniji jednim utopijskim planom raseljavanja prema kome bi zastupljenost rasa u svakom od četiri sela odslikavao koloniju kao celinu. Možda bi njen predlog i bio prihvaćen u samom početku istorije kolonije, posebno odmah posle dana u somnarijumu, kada je većina građana doživljavala Nikol kao boginju. No, već posle godinu dana bilo je prekasno. Slobodno preduzetništvo već je stvorilo jaz u ličnom bogatstvu i vrednosti nekretnina. Čak i Nikolini najodaniji sledbenici uvideli su nepraktičnost njene zamisli o raseljavanju u tom trenutku.
<BR>&nbsp;&nbsp;&nbsp;&nbsp;&nbsp;Posle prestanka Nikolinog mandata kao guvernera Senat je sa aklamacijom potvrdio Kendžijevo naimenovanje Nikol za jednog od pet stalnih sudija u Novom Edenu. Ipak, njen ugled u koloniji pretrpeo je znatnu štetu kada su opaske koje je iznela u odbranu svog odbačenog plana raseljavanja postale šire poznate javnosti. Nikol se zalagala za neophodnost da kolonisti žive u malim, povezanim susedstvima kako bi se kod njih razvilo istinsko uvažavanje rasnih i kulturnih razlika. Njeni kritičari su izjavljivali da su joj pogledi "beznadežno naivni".
<BR>&nbsp;&nbsp;&nbsp;&nbsp;&nbsp;Nikol je netremično posmatrala žmirkava svetla San Miguela još nekoliko minuta, hladeći se od napornog pentranja. Pre nego što se okrenula i uputila natrag prema svom domu u Bovoau, iznenada se setila jednog drugog skupa žmirkavih svetala iz grada Davosa u Švajcarskoj. Tokom Nikolinog poslednjeg skijaškog odmora, ona i njena kćerka Ženevjev večerale su na planini iznad Davosa i, posle obeda, držale su se za ruke u okivajućoj studeni na balkonu restorana. Svetla Davosa sijala su kao sićušni dragulji mnogo kilometra ispod njih. Suze joj navreše na oči dok je razmišljala o gracioznosti i smislu za humor svoje prve kćeri koju nije videla toliko godina. Hvala ti još jednom Kendži, promrmlja ona, krenuvši nadole i prisećajući se fotografija koje joj je njen novi prijatelj doneo sa Zemlje, što si sa mnom podelio svoju posetu Ženevjev. Oko nje je ponovo vladala tama dok je išla vijugavom stazom niz planinski obronak. Spoljašnji zid kolonije sada se nalazio na levoj strani. Nastavila je da razmišlja o životu u Novom Edenu. Sada nam je potrebna posebna hrabrost, reče ona samoj sebi. Hrabrost, vrednosti i vizija. Ali duboko u srcu strahovala je da najgore tek čeka koloniste. Na žalost, pomislila je sumorno, Ričard i ja, pa čak i deca, ostali smo autsajderi. Uprkos svemu što smo pokušali da uradimo. Malo je verovatno da ćemo biti u stanju nešto naročto da popravimo.
<BR>
<BR>&nbsp;&nbsp;&nbsp;&nbsp;&nbsp;Ričard je za svaki slučaj proverio da li su tri biota-Ajnštajn ispravno iskopirala sve postupke i podatke koji su se nalazili na nekoliko monitora u njegovoj radnoj sobi. U trenutku kada su njih četvorica napuštala kuću, Nikol ga poljubi.
<BR>&nbsp;&nbsp;&nbsp;&nbsp;&nbsp;"Ti si divan čovek, Ričarde Vejkfilde", reče ona.
<BR>&nbsp;&nbsp;&nbsp;&nbsp;&nbsp;"Ti si jedina koja tako misli", odgovori on sa usiljenim osmehom.
<BR>&nbsp;&nbsp;&nbsp;&nbsp;&nbsp;"Ja sam, takođe, jedina koja to zna", reče Nikol. Zastala je načas. "Ozbiljno, dragi", nastavi ona, "cenim to što činiš. Znam..."
<BR>&nbsp;&nbsp;&nbsp;&nbsp;&nbsp;"Neću se mnogo zadržati", prekide je on. "Trojici Ajnštajna i meni ostalo je da probamo još samo tri osnovne zamisli... Ako danas ne uspemo, odustajemo."
<BR>&nbsp;&nbsp;&nbsp;&nbsp;&nbsp;Sa trojicom Ajnštajna koji su ga sledili u stopu Ričard pohita do stanice u Bovoau gde je uhvatio voz za Pozitano. Voz se zaustavio pored velikog parka na Šekspirovom jezeru gde je održan izlet za Dan naseljenja pre dva meseca. Ričard i njegova tri biota-pomoćnika iskrcaše se nekoliko minuta kasnije u Pozitanu i krenuše pešice kroz selo prema jugozapadnom uglu kolonije. Tamo im je, pošto su jedan čovek i dve Garsije proverile njihove identifikacione karte, dopušteno da prođu kroz izlaz iz kolonije u pojas koji je okružavao Novi Eden. Prošli su još jednu kratku elektronsku proveru pre no što su stigli do jedinih vrata koja su bila usečena u debelom spoljašnjem zidu koji je opkoljavao habitat. Ona se otvoriše i Ričard uvede biote u samog Ramu.
<BR>&nbsp;&nbsp;&nbsp;&nbsp;&nbsp;Ričard je osetio zebnju kada je, osamnaest meseci ranije, Senat izglasao odluku da se projektuje i izradi probijajuća sonda kako bi se proverili uslovi sredine u Rami neposredno izvan njihovog modula. Ričard je sarađivao sa komitetom koji je nadgledao inženjerski nacrt sonde; postojala je bojazan da bi spoljašnja sredina mogla da bude izuzetno nepogodna i da sklop sonde možda neće moći uspešno da zaštiti integritet njihovog habitata. Mnogo vremena i novca utrošeno je na obezbeđivanje da granice Novog Edena budu hermetički zatvorene za vreme čitavog postupka, čak i dok sonda probija svoj put kroz zid.
<BR>&nbsp;&nbsp;&nbsp;&nbsp;&nbsp;Ričard je izgubio interesovanje za koloniju kada se pokazalo da životni uslovi u Rami nisu značajno različiti od onih u Novom Edenu. Napolju je vladala stalna tama sa malim, periodičnim varijacijama atmoferskog pritiska i sastava vazduha, ali je ambijent Ramine sredine do te mere bio sličan onom u koloniji, da istraživači nisu morali da nose svemirka odela. U roku od dve nedelje pošto je prva sonda otkrila dobroćudnu atmosferu Rame, kolonisti su dovršili izradu mapa predela Središnje ravnice koja im je sada bila pristupačna.
<BR>&nbsp;&nbsp;&nbsp;&nbsp;&nbsp;Novi Eden i druga, gotovo istovetna pravougaona konstrukcija na jugu, za koju su Ričard i Nikol verovali da je habitat za neki drugačiji oblik života, bili su zajedno zatvoreni u veće, takođe pravougaono područje čije su ga izuzetno visoke, metalizirane, sive pregrade odvajale od ostatka Rame. Te pregrade na severnoj i južnoj strani ovog većeg područja bile su produžeci zidova samih habitata. Na istočnoj i zapadnoj strani oba zatvorena habitata, međutim, bilo je oko dva kilometra otvorenog prostora.
<BR>&nbsp;&nbsp;&nbsp;&nbsp;&nbsp;Na četiri ugla ovog spoljašnjeg pravougaonika ležala su masivna valjkasta ustrojstva. Ričard i ostalo tehnološko osoblje u koloniji bili su ubeđeni da neprobojni gasni cilindri sadrže tečnosti i mehanizme za upumpavanje zarad održavanja povoljnih životnih uslova u habitatima.
<BR>&nbsp;&nbsp;&nbsp;&nbsp;&nbsp;Ovo novo spoljašnje područje, koje nije imalo nikakvu tavanicu sa izuzetkom naspramne strane samog Rame, zauzimalo je najveći deo polucilindra svemirske letelice. Jedna velika metalna koliba, oblikovana kao iglo, činila je jedino zdanje u Središnjoj ravnici između dva habitata. Ta koliba bila je kontrolni centar za Novi Eden i bila je smeštena otprilike na dva kilometra južno od zida kolonije.
<BR>&nbsp;&nbsp;&nbsp;&nbsp;&nbsp;Kada su izišli iz Novog Edena, Ričard i tri Ajnštajna uputiše se ka kontrolnom centru, gde su zajedno radili skoro dve nedelje u pokušaju da proniknu u mastersku logiku kontrole koja je upravljala vremenskim uslovima unutar Novog Edena. Uprkos primedbama Kendžija Vatanabea, Senat je još ranije odobrio finansijska sredstva za jedan "sveukupan napor" kolonijskih "najboljih inženjera" da se izmene algoritmi tuđinske kontrole vremenskih uslova. Zakon o tome objavili su pošto je saslušana grupa japanskih naučnika, koji su zagovarali ideju da se stabilni vremenski uslovi odista mogu održati unutar Novog Edena, čak i uz više nivoe ugljen-dioksida i dima u atmosferi.
<BR>&nbsp;&nbsp;&nbsp;&nbsp;&nbsp;Za političare to je bio veoma privlačan zaključak. Ukoliko, možda, stvarno nije bilo neophodno lišavati se gorenja drveta, niti vaspostavljati mrežu SRG-a i ako je bilo dovoljno samo podesiti nekoliko parametara u tuđinskom algoritmu koji je, posle svega, prvobitno planiran sa pretpostavkama koje više nisu važile, pa onda...
<BR>&nbsp;&nbsp;&nbsp;&nbsp;&nbsp;Ričard je mrzeo takav način razmišljanja. Izbegavanje problema dogod je to moguće - tako je on to nazivao. Ipak, što zbog Nikolinih molbi, što zbog potpune nesposobnosti ostalih kolonijskih inženjera da razumeju ijedan vid procesa vremenske kontrole, Ričard je pristao da se uhvati ukoštac sa zadatkom. Zahtevao je, međutim, da radi potpuno sam, dakako uz pomoć ovih Ajnštajna.
<BR>&nbsp;&nbsp;&nbsp;&nbsp;&nbsp;Tog dana kada je Ričard naumio da učini poslednji pokušaj u dekodiranju algoritma vremenske kontrole Novog Edena, on i njegovi bioti zaustavili su se blizu jednog gradilišta udaljenog kilometar od izlaza iz kolonije. Pod jakim svetlima Ričard je mogao da vidi grupu arhitekata i inženjera koji su radili za veoma dugačkim stolom.
<BR>&nbsp;&nbsp;&nbsp;&nbsp;&nbsp;"Neće biti teško da se napravi taj kanal - zemljište je veoma meko."
<BR>&nbsp;&nbsp;&nbsp;&nbsp;&nbsp;"Ali šta ćemo sa kanalizacijom? Da li da iskopamo septičke jame ili da prevozimo otpadne materije natrag u Novi Eden na procesovanje?"
<BR>&nbsp;&nbsp;&nbsp;&nbsp;&nbsp;"Energetski zahtevi za ovu naseobinu biće značajni. Ne samo zbog rasvete, s obzirom na mračnost okoline, već i zbog opreme. Štaviše, dovoljno smo udaljeni od Novog Edena da moramo da računamo na nezanemarljive gubitke na linijama... Naši najbolji superprovodnički materijali kritični su potrošači za ovu upotrebu."
<BR>&nbsp;&nbsp;&nbsp;&nbsp;&nbsp;Slušajući ovaj razgovor Ričard oseti mešavinu odvratnosti i besa. Arhitekte i inženjeri sprovodili su ispitivanje mogućnosti izgradnje jednog spoljašnjeg sela u kome bi bili smešteni nosioci virusa RV-41. Projekt, pod imenom Avalon, proizišao je iz tananog političkog kompromisa između guvernera Vatanabea i njegove opozicije. Kendži je dozvolio da se ispitivanje finansira kako bi pokazao da je "širokogrud" po pitanju načina na koji valja delati protiv problema RV-41.
<BR>&nbsp;&nbsp;&nbsp;&nbsp;&nbsp;Ričard i tri Ajnštajna produžiše stazom u pravcu juga. Severno od kontrolnog centra susreli su se sa grupom ljudi i biota koji su hitali prema drugom habitatu gde su radili na sondi za probijanje omotača. Sa sobom su nosili nekakvu glomaznu opremu.
<BR>&nbsp;&nbsp;&nbsp;&nbsp;&nbsp;"Zdravo, Ričarde", reče Merlin Blekstoun, njegova sunarodnica Britanka, koju je Ričard preporučio kao vođu projekta. Merlin je bila iz Tauntona, u Somersetu. Dobila je svoju inženjersku diplomu u Kembridžu, 2232. godine, i bila je izuzetno stručna.
<BR>&nbsp;&nbsp;&nbsp;&nbsp;&nbsp;"Kako gurate?" upita Ričard.
<BR>&nbsp;&nbsp;&nbsp;&nbsp;&nbsp;"Ako imaš malo vremena, dođi da pogledaš", predloži Merlin.
<BR>&nbsp;&nbsp;&nbsp;&nbsp;&nbsp;Ričard ostavi tri Ajnštajna kod kontrolnog centra i pođe sa Merlin i njenim timom preko Središnje ravnice ka dugom habitatu. Hodajući, prisećao se razgovora sa Kendžijem Vatanabeom i Dmitrijem Uljanovim u guvernerovoj kancelariji jednog popodneva pre nego što je projekat sonde bio zvanično odobren.
<BR>&nbsp;&nbsp;&nbsp;&nbsp;&nbsp;"Želim da bude shvaćeno", rekao je tada Ričard, "da sam kategorički protiv bilo kakvih nastojanja da se provaljuje u svetinju drugog habitata. Nikol i ja smo uvereni da je on utočište jedne druge vrste života. Nema nikakvog ubedljivog razloga za probijanje."
<BR>&nbsp;&nbsp;&nbsp;&nbsp;&nbsp;"Pretpostavimo da je prazan", odgovori Dmitri. "Pretpostavimo da je taj habitat postavljen tamo za nas, sa idejom da se utvrdi da li smo dovoljno pametni da otkrijemo kako da ga upotrebimo."
<BR>&nbsp;&nbsp;&nbsp;&nbsp;&nbsp;"Dmitri", umalo ne viknu Ričard, "jesi li ti slušao išta od onoga što smo ti Nikol i ja govorili svih ovih meseci? Još se tvrdoglavo držiš jednog apsurdnog homocentričnog pojma o našem mestu u ovoj Vaseljeni. Samo zbog toga što smo vladajuća vrsta na planeti Zemlji, ti pretpostavljaš da smo i superiorna bića. Nismo... Mora da ima na stotine..."
<BR>&nbsp;&nbsp;&nbsp;&nbsp;&nbsp;"Ričarde", prekide ga Kendži blagim glasom, "poznato nam je tvoje mišljenje o tom predmetu. Ali kolonisti Novog Edena se ne slažu sa tobom. Oni nikada nisu videli Orla, oktopauke ili bilo koje od onih divnih stvorenja o kojima govoriš. Oni hoće da znaju ima li prostora za proširenje..."
<BR>&nbsp;&nbsp;&nbsp;&nbsp;&nbsp;Kendži je već tada bio uplašen, razmišljao je Ričard, dok se istraživački tim primicao drugom habitatu. Užasava ga pomisao da bi Makmilan mogao pobediti Uljanova na izborima i predati koloniju u ruke Nakamuri.
<BR>&nbsp;&nbsp;&nbsp;&nbsp;&nbsp;Čim je tim stigao na mesto gde se izvodio projekt, dva Ajnštajna su počela da rade. Brižljivo su instalirala kompakt lasersku bušilicu na tački gde je već bila začeta rupa u zidu. Posle narednih pet minuta bušilica je stala polako da produbljuje rupu u metalu.
<BR>&nbsp;&nbsp;&nbsp;&nbsp;&nbsp;"Koliko ste do sada probili?" upita Ričard.
<BR>&nbsp;&nbsp;&nbsp;&nbsp;&nbsp;"Svega oko trideset pet centimetara", odgovori Merlin. "Radimo polako. Ukoliko zid ima istu debljinu kao naš, proći će još tri ili četiri nedelje dok ga ne probijemo... Uzgred budi rečeno, spektografske analize delića zida pokazuju da je sačinjen od istog materijala kao i naš zid.
<BR>&nbsp;&nbsp;&nbsp;&nbsp;&nbsp;"A kada jednom provalite unutra?"
<BR>&nbsp;&nbsp;&nbsp;&nbsp;&nbsp;Merlin se nasmeja. "Ne brini, Ričarde. Pridržavamo se svih postupaka koje si preporučio. Imaćemo najmanje dve nedelje pasivnog posmatranja pre nego što pređemo na sledeću fazu. Daćemo im priliku da reaguju - ako su oni zaista unutra."
<BR>&nbsp;&nbsp;&nbsp;&nbsp;&nbsp;Sumnja u njenom glasu beše očita. "Ne i ti, Merlin", reče Ričard. "Šta je sa svima vama? Mislite li da smo Nikol, ja i deca naprosto izmislili sve one priče?"
<BR>&nbsp;&nbsp;&nbsp;&nbsp;&nbsp;"Izuzetne tvrdnje zahtevaju izuzetne dokaze", odgovori ona.
<BR>&nbsp;&nbsp;&nbsp;&nbsp;&nbsp;Ričard zavrte glavom. Hteo je da se upusti u prepirku sa Merlin, ali je onda shvatio da ga čekaju važnija posla. Posle nekoliko minuta učtivog inženjerskog razgovora, otišao je do kontrolnog centra gde su ga čekala njegova tri Ajnštajna.
<BR>
<BR>&nbsp;&nbsp;&nbsp;&nbsp;&nbsp;Sa Ajnštajnima je bila milina raditi zbog toga što je Ričard mogao da oproba više ideja istovremeno. Kad god je na umu imao neki poseban pristup, mogao je da ga opiše jednom od biota i da bude potpuno siguran da će zamisao biti ispravno sprovedena u delo. Ajnštajni nikada sami nisu predlagali neki metod; oni su, međutim, bili savršena memorijska sredstva i često su podsećali Ričarda da je jedna od njegovih ideja slična nekoj ranijoj tehnici koja je zakazala.
<BR>&nbsp;&nbsp;&nbsp;&nbsp;&nbsp;Svi drugi kolonijski inženjeri koji su preduzeli da modifikuju algoritam vremenskih uslova najpre su pokušavali da shvate unutrašnju logiku rada tuđinskog superkompjutera, smeštenog u sredini kontrolnog centra. Bila je to njihova temeljna greška. Znajući unapred da bi mu unutrašnje operacije superkompjutera bile nerazlučive od magije, Ričard se usredsredio na izolovanje i identifikovanje signala autputa koji su izlazili iz ogromnog procesora. Najposle, razmišljao je, osnovna struktura tog procesa mora biti jasna. Neki sistem merenja definiše uslove unutar Novog Edena u bilo kom datom trenutku. Tuđinski algoritmi izvesno koriste podatke tog merenja da bi izračunali komande koje se na neki način prenose do ogromnih cilindričnih struktura gde se odigrava stvarna fizička aktivnost koja za krajnju posledicu ima modifikacije atmosfere habitata.
<BR>&nbsp;&nbsp;&nbsp;&nbsp;&nbsp;Ričardu nije trebalo mnogo da nacrta dijagram funkcionalnog bloka tog procesa. Budući da nije bilo direktnih električnih veza između kontrolnog centra i cilindričnih struktura, očito je postojala svojevrsna elektromagnetska komunikacija između dve jedinice. Ali kakve vrste? Kada je Ričard skenirao spektar da bi video na kojim se talasnim dužinama odvija komunikacija, otkrio je puno potencijalnih signala.
<BR>&nbsp;&nbsp;&nbsp;&nbsp;&nbsp;Analiziranje i tumačenje tih signala ličilo je pomalo na traženje igle u plastu sena. Uz pomoć biota-Ajnštajna, Ričard je napokon utvrdio da se najčešće emitovanje obavlja u središnjem rasponu mikrotalasa. Cele jedne nedelje on i Ajnštajni su katologizirali razmenu mikrotalasa, nadzirući vremenske uslove u Edenu pre i posle postupka beleženja i nastojeći u isti mah da se usredotoče na određeni komplet parametara koji su modulirali uzvratni signal emitovan iz cilindričnih struktura. Tokom te nedelje Ričard je, takođe, proverio i upotrebio jedan portabl predajnik mikrotalasa koji su on i bioti zajedno načinili. Svrha ove sprave bila je da proizvodi komandni signal koji je trebalo da bude isti kao onaj koji dolazi iz kontrolnog centra.
<BR>&nbsp;&nbsp;&nbsp;&nbsp;&nbsp;Njegov prvi pokušaj tog poslednjeg dana beše potpuni promašaj. Nagađajući da problem leži u određivanju trenutka emitovanja, on i Ajnštajni su zatim razvili kontrolnu rutinu koja je trebalo da im omogući da pošalju signal sa preciznošću delića mikrosekunde kako bi cilindri primili komandu u izuzetno sićušnom vremenskom režnju.
<BR>&nbsp;&nbsp;&nbsp;&nbsp;&nbsp;U trenutku kada je Ričard odaslao cilindrima ono za šta je smatrao da predstavlja nov skup parametara, u kontrolnom centru se oglasio prodoran alarm. Nije proteklo više od nekoliko sekundi, a u vazduhu iznad Ričarda i biota stvorila se avetinjska slika Orla.
<BR>&nbsp;&nbsp;&nbsp;&nbsp;&nbsp;"Ljudska bića", reče holografski Orao. "Budite veoma obazrivi. Velika brižljivost i znanje upotrebljeni su da bi se sazdala delikatna ravnoteža u vašem habitatu. Ne menjajte ove kritične algoritme sem ako to nije istinski nužno."
<BR>&nbsp;&nbsp;&nbsp;&nbsp;&nbsp;Premda je bio šokiran, Ričard nije sedeo skrštenih ruku, naredivši Ajnštajnima da zabeleže ono što su videli. Orao ponovi svoje upozorenje još jednom, a zatim iščeznu. Cela scena je, međutim, bila uskladištena u video podsistemima biota.
</P></TD></TR></TABLE>
<P class="next">
<A HREF=p41.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
