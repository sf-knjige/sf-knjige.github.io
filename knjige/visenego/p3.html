<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. MORALNOST
<P>&nbsp;&nbsp;&nbsp;&nbsp;&nbsp;"Šta Vam je on, gospođice Džerald?" upita šerif.
<BR>&nbsp;&nbsp;&nbsp;&nbsp;&nbsp;"Džerard", ispravi ga ona. Imala je sive oči i čudna usta. "On mi je rođak."
<BR>&nbsp;&nbsp;&nbsp;&nbsp;&nbsp;"Sva deca Adamova su rođaci, na jedan ili drugi način. Moraćete da mi kažete nešto više od toga."
<BR>&nbsp;&nbsp;&nbsp;&nbsp;&nbsp;"Pre sedam godina je bio u Ratnom vazduhoplovstvu", reče ona. "Došlo je do neke - nezgode. Otpustili su ga. Zdravstveno."
<BR>&nbsp;&nbsp;&nbsp;&nbsp;&nbsp;Šerif je listao po fascikli koja je ležala pred njim. "Da li se sećate imena lekara?"
<BR>&nbsp;&nbsp;&nbsp;&nbsp;&nbsp;"Prvo Tompson, a zatim Bromfild. Doktor Bromfild je potpisao otpusnicu."
<BR>&nbsp;&nbsp;&nbsp;&nbsp;&nbsp;"Dakle, ipak znate bar nešto o njemu. Šta je radio pre nego što je stupio u Ratno vazduhoplovstvo?"
<BR>&nbsp;&nbsp;&nbsp;&nbsp;&nbsp;"Bio je inženjer. To jest, bio bi, da je završio školu."
<BR>&nbsp;&nbsp;&nbsp;&nbsp;&nbsp;"A zašto nije?"
<BR>&nbsp;&nbsp;&nbsp;&nbsp;&nbsp;Ona sleže ramenima. "Jednostavno je nestao."
<BR>&nbsp;&nbsp;&nbsp;&nbsp;&nbsp;"Otkuda znate da je ovde?"
<BR>&nbsp;&nbsp;&nbsp;&nbsp;&nbsp;"Svuda bih ga prepoznala", reče ona. "Videla sam... videla sam kad se to desilo."
<BR>&nbsp;&nbsp;&nbsp;&nbsp;&nbsp;"Videli ste, dakle." Šerif othuknu, podiže fasciklu, pa je opet ostavi. "Vidite, gospođice Džerald, nije moje da delim savete. Ali odajete mi utisak jedne fine i poštene devojke. Zašto ga ne zaboravite?"
<BR>&nbsp;&nbsp;&nbsp;&nbsp;&nbsp;"Htela bih da ga vidim, ako mogu", reče ona tiho.
<BR>&nbsp;&nbsp;&nbsp;&nbsp;&nbsp;"On je lud. Da li ste to znali?"
<BR>&nbsp;&nbsp;&nbsp;&nbsp;&nbsp;"Ne, nisam."
<BR>&nbsp;&nbsp;&nbsp;&nbsp;&nbsp;"Opalio je pesnicom u izlog. Tek onako, nizašta."
<BR>&nbsp;&nbsp;&nbsp;&nbsp;&nbsp;Ona sačeka. On ponovo pokuša. "Prljav je. Jedva da zna svoje ime."
<BR>&nbsp;&nbsp;&nbsp;&nbsp;&nbsp;"Da li mogu da ga vidim?"
<BR>&nbsp;&nbsp;&nbsp;&nbsp;&nbsp;Šerif mrzovoljno progunđa i ustade. "Da su ti vojni psihijatri imali bar malo pameti, strpali bi ga na neko drugo mesto, a ne u zatvor. A ovako."
<BR>&nbsp;&nbsp;&nbsp;&nbsp;&nbsp;Zidovi su bili obloženi čeličnim pločama kao oplata broda, načičkani zakivcima, obojeni u boju slačice, a tavanica je bila bledožute boje. Njihovi koraci su odjekivali. Šerif otključa jedna teška vrata sa visoko postavljenim prozorčićem i otvori ih. Uđoše, i on ih opet zatvori i zaključa. Pusti je ispred sebe, i uđoše u jednu prostoriju koja je ličila na ambar i bila ozidana betonom po zidovima i tavanici. Oko nje je bilo nešto kao balkon; ispod i iznad ovoga bile su ćelije, sa čeličnim zidovima i vratima od gustih rešetaka. Bilo je oko dvadeset ćelija. Samo šest je bilo zauzeto. Bilo je to hladno, sumorno mesto.
<BR>&nbsp;&nbsp;&nbsp;&nbsp;&nbsp;"A šta ste očekivali?" upita šerif, pročitavši joj izraz lica. "Hotel Valdorf Astorija, ili tako nešto?"
<BR>&nbsp;&nbsp;&nbsp;&nbsp;&nbsp;"Gde je on?" upita ona.
<BR>&nbsp;&nbsp;&nbsp;&nbsp;&nbsp;Odoše do ćelije na donjem spratu. "Diži se, Berouze. Imaš posetu."
<BR>&nbsp;&nbsp;&nbsp;&nbsp;&nbsp;"Hipe! Oh, Hipe!"
<BR>&nbsp;&nbsp;&nbsp;&nbsp;&nbsp;Zatvorenik se ne pomače. Ležao je polovinom tela na čeličnom krevetu, sa jednom nogom na dušeku, a drugom na podu. Leva ruka ležala mu je gotovo nepokretna u prljavom zavoju.
<BR>&nbsp;&nbsp;&nbsp;&nbsp;&nbsp;"Vidite? Teško mu je izvući reč. Jeste li zadovoljni, gospođice?"
<BR>&nbsp;&nbsp;&nbsp;&nbsp;&nbsp;"Pustite me da uđem", prodahta ona. "Pustite me da razgovaram sa njim."
<BR>&nbsp;&nbsp;&nbsp;&nbsp;&nbsp;On sleže ramenima i oklevajući otključa vrata. Ona uđe, pa se okrete. "Mogu li da govorim sa njim nasamo?"
<BR>&nbsp;&nbsp;&nbsp;&nbsp;&nbsp;"Može Vas povrediti", upozori je on.
<BR>&nbsp;&nbsp;&nbsp;&nbsp;&nbsp;Ona se zagleda u njega. Usta su joj bila izvanredno izražajna. "Dobro", najzad će on, "biću u blizini. Samo viknite ako Vam je potrebna pomoć. Časti mi, Berouze, prosviraću ti metak kroz tintaru ako išta pokušaš." On zaključa vrata za devojkom.
<BR>&nbsp;&nbsp;&nbsp;&nbsp;&nbsp;Čekala je da se šerif udalji, a zatim priđe zatvoreniku. "Hipe", promrmlja. "Hipe Berouze."
<BR>&nbsp;&nbsp;&nbsp;&nbsp;&nbsp;Njegove mutne oči se pokretoše u dupljama sve dok ne oceniše pravac u kome se ona nalazi. Zaklopiše se i opet otvoriše u sporom, beživotnom treptaju.
<BR>&nbsp;&nbsp;&nbsp;&nbsp;&nbsp;Ona kleče kraj njega. "Gospodine Berouz", prošapta, "Vi me ne poznajete. Rekla sam im da ste mi rođak. Želim da Vam pomognem."
<BR>&nbsp;&nbsp;&nbsp;&nbsp;&nbsp;On je i dalje ćutao.
<BR>&nbsp;&nbsp;&nbsp;&nbsp;&nbsp;Ona reče. "Hoću da Vas izvučem odavde. Zar ne želite da iziđete?"
<BR>&nbsp;&nbsp;&nbsp;&nbsp;&nbsp;Jedan dug trenutak posmatrao je njeno lice. Zatim mu oči odlutaše do zaključanih vratiju, pa se ponovo vratiše do njenog lica.
<BR>&nbsp;&nbsp;&nbsp;&nbsp;&nbsp;Ona mu dodirnu čelo, pa obraz. Pokaza prstom na prljavi zavoj. "Da li Vas mnogo boli?"
<BR>&nbsp;&nbsp;&nbsp;&nbsp;&nbsp;Njegove oči se s naporom odvojiše od njenog lica i nađoše zavoj. Sa još većim naporom se ponovo digoše. Ona upita: "Zar nećete ništa da kažete? Zar ne želite da Vam pomognem." Toliko dugo je ćutao da ona ustade. "Bolje da idem. Nemojte me zaboraviti. Pomoći ću Vam." Okrete se vratima.
<BR>&nbsp;&nbsp;&nbsp;&nbsp;&nbsp;On reče: "Zašto?"
<BR>&nbsp;&nbsp;&nbsp;&nbsp;&nbsp;Ona se ponovo okrete ka njemu. "Zato što ste prljavi i pretučeni i svejedno Vam je sve - i zato što sve to ne može da sakrije ko ste vi."
<BR>&nbsp;&nbsp;&nbsp;&nbsp;&nbsp;"Vi ste ludi", umorno promrmlja on.
<BR>&nbsp;&nbsp;&nbsp;&nbsp;&nbsp;Ona se nasmeši. "To kažu za Vas. Dakle, imamo nečeg zajedničkog."
<BR>&nbsp;&nbsp;&nbsp;&nbsp;&nbsp;On gadno opsova.
<BR>&nbsp;&nbsp;&nbsp;&nbsp;&nbsp;Nepokolebana, ona reče. "Ne možete se ni iza toga sakriti. A sada slušajte šta ću vam reći. Danas popodne će Vas posetiti dvojica. Jedan je lekar. Drugi je advokat. Izvući ćemo Vas odavde pre nego što padne veče."
<BR>&nbsp;&nbsp;&nbsp;&nbsp;&nbsp;On podiže glavu, i po prvi put se nešto pojavi na njegovom letargičnom licu. Bilo šta da je, nije bilo lepo. Duboko iz grudiju dođe njegov glas. On zareža: "Kakva vrsta lekara?"
<BR>&nbsp;&nbsp;&nbsp;&nbsp;&nbsp;"Zbog Vaše ruke," reče ona. "Ne psihijatar. Nikada više nećete morati da prođete kroz psihijatrove ruke."
<BR>&nbsp;&nbsp;&nbsp;&nbsp;&nbsp;Njemu opet klonu glava. Lice mu polako izgubi svaki izraz. Ona sačeka, i kad vide da on više ništa neće reći, okrete se i pozva šerifa.
<BR>
<BR>&nbsp;&nbsp;&nbsp;&nbsp;&nbsp;Nije bilo mnogo teško. Bio je osuden na šezdeset dana zbog namerno pričinjene štete. Nije bila određena alternativna globa. Advokat je brzo dokazao da je trebalo da bude, i globa je plaćena. Sa čistim novim zavojem i prljavom odećom, Berouz je izveden pored smrknutog šerifa, ignorišući i njega i njegovu pretnju o tome šta 'ta bitanga' može očekivati ako se ikada vrati u grad.
<BR>&nbsp;&nbsp;&nbsp;&nbsp;&nbsp;Devojka je čekala napolju. On je glupo stajao na vrhu zatvorskog stepeništa dok je ona razgovarala sa advokatom. Potom advokat ode, i ona mu se dotače lakta. "Hajdemo, Hipe."
<BR>&nbsp;&nbsp;&nbsp;&nbsp;&nbsp;Sledio ju je kao navijena igračka, hodajući tamo kuda su mu noge bile upravljene. Zašli su za dva ugla i hodali još dva bloka, a zatim uz kamene stepenice jedne čiste, sasušene stare kuće sa isturenim prozorom i obojenim staklom na ulaznim vratima. Devojka otvori ulazna vrata jednim ključem, a vrata u predsoblju drugim. On se nađe u sobi sa isturenim prozorom. Imala je visoku tavanicu i bila je čista i provetrena.
<BR>&nbsp;&nbsp;&nbsp;&nbsp;&nbsp;Prvi put on se pokrete svojom voljom. Polako se osvrte, posmatrajući jedan zid, a zatim drugi. Pruži ruku i podiže čipkani prekrivač sa kredenca, pa ga pusti da padne. "Vaša soba?"
<BR>&nbsp;&nbsp;&nbsp;&nbsp;&nbsp;"Vaša", reče ona. Priđe mu i stavi dva ključa na kredenac. "Vaši ključevi." Zatim otvori gornju fioku. "Vaše čarape i maramice." Kucnu prstom po svakoj fioci. "Košulje. Donje rublje." Pokaza na vrata. "Ovde su dva para odela. Nadam se da će Vam odgovarati. Kućni ogrtač. Papuče, cipele." Pokaza na još jedna vrata. "Kupatilo. Mnogo peškira, mnogo sapuna. Brijač."
<BR>&nbsp;&nbsp;&nbsp;&nbsp;&nbsp;"Brijač?"
<BR>&nbsp;&nbsp;&nbsp;&nbsp;&nbsp;"Ako se nekom daju ključevi, može mu se dati i brijač", reče ona nežno. "Uredite se, Vratiću se kroz petnaest minuta. Kad ste poslednji put jeli, da li znate?"
<BR>&nbsp;&nbsp;&nbsp;&nbsp;&nbsp;On zavrte glavom.
<BR>&nbsp;&nbsp;&nbsp;&nbsp;&nbsp;"Pre četiri dana. Do viđenja."
<BR>&nbsp;&nbsp;&nbsp;&nbsp;&nbsp;Ona šmugnu napolje dok se on mučio da joj nešto kaže. Dugo je gledao u vrata. Zatim opsova i mlitavo se spusti na krevet.
<BR>&nbsp;&nbsp;&nbsp;&nbsp;&nbsp;Počeša se po nosu i ruka mu skliznu do brade. Bila je gruba, svrbela ga je. Napola se pridiže i promrmlja: "E, baš da neću", i opet leže. A zatim se nekako nađe u kupatilu zureći u svoj lik u ogledalu. Nakvasi ruke, ispljuska lice vodom, obrisa prljavštinu o peškir i opet se ogleda. Progunđa i poseže za sapunom.
<BR>&nbsp;&nbsp;&nbsp;&nbsp;&nbsp;Nađe brijač, donje rublje, pantalone, čarape, papuče, košulju, kaput. Ponovo se ogleda i požele da ima češalj. Pošto je laktom otvorila vrata, ona stavi pakete na vrh kredenca i nasmeši mu se, ispruživši ruku u kojoj je bio češalj. On ga bez reči uze, nakvasi kosu i očešlja se.
<BR>&nbsp;&nbsp;&nbsp;&nbsp;&nbsp;"Dođite, sve je spremno", pozva ga ona iz druge sobe. On se pojavi. Bila je skinula stonu lampu sa noćnog stočića i postavila debeli ovalni tanjir sa posnim krvavim biftekom, bocom crnog piva, kuvanim krompirom sa buterom koji se topio u njemu, vrućim kiflama u salveti i salatom u drvenom čančiću.
<BR>&nbsp;&nbsp;&nbsp;&nbsp;&nbsp;"Neću ništa", reče on i naglo navali na hranu. Više nije postojalo ništa na svetu sem dobre hrane koja mu je punila usta i grlo, reskog piva i neopisive čari reš pečene korice.
<BR>&nbsp;&nbsp;&nbsp;&nbsp;&nbsp;Kad se tanjir isprazni, on i sto iznenada htedoše da polete nagore ka njegovoj glavi. Klonu napred, uhvati se za strane od stola i odbi ga od sebe. Drhtao je. Ona progovori iza njega. "U redu je. Sve je u redu", i stavi mu ruke na ramena, pa ga pritisnu natrag u stolicu. On pokuša da podigne ruke, ali ne uspe. Ona mu salvetom obrisa vlažno čelo i gornju usnu.
<BR>&nbsp;&nbsp;&nbsp;&nbsp;&nbsp;Posle nekog vremena, on otvori oči. Potraži je pogledom i nađe je kako sedi na ivici kreveta i ćuteći ga posmatra. On se zbunjeno nasmeši. "Auh!"
<BR>&nbsp;&nbsp;&nbsp;&nbsp;&nbsp;Ona ustade. "Sada će Vam biti dobro. Bolje da malo odspavate. Laku noć!"
<BR>&nbsp;&nbsp;&nbsp;&nbsp;&nbsp;Bila je u sobi, a onda je otišla. Bila je uz njega, pa je onda bio sam. To je bila promena koja je bila i suviše važna da bi je tolerisao i previše velika da bi je razumeo. On pogleda od vratiju do kreveta i reče: "Laku noć", samo zato što su to bile poslednje reči koje je ona izgovorila, i visile su svetleći u tišini.
<BR>&nbsp;&nbsp;&nbsp;&nbsp;&nbsp;On stavi ruke na naslone fotelje i prisili noge da ga poslušaju. Mogao je da stoji, ali to je bilo sve. Pade napred i na bok, zgrčivši se da izbegne sto dok je padao. Ležao je preko krevetskog prekrivača, a onda nastupi mrak.
<BR>
<BR>&nbsp;&nbsp;&nbsp;&nbsp;&nbsp;Ležao je nepomično. Kolena su mu bila prikupljena, a dlanovi čvrsto obuhvatili jagodice. Stisnu oči da ih zaštiti od svetlosti. Zatvori svoje kinestetičko čulo da isključi blagi nagib dušeka koji je ukazivao na mesto na kome je ona sedela na krevetu. Isključi sluh da ona ne bi opet progovorila. Ali ga nozdrve izdadoše; nije očekivao da će u sobi biti kafe, a želeo ju je, mnogo ju je želeo, pre nego što je i pomislio da i nju isključi.
<BR>&nbsp;&nbsp;&nbsp;&nbsp;&nbsp;Ležao je i razmišljao, mislio je nešto o njoj. Ako opet progovori, mislio je, pokazaće on njoj. Ležaće tu dok ona ponovo ne progovori, a kad progovori, on će je ignorisati i nastaviće da leži.
<BR>&nbsp;&nbsp;&nbsp;&nbsp;&nbsp;Čekao je.
<BR>&nbsp;&nbsp;&nbsp;&nbsp;&nbsp;Pa, ako neće da ponovo progovori, onda ne može da je ignoriše, je li tako?
<BR>&nbsp;&nbsp;&nbsp;&nbsp;&nbsp;Otvori oči. Pekle su ga, okrugle i ljute. Ona je sedela blizu podnožja kreveta. Telo joj je bilo nepomično, lice joj je bilo nepomično, oči i usta su joj bili živi.
<BR>&nbsp;&nbsp;&nbsp;&nbsp;&nbsp;On se zakašlja, iznenada i grčevito. To mu zaklopi oči, i kad ih je opet otvorio, više nije gledao u nju. Napravi neodređen pokret ka svojim grudima, a zatim pogleda po sobi.
<BR>&nbsp;&nbsp;&nbsp;&nbsp;&nbsp;"Zaspao sam obučen", reče on.
<BR>&nbsp;&nbsp;&nbsp;&nbsp;&nbsp;"Popijte kafu."
<BR>&nbsp;&nbsp;&nbsp;&nbsp;&nbsp;Pogleda je. I dalje se nije pomakla. Imala je kaput boje burgundca i sivozeleni šal. Imala je izdužene, ravne, sivozelene oči, onakve koje iz profila liče na duboke jasne trouglove. Skrenu oči od nje, sve dalje i dalje, sve dok ne ugleda kafu. Velik lonac, debela vrela šolja, već nalivena. Crna i jaka i dobra. "O-ho", reče držeći šolju i omirisavši kafu. Otpi jedan gutljaj. "O-ho-ho."
<BR>&nbsp;&nbsp;&nbsp;&nbsp;&nbsp;Pogleda u sunce. Dobro. Lelujanje čipkane zavese na prozoru, koja je puštala i zaklanjala sunčeve zrake. Dobro. Svetleći oval, senka samoga sunca, na mestu gde se sunce odbijalo od okruglog ogledala na jednom zidu do čiste boje na drugome. Dobro. Otpi još malo dobre kafe.
<BR>&nbsp;&nbsp;&nbsp;&nbsp;&nbsp;Spusti šolju i pređe prstima preko dugmadi od košulje. Bila je izgužvana i znojava. "Tuš", reče on.
<BR>&nbsp;&nbsp;&nbsp;&nbsp;&nbsp;"Samo izvolite", reče devojka. Ona ustade i ode do kredenca gde je bila jedna kartonska kutija i nekoliko kesa od hartije. Otvori kutiju i izvadi električni rešo. On otkopča tri dugmeta, a četvrto i peto se otkačiše uz male eksplozivne zvuke cepanja. Nekako skide ostale delove odeće. Devojka nije obraćala pažnju na njega, niti je gledala u njega niti je odvraćala pogled, samo je mirno radila oko rešoa. On uđe u kupatilo, gde se dugo mučio oko slavina od tuša, sve dok ne dotera temperaturu vode. Uspravi se i pusti da mu voda teče niz potiljak. Nađe sapun, pa pusti vodu na glavu i zatim se snažno istrlja, sve dok ga ne obavi topla, prijatna, meka pena. Bože, odnekuda mu dođe misao, mršav sam kao ksilofon. Moram se malo popraviti, inače ću se razboleti i... ista misao mu se ponovo vrati, prekinuvši sama sebe: ne smeš se oporaviti. Budi skroz bolestan, ostani bolestan. Budi još bolesniji. On ljutito upita: "Ko kaže da se moram razboleti?" ali ne beše odgovora, osim hitrog odjeka o pločice kupatila.
<BR>&nbsp;&nbsp;&nbsp;&nbsp;&nbsp;On zavrnu slavine, iziđe ispod tuša i skide sa čiviluka ogromni peškir. Jednim njegovim krajem poče da trlja glavu, sve dok nije osušio kosu. Baci ga na pod, u ugao kupatila, pa uze drugi peškir i istrlja se sve dok nije pocrveneo. Baci i taj peškir na pod, pa iziđe u sobu. Kućni ogrtač je ležao preko fotelje i on ga uze i obuče.
<BR>&nbsp;&nbsp;&nbsp;&nbsp;&nbsp;Devojka je na mirišljavoj masti pržila tri savršena jajeta. Kad on sede na ivicu kreveta, ona vešto smače jaja u tanjir, ostavljajući svu mast u tiganju. Bila su savršena, sa potpuno čvrstim belancima, sa celim, tečnim, jedva skorelim žumancima. Bilo je i slanine, izvadene iz tiganja četiri sekunde pre nego što postane reš, suve i aromatične. Bilo je i tosta, spolja zlatnog, a iznutra mekog i belog, na kome se brzo topio buter, jureći da nađe i napuni rupice i šupljine; dve kriške sa buterom, jedna sa džemom od narandže. Ležali su obasjani suncem, zračeći bojom koja je moguća samo kod džema od narandže i obojenog stakla.
<BR>&nbsp;&nbsp;&nbsp;&nbsp;&nbsp;Jeo je i pio je kafe, zatim je još jeo i pio kafe, i još kafe. Ona je sve vreme sedela u naslonjači sa njegovom košuljom u krilu i sa rukama kao igračicama, dok su dugmad ponovo zarasla u platno pod njenim hitrim i nežnim prstima.
<BR>&nbsp;&nbsp;&nbsp;&nbsp;&nbsp;Posmatrao ju je, a kad je završila, priđe joj i pruži ruku za košuljom, ali ona zavrte glavom i pokaza prstom. "Čistu."
<BR>&nbsp;&nbsp;&nbsp;&nbsp;&nbsp;On nađe pletenu polo košulju. Dok se oblačio, ona opra sudove i tiganj i namesti krevet. On leže u naslonjaču, a ona kleče kraj njega i prihvati se smočenog zavoja na njegovoj levoj ruci, pregleda posekotine i ponovo ih zavi. Zavoj je bio čvrst, prijatan. "Sada ga možete nositi i bez omče", reče ona zadovoljno. Ustade i ode do kreveta. Sede na krevet i stade da ga posmatra, potpuno mirna sem njenih očiju, sem ustiju.
<BR>&nbsp;&nbsp;&nbsp;&nbsp;&nbsp;Napolju lastavica ispusti dug nežan cijuk, prekide ga i pusti da njegovi komadići padnu kroz bleštav vazduh. Lenjo promače jedan kamion, na kome je poigravala niska klepetuša, dok su jedan promukli čovek i jedan sa glasom viole hodali uporedo sa njim i pevali. Sa jednog prozora se začu okrugli zvuk sa muvom u sredini, a na drugom se pojavi belo mače. Muva prolete pored mačeta, a ono se prope i zamahnu šapicom, izvinu se, skoči dole i izgubi se iz vida, kao da je sve vreme smeralo da ode; samo budala bi pomislila da je izgubilo ravnotežu.
<BR>&nbsp;&nbsp;&nbsp;&nbsp;&nbsp;A soba je bila puna tišine i budnosti koja nije postavljala zahteve, sem možda da ništa ne ostane neposmatrano. Devojka je ostala usnulih ruku i budnih očiju, dok se čovek po imenu Ozdravljenje rađao u svim njegovim porama, u celoj srži njegovoj, zauzimajući položaj njegovog odmornog tela, odmarajući se i malo rastući i ponovo se odmarajući i rastući.
<BR>&nbsp;&nbsp;&nbsp;&nbsp;&nbsp;Nešto kasnije, ona ustade. Bez dogovora, nego jedino zato što se činilo da je vreme da se tako uradi, ona uze svoju tašnu i ode do vrata, gde sačeka. On se pokrete, diže se i priđe joj. Iziđoše.
<BR>&nbsp;&nbsp;&nbsp;&nbsp;&nbsp;Polako odoše do blago zatalasane, pokošene i uredene livade. Niže dole, u udolini, nekoliko dečaka igralo se lopte. Neko vreme su stajali i posmatrali. Nije skidala očiju sa njegovog lica; kad vide da se u njemu odražavaju samo figure u pokretu a ne i trajna zainteresovanost za samu igru, ona mu se dotače lakta i pođe dalje. Naiđoše na jezerce sa patkama i pošljunčenim stazama i cvetnim lejama. Ona ubra jedan cvet jagorčevine i zatače mu ga u rever. Naiđoše na klupu. Jedan čovek dogura do njih čista bela kolica. Ona kupi par viršli i flašu sode i pruži mu ih. Bez reči je jeo i pio. Nisu ništa govorili.
<BR>&nbsp;&nbsp;&nbsp;&nbsp;&nbsp;Kad je počelo da se smrkava, ona ga dovede natrag u sobu. Ostavi ga pola sata samog i kad se vratila, nađe ga u istom položaju u kome ga je i ostavila. Otvori pakete, isprži krmenadle i napravi salatu, i dok je jeo, skuva mu još kafe. Posle večere on zevnu. Istoga trenutka devojka je bila na nogama. "Laku noć", reče i ode.
<BR>&nbsp;&nbsp;&nbsp;&nbsp;&nbsp;On se polako osvrnu i pogleda u zatvorena vrata. Posle izvesnog vremena reče: "Laku noć." Skide se, leže u krevet i ugasi svetlo.
<BR>&nbsp;&nbsp;&nbsp;&nbsp;&nbsp;Idućeg dana su se vozili autobusom i ručali u restoranu.
<BR>&nbsp;&nbsp;&nbsp;&nbsp;&nbsp;Dan posle toga su se zadržali do kasno uveče, da vide koncert jednog orkestra.
<BR>&nbsp;&nbsp;&nbsp;&nbsp;&nbsp;Zatim je došlo jedno popodne kad je padala kiša pa su otišli u bioskop; gledao je film, bez reči, bez osmeha, bez mrštenja - nije se ni pomakao kad bi naišle muzičke scene.
<BR>&nbsp;&nbsp;&nbsp;&nbsp;&nbsp;"Vaša kafa." "Da odnesemo ovo u servis za pranje." "Hajdemo." "Laku noć." Samo to mu je govorila. Ostalo vreme ga je posmatrala i čekala, ne zahtevajući ništa.
<BR>
<BR>&nbsp;&nbsp;&nbsp;&nbsp;&nbsp;Probudio se; bilo je mračno. Nije znao gde je. Lice je bilo tu, široko, bajato, sa šiljastom bradom i naočarima sa debelim staklima. Kad je shvatio da je lice u njegovom umu a ne u sobi, lica nestade... ne; jednostavno je znao da nije u sobi. Ispuni ga bes što lice nije u sobi; mozak mu se topio od ljutnje. Da, ali ko je on? upita, i odgovori: "Ne znam, ne znam, ne znam..." i glas mu pređe u jecanje, sve mekše, mekše i mekše, sve dok se ne izgubi. Duboko udahnu, i onda se nešto unutar njega okliznu, pade i on se zaplaka. Neko ga uze za ruku, uze ga i za drugu ruku, držao ih je zajedno; bila je to devojka; bila ga je čula i došla je. Nije bio sam.
<BR>&nbsp;&nbsp;&nbsp;&nbsp;&nbsp;Nije sam... zbog ovoga se zaplaka jače, gorče. Držao ju je za ruke dok se naginjala nad njim, gledao je kroz mrak u njeno lice i kosu nad sobom i plakao.
<BR>&nbsp;&nbsp;&nbsp;&nbsp;&nbsp;Ostala je sa njim sve dok nije prestao, i još dugo posle toga, pošto ju je stalno držao za ruku. Kad ju je pustio, bio je zaspao, te mu ona navuče ćebe do brade i na prstima se išunja iz sobe.
<BR>
<BR>&nbsp;&nbsp;&nbsp;&nbsp;&nbsp;Ujutro je sedeo na ivici kreveta i posmatrao kako se para iz njegove kafe širi i bledi na suncu, i kad ona stavi jaja pred njega, pogleda je. Usta mu zadrhtaše. Stajala je pred njim i čekala.
<BR>&nbsp;&nbsp;&nbsp;&nbsp;&nbsp;On konačno reče: "Jeste li doručkovali?" Nešto joj se upali u očima. Ona zavrte glavom.
<BR>&nbsp;&nbsp;&nbsp;&nbsp;&nbsp;On spusti pogled ka tanjiru, razmišljajući. Konačno ga odgurnu delić inča od sebe i ustade. "Pojedite ovo", reče. "Napraviću još."
<BR>&nbsp;&nbsp;&nbsp;&nbsp;&nbsp;Viđao je da se smeši, ali to ranije nije primećivao. Sada se činilo da je toplina svih pređašnjih osmeha skupljena u ovaj jedan. Ona sede i poče da jede. On isprži jaja, ne tako dobro kao što ih ona prži, i bila su gotova pre nego što se setio tosta, pa mu tost zagore dok ih je jeo. Nije uopšte pokušavala da mu pomogne, čak i kad se glupo zagledao u stočić, namrštio se i počešao po bradi. Posle nekog vremena on nađe što je tražio - drugu šolju na vrhu kredenca. Nali joj šolju kafe i uze sebi onu koju ona nije ni dodirnula, i ona mu se opet nasmeši.
<BR>&nbsp;&nbsp;&nbsp;&nbsp;&nbsp;"Kako se zovete?" upita je; ovo je bilo prvo pitanje koje je postavio.
<BR>&nbsp;&nbsp;&nbsp;&nbsp;&nbsp;"Dženi Džerard."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;Ona ga pažljivo pogleda, a zatim se pruži ka podnožju kreveta gde joj je ležala tašna. Privuče je sebi, otvori, i izvadi iz nje kratak komad metala. Na prvi pogled je ličio na komad aluminijumske cevi, dugačak oko osam inča i ovalan u preseku. Ali je bio savitljiv - izatkan od sićušnih metalnih niti. Okrete mu dlan nagore i stavi mu cev u ruku.
<BR>&nbsp;&nbsp;&nbsp;&nbsp;&nbsp;Mora da ju je video, jer se zagleda u šolju. Ne sklopi prste oko nje. Izraz lica mu se ne promeni. Najzad, uze krišku tosta. Komad cevi pade, zakotrlja se, zastade na ivici stola i, ljujajući se koji tren, smače se na pod. On namaza buter na tost.
<BR>
<BR>&nbsp;&nbsp;&nbsp;&nbsp;&nbsp;Posle toga prvog zajedničkog obeda nastupila je promena. Bilo je mnogo promena. Otada se više nije svlačio pred njom, niti je ignorisao činjenicu da ona još nije jela. Počeo je da plaća sitnice - autobuske karte, ručkove, i kasnije, počeo je da je propušta ispred sebe kad bi negde ulazili, da je prihvata za mišicu kad bi prelazili ulicu. Išao je sa njom na pijacu i nosio je pakete.
<BR>&nbsp;&nbsp;&nbsp;&nbsp;&nbsp;Setio se svoga imena; čak se setio da je "Hip" skraćeno od "Hipokrates." Međutim, nije mogao da se seti otkuda mu to ime i gde je rođen, ili bilo šta drugo o sebi. Ona ga nije požurivala, nije ga pitala. Jednostavno je provodila dane sa njim i čekala. I stalno je držala onaj komad aluminijumske cevi na vidnom mestu.
<BR>&nbsp;&nbsp;&nbsp;&nbsp;&nbsp;Skoro svakog jutra aluminijumska cev je stajala na njegovom stolu, pored šolje kafe. Ili bi bila u kupatilu, i drška od njegove četkice za zube bi bila zabodena u nju. Jednom ju je našao u džepu od kaputa u kome se redovno pojavljivalo nekoliko novčanica; ovaj put su novčanice bile savijene u smotuljak zataknut u cev. On ih je izvukao i odsutno pustio da cev padne, pa ju je Dženi podigla. Jednom ju je stavila u njegovu cipelu i kad je probao da je obuje pa nije uspeo, izvrnuo je cipelu i cev je ispala iz nje, pala na pod i tu ostala da leži. Kao da je bila providna ili čak nevidljiva; kad je morao da je uzme u ruke, kao u slučaju kad je u njoj bio zataknut novac, činio je to trapavo, sa mnogo nepažnje, samo da je se otarasi, i odmah bi je zaboravio. Dženi je nikada nije pominjala. Samo ju je tiho stavljala na njegov put, stalno, strpljiva kao klatno.
<BR>&nbsp;&nbsp;&nbsp;&nbsp;&nbsp;Njegova popodneva počeše da poseduju jutro, a njegovi dani juče. Počeo je da se seća klupe na kojoj su sedeli, pozorišta u koje su išli, i znao je da se sam vrati kući. Odustala je od svog vođstva čim je postao sposoban da ga preuzme, sve dok nije on postao taj koji je planirao njihove dane.
<BR>&nbsp;&nbsp;&nbsp;&nbsp;&nbsp;Pošto nije imao ničega čega bi se sećao sem dana provedenih sa njom, to su bili dani otkrovenja. Išli su na piknike i vozali se autobusima. Našli su još jedan bioskop i jedno jezerce sa labudovima i patkama.
<BR>&nbsp;&nbsp;&nbsp;&nbsp;&nbsp;Bila je tu još jedna vrsta otkrića. Jednoga dana je stajao na sredini sobe i okretao se, gledajući po zidovima, prozorima i krevetu. "Bio sam bolestan, je li?"
<BR>&nbsp;&nbsp;&nbsp;&nbsp;&nbsp;A jednoga dana se zaustavio na ulici i zagledao u suru kuću preko puta. "Bio sam ovde."
<BR>&nbsp;&nbsp;&nbsp;&nbsp;&nbsp;Nekoliko dana kasnije, zastao je, namrštio se, i zagledao se u radnju sa muškom konfekcijom. Ne - ne u nju. U njega. U izlog.
<BR>&nbsp;&nbsp;&nbsp;&nbsp;&nbsp;Dženi je stajala kraj njega i posmatrala mu lice.
<BR>&nbsp;&nbsp;&nbsp;&nbsp;&nbsp;On polako diže levu ruku, pogleda na krivudavi ožiljak na nadlanici i na dva prava - jedan dugi i jedan kratak - na zglobu.
<BR>&nbsp;&nbsp;&nbsp;&nbsp;&nbsp;"Drži", reče ona i utisnu mu komad cevi u ruku.
<BR>&nbsp;&nbsp;&nbsp;&nbsp;&nbsp;I ne pogledavši u cev, on sklopi prste i napravi pesnicu. Iznenađenje mu prelete preko lica, a za njim bljesak čistog straha i nečeg nalik na ljutnju. Zatetura se.
<BR>&nbsp;&nbsp;&nbsp;&nbsp;&nbsp;"U redu", meko reče Dženi. On upitno promrmlja, pogleda je kao da je tuđinac i kao da je polagano prepoznade. Otvori šaku i pažljivo pogleda onaj komad metala. Okrete ga u ruci. "Ovo je moje", reče.
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;On reče: "Razbio sam ovaj izlog." Pogleda u izlog, ponovo obrte u ruci komad metala, stavi ga u džep i produži. Dugo je ćutao i u trenutku kad su se peli uz stepenice ka sobi, reče: "Razbio sam onaj izlog, pa su me strpali u zatvor. A ti si me izvukla, pa sam bio bolestan, pa si me dovela ovde, i sad mi je opet dobro."
<BR>&nbsp;&nbsp;&nbsp;&nbsp;&nbsp;Izvadi ključeve, otvori vrata i izmače se da je propusti. "Zašto si to uradila?"
<BR>&nbsp;&nbsp;&nbsp;&nbsp;&nbsp;"Tako, htela sam", reče ona.
<BR>&nbsp;&nbsp;&nbsp;&nbsp;&nbsp;Uhvati ga neki nemir. Ode do ormana i izvrte džepove svojih dvaju odela i sportskog kaputa. Pređe preko sobe i besciljno poče da otvara i zatvara fioke od kredenca.
<BR>&nbsp;&nbsp;&nbsp;&nbsp;&nbsp;"Šta je?"
<BR>&nbsp;&nbsp;&nbsp;&nbsp;&nbsp;"Ono", reče on neodređeno. Odluta u kupatilo, pa se opet vrati. "Znaš, onaj komad cevi."
<BR>&nbsp;&nbsp;&nbsp;&nbsp;&nbsp;"Oh", reče ona.
<BR>&nbsp;&nbsp;&nbsp;&nbsp;&nbsp;"Imao sam ga", promrmlja on nesrećno. Još jednom zaokruži po sobi, pa se provuče pored Dženi koja je sedela na krevetu i pruži ruku ka noćnom stočiću. "Evo ga!" Pogleda u cev, savi je, pa sede u naslonjaču. "Ne bih voleo da ovo izgubim", reče sa olakšanjem. "Imam ga odavno."
<BR>&nbsp;&nbsp;&nbsp;&nbsp;&nbsp;"Bilo je u kovertu u kome su ti ga čuvali dok si bio u zatvoru", reče mu Dženi.
<BR>&nbsp;&nbsp;&nbsp;&nbsp;&nbsp;"Aha, aha." Savijao je cev u rukama, a zatim je podiže i zatrese pred njom kao neki sjajni, debeli, preteći kažipst. "Ovo ovde..."
<BR>&nbsp;&nbsp;&nbsp;&nbsp;&nbsp;Čekala je.
<BR>&nbsp;&nbsp;&nbsp;&nbsp;&nbsp;On zavrte glavom. "Odavno ga imam", ponovi. Diže se, napravi nekoliko koraka, pa opet sede. "Tražio sam jedno tipa koji... Ah!" zareža, "ne mogu da se setim."
<BR>&nbsp;&nbsp;&nbsp;&nbsp;&nbsp;"Nije važno", nežno reče ona.
<BR>&nbsp;&nbsp;&nbsp;&nbsp;&nbsp;On zagnjuri glavu među ruke. "Do đavola, zamalo što ga nisam našao", reče prigušenim glasom. "Dugo sam ga tražio. Oduvek sam ga tražio."
<BR>&nbsp;&nbsp;&nbsp;&nbsp;&nbsp;"Oduvek?"
<BR>&nbsp;&nbsp;&nbsp;&nbsp;&nbsp;"Pa, sve otkako... Dženi, opet ne mogu da se setim."
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;"U redu, u redu, nije u redu!" On se ispravi i pogleda je. "Izvini Dženi, nisam hteo da vičem na tebe."
<BR>&nbsp;&nbsp;&nbsp;&nbsp;&nbsp;Ona mu se nasmeši.
<BR>&nbsp;&nbsp;&nbsp;&nbsp;&nbsp;On reče: "Gde je bila ta pećina?"
<BR>&nbsp;&nbsp;&nbsp;&nbsp;&nbsp;"Pećina?"
<BR>&nbsp;&nbsp;&nbsp;&nbsp;&nbsp;On mahnu rukom. "Kao pećina. Pola pećina, pola brvnara. U šumi. Gde je bila?"
<BR>&nbsp;&nbsp;&nbsp;&nbsp;&nbsp;"Jesam li ja bila tamo sa tobom?"
<BR>&nbsp;&nbsp;&nbsp;&nbsp;&nbsp;"Ne", odvrati on. "Čini mi se da je to bilo ranije. Ne sećam se."
<BR>&nbsp;&nbsp;&nbsp;&nbsp;&nbsp;"Nemoj da te to brine."
<BR>&nbsp;&nbsp;&nbsp;&nbsp;&nbsp;"Brine me!" uzbuđeno reče on. "Imam prava da me brine, ili nemam?" Čim su mu reči izletele, on je pogleda tražeći oproštaj i nađe ga. "Moraš da shvatiš", reče malo tiše, "ovo je nešto što - moram da - slušaj", reče, i ponovo se uzbudi, "može li nešto da bude važnije od svega ostalog na svetu, a ne možeš čak ni da se setiš šta je to?"
<BR>&nbsp;&nbsp;&nbsp;&nbsp;&nbsp;"Dešava se."
<BR>&nbsp;&nbsp;&nbsp;&nbsp;&nbsp;"Meni se desilo", reče on potišteno. "I ne sviđa mi se."
<BR>&nbsp;&nbsp;&nbsp;&nbsp;&nbsp;"Mnogo se uzbuđuješ," reče Dženi.
<BR>&nbsp;&nbsp;&nbsp;&nbsp;&nbsp;"Nego šta!" eksplodira on. Pogleda oko sebe i zavrte glavom. "Šta je ovo? Šta ja ovde radim? Uostalom, ko si ti, Dženi? Šta ti imaš od svega ovoga?"
<BR>&nbsp;&nbsp;&nbsp;&nbsp;&nbsp;"Hoću da ti pomognem da se oporaviš."
<BR>&nbsp;&nbsp;&nbsp;&nbsp;&nbsp;"Jeste, da se oporavim", zareža on. "Treba da se oporavim! Moram da budem bolestan. Da budem bolestan i da se još više razbolim."
<BR>&nbsp;&nbsp;&nbsp;&nbsp;&nbsp;"Ko ti je to rekao?" upade ona.
<BR>&nbsp;&nbsp;&nbsp;&nbsp;&nbsp;"Tompson", opali on, a zatim se opet skljoka u naslonjaču, pogledavši je sa glupim zaprepašćenjem na licu. Visokim, piskavim, maloletničkim glasom, on procvile: "Tompson? Ko je Tompson?"
<BR>&nbsp;&nbsp;&nbsp;&nbsp;&nbsp;Ona sleže ramenima i reče. "Onaj koji ti je rekao da se razboliš, pretpostavljam."
<BR>&nbsp;&nbsp;&nbsp;&nbsp;&nbsp;"Da", prošapta on, i opet, prisetivši se "da-a-a-a..." Okrete komad cevi ka njoj. "Video sam ga. Tompsona."
<BR>&nbsp;&nbsp;&nbsp;&nbsp;&nbsp;Oko mu zape za cev i on je prinese očima i zagleda se u nju. Zavrte glavom, pa zaklopi oči. "Tražio sam..." Glas ga izdade.
<BR>&nbsp;&nbsp;&nbsp;&nbsp;&nbsp;"Tompsona?"
<BR>&nbsp;&nbsp;&nbsp;&nbsp;&nbsp;"Ne!" promrsi on. "Nikada nisam hteo njega da vidim. Da, jesam", popravi se. "Hteo sam da mu prospem mozak."
<BR>&nbsp;&nbsp;&nbsp;&nbsp;&nbsp;"Stvarno?"
<BR>&nbsp;&nbsp;&nbsp;&nbsp;&nbsp;"Da. Vidiš, on - on je bio - oh, šta mi se to događa sa glavom?" zaplaka se.
<BR>&nbsp;&nbsp;&nbsp;&nbsp;&nbsp;"De, de, de," poče ona da ga teši.
<BR>&nbsp;&nbsp;&nbsp;&nbsp;&nbsp;"Ne mogu da se setim, ne mogu," reče on slomljeno. "To je kao... vidiš da se nešto diže prema nebu, znaš da moraš da ga dohvatiš, skočiš iz sve snage tako da osetiš kako ti pucnu kolena, istegneš se i dohvatiš ga prstima, samo vrhovima prstiju..." Grudi su mu se nadimale. "Visiš, kao da ćeš celog života ostati tako obešen o vrhove prstiju, znajući unapred da nećeš uspeti, da nikako nećeš da ga obuhvatiš, a zatim padaš i posmatraš kako se diže i odlazi pod nebo, sve manje i manje, i nikada više..." Zavali se i zaklopi oči. Dahtao je. Prošaputa, jedva čujno: "I nikada nećeš..."
<BR>&nbsp;&nbsp;&nbsp;&nbsp;&nbsp;Stište pesnice. U jednoj od njih je i dalje bila cev, i on još jednom prođe kroz otkriće, čuđenje, zbunjenost. "Odavno ga imam", reče. "Ludost. Ovo mora da ti zvuči potpuno ludo, Dženi."
<BR>&nbsp;&nbsp;&nbsp;&nbsp;&nbsp;"Oh, ne."
<BR>&nbsp;&nbsp;&nbsp;&nbsp;&nbsp;"Još uvek misliš da sam lud?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Bolestan sam", procvile on.
<BR>&nbsp;&nbsp;&nbsp;&nbsp;&nbsp;Ona se nasmeja, i to ga prenu. Priđe mu i povuče ga na noge. Odvuče ga do kupatila, otvori vrata i upali svetlo. Gurnu ga unutra, uz lavabo i kucnu u ogledalo. "Ko je bolestan?"
<BR>&nbsp;&nbsp;&nbsp;&nbsp;&nbsp;On vide čvrsto, uhranjeno lice kako zuri u njega i sjajnu kosu i bistre oči. Okrete se ka Dženi, istinski zaprepašćen. "Godinama nisam ovako dobro izgledao! Još kad sam bio u... Dženi, da li sam bio u vojsci?"
<BR>&nbsp;&nbsp;&nbsp;&nbsp;&nbsp;"Jesi li?"
<BR>&nbsp;&nbsp;&nbsp;&nbsp;&nbsp;On se ponovo ogleda. "U svakom slučaju, ne izgledam bolesno", reče, više za sebe. Dotače se po obrazu. "Ko mi to stalno govori da sam bolestan?"
<BR>&nbsp;&nbsp;&nbsp;&nbsp;&nbsp;Začu Dženine korake kako odmiču. Ugasi svetlo i pođe za njom "Voleo bih da slomim kičmu tome Tompsonu", reče. "Da ga bacim kroz..."
<BR>&nbsp;&nbsp;&nbsp;&nbsp;&nbsp;"Kroz šta?"
<BR>&nbsp;&nbsp;&nbsp;&nbsp;&nbsp;"Čudno", reče on, "bio sam zaustio da kažem kroz betonski zid. Toliko sam uporno mislio o tome, da ga još uvek imam pred očima, i sebe kako bacam Tompsona kroz njega."
<BR>&nbsp;&nbsp;&nbsp;&nbsp;&nbsp;"A možda i jesi."
<BR>&nbsp;&nbsp;&nbsp;&nbsp;&nbsp;On zavrte glavom. "Nije to bio zid. Bio je izlog. Znam!" uzviknu. "Video sam ga i hteo da ga udarim. Video sam ga kako stoji na ulici i gleda me, i onda sam viknuo i zaskočio ga i... i..." Pogleda nadole u ožiljke na svojoj ruci. Zatim dodade zbunjeno: "Obrnuo sam se oko sebe i umesto njega udario u izlog. Bože."
<BR>&nbsp;&nbsp;&nbsp;&nbsp;&nbsp;Umorno sede. "Za to sam dobio zatvor i onda je bilo svršeno. Samo sam ležao u tom prokletom zatvoru, bolestan. Ne jedi, ne miči se, budi sve bolesniji i bolesniji i biće svršeno."
<BR>&nbsp;&nbsp;&nbsp;&nbsp;&nbsp;"Ali ipak nije svršeno."
<BR>&nbsp;&nbsp;&nbsp;&nbsp;&nbsp;On je pogleda. "Ne. Nije. Zahvaljujući tebi." Zagleda joj se u oči, u usne. "A ti, Dženi? Šta ti, u stvari, hoćeš?"
<BR>&nbsp;&nbsp;&nbsp;&nbsp;&nbsp;Ona obori oči.
<BR>&nbsp;&nbsp;&nbsp;&nbsp;&nbsp;"Oh, oprosti mi, oprosti mi. Mora da je zvučalo..." Pruži ruku ka njoj, pa je spusti pre nego što je dodirnu. "Ne znam šta mi je danas. Jedino... ne shvatam te, Dženi. Šta sam ikada učinio za tebe?"
<BR>&nbsp;&nbsp;&nbsp;&nbsp;&nbsp;Ona se kratko osmehnu. "Ozdravio si."
<BR>&nbsp;&nbsp;&nbsp;&nbsp;&nbsp;"To nije dovoljno", reče on iskreno. "Gde stanuješ?"
<BR>&nbsp;&nbsp;&nbsp;&nbsp;&nbsp;Ona pokaza prstom. "U sobi preko puta tvoje."
<BR>&nbsp;&nbsp;&nbsp;&nbsp;&nbsp;"Oh", reče on. Seti se one noći kad je plakao, i zbunjeno odgurnu sliku natrag u prošlost. Osvrte se, loveći priliku da promeni predmet razgovora. "Da iziđemo."
<BR>&nbsp;&nbsp;&nbsp;&nbsp;&nbsp;"Važi." Da li je otkrio olakšanje u njenom glasu?
<BR>
<BR>&nbsp;&nbsp;&nbsp;&nbsp;&nbsp;Vozili su se čamcem, jeli slatkiše od šećerne vate i igrali u jednoj letnjoj bašti. Naglas se čudio kad je to naučio da igra, ali je to bio jedini put da je pomenuo stvari koje su ga mučile, sve do kasno uveče. Ovo je bio prvi put da je svesno uživao u Dženinom društvu; ovo je bila prilika, a ne način života. Nikada je nije čuo da se smeje tako lako, da je toliko zapela da se vozi, da proba kojekakve slatkiše, da ga odvuče negde da vidi šta je tamo. U sumrak su stajali jedno uz drugo, naslonjeni na ogradu koja se nadnosila nad jezero, i posmatrali su kupače. Na plaži je ovde-onde bilo zaljubljenih parova. Hip se nasmeja kad ih vide, okrete se ka Dženi da joj nešto kaže o tome i zbuni se kad ugleda čudnovatu čežnju koja je omekšala njene zategnute crte. Navala emocija, neobjašnjivih i nežnih, natera ga da hitro skrene pogled. Delom je to bilo priznanje izuzetnosti njene introspekcije i želja da joj je ne omete; delom je to bio trenutak razumevanja da njeno bavljenje oko njega nije nužno bilo sve što je želela od života. Za njega je bio počeo život onoga dana kada je došla u njegovu ćeliju. Nikada ranije mu nije palo na pamet da njenih četvrt veka bez njega nisu bili neispisan list hartije kao što je bio njegov život.
<BR>&nbsp;&nbsp;&nbsp;&nbsp;&nbsp;Zašto ga je izbavila? Zašto baš njega, ako je morala da nekoga izbavi? I - zbog čega?
<BR>&nbsp;&nbsp;&nbsp;&nbsp;&nbsp;Šta bi ona mogla da želi od njega? Možda u njegovom izgubljenom životu postoji nešto što bi mogao da joj da? Ako postoji, zakle se u sebi, biće njeno, pa bilo šta da je; bilo je neshvatljivo da bi išta, bilo šta na svetu što bi mogla da dobije od njega, imalo veću vrednost od njegovog otkrića života koji je to stvorio.
<BR>&nbsp;&nbsp;&nbsp;&nbsp;&nbsp;Ali šta bi moglo da bude?
<BR>&nbsp;&nbsp;&nbsp;&nbsp;&nbsp;On se zagleda u plažu i u malu galaksiju zaljubljenih na joj, svaki par u svome posebnom svetu, odvojen, ali u harmoniji sa svima ostalima što su se nazirali u sumraku. Zaljubljeni... bio je osetio kako ga vuče ljubav... negde pozadi u maglama, nije mogao da se priseti gde, sa kim... ali je bila tu, i sa njom njegov stari, stari refleks, ne dokle ga ne ulovim i... Ali opet izgubi misao. Bilo šta da je bilo, bilo mu je važnije od ljubavi, ili braka ili zaposlenja, ili da bude pukovnik. (Pukovnik? Zar je ikada želeo da postane pukovnik?)
<BR>&nbsp;&nbsp;&nbsp;&nbsp;&nbsp;Da nije možda u pitanju osvajanje? Dženi ga je volela. Videla ga je i munja je sevnula, poželela ga je, i ovo je bio njen način kako da ga dobije. Dobro, onda! Ako to hoće...
<BR>&nbsp;&nbsp;&nbsp;&nbsp;&nbsp;On zaklopi oči, videvši njeno lice, njenu glavu zabačenu u čekanju, tišinu punu pažnje; njene vitke snažne ruke i elastično telo, njena očaravajuća gladna usta. Vide brzi niz slika koje je napravila kamera njegovog zdravog muškog uma, ali koje su bile stavljene u fasciklu 'neaktivno' u njegovom uznemirenom, pristrasnom umu: Dženine noge se ocrtavaju prema prozoru, kroz šareni oblak njene lagane svilene suknje. Dženi u seljačkoj bluzi, dok se prava strela jutarnjeg sunca savija i prileže uz njeno golo rame i meku gornju oblinu njenih grudi. Dženi kako igra, odbijajući se i pribijajući uz njega, kao da su njih dvoje zlatni listovi elektroskopa. (Gde je to video... radio sa... elektroskopom. Oh, naravno! U... Ali opet zaboravi). Dženi, jedva vidljiva u gustome mraku, kako bledo sja kroz maglu najlona i štipanje njegovih obilnih suza i čvrsto ga drži za obe ruke sve dok se nije smirio.
<BR>&nbsp;&nbsp;&nbsp;&nbsp;&nbsp;Ali, ovo nije bilo zavođenje, ova intimnost zajedničkih obeda i šetnji i drugih zajedničkih ćutanja, bez ijednog dodira, bez ijedne reči udvaranja. Fizička ljubav, čak i ona potisnuta i tiha, jeste nešto što zahteva, to je nešto žedno i čežnjivo. Dženi nije ništa zahtevala. Samo je... samo je čekala. Ako je njen interes ležao u njegovoj izbrisanoj prošlosti, bila je potpuno pasivna, jedino se postavljala da primi ono što bi on mogao da iskopa iz svoje prošlosti. Ako je želela nešto što je bio, što je učinio, zar ne bi u tom slučaju ispitivala i pritešnjivala, bockala i saletala isto onako kao što su to radili Tompson i Bromfild? (Bromfild? Ko je to?) Ali ona nikada nije ispitivala, nikada.
<BR>&nbsp;&nbsp;&nbsp;&nbsp;&nbsp;Ne, mora da je ovo drugo, ovo što ju je navelo da posmatra zaljubljene sa toliko uzdržane tuge, sa izrazom lica kao u bezrukog čoveka opčinjenog zvucima violine...
<BR>&nbsp;&nbsp;&nbsp;&nbsp;&nbsp;Slika Dženinih ustiju, divnih, mirnih, punih očekivanja. Slika Dženinih hitrih ruku. Slika Dženinog tela, sigurno isto tako glatkog kao i njeno rame, čvrstog kao njena podlaktica, toplog, divljeg i željnog...
<BR>&nbsp;&nbsp;&nbsp;&nbsp;&nbsp;Okretoše se jedno drugom. Dah im se spojio i ostade među njima kao simbol i obećanje. U toku dva beskrajno duga otkucaja srca imali su svoju sopstvenu planetu na zvezdanom nebu zaljubljenih; a onda se Dženino lice izvi u grču koncentracije, usmerene ne ka naporu da se kontroliše, nego pre ka nekoj izuzetnoj preciznosti adaptiranja.
<BR>&nbsp;&nbsp;&nbsp;&nbsp;&nbsp;Nešto se desi u njemu, kao da mu se duboko u utrobi pojavi mala kugla najtvrđeg vakuuma. On ponovo udahnu i čarolija oko njih se prikupi i jurnu unutra zajedno sa dahom da ispuni vakuum, koji je proguta i ubi, svu, za tren oka. Ništa se ne pokrete, sem kratke grčevite promene na njenom licu; i dalje su stajali na zalasku sunca, primaknuti jedno drugom, sa njenim licem podignutim ka njegovom. Ali, više nije bilo čarolije; bili su dvoje, ne jedno, a ovo je bila tiha Dženi, strpljiva Dženi, Dženi u kojoj se ništa nije ni razbuktavalo ni gasilo. Ali ne - prava razlika je bila u njemu. Ruke su mu bile podignute da je obgrle, pa su se odjednom zaustavile, usne su mu upustile nerođeni poljubac i pustile ga da padne i izgubi se. On koraknu natrag. "Hoćemo li da idemo?"
<BR>&nbsp;&nbsp;&nbsp;&nbsp;&nbsp;Preko Dženinog lica prelete brz talasić žaljenja. Ovo je bilo isto kao i mnoge druge stvari koje su ga progonile: meke i fine stvari koje se zauvek poklanjaju vrhovima njegovih prstiju, a nikad ne daju da ih uhvati šakom. Skoro da je shvatio njenu žalost, bilo mu je na dohvat ruke, a sada je izgubljeno, potpuno izgubljeno, odletelo je visoko u nedohvat.
<BR>&nbsp;&nbsp;&nbsp;&nbsp;&nbsp;Ćuteći su se vratili do druma i sijalica sa ništavnim hiljadama sveća, do zabavnog parka i njegovih vrteški koje čoveka lažu da se kreće. Iza sebe, u mraku što se sve više hvatao, ostavili su sve istinsko zračenje, svako značajno kretanje. Sve su ostavili; nije ostalo dovoljno za bilo kakvu određenu reakciju. Sa vazdušnim puškama koje su ispaljivale teniske lopte na drvene ratne brodove; polugama koje su pritiskali da plišani hrtovi pojure ka cilju; strelicama koje su bacali na balone - sa svime ovim sahranili su nešto što je sada bilo toliko sitno da nije ostavilo ni humku iza sebe.
<BR>&nbsp;&nbsp;&nbsp;&nbsp;&nbsp;Na jednom štandu bilo je nekoliko servomehanizama iz ratnih viškova, opremljenih tako da simuliraju radarsko navođenje artiljerijske mete. Bio je tu i jedan minijaturni protivavionski top kojim se nišanilo rukom, a njegovom najblažem pokretu bi hitro usledilo kretanje ogromnog topa na servopogon, koji je stajao iza njega. Na svedenoj tavanici promicale su siluete aviona. Sve u svemu, bio je to fini konglomerat drangulija i sjaja, mamipara na visokom nivou.
<BR>&nbsp;&nbsp;&nbsp;&nbsp;&nbsp;Hip priđe šatri, isprva zabavljen, a onda zagolican, pa očaran time što njegove male pokrete toliko poslušno ponavlja masivni top udaljen svih dvadeset stopa. Promašio je prvi i drugi 'avion'; posle toga je precizno proračunao kuda top "nosi", pa je opaljivao na svaku metu istog trenutka kad bi se pojavila na svodu, i svaku je obarao. Dženi je pljeskala kao dete, a vlasnik im poklonio gipsanu figuricu policijskog psa koja je jedva vredela petinu ulaznice. Bila je obojena žutom bronzom koja se skida na svaki dodir. Hip je ponosno uze; i mahnu rukom Dženi da priđe obaraču. Ona je snebivljivo pokretala nišanske sprave i smejala se kad bi veliki top zadrhtao i poklonio se. Obrazi su mu bili zarumenjeni, njegove iskusne oči su očekivale pojavu svake mete. Hip reče krajem ustiju: "Podigni za četrdeset i pomeri u desni kvadrant, kaplare, inače će ti đavoli razmagnetisati upaljače."
<BR>&nbsp;&nbsp;&nbsp;&nbsp;&nbsp;Dženi malo začkilji, možda da bolje nanišani. Nije mu odgovorila. Obori prvu metu pre nego što se sasvim pojavila na veštačkom horizontu, i drugu, i treću. Hip je pljeskao rukama i radosno je zvao imenom. Za trenutak se činilo kao da Dženi pokušava da se pribere, ali je ličilo na čudan gest, pun napora čoveka okupljena mislima koji prisiljava sebe da se uključi u razgovor. Zatim propusti jedan avion i promaši četiri uzastopce. Pogodi još dva, jedan nisko, drugi visoko, i promaši poslednji za čitavu milju. "Nije baš dobro", reče bojažljivo.
<BR>&nbsp;&nbsp;&nbsp;&nbsp;&nbsp;"Odlično", galantno reče on. "Danas se i onako ne mora pogoditi."
<BR>&nbsp;&nbsp;&nbsp;&nbsp;&nbsp;"Ne mora?"
<BR>&nbsp;&nbsp;&nbsp;&nbsp;&nbsp;"Ne. Samo treba pogoditi blizu aviona. Posle toga upaljači sami preuzimaju vođenje. To su ti najpakleniji psi na svetu."
<BR>&nbsp;&nbsp;&nbsp;&nbsp;&nbsp;Ona pogleda figuricu u njegovim rukama i zakikota se. "Uvek ću je čuvati", reče. "Hipe, sav ti se kaput iskri od te zlatne boje. Da je damo nekome."
<BR>&nbsp;&nbsp;&nbsp;&nbsp;&nbsp;Odšetaše preko vašarišta, gore-dole između mnogobrojnih šatri sa svakojakim drangulijama, u potrazi za nekim kome bi mogli da poklone figuricu, i konačno nađoše što su tražili - namrgođenog mangupčića od oko sedam godina, koji je metodički isisavao uspomenu na buter i sok iz već dobro ogrizenog klipa kukuruza. "Ovo je za tebe", veselo mu doviknu Dženi. Dete ignorisa pruženi dar i zadrža svoj zastrašujuće odrasli pogled na njenom licu.
<BR>&nbsp;&nbsp;&nbsp;&nbsp;&nbsp;Hip se nasmeja. "Nije prodaja!" Čučnu pored deteta. "Hajde da se poigramo. Hoćeš da odvučeš ovo za jedan dolar?"
<BR>&nbsp;&nbsp;&nbsp;&nbsp;&nbsp;Bez odgovora. Dečak je i dalje sisao klip i posmatrao Dženi.
<BR>&nbsp;&nbsp;&nbsp;&nbsp;&nbsp;"Tvrda mušterija", nasmeja se Hip.
<BR>&nbsp;&nbsp;&nbsp;&nbsp;&nbsp;Dženi se iznenada strese. "Oh, pustimo ga na miru," reče, sneveseljena lica.
<BR>&nbsp;&nbsp;&nbsp;&nbsp;&nbsp;"Ne dam da mi nabija cenu", veselo reče Hip. Položi figuricu pored dečakovih raspadnutih cipela i zatače novčanicu od jednog dolara u jednu od poderotina koja je najviše ličila na džep. "Čast mi je da poslujem sa Vama, gospodine", reče i pođe za Dženi, koja je već bila odmakla.
<BR>&nbsp;&nbsp;&nbsp;&nbsp;&nbsp;"Velika pričalica", nasmeja se kad je stiže. Osvrnu se. Udaljeno pola bloka, dete je još uvek buljilo u Dženi. "Reklo bi se da si na njega ostavila životni utisak - Dženi!"
<BR>&nbsp;&nbsp;&nbsp;&nbsp;&nbsp;Dženi je bila stala kao ukopana, sa očima široko otvorenim i uprtim pravo napred i sa ustima koja su izražavala ogromno zaprepašćenje. "Bitanga mala!" procedi ona. "U njegovim godinama!" Naglo se okrete i pogleda iza sebe.
<BR>&nbsp;&nbsp;&nbsp;&nbsp;&nbsp;Hipa su očigledno varale oči, jer vide kako se klip kukuruza otrže iz zamazanih malih ruku, okrete se za devedeset stepeni i mlatnu mangupa po obrazu. Klip pade na tle, a dečak ustuknu četiri koraka, kreštavim glasom im uputi jedan izraz koji se ne može štampati i iščeze u jedno sokače.
<BR>&nbsp;&nbsp;&nbsp;&nbsp;&nbsp;"Auh!" reče Hip, užasnut. "Potpuno si u pravu!" Pogleda je sa divljenjem. "Ala imaš velike uši, bakice", reče, bezuspešno pokušavajući da šalom prikrije zbunjenost i neprijatno osećanje. "Nisam ništa čuo sve dok nije dobacio onaj prljavi izraz."
<BR>&nbsp;&nbsp;&nbsp;&nbsp;&nbsp;"Stvarno nisi?" reče ona. On po prvi put oseti ozlovoljenost u njenom glasu. Istovremeno oseti da nije on taj koji je uzrok njenoj zlovolji. Uhvati je za ruku. "Nemoj da se sekiraš oko toga. Hajde, idemo da nešto pojedemo."
<BR>&nbsp;&nbsp;&nbsp;&nbsp;&nbsp;Ona mu se nasmeši, i sve je opet bilo u redu.
<BR>&nbsp;&nbsp;&nbsp;&nbsp;&nbsp;Sočni biftek i hladeno pivo u daščari obojenoj u drečavo zeleno. Šetnja do slatkog umora između šatri i štandova, do poslednjeg autobusa, koji je brekćući čekao. Osećanje pripadnosti zbog prianjanja kičme uz naslon od sedišta. Zajednički dremež, zajednički osmesi, brzinom od šezdeset milja na sat kroz svetlucavu noć i, konačno, poznata stanica u poznatoj ulici, koja je bila prazna i puna odjeka, ali je bila moja ulica u mome gradu.
<BR>&nbsp;&nbsp;&nbsp;&nbsp;&nbsp;Probudiše jednog taksistu i kazaše mu svoju adresu. "Mogu li biti više živ nego što sam sada?" promrmlja Hip iz svoga ugla i onda shvati da ga je Dženi čula. "Mislim," popravi se on, "kao da je sav moj svet, gde god sam živeo, jednom bio nešto sitno u mojoj glavi, toliko duboko da nisam mogao ni da provirim napolje. A onda si ga ti napravila većim od sebe, pa zatim većim od grada, a večeras većim od... ovaj, mnogo većim", završi on slabim glasom.
<BR>&nbsp;&nbsp;&nbsp;&nbsp;&nbsp;Jedna usamljena ulična svetiljska prolete kraj njih i u odgovor prosu svoj osmeh na njega. On reče: "Zato sam se pitao još koliko veći može da bude."
<BR>&nbsp;&nbsp;&nbsp;&nbsp;&nbsp;"Mnogo veći", reče ona.
<BR>&nbsp;&nbsp;&nbsp;&nbsp;&nbsp;On se sanjivo zavali u sedište. "Odlično se osećam", promrmlja. "Osećam se... Dženi", reče on čudnim glasom, "osećam se bolestan."
<BR>&nbsp;&nbsp;&nbsp;&nbsp;&nbsp;"Znaš šta je to", reče ona smireno.
<BR>&nbsp;&nbsp;&nbsp;&nbsp;&nbsp;U njemu se pojavi napetost, pa se opet izgubi i on se meko nasmeja. Opet on. Prevario se. Prevario se. Nikad me više neće razboleti. "Šofer!"
<BR>&nbsp;&nbsp;&nbsp;&nbsp;&nbsp;Glas mu je zvučao kao kad se cepa meko drvo. Taksista prestašeno leže na kočnicu. Hip sunu napred iz sedišta i s leđa zgrabi vozača ispod pazuha. "Vozite natrag", reče uzbudeno.
<BR>&nbsp;&nbsp;&nbsp;&nbsp;&nbsp;"Gospode bože", promrsi ovaj i poče da okreće taksi. Hip se okrenu prema Dženi, sa odgovorom, nekom vrstom odgovora, napola uobličenog, ali ona nije imala pitanja. Mirno je sedela i čekala. Hip reče vozaču: "Do sledećeg bloka. Da, tu. Levo. Skrenite levo."
<BR>&nbsp;&nbsp;&nbsp;&nbsp;&nbsp;Zatim se ponovo zavali, sa obrazom uz prozor, dok su mu oči češljale senovite kuće i crne travnjake. Posle izvesnog vremena, on reče: "Tamo. Ona kuća sa prilazom, gde je ona visoka živa ograda."
<BR>&nbsp;&nbsp;&nbsp;&nbsp;&nbsp;"Hoćete da uteram kola pred kuću?"
<BR>&nbsp;&nbsp;&nbsp;&nbsp;&nbsp;"Ne", reče Hip. "Još malo napred. Još malo... tu, odakle mogu da vidim."
<BR>&nbsp;&nbsp;&nbsp;&nbsp;&nbsp;Kad se taksi zaustavi, vozač se okrete ka njima pokušavajući da prodre očima kroz pomrčinu. "Ovde izlazite? To će biti dolar i..."
<BR>&nbsp;&nbsp;&nbsp;&nbsp;&nbsp;"Pssst!" Zvuk je bio toliko eksplozivan da se vozač skameni. Zatim umorno zavrte glavom i okrete se napred. Sleže ramenima i stade da čeka.
<BR>&nbsp;&nbsp;&nbsp;&nbsp;&nbsp;Hip je kroz prolaz u živoj ogradi zurio u belu kuću sa raskošnim tremom i kolskim ulazom, sa ukusnim prozorskim kapcima i vratima sa lepezastim svodom.
<BR>&nbsp;&nbsp;&nbsp;&nbsp;&nbsp;"Vozite nas kući", reče on posle nekog vremena. Ćutali su celim putem natrag. Hip je jednom rukom pritiskao slepoočnicu i zaklanjao oči. Dženin ugao taksija bio je tih i mračan.
<BR>&nbsp;&nbsp;&nbsp;&nbsp;&nbsp;Kad se kola zaustaviše, Hip se izvuče napolje i odsutno pomože Dženi da izađe. Dade vozaču jednu novčanicu, primi kusur, odvoji napojnicu i pruži mu je. Taksi ode.
<BR>&nbsp;&nbsp;&nbsp;&nbsp;&nbsp;Hip je stajao i gledao u novac u svojoj ruci, klizajući ga prstima po dlanu: "Dženi?"
<BR>&nbsp;&nbsp;&nbsp;&nbsp;&nbsp;"Da, Hipe."
<BR>&nbsp;&nbsp;&nbsp;&nbsp;&nbsp;On je pogleda. Jedva ju je video u mraku. "Uđimo."
<BR>&nbsp;&nbsp;&nbsp;&nbsp;&nbsp;Uđoše. On upali svetla. Ona skide šešir i obesi tašnu o krevetsku tablu, pa sede na krevet sa rukama u krilu. Čekala je.
<BR>&nbsp;&nbsp;&nbsp;&nbsp;&nbsp;Kao da je bio slep, toliko je duboka bila njegova introspekcija. Polako se rasvesti, i dalje zureći u novac u svojoj ruci. Za trenutak se činilo da mu ništa ne znači; zatim ga polako, vidljivo prepozna i unese u svoje misli, u svoj izraz.
<BR>&nbsp;&nbsp;&nbsp;&nbsp;&nbsp;Sklopi šaku oko novca, zatrese njome, pa ga prosu po noćnom stočiću - tri zgužvane novčanice i nekoliko srebrnih novčića. "Ovo nije moje", reče.
<BR>&nbsp;&nbsp;&nbsp;&nbsp;&nbsp;"Naravno da jeste!"
<BR>&nbsp;&nbsp;&nbsp;&nbsp;&nbsp;On umorno zavrte glavom. "Nije. Ništa od svega tog novca nije moje. Ni novac za vožnju čamcem, ni onaj za kafu svakog jutra, ni... pretpostavljam da se ovde plaća kirija."
<BR>
<BR>&nbsp;&nbsp;&nbsp;&nbsp;&nbsp;Ona je ćutala. "Ona kuća", reče on. "Čim sam je video znao sam da sam bio tamo. Bio sam tamo pred samo hapšenje. Tada nisam imao novaca. Sećam se. Zakucao sam na vrata i bio sam prljav i lud i rekli su mi da prođem naokolo i uđem na zadnja vrata ako hoću da dobijem nešto za jelo. Nisam imao novaca; toga se odlično sećam. Jedino što sam imao bilo je..."
<BR>&nbsp;&nbsp;&nbsp;&nbsp;&nbsp;Izvadi iz džepa pletenu metalnu cev. Uhvati odsjaj sijalice na njoj, pa je opet okrete tako da se odsjaj izgubi, steže je, a zatim njome pokaza na noćni stočić.
<BR>&nbsp;&nbsp;&nbsp;&nbsp;&nbsp;"A od trenutka kad sam ovde došao imam novaca. Svakoga dana, u levom džepu od kaputa. Nikada se nisam pitao pitao otkuda mi. To je tvoj novac, je li, Dženi?"
<BR>&nbsp;&nbsp;&nbsp;&nbsp;&nbsp;"Tvoj je. Pusti to, Hipe. Nije važno."
<BR>&nbsp;&nbsp;&nbsp;&nbsp;&nbsp;"Kako to misliš", kresnu on. "Moj, zato što si mi ga dala?" probi njeno ćutanje vrelim zrakom ljutnje i klimnu glavom. "To sam i mislio."
<BR>&nbsp;&nbsp;&nbsp;&nbsp;&nbsp;"Hipe!"
<BR>&nbsp;&nbsp;&nbsp;&nbsp;&nbsp;On zatrese glavom, naglo, žestoko, što je bio jedini izraz koji je toga trenutka mogao da nađe za snažan nalet vetra koji mu je cepao grudi. Bila je to ljutnja, bilo je to poniženje, bila je to duboka jalovost i besan napad na zastore koji su zaklanjali njegovu spoznaju o sebi. Sroza se u naslonjaču i prekri lice rukama.
<BR>&nbsp;&nbsp;&nbsp;&nbsp;&nbsp;Oseti njenu blizinu, a zatim njenu ruku na ramenu. "Hipe..." prošapta ona. On izmače rame i ruke nestade. Začu se blago škripanje opruga kad Dženi ponovo sede na krevet.
<BR>&nbsp;&nbsp;&nbsp;&nbsp;&nbsp;On polako spusti ruke. Lice mu je izrašavalo bol. "Moraš da shvatiš, nisam ja ljut na tebe, nisam zaboravio šta si učinila, nije to", blebetao je. "Opet sam sav smušen" reče promuklim glasom. "Činim nešto, a ne znam zašto. Stvari koje moram da uradim, ne znam koje. Kao..." On se zamisli, pokuša da razluči hiljade komadića koji su se kovitlali i poigravali na vetru što je duvao kroz njega. "Kao što znam da ovo ne valja, da ne treba da budem ovde, da jedem, da trošim novac, ali ne znam ko je uopšte rekao da ne treba, gde sam to naučio. I... i kao što sam ti rekao, ono... što hoću da nađem nekoga, a ne znam ko je taj i ne znam zašto. Večeras sam rekao ..." Zastade i jedan dug trenutak je ispunjavao sobu šištanjem daha koji je ispuštao kroz zube, zategnutih i posuvraćenih usana. "Večeras sam rekao, moj svet... mesto gde živim, stalno postaje sve veće. Upravo sada je dovoljno porastao da uključim onu kuću pred kojom smo se zaustavili. Zašli smo za onaj ugao i znao sam da je kuća tamo i morao sam da je pogledam. Znao sam da sam ranije bio tamo, prljav i sav uzbuđen... potresen... rekli su mi da prođem okolo, na zadnja vrata... izdrao sam se na njih... još neko je naišao. Pitao sam ih, hteo sam da saznam o nekoj..."
<BR>&nbsp;&nbsp;&nbsp;&nbsp;&nbsp;Tišina, i opet šištavi dah.
<BR>&nbsp;&nbsp;&nbsp;&nbsp;&nbsp;"...deci koja su tu bila, a tu nisu živela nikakva deca. I onda sam ponovo vikao, svi su se poplašili, i ja sam se malo primirio. Rekao sam im neka mi samo kažu ono što hoću da znam. Otići ću, ne želim da ih plašim. Rekao sam, u redu, nema dece, onda mi recite gde je Alisija Kju, samo me pustite da govorim sa Alisijom Kju."
<BR>&nbsp;&nbsp;&nbsp;&nbsp;&nbsp;On se uspravi, usjaktalih očiju, i uperi komad cevi u Dženi. "Vidiš? Sećam se, sećam se njenog imena, Alisija Kju!" Ponovo se zavali u naslonjaču. "I onda su mi rekli - 'Alisija Kju je umrla.' A zatim su rekli, oh njena deca! Kazali su mi kuda da idem da ih nađem. Negde su mi to zapisali, imam ga negde..." Poče da pretražuje džepove, najednom se zaustavi i izbeči u Dženi. "Bilo je u starom odelu, kod tebe je, ti si ga sakrila!"
<BR>&nbsp;&nbsp;&nbsp;&nbsp;&nbsp;Da je objasnila, da je odgovorila, sve bi bilo u redu, ali ona ga je samo posmatrala.
<BR>&nbsp;&nbsp;&nbsp;&nbsp;&nbsp;"Dobro", zaškrguta on. "Setio sam se jedne stvari, setiću se i druge. Ili ću jednostavno da se vratim tamo i da ih ponovo pitam. Šta ćeš mi ti."
<BR>&nbsp;&nbsp;&nbsp;&nbsp;&nbsp;Ona ne promeni izraz lica, ali dok ju je gledao, on odjednom vide da ga je namerno držala nepromenjenim i da joj je to predstavljao ogroman napor.
<BR>&nbsp;&nbsp;&nbsp;&nbsp;&nbsp;On nežno reče:"Bila si mi veoma potrebna. Bez tebe bih bio mrtav. Ti si..." Nije imao reči da izrazi ono što je ona bila za njega, pa zato prekide da traži reč i nastavi "Jedino je došlo vreme da mi više nisi potrebna na taj način. Imam neke stvari da raščistim, ali to moram da uradim sam."
<BR>&nbsp;&nbsp;&nbsp;&nbsp;&nbsp;Ona najzad progovori: "Sve si ti sam uradio, Hipe, sve. Jedino što sam ja uradila jeste što sam te stavila gde možeš da to uradiš. Ja - htela bih da nastavim tako."
<BR>&nbsp;&nbsp;&nbsp;&nbsp;&nbsp;"Ne moraš," ponovo je uveri. "Sad sam porastao. Mnogo sam napredovao; oživeo sam. Nema više mnogo da se sazna."
<BR>&nbsp;&nbsp;&nbsp;&nbsp;&nbsp;"Ima još mnogo", tužno reče ona.
<BR>&nbsp;&nbsp;&nbsp;&nbsp;&nbsp;On zavrte glavom. "Kad ti kažem, znam! Saznanje o toj deci, o toj Alisiji Kju, a onda adresa gde su se preselili to je bilo na samom kraju; tamo sam vrhovima prstiju dodirnuo - to što sam hteo da uhvatim. Samo još to jedno mesto, ta adresa gde su deca; samo mi još to treba. Tu će biti i on."
<BR>&nbsp;&nbsp;&nbsp;&nbsp;&nbsp;"On?"
<BR>&nbsp;&nbsp;&nbsp;&nbsp;&nbsp;"Onaj, znaš, onaj koga tražim. Zove se..." On skoči na noge. "Zove se..."
<BR>&nbsp;&nbsp;&nbsp;&nbsp;&nbsp;Iz sve snage se tresnu pesnicom po dlanu, krvnički. "Zaboravio sam", prošapta.
<BR>&nbsp;&nbsp;&nbsp;&nbsp;&nbsp;Zavuče udarenu ruku u kratku kosu na zatiljku i prevrnu oči u naporu da se koncentriše. "U redu", reče. "Saznaću sada."
<BR>&nbsp;&nbsp;&nbsp;&nbsp;&nbsp;"Sedi", reče ona. "Hajde, Hipe. Sedi i slušaj me."
<BR>&nbsp;&nbsp;&nbsp;&nbsp;&nbsp;Preko volje, on sede; gledao ju je ozlojeđeno. Glava mu je bila puna napola shvaćenih slika i fraza. Mislio je: Zar ne može da me ostavi na miru? Zar neće da me pusti da malo razmislim?
<BR>&nbsp;&nbsp;&nbsp;&nbsp;&nbsp;Ali zbog toga što je ona... Zbog toga što je ona Dženi, on pristade.
<BR>&nbsp;&nbsp;&nbsp;&nbsp;&nbsp;"U pravu si, ti to možeš da učiniš", reče ona. Govorila je polako i krajnje pažljivo. "Sutra možeš da odeš u tu kuću, ako želiš, i da dobiješ adresu i nađeš ono što tražiš. Samo što ti to neće apsolutno - ništa - značiti. Hipe, znam to!"
<BR>&nbsp;&nbsp;&nbsp;&nbsp;&nbsp;Streljao ju je očima.
<BR>&nbsp;&nbsp;&nbsp;&nbsp;&nbsp;"Veruj mi, Hipe; veruj mi?"
<BR>&nbsp;&nbsp;&nbsp;&nbsp;&nbsp;On se zalete preko sobe, zgrabi je za zglobove i povuče uvis, pa joj se unese u lice. "Ti znaš!" Viknu. "Kladim se da znaš. Znaš sve, je li tako? Sve vreme si znala. Ja ovde hoću da poludim što ne mogu da saznam, a ti sediš tu i gledaš kako se uvijam kao crv!"
<BR>&nbsp;&nbsp;&nbsp;&nbsp;&nbsp;"Hipe! Hipe, moje ruke..."
<BR>&nbsp;&nbsp;&nbsp;&nbsp;&nbsp;On ih još jače steže i protrese je. "Ti znaš, je li da znaš sve o meni?"
<BR>&nbsp;&nbsp;&nbsp;&nbsp;&nbsp;"Pusti mi, pusti me, molim te. Oh, Hipe, ti ne znaš šta radiš!"
<BR>&nbsp;&nbsp;&nbsp;&nbsp;&nbsp;On je baci natrag na krevet. Ona prikupi noge, okrete se na bok, pridiže se na lakat i kroz suze koje nisu bile svojstvene ni jednoj Dženi koju je do tada video, podiže pogled ka njemu. "Ne znaš", gušila se, "šta..." a zatim se umiri i jecajući poče da odašilja, kroz svoje nemoguće suze, neku veliku, čudnu poruku koju on nije mogao da pročita.
<BR>&nbsp;&nbsp;&nbsp;&nbsp;&nbsp;On polako kleče uz krevet. "Ah, Dženi, Dženi."
<BR>&nbsp;&nbsp;&nbsp;&nbsp;&nbsp;Usta joj se zgrčiše. To se nije moglo nazvati osmehom, nego samo pokušajem da se osmehne. Dodirnu mu kosu. '"U redu je", prošapta.
<BR>&nbsp;&nbsp;&nbsp;&nbsp;&nbsp;Pusti da joj glava padne na jastuk i sklopi oči. On podavi noge poda se, sede na pod, stavi ruke na krevet i nasloni obraz na njih.
<BR>&nbsp;&nbsp;&nbsp;&nbsp;&nbsp;Dženi reče, zatvorenih očiju: "Razumem, Hipe; zaista razumem. Želim da ti pomognem, želim da ti i dalje pomažem."
<BR>&nbsp;&nbsp;&nbsp;&nbsp;&nbsp;"Ne želiš", reče on, ne gorko, nego iz dubina emocije nalik na tugu.
<BR>&nbsp;&nbsp;&nbsp;&nbsp;&nbsp;Pogodio je - možda po njenom disanju - da joj je opet izazvao suze. Reče: "Ti znaš o meni, znaš sve što tražim." Ovo mu zazvuča kao optužba i bi mu žao zbog toga. Hteo je samo da izrazi svoje razmišljanje, ali nije bilo drugog načina da se iskaže. "Je li da znaš?"
<BR>&nbsp;&nbsp;&nbsp;&nbsp;&nbsp;Još uvek zatvorenih očiju, ona klimnu glavom.
<BR>&nbsp;&nbsp;&nbsp;&nbsp;&nbsp;"Onda pričaj."
<BR>&nbsp;&nbsp;&nbsp;&nbsp;&nbsp;Sa naporom se diže i vrati se do naslonjače. Kad nešto hoće od mene, mislio je pakosno, ona samo sedne i čeka. Skljoka se u naslonjaču i pogleda je. Nije bila ni mrdnula. On učini svesan napor i izbaci gorčinu iz svojih misli, ostavivši samo sadržaj, izveštaj. Čekao je.
<BR>&nbsp;&nbsp;&nbsp;&nbsp;&nbsp;Ona uzdahnu i sede. Kad vide njenu umršenu kosu i zarumenele obraze, on oseti navalu nežnosti. Ali je strogo uguši.
<BR>&nbsp;&nbsp;&nbsp;&nbsp;&nbsp;Dženi reče: "Moraš mi verovati na reč. Moraš da mi veruješ, Hipe."
<BR>&nbsp;&nbsp;&nbsp;&nbsp;&nbsp;On lagano zavrte glavom. Dženi obori oči i spusti ruke u krilo. Podiže jednu i nadlanicom se dotače oka.
<BR>&nbsp;&nbsp;&nbsp;&nbsp;&nbsp;Reče: "Onaj komad kabla."
<BR>&nbsp;&nbsp;&nbsp;&nbsp;&nbsp;Cev je ležala na podu gde ju je bio bacio. On je podiže. "Šta je sa njom?"
<BR>&nbsp;&nbsp;&nbsp;&nbsp;&nbsp;"Kad si se prvi put setio da ga imaš - kad si se setio da je tvoj!"
<BR>&nbsp;&nbsp;&nbsp;&nbsp;&nbsp;On razmisli. "Kuća. Otišao sam u kuću da pitam."
<BR>&nbsp;&nbsp;&nbsp;&nbsp;&nbsp;"Ne", reče ona, "ne mislim na to. Kasnije, pošto si bio bolestan."
<BR>&nbsp;&nbsp;&nbsp;&nbsp;&nbsp;"Oh." On načas zaklopi oči i namršti se. "Izlog. Onoga časa kad sam se setio izloga i da sam ga razbio. Setio sam se toga i onda sam se setio cevi... Oh !" Grubo se prekide. "Ti si mi je stavila u ruku."
<BR>&nbsp;&nbsp;&nbsp;&nbsp;&nbsp;"Tačno. I punih osam dana sam ti je stalno stavljala u ruku. Jednom sam ti je stavila u cipelu. Na tanjir. U kutiju za sapun. Jednom sam zatakla tvoju četkicu za zube u nju. Svaki dan, deset puta dnevno - osam dana, Hipe!"
<BR>&nbsp;&nbsp;&nbsp;&nbsp;&nbsp;"Ja ne..."
<BR>&nbsp;&nbsp;&nbsp;&nbsp;&nbsp;"Ne razumeš! Oh, ne mogu te zbog toga osuđivati."
<BR>&nbsp;&nbsp;&nbsp;&nbsp;&nbsp;"Nisam hteo to da kažem. Hteo sam da kažem, ne verujem ti."
<BR>&nbsp;&nbsp;&nbsp;&nbsp;&nbsp;Ona ga najzad pogleda. Kad ga je pogledala, on shvati koliko su retke bile prilike kad je bila sa njim a nije ga gledala pravo u oči. "Istina je" reče ona sa žestinom u glasu. "Istina je, Hipe. Tako je bilo."
<BR>&nbsp;&nbsp;&nbsp;&nbsp;&nbsp;On preko volje klimnu glavom. "U redu. Znači tako je bilo. Kakve to ima veze sa..."
<BR>&nbsp;&nbsp;&nbsp;&nbsp;&nbsp;"Čekaj", zamoli ona. "Videćeš... svaki put kad bi se dotakao kabla, odbijao si da priznaš da postoji. Puštao bi da ti se otkotrlja iz ruke i ne bi ni primetio kad padne na pod. Gazio si po njemu bosim nogama, a nisi ni osećao. Jednom ti je bio u jelu, Hipe; zahvatio si ga sa punom viljuškom boranije, stavio si jedan njegov kraj u usta i samo pustio da ti padne iz ustiju na sto; nisi ni znao da je tu!"
<BR>&nbsp;&nbsp;&nbsp;&nbsp;&nbsp;"Za..." reče on sa naporom, a zatim, "zamračenje. Tako je to nazvao Bromfild." Ko je Bromfild? Ali mu ovo iskliznu iz pameti; Dženi je govorila.
<BR>&nbsp;&nbsp;&nbsp;&nbsp;&nbsp;"Tačno. A sada pažljivo slušaj. Kad je došlo vreme da iščezne zamračenje, njega je nestalo; i ti si se našao sa kablom u ruci, znajući da postoji. Ali ništa što sam pre toga pokušala nije učinilo da se to desi pre nego što je došlo vreme da se desi!"
<BR>&nbsp;&nbsp;&nbsp;&nbsp;&nbsp;On se zamisli. "A - šta je učinilo da dođe vreme da se desi?"
<BR>&nbsp;&nbsp;&nbsp;&nbsp;&nbsp;"Vratio si se."
<BR>&nbsp;&nbsp;&nbsp;&nbsp;&nbsp;"Do radnje, do izloga"
<BR>&nbsp;&nbsp;&nbsp;&nbsp;&nbsp;"Da", reče ona i odmah zatim: "Ne. Htela sam da kažem ovo: oživeo si u ovoj sobi, i - ovaj, i sam si rekao: tvoj svet je porastao, dovoljno je porastao da uključi sobu, a zatim ulicu, pa grad. Ali se isto to dešavalo i sa tvojim pamćenjem. Pamćenje ti je postalo dovoljno veliko da uključi juče, prošlu nedelju, a onda zatvor, pa onda ono što te je dovelo u zatvor. Pazi sada: u tome trenutku kabl ti je nešto značio, značio ti je nešto strahovito važno. Ali kada se to desilo, sve vreme pošto se desilo, kabl ti nije ništa značio. Nije ti ništa značio sve do trenutka kad je tvoje sećanje moglo da se vrati toliko daleko. Onda je kabl ponovo postao stvaran."
<BR>&nbsp;&nbsp;&nbsp;&nbsp;&nbsp;"Oh", reče on.
<BR>&nbsp;&nbsp;&nbsp;&nbsp;&nbsp;Ona obori oči. "Znam sve o kablu. Mogla sam da ti objasnim. Stalno sam pokušavala da ti obratim pažnju na njega, ali ti nisi hteo da ga vidiš sve dok nisi postao spreman da ga vidiš. Tačno je da znam još mnogo o tebi. Ali, zar ne uviđaš da ako ti kažem, nećeš moći da me čuješ?"
<BR>&nbsp;&nbsp;&nbsp;&nbsp;&nbsp;On zavrte glavom, ne u znak poricanja, nego ošamućeno. Reče: "Ali ja više - nisam bolestan!"
<BR>&nbsp;&nbsp;&nbsp;&nbsp;&nbsp;Pročita odgovor na njenom izražajnom licu. Promuca: "Ili jesam?" i ljutnja se uskomeša u njemu. "Ma šta mi napriča", zareža, "nećeš valjda reći da ću ogluveti ako mi kažeš gde sam išao u gimnaziju."
<BR>&nbsp;&nbsp;&nbsp;&nbsp;&nbsp;"Naravno da nećeš", reče reče ona strpljivo. "Jedino ti niće ništa značiti. Ne bi se povezalo ni sa čim." Ujede se za usnu u naporu da se koncertriše. "Evo, vidi: nekoliko puta si pomenuo Bromfilda.."
<BR>&nbsp;&nbsp;&nbsp;&nbsp;&nbsp;"Koga? Bromfilda? Nisam."
<BR>&nbsp;&nbsp;&nbsp;&nbsp;&nbsp;Ona začkilji. "Hipe - jesi. Nema ni deset minuta."
<BR>&nbsp;&nbsp;&nbsp;&nbsp;&nbsp;"Jesam li?" Zamisli se. Zamisli se duboko. Zatim široko otvori oči. "Bogamu, jesam?"
<BR>&nbsp;&nbsp;&nbsp;&nbsp;&nbsp;"U redu. Ko je on? Šta ti je on?"
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Hipe!" oštro podviknu Dženi.
<BR>&nbsp;&nbsp;&nbsp;&nbsp;&nbsp;"Izvini", reče on. "Čini se da sam se opet spetljao." Ponovo se duboko zamisli, pokušavajući da se priseti cele serije, svake reči. Najzad, "B-bromfild," reče sa teškoćom.
<BR>&nbsp;&nbsp;&nbsp;&nbsp;&nbsp;Teško da će to ostati kod tebe. To je samo blesak iz daleke prošlosti. Neće ti ništa značiti sve dok se ne vratiš čak dotle i uzmeš što ti treba.
<BR>&nbsp;&nbsp;&nbsp;&nbsp;&nbsp;"Da se vratim? Kako da se vratim?"
<BR>&nbsp;&nbsp;&nbsp;&nbsp;&nbsp;"Zar se sve vreme ne vraćaš - od trenutka kad si ovde bio bolestan do trenutka kad si bio u zatvoru, pa kad su te uhapsili, i pre toga, do tvoje posete onoj kući? Razmisli o tome, Hipe. Razmisli zašto si otišao u tu kuću."
<BR>&nbsp;&nbsp;&nbsp;&nbsp;&nbsp;On učini nestrpljiv gest. "Nema potrebe. Zar ne uviđaš? Otišao sam u tu kuću jer sam tražio nešto - šta ono beše? Oh, decu; neku decu koja bi mi kazala gde je maloumnik." Skoči na noge i nasmeja se. "Vidiš? Maloumnik - setio sam ga se. Setiću se svega, videćeš. Maloumnik... bio sam ga godinama tražio, oduvek. Ja... zaboravio sam zašto, ali", reče on, "sada to nije uopšte važno. Ono što pokušavam da ti objasnim jeste da ne moram da se vratim do početka; vratio sam se dokle mi je potrebno. Sada sam opet na stazi. Sutra idem u onu kuću da dobijem adresu, a zatim ću otići na to mesto i dovršiću ono što sam bio počeo kad sam izgubio..."
<BR>&nbsp;&nbsp;&nbsp;&nbsp;&nbsp;Glas mu zadrhta, on ošamućeno pogleda unaokolo, spazi cev i zgrabi je. "Ovo", reče trijumfalno. "Ovo je deo od-od - oh, do đavola!"
<BR>&nbsp;&nbsp;&nbsp;&nbsp;&nbsp;Sačekala je dok se dovoljno primirio da je čuje, pa reče: "Je l' vidiš?"
<BR>&nbsp;&nbsp;&nbsp;&nbsp;&nbsp;"Šta, je l' vidim?" upita on slomljeno, bedno.
<BR>&nbsp;&nbsp;&nbsp;&nbsp;&nbsp;"Ako sutra odeš tamo, upašćeš u situaciju koju ne razumeš, zbog razloga kojih ne možeš da se setiš, tražićeš nekoga ko ti ništa ne znači, da bi pronašao nešto što ne možeš da zamisliš. Ali," priznade ona, "u pravu si, Hipe - ti to možeš da učiniš."
<BR>&nbsp;&nbsp;&nbsp;&nbsp;&nbsp;"Ako učinim", reče on, "sve će se vratiti."
<BR>&nbsp;&nbsp;&nbsp;&nbsp;&nbsp;Ona zavrte glavom. On oštro reče: "Ti znaš sve?"
<BR>&nbsp;&nbsp;&nbsp;&nbsp;&nbsp;"Da, Hipe"
<BR>&nbsp;&nbsp;&nbsp;&nbsp;&nbsp;"E pa, baš me briga. Svejedno ću to da učinim."
<BR>&nbsp;&nbsp;&nbsp;&nbsp;&nbsp;Ona duboko udahnu: "Poginućeš."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ako odeš tamo, poginućeš", vrlo razgovetno reče ona. "O, Hipe, zar dosad nisam bila u pravu? Zar ne? Zar se nisi već dosta vratio unazad - stvarno povratio prošlost, tako da ti se više ne izmiče?"
<BR>&nbsp;&nbsp;&nbsp;&nbsp;&nbsp;Izmrcvaren, on reče: "Kažeš mi da sutra mogu da odem odavde i da nađem to za čim tragam - tragam? To za šta živim... i kažeš mi da će me to ubiti. Šta hoćeš od mene? Šta pokušavaš da mi kažeš da uradim?"
<BR>&nbsp;&nbsp;&nbsp;&nbsp;&nbsp;"Da samo nastaviš", zamoli ga ona. "Da samo nastaviš ono što si dosad radio."
<BR>&nbsp;&nbsp;&nbsp;&nbsp;&nbsp;"Zbog čega?" razbesne se on. "Da se vraćam i vraćam, da se sve više udaljujem od onoga što želim? Kakvo dobro će..."
<BR>&nbsp;&nbsp;&nbsp;&nbsp;&nbsp;"Dosta!" oštro reče Dženi. Na svoje veliko iznenađenje, on ućuta. "Još malo pa ćeš početi da grizeš tepih", reče nežno i sa tračkom vedrine u glasu. "Od toga nema vajde."
<BR>&nbsp;&nbsp;&nbsp;&nbsp;&nbsp;Borio se protiv njene vedrine, ali je bila neodoljiva. Dozvoli da ga dodirne, ali je odbaci; ipak ga je dodirnula. On progovori, mnogo tiše: "Znači, naređuješ mi da ne smem da nađem ono - maloumnika i ... šta ono beše?"
<BR>&nbsp;&nbsp;&nbsp;&nbsp;&nbsp;"Oh," reče ona, dok joj je lice zračilo iskrenošću,
<BR>&nbsp;&nbsp;&nbsp;&nbsp;&nbsp;"Oh, ne! Hipe, naći ćeš, zaista ćeš naći. Ali moraš da znaš šta tražiš; moraš da znaš zašto tražiš."
<BR>&nbsp;&nbsp;&nbsp;&nbsp;&nbsp;"Koliko vremena treba za to?"
<BR>&nbsp;&nbsp;&nbsp;&nbsp;&nbsp;Ona zavrte glavom. "Ne znam."
<BR>&nbsp;&nbsp;&nbsp;&nbsp;&nbsp;"Ne mogu da čekam. Sutra..." On ubode prstom u prozor. Mrak se već srebrio, sunce se primicalo i potiskivalo ga. "Danas, pogledaj! Danas bih mogao da odem tamo... moram; ti shvataš koliko mi to znači, koliko dugo sam..." Glas mu se sasvim utiša; zatim se naglo okrete njoj. "Kažeš da ću poginuti; više volim da poginem sa tom stvari u rukama; za nju jedino i živim!"
<BR>&nbsp;&nbsp;&nbsp;&nbsp;&nbsp;Ona ga tragično pogleda. "Hipe..."
<BR>&nbsp;&nbsp;&nbsp;&nbsp;&nbsp;"Ne!" odseče on. "Nećeš me odvratiti."
<BR>&nbsp;&nbsp;&nbsp;&nbsp;&nbsp;Ona zausti da nešto kaže, pa se predomisli i pognu glavu. Zatim leže na krevet i zagnjuri lice u jastuk.
<BR>&nbsp;&nbsp;&nbsp;&nbsp;&nbsp;Besno je koračao gore-dole po sobi, a zatim zastade iznad nje. Lice mu omekša. "Dženi", reče, "pomozi mi..." Nepomično je ležala. Znao je da ga sluša. Reče: "Ako postoji opasnost... ako će nešto pokušati da me ubije... reci mi šta je. Bar mi reci šta da očekujem."
<BR>&nbsp;&nbsp;&nbsp;&nbsp;&nbsp;Ona okrete glavu ka zidu, tako da je mogao da je čuje, ali ne i da je vidi. Zatim reče: "Nisam rekla da će nešto pokušati da te ubije. Rekla sam da ćeš poginuti."
<BR>&nbsp;&nbsp;&nbsp;&nbsp;&nbsp;Još dugo je stajao nad njom. Zatim zareža: "U redu. Poginuću. Hvala ti za sve, Dženi. Bolje da ideš kući." Ona se spuza sa kreveta, polako i slabašno, kao da je pretučena. Pogleda ga sa takvim izrazom sažaljenja i tuge na licu da mu se od toga steže srce. Ali on stisnu zube, pogleda ka vratima pa joj glavom pokaza na njih.
<BR>&nbsp;&nbsp;&nbsp;&nbsp;&nbsp;Otišla je, bez osvrta, vukući noge. Ovo je bilo više nego što je mogao podneti. Ali je pustio da ode.
<BR>
<BR>&nbsp;&nbsp;&nbsp;&nbsp;&nbsp;Krevet je bio blago naboran. On polako pređe preko sobe i pogleda ga. Ispruži ruku, a zatim pade napred i zari lice u njega. I dalje je bio topao od njenog tela i za trenutak toliko kratak da se ne može definisati - oseti nešto o pomešanom dahu, dvema začaranim dušama koje se okreću jedna drugoj da postanu jedno. Ali toga nestade, svega nestade i on je iscrpljeno ležao.
<BR>&nbsp;&nbsp;&nbsp;&nbsp;&nbsp;Hajde, razboli se. Sklupčaj se i umri. "Važi", prošapta. Što da ne. Uostalom, ne menja stvar. Umro ili poginuo, koga je briga?
<BR>&nbsp;&nbsp;&nbsp;&nbsp;&nbsp;Dženi nije briga.
<BR>&nbsp;&nbsp;&nbsp;&nbsp;&nbsp;Zatvori oči i vide jedna usta. Pomisli da su Dženina, ali je brada bila i suviše šiljasta. Usta rekoše: Samo lezi i umri, to je sve, i nasmešiše se. Osmeh učini da se svetlo odbije od debelih naočara, što mora da znači da je video celo lice. A zatim ga zgrabi bol, toliko oštar i brz da trže glavu uvis i urliknu. Ruka, ruka mu je bila posečena. On pogleda nadole u nju i vide ožljka koji su izazvali ovaj nagli, restimulativni bol. "Tompson, ubiću toga Tompsona."
<BR>&nbsp;&nbsp;&nbsp;&nbsp;&nbsp;Ko je Tompson, ko je Bromfild, ko je malumnik u pećini... pećina... gde je pećina, gde su deca... deca... ne, dečja... gde su dečja... odela, to je! Odela, stara, poderana, rite; ali on je tako...
<BR>&nbsp;&nbsp;&nbsp;&nbsp;&nbsp;Dženi... Poginućeš. Samo lezi i umri.
<BR>&nbsp;&nbsp;&nbsp;&nbsp;&nbsp;Oči mu se prevrnuše, napetost se izgubi i ostavi ljigavu letargiju. Ovo nije bilo dobro, ali je bilo bolje od osećanja. Neko je rekao: "Podigni za četrdeset i pomeri u desni kvadrant, kaplare, inače će ti đavoli razmagnetisati upaljače." Ko je to rekao?
<BR>&nbsp;&nbsp;&nbsp;&nbsp;&nbsp;On, Hip Berouz. On je to rekao. Kome je rekao?
<BR>&nbsp;&nbsp;&nbsp;&nbsp;&nbsp;Rekao je Dženi, dok je sedela za nišanom protivavionskog topa.
<BR>&nbsp;&nbsp;&nbsp;&nbsp;&nbsp;Frknu. Dženi nije kaplar. "Realnost nije najprijatnija atmosfera, poručniče. Ali mi volimo da mislimo da smo opremljeni za nju. I to imamo finu opremu, kakvu jedan inženjer može samo da ceni. Ubacite opsesiju, i realnost je neće tolerisati. Nešto mora da popusti; ako nestane realnosti, vaša fina oprema ostaje bez ičega na čemu bi funkcionisala. Bez ičega za što je konstruisana. Zbog toga loše funkcioniše. Za to izbacite opsesiju; počnite da funkcionišete onako kako ste konstruisani da funkcionišete."
<BR>&nbsp;&nbsp;&nbsp;&nbsp;&nbsp;Ko je to rekao? Oh - Bromfild. Đubre! Inženjeru drži pridike o mašinstvu. "Kapetane Bromfilde", (umorno, dvadesethiljaditi put), "da nisam inženjer ne bih ga našao, ne bih ga prepoznao i sad bi me bilo baš briga." Ah, nije važno.
<BR>&nbsp;&nbsp;&nbsp;&nbsp;&nbsp;Nije važno. Samo se sklupčaj i sve dok Tompson ne pokaže svoje lice. Samo se sklupčaj i... "e, bogami, neću", zaurla Hip Berouz. Skoči sa kreveta i stade nasred sobe, tresući se. Sklopi ruke preko očiju i stade da se ljulja kao mladica na vetru. Neka je sav smušen, Bromfildov glas, Tompsonovo lice, pećina puna dečje odeće, Dženi koja želi da on pogine; ali ima nešto u šta je siguran, nešto što zna: Tompson ne može da ga natera da se sklupča i umre. Dženi ga je oslobodila od toga!
<BR>&nbsp;&nbsp;&nbsp;&nbsp;&nbsp;Još uvek se ljuljajući, zajeca, "Dženi...?"
<BR>&nbsp;&nbsp;&nbsp;&nbsp;&nbsp;Dženi nije želela da on umre.
<BR>&nbsp;&nbsp;&nbsp;&nbsp;&nbsp;Dženi nije želela da on pogine; u čemu je stvar? Dženi samo hoće da se on... vrati. Da sačeka.
<BR>&nbsp;&nbsp;&nbsp;&nbsp;&nbsp;Pogleda u prozor kroz koji se već beleo dan.
<BR>&nbsp;&nbsp;&nbsp;&nbsp;&nbsp;Da sačeka? Zašto, kad će možda još danas dobiti tu adresu i naći decu i maloumnika i... u svakom slučaju naći njega; on to želi, je li tako? Danas. A onda će bogami, pokazati Bromfildu ko ima opsesiju!
<BR>&nbsp;&nbsp;&nbsp;&nbsp;&nbsp;Samo ako preživi, pokazaće on tome Bromfildu.
<BR>&nbsp;&nbsp;&nbsp;&nbsp;&nbsp;Ali ne; Dženi je od njega htela da ide drugim putem, da se vrati. Dokle da se vrati? U godine gladi, niko ti ne veruje, niko ti ne pomaže, loviš i loviš, gladuješ i mrzneš se, za mali trag i još jedan koji se u njega uklapa: adresa iz kuće sa kolskim ulazom koju je našao po adresi sa komada hartije u dečjoj odeći koja je bila u... u...
<BR>&nbsp;&nbsp;&nbsp;&nbsp;&nbsp;"Pećini", reče glasno. A u pećini su bila dečja odela, a među njima je bio prljavi mali ižvrljani komad papira, i to ga je dovelo do kuće sa kolskim ulazom, ovde u gradu.
<BR>&nbsp;&nbsp;&nbsp;&nbsp;&nbsp;Još jedan korak natrag, veliki korak; u to je bio duboko ubeđen. Jer je otkriće u pećini dokazalo da je zaista video ono što je Bromfild tvrdio da nije video; imao je i komad toga! Podiže ga, steže i izvi: srebrnast, lagan, čudnovato izatkan - komad cevi. Naravno, naravno! I taj komad cevi je iz pećine. A sada je kod njega.
<BR>&nbsp;&nbsp;&nbsp;&nbsp;&nbsp;U njemu poče da raste duboko uzbuđenje. Ona mu je rekla: "Vrati se", a on je odgovorio ne, dugo traje. Koliko... je trajao ovaj korak, ovo ponovno otkriće pećine i njenog blaga?
<BR>&nbsp;&nbsp;&nbsp;&nbsp;&nbsp;Baci pogled na prozor. Nije moglo proći više od trideset minuta, najviše četrdeset. Da, i dok je bio sav zbrkan, iscrpljen, ljut, kriv, povređen. Kako bi bilo da proba da se vrati glavom napred, odmoren, nahranjen, pribran, uz - uz Dženinu pomoć?
<BR>&nbsp;&nbsp;&nbsp;&nbsp;&nbsp;Pritrča vratima, otvori ih, prelete preko hodnika i širom otvori vrata preko puta. "Dženi, slušaj", reče, divlje uzbuđen. "Oh, Dženi..." i glas mu se preseče. Jedva se zaustavi kad je već bio šest stopa unutra. "Molim vas - oprostite", zbunjeno promuca. Pođe natraške prema vratima, udari leđima o njih i zalupi ih; histerično se okrete, otvori ih i izlete u hodnik. Bože, mislio je, što mi nije rekla. Preko hodnika se dotetura do svoje sobe, osećajući se kao gong u koji tek što je udareno. Zatvori vrata, zaključa ih i nasloni se leđima na njih. Negde pronađe škripavi zvuk zbunjenog smeha koji mu pomaže. Napola se okrete da pogleda u daske svojih zaključanih vrata, privučen protiv svoje volje. Pokuša da spreči svoj um da se vrati preko hodnika i uđe kroz vrata preko puta, ali ne uspe; opet vide sliku, živo, i opet se nasmeja, sav crven u licu; i dalje se neugodno osećao. "Trebalo je da mi kaže", promrmlja.
<BR>&nbsp;&nbsp;&nbsp;&nbsp;&nbsp;Oko mu zape za komad cevi i on ga podiže i položi u naslonjaču. To istisnu neprijatan dogadaj; vrati pred njega ono što je bilo hitnije. Mora da nađe Dženi. Da govori sa njom. Možda je to ludost, ali ona će znati: možda će se zajedno sa njom brže vratiti. Vrlo brzo, toliko brzo da će možda još danas naći toga maloumnika. Ah... verovatno je beznadežno, ali Dženi, Dženi će znati. Zato čekaj. Doći će ona kad bude spremna; moraće da dođe.
<BR>&nbsp;&nbsp;&nbsp;&nbsp;&nbsp;Zavali se, ispruži noge koliko god je mogao, sve dok mu naslon čvrsto ne prionu uz potiljak. U njemu poraste umor kao mirišljavi dim, zamagljujući mu oči i puneći mu nozdrve.
<BR>&nbsp;&nbsp;&nbsp;&nbsp;&nbsp;Ruke mu omlitaviše, oči mu se sklopiše. Nasmeja se jednom, sitno, glupavo, nalik na njištanje; ali mu slika nije bila dovoljno jasna niti se zadržala dovoljno dugo da bi prekinula njegovo duboko, zdravo propadanje u san.
<BR>
<BR>&nbsp;&nbsp;&nbsp;&nbsp;&nbsp;Bup-bup-bup-bup-bup-bup-bup-bup.
<BR>&nbsp;&nbsp;&nbsp;&nbsp;&nbsp;(Predesetnjaci, pomisli, gore u brdima. Životna ambicija svakog usamljenog dečačića: da ima automat i da njime kosi kao baštenskim crevom).
<BR>&nbsp;&nbsp;&nbsp;&nbsp;&nbsp;Du-du-du-du!
<BR>&nbsp;&nbsp;&nbsp;&nbsp;&nbsp;(Erlikoni! <EM>Protivavionski topovi, od švajcarske fabrike Oerlicon; prim. prev.</EM> Odakle li su samo iskopali te starudije? Je li ovo protivavionska baza ili muzej?)
<BR>&nbsp;&nbsp;&nbsp;&nbsp;&nbsp;Hipe! Hipe Berouze!
<BR>&nbsp;&nbsp;&nbsp;&nbsp;&nbsp;(Sunce mu žarko, kad će već jednom taj kaplar da nauči da kaže "poručniče?" Ne da mi je stalo do toga, sasvim mi je svejedno, ali će jednog dana da me tako pozove pred nekim maloletnim pukovnikom, pa ćemo obojica zaglaviti).
<BR>&nbsp;&nbsp;&nbsp;&nbsp;&nbsp;Du! Du? Du! "Oh ... Hipe!"
<BR>&nbsp;&nbsp;&nbsp;&nbsp;&nbsp;On sede u krevetu, dlanovima protrlja oči, i odjednom topovi postadoše lupanje u vrata, a kaplar postade Dženi, koja je dozivala odnekuda, i protivavionska baza se raspade, zamagli se i odlete u fabriku snova.
<BR>&nbsp;&nbsp;&nbsp;&nbsp;&nbsp;"Uđi", zakrklja on. "Hajde, ulazi."
<BR>&nbsp;&nbsp;&nbsp;&nbsp;&nbsp;"Zaključano je."
<BR>&nbsp;&nbsp;&nbsp;&nbsp;&nbsp;On progunđa i stade na utrnule noge. Sunce je prosipalo tople zrake kroz zavese. On se otetura do vrata i otvori ih. Oči mu još nisu ništa videle, a noge su mu klecale.
<BR>&nbsp;&nbsp;&nbsp;&nbsp;&nbsp;"Oh, Hipe!"
<BR>&nbsp;&nbsp;&nbsp;&nbsp;&nbsp;On preko njenog ramena vide ona druga vrata i seti se. Uvuče je u sobu i zatvori vrata. "Slušaj, strašno mi je žao zbog onoga. Ispao sam velika budala."
<BR>&nbsp;&nbsp;&nbsp;&nbsp;&nbsp;"Hipe - nemoj," meko reče ona. "Nije važno, ti to znaš. Je li ti dobro?"
<BR>&nbsp;&nbsp;&nbsp;&nbsp;&nbsp;"Malo sam smućen", priznade on i ljutnu se što mu ponovo nadođe zbunjeni smeh. "Pričekaj da ispljuskam lice hladnom vodom i da se malo probudim." Viknu iz kupatila: "Gde si bila?"
<BR>&nbsp;&nbsp;&nbsp;&nbsp;&nbsp;"Šetala sam. Razmišljala sam. Zatim... čekala sam pred kućom. Bojala sam se da ćeš - znaš. Htela sam da te pratim, da se nađem uz tebe. Mislila sam da bih mogla da ti budem od pomoći... Stvarno ti je dobro?"
<BR>&nbsp;&nbsp;&nbsp;&nbsp;&nbsp;"Naravno. I rešio sam da nikuda ne idem ako se prethodno nisam dogovorio sa tobom. Ali, što se tiče nje - nadam se da je njoj dobro."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Izgleda da se prepala više od mene. Što mi nisi rekla da ima još neko u tvojoj sobi? Da si mi rekla, ne bih onako banuo..."
<BR>&nbsp;&nbsp;&nbsp;&nbsp;&nbsp;"Hipe, šta to pričaš? Šta se to desilo?"
<BR>&nbsp;&nbsp;&nbsp;&nbsp;&nbsp;"Oh!" reče on, "Jasno mi je. Došla si pravo ovamo - još nisi bila u svojoj sobi."
<BR>&nbsp;&nbsp;&nbsp;&nbsp;&nbsp;"Nisam. Šta, zaboga, hoćeš da..."
<BR>&nbsp;&nbsp;&nbsp;&nbsp;&nbsp;On reče, crveneći: "Više bih voleo da ti je ona ispričala, a ne ja. Ovaj, najednom sam morao da razgovaram sa tobom, neizostavno. Zato sam se zaleteo preko hodnika i upao u tvoju sobu, nisam ni sanjao da tamo ima još neko osim tebe, i tek kad sam stigao na sredinu sobe, video sam onu tvoju drugaricu."
<BR>&nbsp;&nbsp;&nbsp;&nbsp;&nbsp;"Koga? Hipe, za ime božje..."
<BR>&nbsp;&nbsp;&nbsp;&nbsp;&nbsp;"Pa, onu ženu. Mora da je poznaješ, Dženi. Lopovi nemaju običaj da se šetaju goli golcati."
<BR>&nbsp;&nbsp;&nbsp;&nbsp;&nbsp;Dženi polako prinese ruku ustima.
<BR>&nbsp;&nbsp;&nbsp;&nbsp;&nbsp;"Crnkinja. Devojka. Mlada."
<BR>&nbsp;&nbsp;&nbsp;&nbsp;&nbsp;"Da li je... ona... šta je ona..."
<BR>&nbsp;&nbsp;&nbsp;&nbsp;&nbsp;"Ne znam šta je uradila. Video sam je samo za trenutak - ako joj to čini utehu, i čim sam je ugledao, odmah sam se uštrkljao prema vratima. O, Dženi, žao mi je. Znam da je vrlo neprijatno, ali ipak nije toliko strašno. Dženi!" viknu uplašeno.
<BR>&nbsp;&nbsp;&nbsp;&nbsp;&nbsp;"Našao nas je ... Moramo da bežimo odavde", prošaputa ona. Usne su joj skoro potpuno bele; drhtala je. "Hajdemo, oh, hajde, Hipe!"
<BR>&nbsp;&nbsp;&nbsp;&nbsp;&nbsp;"Stani malo! Dženi, moram da govorim s tobom. Ja..."
<BR>&nbsp;&nbsp;&nbsp;&nbsp;&nbsp;Ona se nakostreši kao napadnuta životinja. Govorila je sa toliko žestine da su joj se reči mešale. "Ne govori ništa! Ne pitaj! Ne mogu da ti kažem; ne bi razumeo. Samo beži, odavde, beži." Ruka joj se sa zaprepašćujućom snagom sklopi oko njegove mišice i povuče ga. Morao je da napravi dva koraka trčeći, inače bi pao. Bila je na vratima, i već ih je otvarala kad je on napravio drugi korak; dograbi ga za košulju, izvuče u hodnik i gurnu ga ka izlazu. On se uhvati za dovratak; iznenađenje i ljutnja zajedno eksplodiraše u njemu i pretvoriše se u strahovitu tvrdoglavost. Ni jedna njena reč ga ne bi pokrenula; kako se bio uhvatio za dovratnik i ukrutio, čak ni njena neočekivana snaga ne bi učinila ništa, sem da ga još više zainati. Ali ona niti šta reče, niti ga se dotače; samo protrča pored njega, bela kao kreč, cvileći od straha, i sjuri se niz stepenice.
<BR>&nbsp;&nbsp;&nbsp;&nbsp;&nbsp;On učini jedinu stvar koju njegovo telo htede da posluša, bez razmišljanja ili svesne odluke. Nađe se napolju i potrča za njom. "Dženi..."
<BR>&nbsp;&nbsp;&nbsp;&nbsp;&nbsp;"Taksi!" vrisnu ona.
<BR>&nbsp;&nbsp;&nbsp;&nbsp;&nbsp;Taksi je tek bio počeo da usporava, a Dženi je već otvarala vrata. Hip uskoči pored nje. "Vozite", reče Dženi i kleče na sedište da pogleda kroz zadnji prozor.
<BR>&nbsp;&nbsp;&nbsp;&nbsp;&nbsp;"Kuda?" upita vozač.
<BR>&nbsp;&nbsp;&nbsp;&nbsp;&nbsp;"Samo vozite, bilo kuda. Brzo!"
<BR>&nbsp;&nbsp;&nbsp;&nbsp;&nbsp;Hip pogleda kroz zadnji prozor. Jedino što je video bila je fasada kuće i jedan ili dva pešaka koji su začuđeno zverali u kola. "Šta je bilo? Šta se desilo?"
<BR>&nbsp;&nbsp;&nbsp;&nbsp;&nbsp;Ona samo zavrte glavom.
<BR>&nbsp;&nbsp;&nbsp;&nbsp;&nbsp;"Šta je bilo?" i dalje ju je saletao. "Da neće eksplodirati kuća?"
<BR>&nbsp;&nbsp;&nbsp;&nbsp;&nbsp;Ona opet zavrte glavom. Okrete se od prozora i zgrči u uglu. Svojim belim zubima neprekidno je strugala po nadlanici. On se pruži i nežno je uhvati za ruku, pa joj je spusti u krilo. Ona mu dozvoli.
<BR>&nbsp;&nbsp;&nbsp;&nbsp;&nbsp;Još dva puta joj se obratio, ali mu oba puta nije odgovorila, jedino bi pokazala da ga čuje, i to samo time što bi svaki put malo okrenula lice od njega. On najzad popusti, sede u svoj ugao i stade da je posmatra.
<BR>&nbsp;&nbsp;&nbsp;&nbsp;&nbsp;Kad su stigli do izlaza iz grada, gde se auto-put račvao, vozač plašljivo upita: "Kuda?" Ovoga puta mu Hip reče: "Levo." Dženi se prenu i uputi mu kratak zahvalan pogled, pa se opet izgubi iza svoga lica. On najzad primeti promenu u njoj, na neki neobjašnjiv način, iako je još uvek ukočeno sedela i zurila u prazno. Tiho reče: "Bolje."
<BR>&nbsp;&nbsp;&nbsp;&nbsp;&nbsp;Ona upravi oči na njega, i malo kasnije, pogled. Sa ugla usana otkide joj se bolan osmeh. "U svakom slučaju, nije gore."
<BR>&nbsp;&nbsp;&nbsp;&nbsp;&nbsp;"Bojiš se," reče on.
<BR>&nbsp;&nbsp;&nbsp;&nbsp;&nbsp;Ona klimnu glavom. "I ja", reče on, zaleđena lica. Ona mu stavi ruku na mišicu. "Oh, Hipe, žao mi je; toliko mi je žao da nemam reči. Nisam ovo očekivala - ne tako brzo. I bojim se da tu ne mogu ništa da učinim."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Ne mogu da ti kažem."
<BR>&nbsp;&nbsp;&nbsp;&nbsp;&nbsp;"Ne možeš da mi kažeš? Ili još ne možeš da mi kažeš?"
<BR>&nbsp;&nbsp;&nbsp;&nbsp;&nbsp;Ona pažljivo reče: "Rekla sam ti šta moraš da učiniš - da se vratiš unazad; da nađeš sva mesta gde si bio i sve stvari koje su se desile, sve do početka. To možeš da učiniš, ako imaš vremena." Na licu joj se opet pojavi strah, pa se pretvori u tugu. "Ali sada više nema vremena."
<BR>&nbsp;&nbsp;&nbsp;&nbsp;&nbsp;On se skoro razdragano nasmeja. "Ima." Zgrabi je za ruku. "Jutros sam našao pećinu. To je bilo pre dve godine, Dženi! Znam gde je, znam šta sam tamo našao: staru odeću, dečju odeću. Adresu, adresu kuće sa kolskim ulazom. I moj komad cevi, jedinu stvar koja dokazuje da sam u pravu što tragam za... za... Eto", nasmeja se, "to je sledeći korak unazad. Ono što je važno jeste da sam našao pećinu, to je dosad najveći korak. Našao sam je za svega tridesetak minuta, i to bez po muke. A sada ću se potruditi. Kažeš da nemamo više vremena. U redu, možda nemamo nedelje, možda nemamo ni dane; ali, da li imamo bar jedan dan, Dženi? Pola dana?"
<BR>&nbsp;&nbsp;&nbsp;&nbsp;&nbsp;Lice joj se ozari. "Možda imamo", reče. "Možda... Šofer! Zaustavite."
<BR>&nbsp;&nbsp;&nbsp;&nbsp;&nbsp;Ona isplati vozača; Hip se zbog toga nije bunio. Stajali su na periferiji grada, sa otvorenim, blago zatalasanim poljima do kojih su jedva dopirali pipci gradske životinje. Ovde-onde štand prodavca voća, ili benzinska stanica, a prekoputa, nekoliko potpuno novih zgrada od lakovanog drveta i nametljivog gipsanog maltera. Ona mu pokaza prstom na livade.
<BR>&nbsp;&nbsp;&nbsp;&nbsp;&nbsp;"Pronaći će nas", reče, "ali ćemo tamo gore biti sami... i ako - išta naiđe, videćemo ga."
<BR>&nbsp;&nbsp;&nbsp;&nbsp;&nbsp;Na jednom brežuljku na ograncima planine, na zelenoj livadi gde je mlada trava jedva pokrivala žutu strnjiku od poslednjeg košenja, oni sedoše jedno prema drugom, tako da je svako od njih imao pregled polovine horizonta.
<BR>&nbsp;&nbsp;&nbsp;&nbsp;&nbsp;Sunce izbi visoko i usija se. Dunu vetar i prelete jedan oblak. Hip Berouz se probijao; sve više i više unazad. A Dženi je slušala, čekala i sve vreme osmatrala, prelećući ravnicu uzduž i popreko svojim dubokim očima.
<BR>&nbsp;&nbsp;&nbsp;&nbsp;&nbsp;Unazad, unazad... prljav i lud, Hip Berouz je proveo skoro dve godine tražeći kuću sa kolskim ulazom. Zato što je na komadu papira bio napisan broj i ulica; ali ne i grad.
<BR>&nbsp;&nbsp;&nbsp;&nbsp;&nbsp;Trebalo mu je tri godine od ludnice do pećine. Godina dana da nađe ludnicu iz kancelarije sreskog službenika. Šest meseci od dana otpuštanja da nađe sreskog službenika. Od rođenja njegove opsesije pa dok ga nisu izbacili iz vojske, još šest meseci.
<BR>&nbsp;&nbsp;&nbsp;&nbsp;&nbsp;Sedam sporih godina, kroz štirak i disciplinu, obećanja i smeh, do mutnog prljavog svetla u zatvorskoj ćeliji. Sedam otetih godina, sedam godina odsečenih krila i padanja.
<BR>&nbsp;&nbsp;&nbsp;&nbsp;&nbsp;Vratio se unazad kroz tih sedam godina, sve dok nije saznao šta je bio pre nego što su te godine počele.
<BR>&nbsp;&nbsp;&nbsp;&nbsp;&nbsp;Tek na protivavionskom poligonu našao je odgovor, san, katastrofu.
<BR>&nbsp;&nbsp;&nbsp;&nbsp;&nbsp;I dalje mlad, sjajne inteligencije kao i uvek, ali okružen zbunjujućim odbijanjem, poručnik Berouz se našao sa suviše slobodnog vremena, i to mu je bilo mrsko.
<BR>
<BR>&nbsp;&nbsp;&nbsp;&nbsp;&nbsp;Poligon je bio mali, u neku ruku čista atrakcija, muzej, jer je tamo bilo dosta zastarele opreme. Čak je i sama baza bila zastarela, utoliko što je pre mnogo godina bila prevaziđena obimnijim i efikasnijim mrežama odbrane i sada nije bila deo nijednog sistema. Ali, njena funkcija je bila da obučava artiljerce i artiljerijske oficire, radiste i tehničare.
<BR>&nbsp;&nbsp;&nbsp;&nbsp;&nbsp;Poručnik je, u jednom od svojih omrznutih momenata dokolice; počeo da kopa po staroj arhivi i pronašao nekoliko godina stare podatke o istraživanju efikasnih blizinskih upaljača, a, takođe, i neke druge podatke o minimalnim elevacijama pod kojima ovi ingeniozni projektili, sa svojim radarskim otpremnicima veličine pesnice, prijemnicima i mehanizmom za tempiranje, mogu da se ispaljuju. Činilo se da bi protivavionci-oficiri radije oborili avion u niskom letu nego da dozvole da njihove osetljive granate prevremeno eksplodiraju zbog udara u vrh nekog dalekovodnog stuba.
<BR>&nbsp;&nbsp;&nbsp;&nbsp;&nbsp;Međutim, poručnik Berouz je imao oko da zapazi matematička neslaganja, koliko god da su neznatna, sa tačnošću Toskaninijevog uha za visinu tona. Izvestan kvadrant u izvesnom sektoru poligona sadržao je sićušno područje preko koga je preletalo mnogo više neeksplodiranih granata nego što zakon proseka može da dozvoli. Najviše dve ili tri neeksplodirane granate godišnje mogle bi da ukazuju na slabu kontrolu kvaliteta samih granata; ali kad 'blizinske' granate prilikom svakog niskog preleta preko izvesnog područja ili eksplodiraju na kontakt ili uopšte ne eksplodiraju, zakon proseka je prekršen. Naučno orijentisan um se buni protiv ovakvih prekršaja i saleteće okrivljenu pojavu sa istom jarošću sa kojom društvo goni prekršioce svojih zakona.
<BR>&nbsp;&nbsp;&nbsp;&nbsp;&nbsp;Ono što je poručniku pričinjavalo najveće zadovoljstvo: bilo je to što je imao ekskluzivnost. Niko nije imao mnogo razloga da opaljuje velik broj granata sa niskom elevacijom. Još je manje razloga bilo da se to čini preko ovog područja. Zbog toga, sve dok poručnik Berouz nije iskopao i uporedio stotine izveštaja raštrkanih kroz desetak godina, niko nije imao dovoljno podataka da opravda istragu.
<BR>&nbsp;&nbsp;&nbsp;&nbsp;&nbsp;Ali ovo je imala da bude njegova istraga. Ako ne ispadne ništa, ne treba ništa ni da se kaže. Ako se, s druge strane, ispostavi da je važno, mogao bi da sa beskrajnom skromnošću i impresivnom jasnoćom iznese celu stvar pred pukovnika; možda će to prisiliti pukovnika da revidira svoje mišljenje o rezervnim poručnicima. Zato je jednom u slobodno vreme otišao na teren i otkrio područje u kome je njegov džepni voltmetar u raznim stepenima nepravilno funkcionisao. I onda mu je svanulo da je ono što je našao u stvari nešto što ometa magnetizam. Grubi, ali osetljivi kalemi u blizinskim upaljačima, konstruisani za sve namene i svrhe; prestajali su da postoje kad bi prešli preko izvesne padine na visini nižoj od četrdeset jardi. Razmagnetisali bi se.
<BR>&nbsp;&nbsp;&nbsp;&nbsp;&nbsp;U kratkoj ali sjajnoj karijeri Berouza, ništa se po potencijalu nije bilo ni primaklo ovome fenomenu. Njegov precizni stvaralački um se stalno napajao ovim i počelo je da mu se priviđa: identifikovanje i analiza fenomena (Berouzov efekat, možda?), pa laboratorijski rad - naravno uspešan - da ga potvrdi. A zatim primena. Poljski generator koji bi podigao nevidljivi zid ove sile; avioni i njihove komunikacije - čak i unutrašnje radio-veze - prestajali bi da funkcionišu zbog raspada svojih magneta. Oprema za navođenje dirigovanih projektila, detonatori i sprave za aktiviranje i, naravno, onesposobljavanje blizinskih upaljača... savršeno odbrambeno sredstvo elektromagnetske ere... i šta još? Bezgranična primena. I onda bi se, naravno, pronalazak demonstrirao, pukovnik bi ga predstavio istaknutim naučnicima i vojnim funkcionerima: "Ovo je, gospodo, taj rezervni oflcir!"
<BR>&nbsp;&nbsp;&nbsp;&nbsp;&nbsp;Ali prvo je morao da pronađe šta je to, kad je već saznao gde se dešava; zato je projektovao i napravio detektor. Bio je jednostavan i ingeniozan i veoma pažljivo kalibriran. Dok je radio, njegov stalno aktivni um je obrađivao i doterivao celokupnu koncepciju 'kontramagnetizma'. Ekstrapolirao je niz zakona i izvukao posledice tek radi matematičke zabave, pa ih poslao Institutu za elektroniku, koji je mogao da ih oceni i ocenio ih je; kasnije su bili objavljeni u Žurnalu. Čak se prilikom artiljerijskih vežbi zabavljao upozoravajući svoje ljudstvo da ne ispaljuje nisko elevirane granate preko ovog područja, jer će im "đavoli razmagnetisati blizinske upaljače." Ovo ga je ispunjavalo velikim zadovoljstvom, jer je zamislio sebe kako im kasnije govori da je ova neobična primedba bila sušta istina i da imaju onoliko pameti koliko je bog dao guski, mogli su da odu i da iskopaju tu stvar, bilo šta da je, i uzmu za sebe.
<BR>&nbsp;&nbsp;&nbsp;&nbsp;&nbsp;Konačno je završio detektor. Sastojao se od živinog prekidača, solenoida i izvora električne energije i mogao je da otkrije i najsitnije promene u svom magnetnom polju. Težio je oko četredeset funti, ali to nije bilo važno, jer ionako nije imao nameru da ga sam nosi. Nabavio je najbolje moguće topografske karte toga područja, odredio za dobrovoljca najglupljeg razvodnika i proveo je jedan dug dan svoga odsustva na terenu, idući u cikcak po kosini i beležeći na karti promene u radu detektora, sve dok nije odredio centar efekta razmagnetisanja.
<BR>&nbsp;&nbsp;&nbsp;&nbsp;&nbsp;Nalazio se na njivi jedne napuštene farme. Nasred njive ležao je jedan stari kamion u zadnjoj fazi oksidacije. Vetar i bujice, kiše i snegovi, napravili su toliko nanosa da je kamion bio skoro potpuno zatrpan i poručnik natera sebe i svoga strpljivog vojnika da ga iskopaju. Posle nekoliko sati znojenja, kopanja i grebanja, kamion je bio oslobođen nanosa; i pod njim nađoše izvor neverovatnog polja sile.
<BR>&nbsp;&nbsp;&nbsp;&nbsp;&nbsp;Sa svakog ugla šasije vodio je po jedan sjajan srebrnast kabl. Sastajali su se kod osovine volana, odakle je jedan kabl vodio nagore prema nekakvoj kutijici. Iz kutijice je virila poluga. Naizgled nije postojao nikakav izvor energije, ali je mašina funkcionisala.
<BR>&nbsp;&nbsp;&nbsp;&nbsp;&nbsp;Kad Berouz gurnu polugu napred, deformisatna olupina kamiona zastenja i duboko utonu u meko tle. Kad povuče polugu natrag, kamion zaškripa, krcnu i podiže se sve dok mu se polomljene opruge potpuno ne istegoše i htede da se digne još više.
<BR>&nbsp;&nbsp;&nbsp;&nbsp;&nbsp;On vrati polugu u neutralan položaj i odmače se.
<BR>&nbsp;&nbsp;&nbsp;&nbsp;&nbsp;Ovo je sigurno to što traži, to što je ostvarilo njegove najluđe snove. Ovo je antimagnetni generator, koji samo čeka da ga on secira i analizira. Ali sve to je nusproizvod.
<BR>&nbsp;&nbsp;&nbsp;&nbsp;&nbsp;Poluga napred, sprava čini kamion težim. Poluga nazad, čini ga lakšim.
<BR>&nbsp;&nbsp;&nbsp;&nbsp;&nbsp;Antigravitacija!
<BR>&nbsp;&nbsp;&nbsp;&nbsp;&nbsp;Antigravitacija: fantazija, san. Antigravitacija, koja će izmeniti lice zemlje, koja će učiniti da efekti postignuti parom, elektricitetom, pa čak i nuklearnom energijom, budu bedni izdanci tehnologije u voćnjaku koji će ova sprava zasaditi. Ovo znači arhitekturu stremljenja ka nebu koje se nijedan umetnik nije usudio da naslika; ovo znači let bez krila i bekstvo do planeta, do zvezda, možda. Ovo znači novu eru u transportu, snabdevanja, čak i u igranju, čak i u medicini. I u, oh, u naučnoistraživačkom radu... a on ima tu spravu.
<BR>&nbsp;&nbsp;&nbsp;&nbsp;&nbsp;Vojnik, tupoglavi razvodnik, iskorači i svom snagom trže polugu nazad. Nasmeši se i baci je Berouzu u noge. Berouz se ritnu i oslobodi, ustade, skoči uvis takvom snagom da mu pucnu u kolenima. Isteže se i pruži ruku i vrhovima prstiju dotače hladni i sjajni trbuh jednog od kablova. Dodir nije trajao duže od desetine sekunde; ali se posle toga godinama, celog života, Berouzu činilo da je deo njega ostao na tom kablu u zamrznutom trenutku, sa prstima na čudu, tela oslobođenog teže.
<BR>&nbsp;&nbsp;&nbsp;&nbsp;&nbsp;Pade.
<BR>
<BR>&nbsp;&nbsp;&nbsp;&nbsp;&nbsp;Noćna mora.
<BR>&nbsp;&nbsp;&nbsp;&nbsp;&nbsp;Prvo zaboravljeni dah i uzburkano srce koje cepa grudi, ludost, dizanje stare olupine iz svoga elementa, brže, sve a brže, sve sitnije u nebo što počinje da se mrači, mrlja, muva, tačkica, nagoveštaj svetlosti gde ga dodirnu visoko, sjajno sunce.
<BR>&nbsp;&nbsp;&nbsp;&nbsp;&nbsp;A zatim utrnulost i bol kad se dah povrati.
<BR>&nbsp;&nbsp;&nbsp;&nbsp;&nbsp;Odnekuda pritisak smeha; s neke druge strane, mržnja i besna želja da ga uguši.
<BR>&nbsp;&nbsp;&nbsp;&nbsp;&nbsp;Potom besna grdnja, reči se pretapaju u vriskove, sve širi polumeseci nasmejanih očiju i pognuta silueta koja beži od njega i zlobno se smeje. On je to uradio... i namerno me je sapleo.
<BR>&nbsp;&nbsp;&nbsp;&nbsp;&nbsp;I ništa da ubije; zaletanje u sve veću tamu i tamo opet ništa; trupkanje koraka koji beže, vatra u stomaku i plamen u mozgu. Padanje, udaranje, po ravnodušnom blatu.
<BR>&nbsp;&nbsp;&nbsp;&nbsp;&nbsp;Tužan povratak u praznu; toliko praznu, toliko strašno praznu rupu u zemlji. Stajanje u njoj i zavijanje uzdignute glave za srebrnim kablovima koje više nikad nećeš videti.
<BR>&nbsp;&nbsp;&nbsp;&nbsp;&nbsp;Žuto-crveno oko bulji. Urlik i udarac nogom; detektor se takođe diže, prevrće se nekoliko puta, raspada se, oko oslepi.
<BR>&nbsp;&nbsp;&nbsp;&nbsp;&nbsp;Dug povratak do kasarne, vukući nevidnjivog čoveka po imenu Ropac, koji svojim teškim rukama čupa slomljeno stopalo.
<BR>&nbsp;&nbsp;&nbsp;&nbsp;&nbsp;Pad. Odmor i pridizanje. Gacanje kroz vodu, valjanje po blatu, dizanje i odmor, i zatim kasarna.
<BR>&nbsp;&nbsp;&nbsp;&nbsp;&nbsp;Štab. Drvene stepenice, mrak pred vratima; šuplje lupanje; krv i blato i lupanje. Koraci, glasovi, zaprepašćenje, zabrinutost, ozlovoljenost, ljutnja.
<BR>&nbsp;&nbsp;&nbsp;&nbsp;&nbsp;Beli šlemovi i uprtači: vojna policija. Kaže im: "Dovedite pukovnika. Nikog drugog, samo pukovnika."
<BR>&nbsp;&nbsp;&nbsp;&nbsp;&nbsp;Ćuti, probudićeš pukovnika.
<BR>&nbsp;&nbsp;&nbsp;&nbsp;&nbsp;Pukovniče, to je antimagnetron, za satelite i prevoz: dosta je bilo mlaznjaka.
<BR>&nbsp;&nbsp;&nbsp;&nbsp;&nbsp;Zaveži, rezervisto.
<BR>&nbsp;&nbsp;&nbsp;&nbsp;&nbsp;Pobiješ se sa njima i onda neko vrisne kad neko nagazi na slomljeno stopalo.
<BR>&nbsp;&nbsp;&nbsp;&nbsp;&nbsp;Noćna mora se podiže i on vide da se nalazi u belom krevetu, u beloj sobi sa crnim rešetkama na prozorima i ogromnim vojnim policajcem na vratima.
<BR>&nbsp;&nbsp;&nbsp;&nbsp;&nbsp;"Gde sam?"
<BR>&nbsp;&nbsp;&nbsp;&nbsp;&nbsp;"U bolnici, zatvoreničko odeljenje, poručniče."
<BR>&nbsp;&nbsp;&nbsp;&nbsp;&nbsp;"Zaboga, šta se desilo?"
<BR>&nbsp;&nbsp;&nbsp;&nbsp;&nbsp;"Pojma nemam, gospodine. Reklo bi se da ste hteli da ubijete neko vojno lice. Svima ste pričali kako izgleda."
<BR>&nbsp;&nbsp;&nbsp;&nbsp;&nbsp;On prekri oči podlakticom. "Razvodnik. Jeste li ga našli?"
<BR>&nbsp;&nbsp;&nbsp;&nbsp;&nbsp;"Poručniče, ne postoji takav na jediničnom spisku. Časna reč. Oficir bezbednosti je pregledao svaki dosije. Bolje se smirite, gospodine."
<BR>&nbsp;&nbsp;&nbsp;&nbsp;&nbsp;Kucanje na vratima. Policajac ih otvori. Glasovi.
<BR>&nbsp;&nbsp;&nbsp;&nbsp;&nbsp;"Poručniče, major Tompson hoće da govori sa Vama. Kako se osećate?"
<BR>&nbsp;&nbsp;&nbsp;&nbsp;&nbsp;"Šugavo, vodniče. Šugavo... Govoreći sa njim, kad baš hoće."
<BR>&nbsp;&nbsp;&nbsp;&nbsp;&nbsp;"Sada se smirio, gospodine."
<BR>&nbsp;&nbsp;&nbsp;&nbsp;&nbsp;Još jedan glas - taj glas! Berouz naleže na nadlakticu kojom je prekrivao oči, sve dok se ne pojaviše iskre. Ne gledaj; jer ako si u pravu, ubićeš ga.
<BR>&nbsp;&nbsp;&nbsp;&nbsp;&nbsp;Vrata. Koraci. "'Bro veče, poručniče. Jeste li ikada do sad razgovarali sa psihijatrom?"
<BR>&nbsp;&nbsp;&nbsp;&nbsp;&nbsp;Polagano, u strahu od eksplozije za koju je znao da mora doći, Berouz spusti ruku i otvori oči. Čista, dobro skrojena uniforma sa majorskim činovima i oznakama sanitetskog roda nisu bile važne. Njegovo profesionalno ispitivačko ponašanje, reči koje je izgovarao - ni to nije ništa značilo. Jedina stvar na svetu bila je činjenica da je ovo lice, kad ga je poslednji put video, pripadalo razvodniku koji je bez roptanja i nezainteresovano secao njegov teški detektor celi bogovetni dan; koji je podelio njegovo otkriće; i koji mu se iznenada nasmejao, povukao polugu i pustio da se stari kamion, i sa njim njegov životni san, raspadnu u nebo. Berouz riknu i skoči.
<BR>&nbsp;&nbsp;&nbsp;&nbsp;&nbsp;Noćna mora ga opet pritište.
<BR>
<BR>&nbsp;&nbsp;&nbsp;&nbsp;&nbsp;Probali su sve moguće da mu pomognu. Dozvolili su mu da lično prekontroliše dosjea i da se uveri da takav razvodnik ne postoji. 'Antimagnetni' efekat? Nije primećen. Naravno poručnik sam priznade da je sve materijale o tome čuvao u svojoj sobi. Ne, nema ih u sobi. Da, našli su rupu u zemlji tamo gde im je rekao i našli su ono što je on nazivao 'detektor', iako je svima izgledao besmislen; merio je samo svoje sopstveno magnetno polje. A što se tiče majora Tompsona, imamo svedoke koji mogu da dokažu da je bio u avionu na putu za bazu kad se to dogodilo. Kad bi se samo poručnik oslobodio ideje da je major Tompson taj nestali razvodnik, prošao bi mnogo bolje; on nije razvodnik, znaš; ne bi mogao biti. Ali, naravno, kapetan Bromfild će možda biti bolji za tebe dok si u ovakvom stanju...
<BR>&nbsp;&nbsp;&nbsp;&nbsp;&nbsp;Znam šta sam uradio, znam šta sam video. Naći ću tu spravu ili bar onoga ko ju je napravio. I ubiću toga Tompsona!
<BR>&nbsp;&nbsp;&nbsp;&nbsp;&nbsp;Bromfild je bio dobar čovek i iskreno se založio. Ali u pacijentu je postojala kombinacija visokorazvijenog talenta za zapažanje i dugogodišnje obuke u zapažanju, koja je odbijala da odustane od svojih sopstvenih podataka. Kad su iscrpeni zahtevi za dokazima, i kad je prošao histerični period i melanholija i konačno došlo do površne ravnoteže, pokušali su da ga suoče sa majorom Tompsonom. Poleteo je na njega i pet ljudi ga je jedva zadržalo i uspelo da zaštiti majora.
<BR>&nbsp;&nbsp;&nbsp;&nbsp;&nbsp;Ti talentovani momci, znaš. Takvi lako pošašave. Držali su ga još malo, zadovoljavajući se da veruju da je major Tompson njegova jedina meta. Zatim su napisali majoru nekoliko reči upozorenja i izbacili poručnika iz vojske. Šteta, rekli su.
<BR>&nbsp;&nbsp;&nbsp;&nbsp;&nbsp;Prvih šest meseci bili su loš san. I dalje je bio pun očinskog saveta kapetana Bromfilda i pokušao da se zaposli i da radi sve dok ne dođe do tog 'adaptiranja' o kome je kapetan govorio. Nije došlo.
<BR>&nbsp;&nbsp;&nbsp;&nbsp;&nbsp;Imao je nešto ušteđevine, a dobio je i otpremninu. Pričekaće da se zaposli još nekoliko meseci i raščistiće ovu stvar.
<BR>&nbsp;&nbsp;&nbsp;&nbsp;&nbsp;Prvo farma. Sprava je bila na kamionu, a kamion je očigledno pripadao nekom seljaku. Naći toga seljaka i dobiti odgovor.
<BR>&nbsp;&nbsp;&nbsp;&nbsp;&nbsp;Trebalo mu je šest meseci da pronađe spisak stanovništva (jer je selo bilo raseljeno kad je bazi pridodat protivavionski poligon) i da sazna imena jedine dvojice ljudi koji bi mogli da mu kažu nešto o kamionu. A. Prod, zemljoradnik. Maloumni sluga, ime nepoznato, mesto stanovanja nepoznato.
<BR>&nbsp;&nbsp;&nbsp;&nbsp;&nbsp;Ali je našao Proda, skoro godinu dana kasnije. Glasine su ga odvele do Pensilvanije, a predosećanje ga je dovelo do ludnice. Od Proda, koji je već jedva govorio u poslednjem dahu svoje poznate starosti, saznao je da starac čeka svoju ženu, da se njegov sin Džek nije rodio, da iako je njegov dobri Sam idiot, niko nije bolji od njega za vađenje kamiona iz blata; da je Sam dobar momak, da Sam živi u šumi među zverima, i da on, Prod, nikada nije propustio nijednu mužu.
<BR>&nbsp;&nbsp;&nbsp;&nbsp;&nbsp;Bilo je to najsrećnije ljudsko biće koje je ikada u svom životu video.
<BR>&nbsp;&nbsp;&nbsp;&nbsp;&nbsp;Berouz je otišao u šumu među zveri. Tri i po godine je pročešljavao šume. Jeo je orahe i bobice i lovio šta je mogao; dobijao je čekove sa penzijom sve dok nije zaboravio da ih podiže. Zaboravio je mašinstvo; skoro potpuno je zaboravio svoje ime. Jedina stvar koju je želeo da zna bilo je da samo idiot može da postavi takvu jednu spravu na kamion i da je taj Sam malouman.
<BR>&nbsp;&nbsp;&nbsp;&nbsp;&nbsp;Našao je jednu pećinu, nešto dečje odeće i komad srebrnastog kabla. I jednu adresu.
<BR>&nbsp;&nbsp;&nbsp;&nbsp;&nbsp;Našao je adresu. Saznao je gde da nađe decu. Ali je onda naleteo na Tompsona - i Dženi ga je našla.
<BR>&nbsp;&nbsp;&nbsp;&nbsp;&nbsp;Sedam godina.
<BR>
<BR>&nbsp;&nbsp;&nbsp;&nbsp;&nbsp;Bilo je sveže, pod glavom mu je bio topao jastuk, a kroz kosu mu je strujao nežan dodir. Spava, ili je spavao. Bio je toliko potpuno iscrpen, isceđen, da su spavanje i buđenje bili jednaki i nisu mu bili važni. Ništa nije bilo važno. Znao je ko je, znao je ko je bio. Znao je šta hoće i gde da ga nađe; naći će ga kad se ispava.
<BR>&nbsp;&nbsp;&nbsp;&nbsp;&nbsp;Blaženo se promeškolji i dodira u njegovoj kosi nestade, pa mu se pojavi na obrazu, gde ga potapša. Ujutru ću, udobno je mislio, otići do svoga idiota. Ali, znaš šta, mislim da ću da provedem jedan sat u prisećanju. Pobedio sam u trci u džakovima na školskom pikniku i nagradili su me maramicom kaki boje. Do doručka sam upecao tri štuke u izvidničkom logoru. Veslajući u kanuu i držeći najlon u zubima; najveća riba mi je posekla usne kad je trznula. Mrzim sutlijaš. Volim Baha i guščju paštetu i drugu polovinu maja i duboke bistre oči kao..."Dženi?"
<BR>&nbsp;&nbsp;&nbsp;&nbsp;&nbsp;"Tu sam."
<BR>&nbsp;&nbsp;&nbsp;&nbsp;&nbsp;On se nasmeja i zagnjuri glavu u jastuk i shvati da je to Dženino krilo. Otvori oči. Dženina glava je bila crni oblak u oblaku zvezda; pomračina crnja od noći. "Noć?"
<BR>&nbsp;&nbsp;&nbsp;&nbsp;&nbsp;"Da", prošaputa ona. "Jesi li dobro spavao?"
<BR>&nbsp;&nbsp;&nbsp;&nbsp;&nbsp;Ležao je mirno, nasmešen, misleći o tome kako je dobro spavao. "Nisam sanjao; zato što sam znao da mogu."
<BR>&nbsp;&nbsp;&nbsp;&nbsp;&nbsp;"Drago mi je."
<BR>&nbsp;&nbsp;&nbsp;&nbsp;&nbsp;On se podiže i sede. Ona se oprezno pomeri. Reče joj: "Mora da si se sva ukočila."
<BR>&nbsp;&nbsp;&nbsp;&nbsp;&nbsp;"Dobro mi je", odgovori ona. "Bilo je lepo gledati te dok spavaš."
<BR>&nbsp;&nbsp;&nbsp;&nbsp;&nbsp;"Hajde da se vratimo u grad."
<BR>&nbsp;&nbsp;&nbsp;&nbsp;&nbsp;"Još ne. Sad je na mene red. Hipe, imam mnogo da ti ispričam."
<BR>&nbsp;&nbsp;&nbsp;&nbsp;&nbsp;On je dotače. "Hladno ti je. Pričaćeš mi kasnije."
<BR>&nbsp;&nbsp;&nbsp;&nbsp;&nbsp;"Ne - O, ne! Moraš sve da saznaš pre nego što on... pre nego što budemo pronađeni..."
<BR>&nbsp;&nbsp;&nbsp;&nbsp;&nbsp;"On! Ko je taj on?"
<BR>&nbsp;&nbsp;&nbsp;&nbsp;&nbsp;Dugo je ćutala. Hip htede da progovori, ali se predomisli. A kada je progovorila, činilo se da je toliko daleko od odgovora na njegovo pitanje, da ju je umalo prekinuo; ali se opet obuzda, puštajući je da priča na svoj način, svojim redom.
<BR>&nbsp;&nbsp;&nbsp;&nbsp;&nbsp;Ona reče: "Našao si nešto na njivi; dovoljno dugo ti je bilo pod rukom da uvidiš šta je to i šta bi moglo da znači za tebe i za ceo svet. A onda je čovek koji je bio sa tobom, onaj vojnik, učinio da ga izgubiš. Šta misliš, zašto je to uradio?"
<BR>&nbsp;&nbsp;&nbsp;&nbsp;&nbsp;"Zato što je bio trapava, blesava stoka."
<BR>&nbsp;&nbsp;&nbsp;&nbsp;&nbsp;Ona ne prokomentarisa, nego nastavi: "Onaj sanitetski oficir koga su ti poslali, onaj major, bio je pljunuta slika razvodnika."
<BR>&nbsp;&nbsp;&nbsp;&nbsp;&nbsp;"Dokazali su mi da nije."
<BR>&nbsp;&nbsp;&nbsp;&nbsp;&nbsp;Bio je dovoljno blizu uz nju da oseti blagi pokret u pomrčini kad je klimnula glavom. "Dokaz: ljudi koji kažu da su celo to popodne bili sa njim u avionu. Dobro, imao si fascikle sa materijalima gde si dokazivao izvesne poremećaje koji pri preletu izvesnog područja utiču na blizinske upaljače. Šta je bilo sa njima?"
<BR>&nbsp;&nbsp;&nbsp;&nbsp;&nbsp;"Ne znam. Soba mi je bila zaključana. Koliko mi je poznato - od trenutka kad sam otišao pa sve dok nisu ušli da je pretraže."
<BR>&nbsp;&nbsp;&nbsp;&nbsp;&nbsp;"Da li ti je ikada palo na pamet da su ove tri stvari nestali razvodnik, nestale fascikle i sličnost majora sa razvodnikom - bile stvari koje su te diskreditovale?"
<BR>&nbsp;&nbsp;&nbsp;&nbsp;&nbsp;"To se samo po sebi razume. Da sam uspeo da raščistim bar jednu ili dve od te tri stvari, pretpostavljam da ne bih završio sa opsesijom."
<BR>&nbsp;&nbsp;&nbsp;&nbsp;&nbsp;"U redu. A sada razmisli o ovome. Sedam godina si se spoticao i rio, probijajući se sve bliže povraćaju onoga što si izgubio. Ušao si u trag čoveku koji ga je napravio i skoro da si ga bio našao. Ali se onda nešto desilo."
<BR>&nbsp;&nbsp;&nbsp;&nbsp;&nbsp;"Sam sam kriv. Naleteo sam na Tompsona i pobesneo."
<BR>&nbsp;&nbsp;&nbsp;&nbsp;&nbsp;Ona stavi ruku na Hipovo rame. "A ako razvodnik nije povukao polugu iz nepažnje? Šta ako ju je namerno povukao?"
<BR>&nbsp;&nbsp;&nbsp;&nbsp;&nbsp;Od ovog se trže više nego da mu je naglo uperila u oči baterijsku lampu. Svetlost je bila isto toliko iznenadna, isto toliko zaslepljujuća, kao lampa u lice. Pribra se i uspe da promuca: "Kako da na to nisam ni pomislio?"
<BR>&nbsp;&nbsp;&nbsp;&nbsp;&nbsp;"Nije ti bilo dozvoljeno da misliš", reče ona gorko.
<BR>&nbsp;&nbsp;&nbsp;&nbsp;&nbsp;"Kako to, nije mi bilo..."
<BR>&nbsp;&nbsp;&nbsp;&nbsp;&nbsp;"Molim te. Još ne", reče ona. "Zamisli sada na trenutak da ti je neko to učinio. Možeš li da pretpostaviš ko je to i zašto je to učinio - kako je to učinio?"
<BR>&nbsp;&nbsp;&nbsp;&nbsp;&nbsp;"Ne", odmah reče on. "Eliminisanje prvog i jedinog na svetu antigravitacionog generatora čini mi se potpuno besmisleno. Još besmilenije mi je što su me toliko namučili, i to takvim jednim razrađenim metodom. A što se tiče metoda, u tom slučaju bi on morao da bude u stanju da ulazi u zaključane sobe, da hipnotiše svedoke i da čita misli!"
<BR>&nbsp;&nbsp;&nbsp;&nbsp;&nbsp;"Sve je to uradio", reče Dženi. "On to može."
<BR>&nbsp;&nbsp;&nbsp;&nbsp;&nbsp;"Ali, ko?"
<BR>&nbsp;&nbsp;&nbsp;&nbsp;&nbsp;"Ko je napravio generator?"
<BR>&nbsp;&nbsp;&nbsp;&nbsp;&nbsp;On skoči na noge i ispusti urlik koji prolete preko crnog polja.
<BR>&nbsp;&nbsp;&nbsp;&nbsp;&nbsp;"Hipe!"
<BR>&nbsp;&nbsp;&nbsp;&nbsp;&nbsp;"Ne obaziri se na mene", reče on, potresen. "Upravo sam shvatio da bi jedini čovek koji se usudio da uništi mašinu bio neko ko može da napravi istu takvu ako to poželi. Što znači da - oh, bože! - vojnik i maloumnik, i možda Tompson - da, Tompson: on je taj koji je učinio da me uhapse kad sam ga bio skoro našao - svi su oni isto! kako da se toga nisam ranije setio?"
<BR>&nbsp;&nbsp;&nbsp;&nbsp;&nbsp;"Rekla sam ti. Nije ti bilo dozvoljeno."
<BR>&nbsp;&nbsp;&nbsp;&nbsp;&nbsp;On opet sede. Na istoku je zora visila nad brdom kao odsjaj zaklonjenog grada. On pogleda ka istoku i prepoznade nagoveštaj dana kao dan koji je izabrao da završi svoje dugo, opsednuto traganje, i seti se Dženinog straha kad je bio odlučio da se glavačke baci u prisustvo toga - toga čudovišta - bez svoje zdrave pameti, bez sećanja, bez oružja i obaveštenja.
<BR>&nbsp;&nbsp;&nbsp;&nbsp;&nbsp;"Moraš da mi ispričaš, Dženi. Sve."
<BR>
<BR>&nbsp;&nbsp;&nbsp;&nbsp;&nbsp;Ispričala mu je - sve. Ispričala mu je o Samu, o Boni i Bini i o sebi; o gospođici Kju i Mirijam, sada obe mrtve, i o Džeriju. Ispričala mu je kako su se, posle ubistva gospodice Kju, preselili, natrag u šumu, gde je i dalje sumorno stajala stara palata Kjuovih, i kako su jedno vreme bili veoma bliski. A onda...
<BR>&nbsp;&nbsp;&nbsp;&nbsp;&nbsp;Džeri je postao ambiciozan i odlučio je da prođe kroz koledž, što je i uradio. Bilo je lako. Sve je bilo lako. On izgleda prilično neugledno kad sakrije one svoje oči iza naočara, znaš; ljudi ne primećuju. Prošao je i kroz medicinski fakultet i završio psihijatriju.
<BR>&nbsp;&nbsp;&nbsp;&nbsp;&nbsp;"Hoćeš da kažeš da je on stvarno psihijatar?" upita Hip.
<BR>&nbsp;&nbsp;&nbsp;&nbsp;&nbsp;"Nije. On stiče kvalifikacije samo na papiru. U tome je velika razlika. Krio se u gomili; falsifikovao je svakojaka dokumenta da se ubaci u školu. Nikad ga nisu uhvatili u tome, jer je bilo dovoljno da svakog ko bi ga ispitivao pogleda onim svojim očima, i ovaj bi odmah sve zaboravio. Nijednom nije pao na ispitu ukoliko je u zgradi postojao nužnik."
<BR>&nbsp;&nbsp;&nbsp;&nbsp;&nbsp;"Šta? Nužnik?"
<BR>&nbsp;&nbsp;&nbsp;&nbsp;&nbsp;"Tačno." Ona se nasmeja. "Jednom je ispalo vrlo nezgodno. Vidiš, on bi otišao u nužnik i zaključao bi se u kabini, pa bi dozvao Boni ili Bini. Rekao bi im gde je zapeo, a one bi trknule kući i rekle meni, ja bih dobila odgovor od Bebe i one bi mu se vratile sa obaveštenjem, i sve to za samo nekoliko sekundi. Ali, jednog lepog dana jedan student je čuo kako Džeri s nekim razgovara, pa je iz susedne kabine provirio preko zida. Možeš da zamisliš! Kad teleportiraju, Boni i Bini ne mogu da ponesu ni čačkalicu, a kamoli odeću."
<BR>&nbsp;&nbsp;&nbsp;&nbsp;&nbsp;Hip se udari šakom po čelu. "Šta se desilo?"
<BR>&nbsp;&nbsp;&nbsp;&nbsp;&nbsp;O, Džeri ga se dočepao. Ovaj je bio izleteo iz klozeta, derući se kako je unutra gola devojka. Polovina studenata se nabila u nužnik da vidi; naravno; ničega nije bilo. A kad se Džeri dočepao klinca, ovaj je jednostavno sve zaboravio i počeo da se iščuđava što svi galame. Posle su mu dušu izvadili od zavitlavanja.
<BR>&nbsp;&nbsp;&nbsp;&nbsp;&nbsp;"Bila su to dobra vremena", uzdahnu ona. "Džeri je bio toliko zainteresovan za sve. Stalno je čitao. Stalno je tražio obaveštenja od Bebe. Zanimali su ga ljudi, knjige, mašine, istorija, umetnost - sve. Od njega sam mnogo naučila. Kao što rekoh, sva obaveštenja su prolazila kroz mene.
<BR>&nbsp;&nbsp;&nbsp;&nbsp;&nbsp;Ali, Džeri je počeo da... htela sam reći, razboleo se, ali to nije pravi izraz." Ona se zamišljeno ugrize za usnu. "Koliko ja znam o ljudima, rekla bih da postoje samo dve vrste onih koji stvarno napreduju - zatrpaju se knjigama, uče i onda koriste ono što su naučili. Nekolicina njih je istinski zainteresovana; takva im je priroda. Ali, znatna većina želi da nešto dokaže. Takvi žele da budu bolji, bogatiji. Žele da budu slavni ili moćni, ili poštovani. Kod Džerija je izvesno vreme postojalo ovo drugo. Nikada se nije stvarno školovao i uvek se pomalo bojao da završi. Gadno je živeo kao dete; u sedmoj godini je pobegao iz sirotišta i živeo je po bunjištima sve dok ga nije Sam prihvatio. Zato mu je prijalo da bude najbolji u razredu i da stalno dobija nagrade i da samo mrdne prstom pa da zaradi para koliko mu drago. I, čini mi se da su ga izvesno vreme stvarno zanimale neke stvari: muzika i biologija i još nekoliko drugih stvari.
<BR>&nbsp;&nbsp;&nbsp;&nbsp;&nbsp;Ali, uskoro je shvatio da ne mora nikom ništa da dokazuje.
<BR>&nbsp;&nbsp;&nbsp;&nbsp;&nbsp;Bio je pametniji i jači i moćniji od svih drugih. Bilo mu je dosadno da to dokazuje. Mogao je da ima sve što zaželi.
<BR>&nbsp;&nbsp;&nbsp;&nbsp;&nbsp;Prekinuo je studije. Prestao je da svira u obou. Postepeno je sve napustio. Konačno je popustio i godinu dana ništa ni je radio. Ko bi znao šta mu se muvalo po glavi. Nedeljama bi samo ležao, ne progovorivši ne sa kim.
<BR>&nbsp;&nbsp;&nbsp;&nbsp;&nbsp;Naš geštalt, kako ga zovemo, nekada je bio idiot, Hipe, kad mu je Sam bio 'glava'. Ali kad mu se to desilo, počeo je da se povlači, kao ono što se zove depresivni manijak."
<BR>&nbsp;&nbsp;&nbsp;&nbsp;&nbsp;"Uh!" huknu Hip. "Depresivni manijak sa dovoljno snage da ovlada svetom."
<BR>&nbsp;&nbsp;&nbsp;&nbsp;&nbsp;"Nije on želeo da vlada svetom. Znao je da može, ako želi. Nije video razloga zašto bi vladao svetom.
<BR>&nbsp;&nbsp;&nbsp;&nbsp;&nbsp;Dakle, baš kao i u svojim psihološkim tekstovima, počeo je da se povlači, a uskoro i da nazaduje. Postao je detinjast, a njegove detinjarije bile su vrlo zločeste.
<BR>&nbsp;&nbsp;&nbsp;&nbsp;&nbsp;Počela sam da se pomalo krećem; nisam mogla da izdržim u kući. Počela sam da lovim stvari koje bi mogle da ga trgnu iz toga stanja. Jedne večeri, u Njujorku, izišla sam na sastanak sa jednim mladićem koji je radio u IRI."
<BR>&nbsp;&nbsp;&nbsp;&nbsp;&nbsp;"Institut radio-inženjera", reče Hip. "Odlična ustanova. Bio sam njen član."
<BR>&nbsp;&nbsp;&nbsp;&nbsp;&nbsp;"Znam. Taj mladić mi je ispričao o tebi."
<BR>&nbsp;&nbsp;&nbsp;&nbsp;&nbsp;"O meni?"
<BR>&nbsp;&nbsp;&nbsp;&nbsp;&nbsp;"O onome što si nazvao, 'matematička rekreacija'. Ekstrapolacija verovatnih pozitivnih zakona i pratećih pojava magnetskog toka u gravitacionom generatoru."
<BR>&nbsp;&nbsp;&nbsp;&nbsp;&nbsp;"Gospode!"
<BR>&nbsp;&nbsp;&nbsp;&nbsp;&nbsp;Ona se kratko i bolno nasmeja. "Da, Hipe. To sam ti ja učinila. Naravno, tada nisam znala. Samo sam htela da zainteresujem Džerija za bilo šta."
<BR>&nbsp;&nbsp;&nbsp;&nbsp;&nbsp;"Mnogo se zainteresovao. Pitao je Bebu i odmah dobio odgovor. Vidiš, Sam je tu stvar napravio pre nego što nam se Džeri pridružio. Bili smo je skoro sasvim zaboravili."
<BR>&nbsp;&nbsp;&nbsp;&nbsp;&nbsp;"Zaboravili! Takvu stvar?"
<BR>&nbsp;&nbsp;&nbsp;&nbsp;&nbsp;"Slušaj, mi ne mislimo kao ostali ljudi."
<BR>&nbsp;&nbsp;&nbsp;&nbsp;&nbsp;"Ne, ne mislite", reče on zamišljeno. "A i čemu?"
<BR>&nbsp;&nbsp;&nbsp;&nbsp;&nbsp;"Sam je tu spravu napravio za onog starog seljaka, Proda. Takav je Sam bio. Gravitacioni generator, da povećava i smanjuje težinu Prodovog starog kamiona, tako da ga može koristiti kao traktor. I sve to zato što je Produ crkao konj, a on nije imao para da kupi drugog."
<BR>&nbsp;&nbsp;&nbsp;&nbsp;&nbsp;"Nemoguće!"
<BR>&nbsp;&nbsp;&nbsp;&nbsp;&nbsp;"Da. Sam je bio idiot. Pitao je Bebu kakve bi posledice nastale ako bi se saznalo za ovaj izum. I Beba je odgovorila: mnogobrojne. Rekla je da bi ovo okrenulo ceo svet naglavačke, još gore nego industrijska revolucija. Još gore nego bilo šta što se do tada desilo. Rekla je da ako stvari pođu jednim putem, doći će do takvog strašnog rata da se ne može ni zamisliti. A ako bi pošle drugim putem, nauka bi otišla suviše daleko, prebrzo bi se razvijala. Reklo bi se da je ključ svega u gravitaciji. To bi dovelo do dodavanja još jednog elementa 'jedinstvenom polju' - ono što sada nazivamo psihička energija ili 'psionika'."
<BR>&nbsp;&nbsp;&nbsp;&nbsp;&nbsp;"Materija, energija, prostor, vreme i psiha", ošamućeno promuca Hip.
<BR>&nbsp;&nbsp;&nbsp;&nbsp;&nbsp;"Aha", ležerno reče Dženi, "baš to, i ovo je trebalo da dovede do dokaza. Ne bi više bilo tajni."
<BR>&nbsp;&nbsp;&nbsp;&nbsp;&nbsp;"Ovo je - najveća stvar za koju sam ikada čuo. Znači, Džeri je zaključio da mi, polurazvijeni majmuni, nismo vredni toga?"
<BR>&nbsp;&nbsp;&nbsp;&nbsp;&nbsp;"Ne Džeri! Briga njega šta će biti sa vama majmunima! Međutim, ono što je saznao od Bebe bilo je da će se kako-tako prokljuviti da ona sprava ima neke veze sa nama. Ti bi bar trebalo da znaš. Sam si nas pronašao. Samo što bi Centralnoj obaveštajnoj agenciji trebalo sedam dana umesto sedam godina."
<BR>&nbsp;&nbsp;&nbsp;&nbsp;&nbsp;"Eto, to je brinulo Džerija. Bio je u povlačenju. Hteo je da se peče na sopstvenom ražnju u svome skrovištu u šumi. Nije hteo da ga Oružane snage Ujedinjenih nacija saleću da iziđe i bude patriota. O, naravno, mogao je on da se blagovremeno pobrine za sve njih, ali samo ako bi stalno radio na tome. Ali stalni rad mu nije odgovarao. Razbesneo se. Razbesneo se na Sama koji je bio mrtav, i osobito se razbesneo na tebe."
<BR>&nbsp;&nbsp;&nbsp;&nbsp;&nbsp;"Auh. Mogao je da me ubije. Zašto me nije ubio?"
<BR>&nbsp;&nbsp;&nbsp;&nbsp;&nbsp;"Iz istog razloga iz koga nije prosto otišao na onu njivu i uzeo spravu pre nego što je ti vidiš. Kažem ti, bio je zločest i osvetoljubiv - detinjast. Smetao si mu. Hteo je da te zbog toga udesi.
<BR>&nbsp;&nbsp;&nbsp;&nbsp;&nbsp;Moram da priznam da mi je to bilo svejedno, jer mi je bilo drago što vidim da se ponovo kreće. Otišla sam sa njim do baze.
<BR>&nbsp;&nbsp;&nbsp;&nbsp;&nbsp;E, sad dolazi nešto čega nećeš moći da se setiš. Džeri je ušao pravo u tvoju laboratoriju dok si kalibrirao defektor. Pogledao te je u oči i izašao sa svim informacijama koje si imao, plus činjenica da nameravaš da izneseš detektor i da pronađeš spravu i da nameravaš da - kako si ono rekao? - 'odrediš dobrovoljca.'"
<BR>&nbsp;&nbsp;&nbsp;&nbsp;&nbsp;"Tih dana sam stvarno bio naduvenko", žalostivo reče Hip.
<BR>&nbsp;&nbsp;&nbsp;&nbsp;&nbsp;Ona se nasmeja. "Ne znaš. Baš ne znaš. Dakle, izišao si noseći na kaišu taj veliki teški instrument. Videla sam te, Hipe; još uvek mogu da te vidim, tvoju lepo skrojenu uniformu i sunce u tvojoj kosi... imala sam sedamnaest godina.
<BR>&nbsp;&nbsp;&nbsp;&nbsp;&nbsp;Džeri mi je rekao da ukradem jednu razvodničku košulju. Ukrala sam je, iz kasarne."
<BR>&nbsp;&nbsp;&nbsp;&nbsp;&nbsp;"Nisam mislio da devojka od sedamnaest godina može da uđe u vojničku kasarnu, a da je vojska ne rastrgne."
<BR>&nbsp;&nbsp;&nbsp;&nbsp;&nbsp;"Nisam ja ulazila!" reče ona. Hip uzviknu od iznenađenja kad mu košulja poče da se leprša i izvlači iz pantalona. Peševi se istrgoše iz pojasa i počeše da divlje lepeću u zori bez daška vetra. "Nemoj to!" promuca on.
<BR>&nbsp;&nbsp;&nbsp;&nbsp;&nbsp;"Samo koliko da ti pokažem", reče ona veselo. "Džeri je obukao košulju i naslonio se uz ogradu, pa stao da te čeka. Naišao si pravo na njega i utrpao mu detektor u ruke. 'Polazi, vojniče', rekao si. 'Upravo si se dobrovoljno prijavio za piknik.'"
<BR>&nbsp;&nbsp;&nbsp;&nbsp;&nbsp;"Ala sam bio veliki gad!"
<BR>&nbsp;&nbsp;&nbsp;&nbsp;&nbsp;"Nisam tako pomislila. Virila sam iza barake vojne policije. Mislila sam da si divan. Zaista sam mislila, Hipe."
<BR>&nbsp;&nbsp;&nbsp;&nbsp;&nbsp;On se upola nasmeja. "Nastavi. Ispričaj mi ostalo."
<BR>&nbsp;&nbsp;&nbsp;&nbsp;&nbsp;"Ostalo znaš. Džeri je poslao Boni da donese fascikle iz tvoje sobe. Našla ih je i bacila mi ih sa prozora Spalila sam ih. Žao mi je, Hipe. Nisam ni sanjala šta Džeri smera."
<BR>&nbsp;&nbsp;&nbsp;&nbsp;&nbsp;"Nastavi."
<BR>&nbsp;&nbsp;&nbsp;&nbsp;&nbsp;"Pa to je sve. Džeri se postarao da budeš diskreditovan. Psihološki, tako je moralo biti. Tvrdio si da postoji razvodnik koga niko nije video. Tvrdio si da je on psihijatar - a to je pravi znak opasnosti, što će ti kazati svaki lekar. Tvrdio si da imaš materijale; činjenice i brojke koje će podržati tvoju izjavu, a materijala nije bilo. Dokazao si da si nešto iskopao, ali ništa nije pokazivalo šta bi to moglo da bude. Ali, iznad svega, tvoj izvežban naučnički um raspolagao je činjenicama koje je ceo svet mogao da opovrgne - kao što je i učinio. Nešto je moralo da popusti."
<BR>&nbsp;&nbsp;&nbsp;&nbsp;&nbsp;"Lepo", promrsi Hip iz dubine grudi.
<BR>&nbsp;&nbsp;&nbsp;&nbsp;&nbsp;"A kao pride", reče Dženi sa izvesnom teškoćom, "izdao ti je posthipnotičko naređenje koje ti je onemogućilo da povežeš njega, bilo kao majora Tompsona, psihijatra, bilo kao razvodnika, sa tom spravom. Kad sam saznala šta je učinio, pokušala sam da ga nagovorim da ti pomogne. Bar malo. On - samo mi se smejao. Pitala sam Bebu šta da radim, Beba je rekla da ne mogu ništa. Rekla je da se naređenje može ukloniti samo suprotnom abreakcijom."
<BR>&nbsp;&nbsp;&nbsp;&nbsp;&nbsp;"A šta mu je to?"
<BR>&nbsp;&nbsp;&nbsp;&nbsp;&nbsp;"Kretanje unazad, mentalno, do samog incidenta. Abreakcija je proces detaljnog oživljavanja jednog događaja. Ali ti si bio blokiran. Nisi mogao da to učiniš, jer si morao da počneš od momenta dobijanja naređenja. Tu je incident počeo. Jedini mogući način bio bi da te potpuno imobilišem, ne rekavši ti zašto, i da oljuštim sve događaje, jedan po jedan, sve dok ne stigneš do naređenja. Naređenje je važilo 'od sada pa nadalje', kao i sva takva naređenja. Dakle, nije moglo da te blokira ako se krećeš unazad. A kako da te nađem i imobilišem a da ti ne kažem zašto?"
<BR>&nbsp;&nbsp;&nbsp;&nbsp;&nbsp;"Opa", u šali reče Hip. "Zbog ovoga se osećam pomalo uobražen. Takav momak, a toliko se muči oko mene."
<BR>&nbsp;&nbsp;&nbsp;&nbsp;&nbsp;"Nemoj da laskaš sebi!" namrgodi se ona, a zatim: "Izvini, Hipe. Nisam tako mislila... Nije se on nimalo mučio oko tebe. Zgazio te je kao da si buba. Gurnuo te je i potpuno zaboravio."
<BR>&nbsp;&nbsp;&nbsp;&nbsp;&nbsp;Hip progunđa: "Hvala."
<BR>&nbsp;&nbsp;&nbsp;&nbsp;&nbsp;"A onda je to ponovo učinio!" besno reče ona. "Upropastio te je, ubio ti je sedam godina mladosti, naterao te da izgubiš sve svoje naučne sposobnosti, ništa od tebe nije ostavio, sem izgladnelog, prljavog okvira i opsesije koju nisi bio sposoban ni da razumeš niti da odbaciš. Ipak, tako mi boga, imao si dovoljno - toga što te čini onim što jesi - da se provučeš kroz tih sedam godina prikupljajući komadiće, sve dok mu nisi došao na sam kućni prag. Kad je video da dolaziš - sasvim slučajno je tada bio u gradu - odmah je znao ko si i šta tražiš. Kad si ga napao, on te je skrenuo u onaj izlog samo jednim pogledom onih... njegovih... pokvarenih... otrovnih... očiju..."
<BR>&nbsp;&nbsp;&nbsp;&nbsp;&nbsp;"Hej", reče on nežno. "Hej, Dženi, smiri se!"
<BR>&nbsp;&nbsp;&nbsp;&nbsp;&nbsp;"Ovo me uvek razbesni", prošapta ona, povlačeći rukom preko očiju. Zabaci kosu i ispravi ramena. "Bacio te je pravo u izlog, a istovremeno ti je dao ono naređenje 'sklupčaj se i umri'. Videla sam, videla sam kad je to uradio... Đ...dubre jedno pokvareno..."
<BR>&nbsp;&nbsp;&nbsp;&nbsp;&nbsp;Potom dodade, obuzdanijim tonom: "Da je to bio jedini slučaj, možda bih i zaboravila. Ne bih se nikada složila sa onim što je učinio, ali nekada sam verovala u njega... moraš da shvatiš, mi smo deo nečeg zajedničkog, Džeri, i ja, i klinci; nečeg stvarnog i živog. Kad mrziš njega, to je kao kad mrziš svoje noge ili pluća."
<BR>&nbsp;&nbsp;&nbsp;&nbsp;&nbsp;"Biblija kaže: 'ako te oko tvoje uvredi, iskopaj ga i od sebe odbaci. Ako li te desna ruka tvoja...'"
<BR>&nbsp;&nbsp;&nbsp;&nbsp;&nbsp;"Da, oko tvoje, ruka tvoja!" uzviknu ona. "Ali ne glava!" Zatim nastavi: "Ali tvoj slučaj nije bio jedini, Da li si ikada čuo za glasine o fuziji elementa 83?"
<BR>&nbsp;&nbsp;&nbsp;&nbsp;&nbsp;"Bajke. S bizmutom je to neizvodljivo. Sećam se, nejasno... neki ludi tip Klakenhorst."
<BR>&nbsp;&nbsp;&nbsp;&nbsp;&nbsp;"Ludi tip Klakenhajmer", ispravi ga ona. "Džerija je bila zahvatila jedna od onih njegovih faza hvalisanja, pa je izbrbljao diferencijalnu jednačinu koju nije smeo da pomene. Klakenhajmer ju je zapamtio. Uspeo je da fuzioniše bizmut. Džeri se onda zabrinuo; takva stvar bi digla veliku prašinu, pa se bojao da će se saznati ko je u stvari pronašao formulu i da bi mu onda dosađivala rulja ljudi. Zato se otarasio Klakenhajmera."
<BR>&nbsp;&nbsp;&nbsp;&nbsp;&nbsp;"Klakenhajmer je umro od raka!" pobuni se Hip. Ona ga čudno pogleda. "Znam", reče meko.
<BR>&nbsp;&nbsp;&nbsp;&nbsp;&nbsp;Hip je pesnicama gnječio slepoočnice. Dženi reče "Bilo je još takvih stvari. Ne toliko krupnih kao ta sa Klakenhajmerom. Jednom sam ga nagovorila da se udvara nekoj devojci, ali da ne upotrebljava ni jedan od svojih talenata, nego da bude on sam. Pobedio ga je jedan drugi, jedan neverovatno sladak mladić koji je sa mnogo uspeha prodavao mašine za pranje. Mladić je dobio acne rosacea."
<BR>&nbsp;&nbsp;&nbsp;&nbsp;&nbsp;"Nos kao cvekla. Vidao sam takve."
<BR>&nbsp;&nbsp;&nbsp;&nbsp;&nbsp;"Kao prekuvana, prenaduvena cvekla. Izgubio je zaposlenje."
<BR>&nbsp;&nbsp;&nbsp;&nbsp;&nbsp;"Izgubio je i devojku", dodade Hip.
<BR>&nbsp;&nbsp;&nbsp;&nbsp;&nbsp;Ona se nasmeja i reče: "Ostala je uz njega. Sada imaju keramičku radnjicu. On sedi u radionici, ne izlazi pred mušterije."
<BR>&nbsp;&nbsp;&nbsp;&nbsp;&nbsp;Učini mu se da može da pogodi otkuda im radnjica. "Dženi, verujem ti. Mnogo ih je bilo. Ali - zašto baš mene? Toliko si se namučila da me spaseš."
<BR>&nbsp;&nbsp;&nbsp;&nbsp;&nbsp;"Iz dva jaka razloga. Prvo, videla sam kad ti je to učinio u gradu, kad te je naterao da se zaletiš u njegov odraz u izlogu, misleći da je to on. To je bio njegov poslednji zločesti postupak koji sam želela da vidim. Drugi razlog bio je ovaj, bio si ti."
<BR>&nbsp;&nbsp;&nbsp;&nbsp;&nbsp;"Ne - ne shvatam te."
<BR>&nbsp;&nbsp;&nbsp;&nbsp;&nbsp;"Slušaj", strasno reče ona, "mi nismo grupa nakaza. Mi smo Homo geštalt, razumeš? Mi smo jedinstvena celina, jedna nova vrsta ljudskog bića. Nismo izmišljeni. Evoluirali smo. Mi smo novi korak napred. Jedini smo; nema takvih kao što smo mi. Mi ne živimo u svetu u kakvom vi živite. Nismo vođeni sistemom moralnih normi i etičkih zakona. Živimo na pustom ostrvu sa stadom koza!"
<BR>&nbsp;&nbsp;&nbsp;&nbsp;&nbsp;"Ja sam koza."
<BR>&nbsp;&nbsp;&nbsp;&nbsp;&nbsp;"Da, da, jesi, zar ne uviđaš? Ali, rođeni smo na ovom ostrvu, nije imao ko da nas nauči, da nam kaže kako da se ponašamo. Mi od koza možemo da naučimo sve ono što jednu kozu čini dobrom kozom, ali to nikada neće promeniti činjenicu da mi sami nismo koza! Ne mogu se na nas primenjivati ista pravila koja se primenjuju na obična ljudska bića; mi nismo isti!"
<BR>&nbsp;&nbsp;&nbsp;&nbsp;&nbsp;On zausti da kaže još nešto, ali mu ona rukom dade znak da ćuti.
<BR>&nbsp;&nbsp;&nbsp;&nbsp;&nbsp;"Da li si ikada video one muzejske eksponate sa skeletima, recimo konja, počev od malenog Eohipusa pa preko devetnaest ili dvadeset stupnjeva razvoja, sve do skeleta Peršeronskog konja? Ogromna je razlika između broja jedan i broja dvanaest. Ali, kakva razlika postoji izmedu petnaest i broja šesnaest? Vrlo mala!" Zastade, zadihana.
<BR>&nbsp;&nbsp;&nbsp;&nbsp;&nbsp;"Slušam te. Ali kakve to veze ima sa..."
<BR>&nbsp;&nbsp;&nbsp;&nbsp;&nbsp;"Sa tobom? Zar ne vidiš? Homo geštalt je nešto novo, nešto drugačije, nešto superiornije. Ali njegovi delovi - ruke, utroba, moždane vijuge, baš kao kosti u onim skeletima - isti su kao i oni koji su stepen niže, ili se vrlo malo razlikuju. Ja sam ja, ja sam Dženi. Videla sam kako te je uništio; bio si kao pregaženi zec, olinjao i mnogo stariji nego što bi trebalo da budeš. Ali sam te prepoznala. Videla sam te, i onda sam te videla sedam godina ranije, kako izlaziš iz kasarne sa detektorom u ruci i suncem u kosi. Bio si širok i visok i ispeglan i hodao si kao veliki sjajni ždrebac. Bio si razlog za boje na petlovom repu, bio si deo onoga od čega šuma zadrhti kad riče jelen; bio si sjajni oklop i razvijena zastava, bio si, bio si... Imala sam sedamnaest godina, do đavola, Berouze, što god da sam bila. Imala sam sedamnaest godina i bila sam puna poznog proleća i strašnih snova."
<BR>&nbsp;&nbsp;&nbsp;&nbsp;&nbsp;Duboko potresen, on prošapta: "Dženi... Dženi..."
<BR>&nbsp;&nbsp;&nbsp;&nbsp;&nbsp;"Dalje od mene!" siknu ona. "Nije to što si pomislio, nije ljubav na prvi pogled. To je detinjasto; ljubav je nešto drugačije, dovoljno vrelo da te natera da potečeš u nešto, da se pomešaš, ohladiš i prekališ, i da iziđeš jači nego na početku. Ne govorim o ljubavi. Govorim o tome kako sam imala sedamnaest godina i osećala... sve..." Ona pokri lice. Čekao je. Ona konačno spusti ruke. Oči su joj bile sklopljene i bila je veoma mirna. "...sve... ljudsko," dovrši.
<BR>&nbsp;&nbsp;&nbsp;&nbsp;&nbsp;A onda reče promenjenim glasom: "Zato sam pomogla tebi umesto bilo kom drugom."
<BR>&nbsp;&nbsp;&nbsp;&nbsp;&nbsp;On ustade i stupi u sveže jutro, sada već svetlo, novo kao strah u devojačkom strašnom snu. Ponovo se seti njenog paničnog straha kad joj je kazao da je video Boni; u njenim očima je video šta bi se desilo da je on, slep, nemoćan, bez oružja i uvida, ponovo stao pod tu svirepu, bezosećajnu čizmu.
<BR>&nbsp;&nbsp;&nbsp;&nbsp;&nbsp;Seti se dana kad je izišao iz laboratorije i pošao po kasarnskom krugu, tražeći roba. Arogantan, samouveren, plitak, tražio je najglupljeg razvodnika u celoj kasarni.
<BR>&nbsp;&nbsp;&nbsp;&nbsp;&nbsp;Onda je još razmišljao o tome kakav je bio toga dana; ne o tome šta se desilo sa Džerijem, jer je to sada bilo pronađeno, postignuto; podložan lečenju, ali ne i promeni. I što je više razmišljao o tome kakav je bio, sve više ga je pritiskalo duboko i teško poniženje.
<BR>&nbsp;&nbsp;&nbsp;&nbsp;&nbsp;Samo što nije nagazio na Dženi, koja je sedela i posmatrala kako joj ruke spavaju u krilu kao što je on spavao i pomisli da i oni moraju biti puni bolova i tajni i malih čarolija.
<BR>&nbsp;&nbsp;&nbsp;&nbsp;&nbsp;Kleče kraj nje. "Dženi", reče napuklim glasom, "moraš da znaš šta je bilo u meni onoga dana kad si me videla. Ne želim da pokvarim tvoje uspomene na dane kad ti je bilo sedamnaest godina... Samo hoću da ti kažem o onome delu koji je bio ja, o nekim stvarima koje - koje nisu bile onakve kakvim si ih zamišljala." On duboko udahnu. "Toga se bolje sećam, jer je otada tebi prošlo sedam godina, a meni nije, jer sam odmah posle toga zaspao i sanjao da lovim maloumnika. Sada sam opet budan, sna je nestalo, i zato se svega vrlo dobro sećam...
<BR>&nbsp;&nbsp;&nbsp;&nbsp;&nbsp;Dženi, u detinjstvu sam imao teškoća i prvo što sam naučio bilo je da sam beskoristan i da je sve što ja želim definitivno bezvredno. O tome sam vrlo malo razmišljao, sve dok se nisam odvojio od porodice i otkrio da moj novi svet ima vrednosti koje se razlikuju od onih u mome starom svetu, i da u novom nešto vredim. Bio sam tražen, pripadao sam.
<BR>&nbsp;&nbsp;&nbsp;&nbsp;&nbsp;A onda sam stupio u Ratno vazduhoplovstvo i odjednom više nisam bio prvak u ragbiju i predsednik Debatnog kluba. Bio sam sjajna riba sa osušenim krljušima, a žapci su radili šta su hteli. Jedva sam preživeo, Dženi.
<BR>&nbsp;&nbsp;&nbsp;&nbsp;&nbsp;Da, sam sam pronašao antimagnetno polje. Ali, ono što hoću da ti kažem jeste da kada sam toga dana izišao iz laboratorije i ti si me videla, nisam bio petlić i jelen i sve ostalo. Bio sam spreman da nešto otkrijem i da ga predam čovečanstvu, ne za ljubav čovečanstva, nego da bi me..." on bolno proguta, "...zamolili da sviram klavir u oficirskom klubu i da bi me potapšali po ramenu i... pogledali kad ulazim. Samo sam to hteo. Kada sam otkrio da je u pitanju nešto više od razmagnetisanja (što bi me učinilo slavnim), da je u pitanju antigravitacija (koja bi izmenila lice zemlje), osetio sam jedino da će predsednik biti taj koji će me zamoliti da sviram, i da će me generali tapšati po ramenu; ono što sam želeo ostalo je u suštini nepromenjeno."
<BR>&nbsp;&nbsp;&nbsp;&nbsp;&nbsp;Sede na listove od nogu; dugo su ćutali. Konačno, ona reče: "Šta sada želiš?"
<BR>&nbsp;&nbsp;&nbsp;&nbsp;&nbsp;"Više ne to", prošapta on. Uze je za ruke. "Ne više. Nešto drugo." Iznenada se nasmeja. "I znaš šta, Dženi? Ne znam šta je to!"
<BR>&nbsp;&nbsp;&nbsp;&nbsp;&nbsp;Ona mu stisnu ruke i pusti ih. "Možda ćeš saznati. Hipe, bolje da idemo."
<BR>&nbsp;&nbsp;&nbsp;&nbsp;&nbsp;"Važi. Kuda?"
<BR>&nbsp;&nbsp;&nbsp;&nbsp;&nbsp;Stajala je pored njega i izgledala je visoka. "Kući, mojoj kući."
<BR>&nbsp;&nbsp;&nbsp;&nbsp;&nbsp;"Tompsonovoj?"
<BR>&nbsp;&nbsp;&nbsp;&nbsp;&nbsp;Ona klimnu glavom. "Zašto, Dženi?"
<BR>&nbsp;&nbsp;&nbsp;&nbsp;&nbsp;"Ima taj da nauči nešto što ne može da nauči od kompjutera. Ima da nauči da se stidi."
<BR>&nbsp;&nbsp;&nbsp;&nbsp;&nbsp;"Da se stidi?"
<BR>&nbsp;&nbsp;&nbsp;&nbsp;&nbsp;"Ne znam", reče ona, pogledavši u stranu, "kako funkcionišu moralni sistemi. Ne znam kako ih treba pokrenuti. Sve što znam o moralnim normama jeste da ako ih prekršiš, onda te je stid. Poduhvatiću ga sa te strane."
<BR>&nbsp;&nbsp;&nbsp;&nbsp;&nbsp;"Mogu li ja nešto da uničinim?"
<BR>&nbsp;&nbsp;&nbsp;&nbsp;&nbsp;"Samo to da dođeš", odgovori ona. "Hoću da te vidi, da vidi kakav si, kako misliš. Hoću da ga nateram da se seti kakav si ranije bio, koliko si bio sjajan um, koliko si obećavao, tako da će uvideti koliko te je koštao."
<BR>&nbsp;&nbsp;&nbsp;&nbsp;&nbsp;"Misliš li da će mu to išta značiti?"
<BR>&nbsp;&nbsp;&nbsp;&nbsp;&nbsp;Ona se nasmeši; mogao bi se čovek bojati takvog osmeha. "Hoće", mrko reče. "Moraće da pogleda u oči činjenici da nije svemoguć i da ne može da ubije nešto što je bolje od njega samo zato što je jači."
<BR>&nbsp;&nbsp;&nbsp;&nbsp;&nbsp;"Želiš da on pokuša da me ubije?"
<BR>&nbsp;&nbsp;&nbsp;&nbsp;&nbsp;Ona se ponovo nasmeši, ali ovoga puta je to bio osmeh pun sigurnosti. "Neće." Nasmeja se, a zatim mu se brzo okrete. "Ne brini za to, Hipe. Ja sam njegova jedina veza sa Bebom. Misliš da bi on izvršio nad sobom perfrontalnu lobotomiju? Misliš da bi rizikovao da sam sebe odseče od svoga pamćenja? Nije to isto pamćenje kao pamćenje u čoveka, Hipe. To je pamćenje Homo geštalta. To su sve informacije koje je geštalt ikada apsorbovao, plus kompjutiranje svake činjenice sa svakom drugom činjenicom u svim mogućim kombinacijama. Može on bez Boni i Bini, može on i drugim sredstvima da radi na daljinu. Može i bez svih drugih stvari koje radim za njega. Ali ne može bez Bebe. Bio je bez Bebine pomoći od onda kad sam počela da radim sa tobom. Sada je već izbezumljen. Može da dodirne Bebu, da je podigne, da joj govori. Ali ne može od nje da dobije ništa, sem ako ga ne dobije preko mene!"
<BR>&nbsp;&nbsp;&nbsp;&nbsp;&nbsp;"Doći ću", tiho reče on. Zatim dodade: "Nećeš morati da se ubiješ."
<BR>
<BR>&nbsp;&nbsp;&nbsp;&nbsp;&nbsp;Prvo odoše do svoje kuće i Dženi se nasmeja i otvori obe brave a da ih nije ni takla. "Toliko sam želela da to uradim, ali se nisam usuđivala", nasmeja se ona. Ulete u njegovu sobu. "Pogledaj!" procvrkuta. Lampa koja je stajala na noćnom stočiću podiže se, polako zaplovi kroz vazduh, pa se spusti na pod ispred kupatila. Gajtan joj se uvi kao zmija, zatače se u utikač u zidu i prekidač škljocnu. Lampa se upali, "Pogledaj!" uzviknu ona. Cediljka skoči na vrh kredenca, pa se tu zaustavi. On začu kako voda žubori i vide kako se na loncu uhvati kondenzovana vlaga dok se punio ledenom vodom. "Gledaj", reče ona, "gledaj, gledaj!" i na ćilimu se napravi ispupčenje koje pojuri prema ivici i pretvori se u ništa na drugoj strani. Noževi i viljuške, njegov brijač i četkica za zube i dve mašne i kaiš razleteše se po sobi i padoše na pod, gde formiraše srce probodeno strelom. On uzviknu od sreće, zagrli je i poče da je vrti u krug. Reče: "Zašto te nikad nisam poljubio, Dženi?"
<BR>&nbsp;&nbsp;&nbsp;&nbsp;&nbsp;Njeno lice i telo se sasvim umiriše i u očima joj se pojavi neopisivi izraz nežnosti, razdraganosti i još nešto. Reče: "Neću da ti kažem zato što si divan i pametan i hrabar i jak, ali si takođe i malkice nasrtljiv." Izvi mu se iz ruku i vazduh se ponovo napuni noževima, viljuškama, mašnama, lampom i loncem za kafu, koji su se svi vraćali na svoja mesta. Na vratima reče: "Požuri", i nestade je.
<BR>&nbsp;&nbsp;&nbsp;&nbsp;&nbsp;On se baci za njom i uhvati je u hodniku. Smejala se.
<BR>&nbsp;&nbsp;&nbsp;&nbsp;&nbsp;Potom joj reče. "Znam zašto te nikada nisam poljubio."
<BR>&nbsp;&nbsp;&nbsp;&nbsp;&nbsp;Bila je oborila oči, ali nije mogla da isto učini i sa uglovima svojih usana. "Znaš?"
<BR>&nbsp;&nbsp;&nbsp;&nbsp;&nbsp;"Ti možeš da sipaš vodu u zatvoreni sud. Ili da je istočiš." Ovo nije bilo pitanje.
<BR>&nbsp;&nbsp;&nbsp;&nbsp;&nbsp;"Mogu?"
<BR>&nbsp;&nbsp;&nbsp;&nbsp;&nbsp;"Kad mi jadni muškarci počnemo da kopamo nogom i da rogovima lomimo granje, to može da znači proleće, ili idealizam, ili ljubav. Ali uvek je tome uslov hidrostatički pritisak u jednom malom nizu rezervoara manjem od nokta na mom malom prstu."
<BR>&nbsp;&nbsp;&nbsp;&nbsp;&nbsp;"Manjem?"
<BR>&nbsp;&nbsp;&nbsp;&nbsp;&nbsp;"Stoga, kad se naglo smanji procenat vlažnosti u ovim rezervoarima, ja - mi - hm... ovaj, disanje postaje lakše i mesec nama značaja."
<BR>&nbsp;&nbsp;&nbsp;&nbsp;&nbsp;"Nema?"
<BR>&nbsp;&nbsp;&nbsp;&nbsp;&nbsp;"Eto, to je ono što si ti meni radila."
<BR>&nbsp;&nbsp;&nbsp;&nbsp;&nbsp;"Ja tebi?"
<BR>&nbsp;&nbsp;&nbsp;&nbsp;&nbsp;Ona se odvoji od njega, dade mu svoje oči i jednu bogatu pregršt smeha. "Ne možeš reći da je nemoralno to što sam uradila", reče ona.
<BR>&nbsp;&nbsp;&nbsp;&nbsp;&nbsp;Uzvrati joj smeh. "Nijedna fina devojka ne bi tako šta uradila."
<BR>&nbsp;&nbsp;&nbsp;&nbsp;&nbsp;Ona nabrčka nos i šmugnu u svoju sobu. On se zagleda u njena zatvorena vrata i verovatno kroz njih, pa se okrete.
<BR>&nbsp;&nbsp;&nbsp;&nbsp;&nbsp;Smešeći se i vrteći glavom od čudenja i ushićenosti, oklopljujući hladnu lopticu straha u sebi novom vrstom mira koji je našao; zbunjen, opčaran i zamišljen, on odvrnu slavinu na tušu i poče da se svlači.
<BR>
<BR>&nbsp;&nbsp;&nbsp;&nbsp;&nbsp;Stajali su na drumu sve dok se taksi nije udaljio, a onda ga Dženi povede u šumu. Činilo se kao da šuma nikada nije bila sečena. Staza se jedva nazirala, ali ju je bilo lako slediti, jer je drveće bilo tako visoko i gusto da je bilo vrlo malo čestara.
<BR>&nbsp;&nbsp;&nbsp;&nbsp;&nbsp;Pođoše prema jednoj litici obrasloj u mahovinu i onda Hip vide da to nije litica nego zid, koji se protezao svojih stotinak jardi u oba pravca. U zidu su bila masivna gvozdena vrata. Dok su im prilazili, ona škljocnuše i nešto teško skliznu. On pogleda u Dženi i pogodi da je to ona učinila.
<BR>&nbsp;&nbsp;&nbsp;&nbsp;&nbsp;Kapija se otvori i zatvori za njima. Unutra je šuma bila potpuno ista, drveće je bilo isto toliko veliko i debelo, sem što je staza bila napravljena od cigala i imala je samo dva zavoja. Prvi je skrivao zid, a drugi, četvrt milje dalje, otkrivao je kuću.
<BR>&nbsp;&nbsp;&nbsp;&nbsp;&nbsp;Bila je i suviše niska i previše široka. Krov joj je bio ravan, umesto da je bio šiljast ili na zabat. Kad su joj prišli, video je na svakom njenom krilu po jedan debeli, sivozeleni zid, i znao je da je cela ova oblast kao zatvor.
<BR>&nbsp;&nbsp;&nbsp;&nbsp;&nbsp;"Ni ja je ne volim", reče Dženi. Bi mu drago što ga je gledala u lice.
<BR>
<BR>&nbsp;&nbsp;&nbsp;&nbsp;&nbsp;Iza velikog krivog hrasta blizu kuće stajao je neko i izvirivao prema njima. "Čekaj, Hipe." Dženi hitro priđe drvetu i nešto nekome reče. Ču je kako kaže: "Moraš. Hoćeš da me ubije?"
<BR>&nbsp;&nbsp;&nbsp;&nbsp;&nbsp;Reklo bi se da je to rešilo prepirku. Dok se Dženi vraćala, on pažljivo osmotri drvo, ali tamo više nije bilo nikoga. "To je bila Bini", reče Dženi. "Videćeš je kasnije. Hajde."
<BR>&nbsp;&nbsp;&nbsp;&nbsp;&nbsp;Vrata su bila od teških hrastovih dasaka okovanih gvožđem. Svojim čudnim skrivenim šarkama uklapala su se u masivni svedeni ulaz koji im je i davao oblik. Jedini prozori koji su se mogli videti bili su vrlo visoko, i bili su u stvari samo uski prorezi sa gustim rešetkama.
<BR>&nbsp;&nbsp;&nbsp;&nbsp;&nbsp;Sama po sebi - ili u najmanju ruku, bez fizičkog dodira - vrata se otvoriše. Trebalo je da zaškripe, ali nisu; bila su nečujna kao oblak. Uđoše, a kad se vrata zatvoriše, on u stomaku oseti duboki odjek.
<BR>&nbsp;&nbsp;&nbsp;&nbsp;&nbsp;Pod je bio prekriven tamnomrkim i žućkasto-sivim pločicama koje su se u hipnotičkim rombovima ponavljale na drvenoj oplati zidova i tapiseriji nameštaja koji je ili bio ugrađen ili je bio toliko težak da nikad nije bio pomeran. Vazduh je bio svež ali suviše vlažan, a tavanica je bila veoma niska. Hodam, mislio je on, kroz ogromna bolesna usta.
<BR>&nbsp;&nbsp;&nbsp;&nbsp;&nbsp;Iz ulazne sobe pođoše niz hodnik koji je izgledao beskrajno dug, a uopšte nije bio dug, jer se sužavao, a tavanica se još više spuštala, dok se pod malo podizao, dajući potpuno uznemirujući utisak lažne perspektive.
<BR>&nbsp;&nbsp;&nbsp;&nbsp;&nbsp;"U redu je", meko reče Dženi. On zateže usne, pokušavši da se osmehne, ali ne uspe, pa obrisa hladnu vodu sa gornje usne.
<BR>&nbsp;&nbsp;&nbsp;&nbsp;&nbsp;Ona se zaustavi blizu krajnjih vrata i dotače zid. Jedan deo zida se otvori, otvarajući predsoblje sa još jednim vratima. "Hipe, sačekaj ovde, molim te." Bila je potpuno pribrana. Hip zažele da je predsoblje malo bolje osvetljeno.
<BR>&nbsp;&nbsp;&nbsp;&nbsp;&nbsp;Oklevao je. Pokaza na vrata na kraju hodnika. "Je li on tamo unutra?"
<BR>&nbsp;&nbsp;&nbsp;&nbsp;&nbsp;"Jeste." Ona ga taknu po ramenu. Ovo je bio delimično pozdrav, a delimično poziv da uđe u sobicu. "Moram prvo ja s njim da govorim", reče. "Imaj poverenja u mene, Hipe."
<BR>&nbsp;&nbsp;&nbsp;&nbsp;&nbsp;"Imam ja poverenja u tebe. Ali, da li si... je li on..."
<BR>&nbsp;&nbsp;&nbsp;&nbsp;&nbsp;"Neće on meni ništa. Hajde, Hipe."
<BR>&nbsp;&nbsp;&nbsp;&nbsp;&nbsp;Hip uđe. Nije imao prilike ni da se osvrne, jer se vrata zalupiše za njim. Ni s ove strane zida, kao i sa spoljašnje, nije se uopšte poznavalo da postoje vrata. On se dotače mesta na kome su bila vrata, gurnu rukom. Isto kao onaj zid oko kuće. Nije bilo brave, nije bilo nikakve vidljive šarke ili ručke. Ivice su bile sakrivene u oplati; jednostavno, prestala su da postoje kao vrata.
<BR>&nbsp;&nbsp;&nbsp;&nbsp;&nbsp;Za trenutak ga uhvati slepa panika, ali ga popusti. Pređe preko sobice i sede kraj drugih vrata, koja su na izgled vodila u istu sobu u koju i hodnik.
<BR>&nbsp;&nbsp;&nbsp;&nbsp;&nbsp;Nigde ni glasa.
<BR>&nbsp;&nbsp;&nbsp;&nbsp;&nbsp;On prevuče jedan otoman do zida. Sede, leđima čvrsto oslonjen na oplatu, i široko otvorenih očiju stade da posmatra vrata.
<BR>&nbsp;&nbsp;&nbsp;&nbsp;&nbsp;Probaj da otvoriš ta vrata, vidi da li su i ona zaključana.
<BR>&nbsp;&nbsp;&nbsp;&nbsp;&nbsp;Nije se usudio. Još ne. Nejasno oseti šta bi pomislio kad bi video da su zaključana; ovog trenutka nije se usuđivao da dalje misli o tome.
<BR>&nbsp;&nbsp;&nbsp;&nbsp;&nbsp;"Slušaj", besno reče sam sebi :"Bolje bi bilo da nešto učiniš. Stvori nešto. Ili samo misli. Ali nemoj da sediš ovde besposlen."
<BR>&nbsp;&nbsp;&nbsp;&nbsp;&nbsp;Misli. Misli o tom tajanstvenom čoveku, o šiljastom licu sa debelim naočarima, koje se smeši i kaže - hajde, umri.
<BR>&nbsp;&nbsp;&nbsp;&nbsp;&nbsp;Misli o nečem drugom! Brzo!
<BR>&nbsp;&nbsp;&nbsp;&nbsp;&nbsp;Dženi, sama samcita, oči u oči sa šiljastim licem i... Homo geštalt, jedna devojka, dve mutave crnkinje, jedan monogoloidni idiot i čovek sa šiljastim licem i...
<BR>&nbsp;&nbsp;&nbsp;&nbsp;&nbsp;Probaj opet. Homo geštalt, sledeći korak dalje. Pa, da, zašto da ne, psihička evolucija umesto fizičke?
<BR>&nbsp;&nbsp;&nbsp;&nbsp;&nbsp;Homo sapiens se iznenada uspravio, go i nenaoružan izuzev naborane sluzi u svojoj uveličanoj lobanji; bio je mnogo drugačiji od zveri koje su ga rodile.
<BR>&nbsp;&nbsp;&nbsp;&nbsp;&nbsp;A ipak je bio isti, potpuno isti; i dan-danas je gladan za plođenjem, gladan da poseduje; ubija bez griže savesti; ako je jak, onda uzima, ako je slab, onda beži; ako je slab a ne može da trči, onda umire.
<BR>&nbsp;&nbsp;&nbsp;&nbsp;&nbsp;Homo sapiens će umreti.
<BR>&nbsp;&nbsp;&nbsp;&nbsp;&nbsp;Taj strah u njemu bio je dobar strah. Strah je nagon za opstankom; strah je na svoj način jer znači da negde živi nada.
<BR>&nbsp;&nbsp;&nbsp;&nbsp;&nbsp;Poče da razmišlja o opstanku.
<BR>&nbsp;&nbsp;&nbsp;&nbsp;&nbsp;Dženi je želela da Homo geštalt stekne moralni sistem tako da ljudi kao Berouz neće biti zgaženi. Ali je želela da i njen geštalt takođe raste; ona je bila deo njega. Moja ruka želi da opstanem, moj jezik, moj trbuh želi da opstanem.
<BR>&nbsp;&nbsp;&nbsp;&nbsp;&nbsp;Moral: ništa drugo do sankcionisani nagon za održenjem!
<BR>&nbsp;&nbsp;&nbsp;&nbsp;&nbsp;Ili nije? A šta onda sa društvima u kojima je nemoralno ne jesti ljudsko meso? Kakvo je to održanje?
<BR>&nbsp;&nbsp;&nbsp;&nbsp;&nbsp;Da, ali oni koji pripadaju moralnosti ostaju unutar grupe. Ako grupa jede ljudsko meso, jedeš ga i ti.
<BR>&nbsp;&nbsp;&nbsp;&nbsp;&nbsp;Mora da postoji ime za taj zakon, za taj zbir pravila, po kojima jedinka živi na takav način da pomaže svojoj vrsti - nešto preko i iznad morala.
<BR>&nbsp;&nbsp;&nbsp;&nbsp;&nbsp;Da ga definišemo kao etos.
<BR>&nbsp;&nbsp;&nbsp;&nbsp;&nbsp;To je ono što nedostaje Homo geštaltu: ne moralnost, nego etos. I da li da sedim ovde, dok mi mozak ključa od straha, i da stvorim etiku za natčoveka?
<BR>&nbsp;&nbsp;&nbsp;&nbsp;&nbsp;Pokušaću. To je sve što mogu da učinim.
<BR>&nbsp;&nbsp;&nbsp;&nbsp;&nbsp;Definiši:
<BR>&nbsp;&nbsp;&nbsp;&nbsp;&nbsp;Moral: zakon društva za individualni opstanak. (Ovo i obuhvata našeg ispravnog ljudoždera i pristojnost nagog čoveka u rupi nudista). Etika: zakon pojedinca za opstanak društva. (A to je u stvari etički reformator: on oslobađa svoje robove, neće da jede ljudsko meso.)
<BR>&nbsp;&nbsp;&nbsp;&nbsp;&nbsp;Suviše lako, suviše glatko; ali daj da radimo sa njima. Kao grupa, Homo geštalt može da rešava svoje sopstvene probleme. Ali kao celina:
<BR>&nbsp;&nbsp;&nbsp;&nbsp;&nbsp;On ne može posedovati moralnost, jer je sam.
<BR>&nbsp;&nbsp;&nbsp;&nbsp;&nbsp;Zatim etika. 'Zakon pojedinca za opstanak društva.' On nema društvo; a ipak ga ima. Nema vrstu; on je svoja sopstvena vrsta.
<BR>&nbsp;&nbsp;&nbsp;&nbsp;&nbsp;Da li bi mogao - da li bi trebalo da izabere zakon koji će služiti celom čovečanstvu?
<BR>&nbsp;&nbsp;&nbsp;&nbsp;&nbsp;Sa tom mišlju Berouzu najednom sve postade mnogo jasnije i breme neprijateljstva i slepog besa spade sa njega i ostavi ga lakog i punog poverenja. Bio je to ovo:
<BR>
<BR>&nbsp;&nbsp;&nbsp;&nbsp;&nbsp;Ko sam ja da donosim konačne zaključke o moralnosti i zakone koji treba da služe celom čovečanstvu?
<BR>&nbsp;&nbsp;&nbsp;&nbsp;&nbsp;Ja sam sin lekara, čoveka koji je izabrao da služi čovečanstvu i koji je bio ubeđen da je to ispravno. I pokušao je da i mene natera da mu služim na isti način, jer je to bila jedina ispravnost u koju je bio siguran. A zbog toga sam celog života mrzeo... Sad shvatam, tata, shvatam!
<BR>
<BR>&nbsp;&nbsp;&nbsp;&nbsp;&nbsp;Nasmeja se dok ga je breme starog besa zauvek napuštalo, nasmeja se iz čistog zadovoljstva. I kao da je žiža bila oštrija, svetlost jarikija, u celom svetu, i kad mu se um vrati njegovom neposrednom problemu, misao mu je nekako bolje postavljala prste na nabreklu površinu i klizila nagore prema počecima zahvata.
<BR>&nbsp;&nbsp;&nbsp;&nbsp;&nbsp;Vrata se otvoriše. Dženi reče: "Hipe..."
<BR>&nbsp;&nbsp;&nbsp;&nbsp;&nbsp;On se polako diže. Misao mu se vrtela u krug, vrlo blizu nečega. Kad bi samo mogao da zahvati, da sklopi prste oko toga... "Evo me."
<BR>&nbsp;&nbsp;&nbsp;&nbsp;&nbsp;Stupi kroz vrata i zinu. Prostorija je ličila na džinovsku staklenu baštu, imala je pedeset jardi u širinu i četrdeset u dubinu; nad glavom su se ogromna stakla savijala nadole sve dok se nisu sastala sa otvorenim travnjakom - više je ličio na park - na drugoj strani kuće. Posle zatvorene sobe i pomrčine onoga što je već video, ovo je zaprepašćivalo, ali ga veoma razveseli. Veselost je u njemu rasla, sve više rasla, a sa njom i njegova misao, pruživši vrhove prstiju još malo uvis...
<BR>&nbsp;&nbsp;&nbsp;&nbsp;&nbsp;Vide jednog čoveka kako dolazi. On hitro istupi napred, ne da mu pođe u susret, nego da bude dalje od Dženi ako dođe do eksplozije. Doći će do eksplozije, znao je to.
<BR>&nbsp;&nbsp;&nbsp;&nbsp;&nbsp;"Pa, poručniče, upozoren sam, ali ipak moram da kažem - ovo je za mene veliko iznenađenje."
<BR>&nbsp;&nbsp;&nbsp;&nbsp;&nbsp;"Ne i za mene", reče Hip. Priguši jedno drugo iznenađenje; bio je ubeđen da će ga glas izdati, ali nije. "Punih sedam godina sam znao da ću te pronaći."
<BR>&nbsp;&nbsp;&nbsp;&nbsp;&nbsp;"Isuse", reče Tompson začuđeno i ushićeno. Ovo ushićenje nije obećavalo dobro. Reče preko Hipovog ramena: "Izvini, Dženi. Sve dosad ti u stvari nisam verovao." Za tim se obrati Hipu: "Imaš neverovatnu moć oporavljanja."
<BR>&nbsp;&nbsp;&nbsp;&nbsp;&nbsp;"Homo sapiens je žilava zverka", reče Hip.
<BR>&nbsp;&nbsp;&nbsp;&nbsp;&nbsp;Tompson skide naočare. Imao je široke okrugle oči, koje su imale boju i sjaj crno-belog televizijskog ekrana. Beonjače su mu potpuno okruživale zenice; zenice su mu bile savršeno okrugle i činilo se kao da će se svakog časa zavrteti kao točkovi.
<BR>&nbsp;&nbsp;&nbsp;&nbsp;&nbsp;Jednom mu je neko rekao - Izbegni oči i biće ti dobro.
<BR>&nbsp;&nbsp;&nbsp;&nbsp;&nbsp;Iza njega, Dženi oštro viknu: "Džeri!"
<BR>&nbsp;&nbsp;&nbsp;&nbsp;&nbsp;Hip se okrete. Dženi podiže ruku i stavi među zube mali stakleni cilindar, manji od cigarete. Reče: "Opomenula sam te, Džeri. Znaš šta je ovo. Samo ga dirni, i ja zagrizoh u ovo - pa ćeš onda ceo svoj vek da proživiš sa Bebom i bliznakinjama kao majmun u veverčjem kavezu."
<BR>&nbsp;&nbsp;&nbsp;&nbsp;&nbsp;Misao, misao... "Voleo bih da vidim Bebu." Tompson se otopi; bio je stajao, potpuno nepomičan, i zurio u Dženi. Sada zavrte naočare u krug. "Neće ti se dopasti."
<BR>&nbsp;&nbsp;&nbsp;&nbsp;&nbsp;"Hoću da joj postavim jedno pitanje."
<BR>&nbsp;&nbsp;&nbsp;&nbsp;&nbsp;"Bebi samo ja postavljam pitanja. Da nećeš možda i odgovor?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Tompson se nasmeja. "Danas niko ne dobija odgovor."
<BR>&nbsp;&nbsp;&nbsp;&nbsp;&nbsp;Dženi tiho reče: "Ovuda, Hipe."
<BR>&nbsp;&nbsp;&nbsp;&nbsp;&nbsp;Hip se okrete ka njoj. Jasno je osećao rastuću napetost iza sebe, u vazduhu, uz svoje telo. Pitao se da li je i glava Gorgone ostavljala takve posledice na ljude, čak i na one koji je ne bi pogledali.
<BR>&nbsp;&nbsp;&nbsp;&nbsp;&nbsp;Pošao je za Dženi do jedne niše u zidu, koja nije bila pokrivena savijenim staklom. U njoj je bila kolevka veličine kade.
<BR>&nbsp;&nbsp;&nbsp;&nbsp;&nbsp;Nije znao da je Beba toliko debela.
<BR>&nbsp;&nbsp;&nbsp;&nbsp;&nbsp;"Hajde, pitaj", reče Dženi. Kod svakog sloga koji je izgovarala, cilindar bi poigravao.
<BR>&nbsp;&nbsp;&nbsp;&nbsp;&nbsp;"Da, pitaj", odjeknu Tompsonov glas toliko blizu iza njega, da se on trže. Uopšte nije bio osetio da Džeri ide za njim. Proguta i reče Dženi: "Šta treba da radim?"
<BR>&nbsp;&nbsp;&nbsp;&nbsp;&nbsp;"Samo smisli pitanje. Beba će verovatno da ga uhvati. Koliko mi je poznato, hvata svakoga."
<BR>&nbsp;&nbsp;&nbsp;&nbsp;&nbsp;Hip se naže nad kolevkom. Oči, koje su mutno sjale kao kapne prašnjavih crnih cipela, uhvatiše ga i zadržaše. Pomisli - Jednom je ovaj geštalt imao drukčiju glavu. Može da ima drage telelane i teleporte. Bebo: da li si ti zamenjiva?
<BR>&nbsp;&nbsp;&nbsp;&nbsp;&nbsp;"Kaže da jeste", reče Dženi. "Sećaš se onog gadnog malog telepate sa klipom kukuruza?"
<BR>&nbsp;&nbsp;&nbsp;&nbsp;&nbsp;Tompson gorko reče: "Dženi, nisam mislio da si u stanju da počiniš takvu grozotu. Ubio bih te zbog toga."
<BR>&nbsp;&nbsp;&nbsp;&nbsp;&nbsp;"Znaš kako ćeš me ubiti", reče mu Dženi prijatnim glasom.
<BR>&nbsp;&nbsp;&nbsp;&nbsp;&nbsp;Hip se polako okrete ka njoj. Misao mu priđe, ili se on pope visoko i brže no što je ona išla. Kao da mu se prsti stvarno sklopiše oko nečega i malo ga zahvatiše.
<BR>&nbsp;&nbsp;&nbsp;&nbsp;&nbsp;Ako je Beba, srce i srž, ego, riznica svega što je ovo novo biće ikada bilo ili učinilo ili pomislilo - ako je Beba zamenljiva, onda je Homo geštalt besmrtan!
<BR>&nbsp;&nbsp;&nbsp;&nbsp;&nbsp;I odjednom mu bi jasno. Sve.
<BR>&nbsp;&nbsp;&nbsp;&nbsp;&nbsp;Reče: "Pitao sam Bebu da li je zamenjiva; da li se njene moždane vijuge i kompjuterske sposobnosti mogu da prenesu."
<BR>&nbsp;&nbsp;&nbsp;&nbsp;&nbsp;"Ne kazuj mu to!" vrisnu Dženi.
<BR>&nbsp;&nbsp;&nbsp;&nbsp;&nbsp;Tompson je bio potpuno, neprirodno miran. Najzad reče: "Beba je rekla da jeste. To već znam. Dženi, ti si to oduvek znala, je li tako?"
<BR>&nbsp;&nbsp;&nbsp;&nbsp;&nbsp;Ona ispusti glas koji je ličio na kašalj.
<BR>&nbsp;&nbsp;&nbsp;&nbsp;&nbsp;Tompson reče. "A uopšte mi nisi rekla. Ali, naravno, nisi htela da mi kažeš. Beba ne može da razgovara sa mnom; sledeća Beba će možda moći. Mogu da dobijem sva obaveštenja od poručnika, ovoga časa. Zato samo izvoli, budi dramatična. Nisi mi potrebna, Dženi."
<BR>&nbsp;&nbsp;&nbsp;&nbsp;&nbsp;"Hipe! Beži! Beži!"
<BR>&nbsp;&nbsp;&nbsp;&nbsp;&nbsp;Tompsonove oči uhvatiše Hipove. "Ne", blago reče on, "nemoj bežati."
<BR>&nbsp;&nbsp;&nbsp;&nbsp;&nbsp;Sad će se zavrteti; sad će se zavrteti kao točkovi, kao ventilatori, kao... kao...
<BR>&nbsp;&nbsp;&nbsp;&nbsp;&nbsp;Začu kako Dženi vrisnu jedanput, pa još jedanput, i onda se ču tup udarac. Očiju nestade.
<BR>&nbsp;&nbsp;&nbsp;&nbsp;&nbsp;On se zatetura unazad, sa rukom preko očiju. U sobi se čula vriska, koja nije prestajala, nego se cepala i upredala oko sebe. On proviri kroz prste.
<BR>&nbsp;&nbsp;&nbsp;&nbsp;&nbsp;Tompson se vrteo u krug, glave toliko zabačene unatrag da mu je skoro dodirivala plećke. Bacakao se i laktovima udarao iza sebe. Na njemu je visila Boni i držala ga, pritiskajući mu rukama oči, a kolenom krsta; to je ona vriskala.
<BR>&nbsp;&nbsp;&nbsp;&nbsp;&nbsp;Hip polete na Tompsona, takvim besnim skokom da u prva tri koraka jedva dodirnu zemlju. Stište pesnicu tako čvrsto da ga zabole cela ruka, a u ruci i ramenima nosio je bes nakupljen u toku sedam godina pod opsesijom. Njegova pesnica se zari u nategnuti solarni pleksus i Tompson se bez glasa ispruži na podu. Sa njim pade i crnkinja, ali odskoči i otkotrlja se u stranu, pa gipko skoči na noge. Pritrča Hipu, naceri se kao mesec, s ljubavlju ga steže za mišice, potapša ga po obrazu i nešto probrblja.
<BR>&nbsp;&nbsp;&nbsp;&nbsp;&nbsp;"Ja tebi treba da zahvalim!" prodahta on. Okrete se. Još jedna crnkinja, isto žilava i gola, pridržavala je Dženi, koja je mlitavo visila.
<BR>&nbsp;&nbsp;&nbsp;&nbsp;&nbsp;"Dženi!" zaurla on. "Boni, Bini, bilo ko da ste - da li je..."
<BR>&nbsp;&nbsp;&nbsp;&nbsp;&nbsp;Devojka koja je držala Dženi probrblja nešto. Dženi podiže pogled. Duboko se zbuni kad vide da Hip dolazi. Zatim joj pogled odluta od njegovog lica do nepomičnog tela Džerija Tompsona. Najednom se nasmeja.
<BR>&nbsp;&nbsp;&nbsp;&nbsp;&nbsp;Devojka koja je bila uz Dženi, još uvek brbljajući, pruži se i uhvati ga za rukav. Pokaza mu prstom na pod. Cilindar je ležao pod njihovim nogama, smrskan. Dok je posmatrao, mala vlažna mrlja je polako nestajala. "Da li sam?" ponovi Dženi. "Nisam uspela, jer je ovaj leptir ovde sleteo na mene." Pribra se, ustade i pade mu u zagrljaj. "Džeri... je li on..."
<BR>&nbsp;&nbsp;&nbsp;&nbsp;&nbsp;"Nisam ga ubio", reče Hip i dodade, "još nisam."
<BR>&nbsp;&nbsp;&nbsp;&nbsp;&nbsp;"Ne mogu ti reći da ga ubiješ", prošapta Dženi.
<BR>&nbsp;&nbsp;&nbsp;&nbsp;&nbsp;"Da", reče on. "Da, znam."
<BR>&nbsp;&nbsp;&nbsp;&nbsp;&nbsp;Ona reče: "Ovo je prvi put da su ga bliznakinje dodirnule. To je vrlo hrabro od njih. Mogao je da im za tren oka spali mozak."
<BR>&nbsp;&nbsp;&nbsp;&nbsp;&nbsp;"Divne su. Boni!"
<BR>&nbsp;&nbsp;&nbsp;&nbsp;&nbsp;"Ho."
<BR>&nbsp;&nbsp;&nbsp;&nbsp;&nbsp;"Nađi mi negde jedan nož. Oštar, sa najmanje ovolikim sečivom. I komad crnog platna, ovoliko dugačak, a evo ovoliko širok."
<BR>&nbsp;&nbsp;&nbsp;&nbsp;&nbsp;Boni pogleda u Dženi. Dženi reče: "Šta..."
<BR>&nbsp;&nbsp;&nbsp;&nbsp;&nbsp;On joj stavi ruku na usta. Usne su joj bile veoma meke. "Pst."
<BR>&nbsp;&nbsp;&nbsp;&nbsp;&nbsp;Dženi se uspaniči: "Boni, nemoj..."
<BR>&nbsp;&nbsp;&nbsp;&nbsp;&nbsp;Boni iščeze. Hip reče: "Ostavi me malo nasamo sa njim."
<BR>&nbsp;&nbsp;&nbsp;&nbsp;&nbsp;Dženi otvori usta da nešto kaže, a onda se okrete i pobeže iz sobe. Bini nestade.
<BR>&nbsp;&nbsp;&nbsp;&nbsp;&nbsp;Hip ode do ispruženog tela i zaustavi se nad njim, pa stade da ga posmatra. Nije razmišljao. Imao je svoju misao; samo je trebalo da je tu zadrži.
<BR>&nbsp;&nbsp;&nbsp;&nbsp;&nbsp;Boni uđe na vrata. U rukama je držala komad crnog somota i bodež sa sečivom od jedanaest inča. Oči su joj bile veoma velike, a usta sitna.
<BR>&nbsp;&nbsp;&nbsp;&nbsp;&nbsp;"Hvala, Boni." On ih uze. Nož je bio divan. Finski, sa oštricom kojom se mirno moglo brijati i sa vrhom koji je bio izvučen u skoro nevidljiv šiljak. "Briši, Boni!"
<BR>&nbsp;&nbsp;&nbsp;&nbsp;&nbsp;Ona se izgubi - blip! - kao koštica od trešnje kad se stisne između prstiju. Hip stavi nož i somot na sto i dovuče Tompsona do stolice. Pogleda oko sebe, nađe svileni gajtan od zvona za poslugu i otkide ga. Bilo mu je svejedno da li je negde zazvonilo; bio je prilično siguran da neće biti ometan. Sveza Tompsonove laktove i nožne članke za stolicu, zabaci mu glavu i poveza mu oči.
<BR>&nbsp;&nbsp;&nbsp;&nbsp;&nbsp;Privuče još jednu stolicu i sede pred Tompsona. Lagano je kretao rukom u kojoj je bio nož, nije se igrao njime, nego je samo osećao njegovu savršenu ravnotežu na svome dlanu. Čekao je.
<BR>&nbsp;&nbsp;&nbsp;&nbsp;&nbsp;I dok je čekao, uze svoju misao, uze je celu i postavi je kao šarenu zavesu preko ulaza u svoj um. Obesi je, ispravi joj nabore i postara se da padne do samog poda, da ide do samog vrha i da na stranama dobro zatvara.
<BR>&nbsp;&nbsp;&nbsp;&nbsp;&nbsp;Šara je glasila:
<BR>&nbsp;&nbsp;&nbsp;&nbsp;&nbsp;Slušaj me, siroče, i mene takođe mrze. Tebe su proganjali; proganjali su i mene.
<BR>&nbsp;&nbsp;&nbsp;&nbsp;&nbsp;Slušaj me, dečače iz pećine. Našao si nešto čemu si pripadao i naučio si da budeš srećan. I ja isto.
<BR>&nbsp;&nbsp;&nbsp;&nbsp;&nbsp;Slušaj me, Alisijin dečko. Izgubio si se na mnoga godina, sve dok se nisi vratio i opet naučio. I ja sam.
<BR>&nbsp;&nbsp;&nbsp;&nbsp;&nbsp;Slušaj me, Geštalt čoveče. Našao si u sebi moć koja prevazilazi tvoje najluđe snove, iskoristio si je i dopala ti se. I meni.
<BR>&nbsp;&nbsp;&nbsp;&nbsp;&nbsp;Slušaj me, Džeri. Otkrio si da tvoju moć niko ne želi, bez obzira na njenu veličinu. I ja isto.
<BR>&nbsp;&nbsp;&nbsp;&nbsp;&nbsp;Želiš da budeš tražen. Želiš da budeš potreban. I ja isto.
<BR>&nbsp;&nbsp;&nbsp;&nbsp;&nbsp;Dženi kaže da ti nedostaje moral. Nikakve moralne norme ne mogu se na tebe primeniti. Ti ne možeš da se pridržavaš nikakvih pravila koje je uspostavila tvoja vrsta, jer nema drugih iz tvoje vrste. Nisi običan čovek, i zato ti moral običnog čoveka isto toliko znači koliko meni znači moral jednog mravinjaka.
<BR>&nbsp;&nbsp;&nbsp;&nbsp;&nbsp;Zato te niko neće, i zato si čudovište.
<BR>&nbsp;&nbsp;&nbsp;&nbsp;&nbsp;I mene niko nije hteo dok sam bio čudovište.
<BR>&nbsp;&nbsp;&nbsp;&nbsp;&nbsp;Ali Džeri, ima još jedna vrsta zakona za tebe. To je zakon koji zahteva veru umesto poslušnosti. Zove se etos.
<BR>&nbsp;&nbsp;&nbsp;&nbsp;&nbsp;Etos će ti takođe dati zakon opstanka. Ali, to je veći opstanak nego tvoj lični opstanak, ili opstanak moje vrste, ili tvoje. On je u stvari poštovanje prema tvome poreklu i prema tvome potomstvu. To je studija glavne struje koja te je stvorila, i u kojoj ćeš stvoriti još veće stvari kad dođe vreme za to.
<BR>&nbsp;&nbsp;&nbsp;&nbsp;&nbsp;Pomogni čovečanstvu, Džeri, jer ti je ono sada i otac i majka; dosad ih nisi imao. A čovečanstvo će pomoći tebi, jer će proizvesti još takvih kao što si ti, i onda više nećeš biti sam. Pomogni im da porastu; pomogni im da pomognu čovečanstvu i da tako stekneš još više takvih kao što si ti. Jer ti si besmrtan, Džeri. Sada si besmrtan.
<BR>&nbsp;&nbsp;&nbsp;&nbsp;&nbsp;A kad bude dovoljno takvih kao što si ti, tvoja etika biće njihov moral. A kad njihov moral više ne bude odgovarao njihovoj vrsti, ti ili neko drugo etičko biće stvoriće nove, koji se bacaju još dalje uzvodno, poštujući tebe, poštujući one koji su tebe rodili i one koji su rodili njih, i tako unatrag, sve do prvog divljeg stvorenja koje se razlikovalo od drugih po tome što bi mu srce uzlupalo kad vidi zvezdu.
<BR>&nbsp;&nbsp;&nbsp;&nbsp;&nbsp;Ja sam bio čudovište, i našao sam ovaj etos. I ti si čudovište. Od tebe zavisi.
<BR>
<BR>&nbsp;&nbsp;&nbsp;&nbsp;&nbsp;Džeri se pokrete.
<BR>&nbsp;&nbsp;&nbsp;&nbsp;&nbsp;Hip Berouz prestade da kreće nožem.
<BR>&nbsp;&nbsp;&nbsp;&nbsp;&nbsp;Džeri jeknu i iznemoglo se zakašlja. Hip mu zabaci mlitavo oklembešenu glavu i zadrža je na dlanu svoje leve ruke. Zatim prisloni vrh noža tačno na sredinu Džerijevog grla.
<BR>&nbsp;&nbsp;&nbsp;&nbsp;&nbsp;Džeri jedva čujno zakrklja. Hip reče: "Sedi mirno, Džeri."
<BR>&nbsp;&nbsp;&nbsp;&nbsp;&nbsp;Lagano pritisnu nož. Ovaj uđe dublje nego što je hteo. Bio je to divan nož. On reče: "Ovo što ti držim na grlu je nož. Ja sam Hip Berouz. Sedi mirno i razmisli malo o tome."
<BR>&nbsp;&nbsp;&nbsp;&nbsp;&nbsp;Džerijeve usne se nasmešiše, ali je to bilo zbog nategnutih žila na vratu. Dah mu prošišta kroz neosmeh.
<BR>&nbsp;&nbsp;&nbsp;&nbsp;&nbsp;"Šta ćeš da uradiš?"
<BR>&nbsp;&nbsp;&nbsp;&nbsp;&nbsp;"Šta bi ti uradio?"
<BR>&nbsp;&nbsp;&nbsp;&nbsp;&nbsp;"Skinuo bih ovo sa očiju. Ništa ne vidim."
<BR>&nbsp;&nbsp;&nbsp;&nbsp;&nbsp;"Vidiš ti sve što treba."
<BR>&nbsp;&nbsp;&nbsp;&nbsp;&nbsp;"Berouze. Pusti me. Neću ti ništa. Obećavam. Mogu mnogo da učinim za tebe, Berouze. Mogu da učinim sve što zaželiš."
<BR>&nbsp;&nbsp;&nbsp;&nbsp;&nbsp;"Ubiti čudovište je moralno delo", reče Hip. "Reci mi nešto, Džeri. Da li je tačno da samo jednim pogledom možeš da iščupaš sve misli iz ljudi?"
<BR>&nbsp;&nbsp;&nbsp;&nbsp;&nbsp;"Pusti me. Pusti me", šaputao je Džeri.
<BR>&nbsp;&nbsp;&nbsp;&nbsp;&nbsp;Sa nožem na grlu čudovišta, sa ovom ogromnom kućom koja bi mogla da bude njegova, sa devojkom koja ga čeka, devojkom čiju čežnju za sobom može da udahne kao ozon, Hip Berouz pripremi svoje etičko delo.
<BR>&nbsp;&nbsp;&nbsp;&nbsp;&nbsp;Kad povez spade, u čudnim okruglim očima se pojavi za prepašćenje, dovoljno, čak više nego dovoljno da otera mržnju. Hip je klatio nož u ruci. Sredi svoju misao, od početka do kraja, od vrha do dna. Zatim baci nož iza sebe. Nož sa zveketom odskoči od pločica. Oči se prenuše i pođoše za njim, pa ošinuše natrag do Hipa. Zenice počeše da se vrte...
<BR>&nbsp;&nbsp;&nbsp;&nbsp;&nbsp;Hip se naže ka njemu. "Samo napred", reče mekim glasom.
<BR>
<BR>&nbsp;&nbsp;&nbsp;&nbsp;&nbsp;Posle dugog vremena, Džeri podiže glavu i ponovo susrete Hipov pogled.
<BR>&nbsp;&nbsp;&nbsp;&nbsp;&nbsp;Hip reče: "Zdravo."
<BR>&nbsp;&nbsp;&nbsp;&nbsp;&nbsp;Džeri ga nemoćno pogleda. "Idi bestraga odavde," prokrklja.
<BR>&nbsp;&nbsp;&nbsp;&nbsp;&nbsp;Hip se ne pomače.
<BR>&nbsp;&nbsp;&nbsp;&nbsp;&nbsp;"Mogao sam da te ubijem", reče Džeri. Onda još malo raširi oči. "I dalje mogu."
<BR>&nbsp;&nbsp;&nbsp;&nbsp;&nbsp;"Ali nećeš." Hip ustade, ode do noža i podiže ga. Vrati se Džeriju i hitrim pokretom preseče čvorove na gajtanu kojim je bio svezan. Zatim ponovo sede.
<BR>&nbsp;&nbsp;&nbsp;&nbsp;&nbsp;Džeri reče: "Niko me dosad... nikada dosad nisam..." Strese se i duboko uzdahnu. "Stid me je" prošaputa. "Niko me dosad nije naterao da se postidim." Pogleda u Hipa, i ponovo se zaprepasti. "Ja mnogo znam. Mogu da saznam šta god mu drago o bilo čemu na svetu. Ali nikada nisam... kako si uopšte dokučio sve to?"
<BR>&nbsp;&nbsp;&nbsp;&nbsp;&nbsp;"Morao sam", reče Hip. "Etika nije činjenica koju možeš da potražiš. To je način mišljenja."
<BR>&nbsp;&nbsp;&nbsp;&nbsp;&nbsp;"Gospode", reče Džeri sebi u dlanove. "Šta sam učinio... sve što sam mogao da učinim..."
<BR>&nbsp;&nbsp;&nbsp;&nbsp;&nbsp;"Sve što možeš da učiniš", blago ga ispravi Hip. "Dosta skupo si platio za ono što si dosad počinio."
<BR>&nbsp;&nbsp;&nbsp;&nbsp;&nbsp;Džeri se osvrte po ogromnoj staklenoj sobi u kojoj je sve bilo masivno, skupo, bogato. "Platio sam?"
<BR>&nbsp;&nbsp;&nbsp;&nbsp;&nbsp;Hip reče: "Oni koji su oko tebe, ti sam." Osmehnu se krajem usana. "Da li superčoveka muči i superglad, Džeri? Superusamljenost?"
<BR>&nbsp;&nbsp;&nbsp;&nbsp;&nbsp;Džeri lagano klimnu glavom. "Bilo mi je bolje kad sam bio mali." Strese se. "Hladno..."
<BR>&nbsp;&nbsp;&nbsp;&nbsp;&nbsp;Hip nije znao na kakvu hladnoću Džeri misli, ali ga ne upita. Diže se. "Bolje da odem do Dženi. Ona verovatno misli da sam te ubio."
<BR>&nbsp;&nbsp;&nbsp;&nbsp;&nbsp;Džeri je nepomično sedeo sve dok Hip ne dođe do vratiju. A tada reče: "Možda i jesi."
<BR>&nbsp;&nbsp;&nbsp;&nbsp;&nbsp;Hip izade.
<BR>
<BR>&nbsp;&nbsp;&nbsp;&nbsp;&nbsp;Dženi je bila u malom predsoblju, sa bliznakinjama. Kad Hip uđe, Dženi jedva primetno mrdnu glavom i bliznakinje iščezoše.
<BR>&nbsp;&nbsp;&nbsp;&nbsp;&nbsp;Hip reče: "Mogao sam i njima da kažem."
<BR>&nbsp;&nbsp;&nbsp;&nbsp;&nbsp;"Kaži meni", reče Dženi. "Znaće i one."
<BR>&nbsp;&nbsp;&nbsp;&nbsp;&nbsp;On sede kraj nje. Dženi reče: "Nisi ga ubio."
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;Ona zamišljeno klimnu glavom. "Pitam se kako bi izgledalo da je umro. Ne - ne želim da znam."
<BR>&nbsp;&nbsp;&nbsp;&nbsp;&nbsp;"Sada će sve biti u redu s njim," reče Hip. Pogleda je u oči. "Stid ga je."
<BR>&nbsp;&nbsp;&nbsp;&nbsp;&nbsp;Ona se skupi, ogrnuvši se, ogrnuvši svoje misli. Bilo je to čekanje, ali čekanje drugačije od onog koje je on upoznao, jer je u svome čekanju gledala u sebe, a ne u njega.
<BR>&nbsp;&nbsp;&nbsp;&nbsp;&nbsp;"To je sve što mogu da uradim. Otići ću odavde." Udahnu jednom duboko. "Imam posla. Da pronađem penzijske čekove. Da nađem zaposlenje."
<BR>&nbsp;&nbsp;&nbsp;&nbsp;&nbsp;"Hipe..."
<BR>&nbsp;&nbsp;&nbsp;&nbsp;&nbsp;Samo u tako maloj sobici, u tako mrtvoj tišini mogao je da je čuje. "Da, Dženi?"
<BR>&nbsp;&nbsp;&nbsp;&nbsp;&nbsp;"Nemoj otići."
<BR>&nbsp;&nbsp;&nbsp;&nbsp;&nbsp;"Ne mogu da ostanem."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;On se duže premišljao, a zatim reče: "Ti si deo nečega. Ja ne bih hteo da budem deo nekoga ko je... deo nečega."
<BR>&nbsp;&nbsp;&nbsp;&nbsp;&nbsp;Ona podiže lice ka njemu i Hip vide da se smeši. Nije mogao da poveruje da se stvarno smeši, pa se zato zagleda u nju sve dok nije poverovao.
<BR>&nbsp;&nbsp;&nbsp;&nbsp;&nbsp;Ona reče: "Geštalt ima glavu i ruke, organe i um. Ali najljudskija stvar kod svakoga jeste ono što nauči i... i stekne. To je nešto što se ne može imati kad si veoma mlad; ako se uopšte i stekne, stekne se posle dugog traganja i dubokog ubeđenja. Posle doživotno ostaje kao deo ličnosti."
<BR>&nbsp;&nbsp;&nbsp;&nbsp;&nbsp;"Ne znam šta hoćeš da kažeš. Ja... hoćeš da kažeš da sam ja... da bih mogao da budem deo... Ne, Dženi, ne." Nije mogao da izbegne tome sigurnom osmehu. "Koji deo?" upita.
<BR>&nbsp;&nbsp;&nbsp;&nbsp;&nbsp;"Onaj koji ne može da zaboravi pravila. Onaj sa uvidom koji se zove etika, koji može da je promeni u naviku koja se zove moral."
<BR>&nbsp;&nbsp;&nbsp;&nbsp;&nbsp;"To je još uvek malo!" frknu on. "Do đavola!"
<BR>&nbsp;&nbsp;&nbsp;&nbsp;&nbsp;Dženi ga dotače. "Nije."
<BR>&nbsp;&nbsp;&nbsp;&nbsp;&nbsp;On pogleda u zatvorena vrata od velike sobe. Zatim sede pored nje. Čekali su.
<BR>
<BR>&nbsp;&nbsp;&nbsp;&nbsp;&nbsp;U staklenoj sobi je bilo tiho.
<BR>&nbsp;&nbsp;&nbsp;&nbsp;&nbsp;Dosta dugo Džeri je čuo jedino svoje teško disanje. Najednom se i ono prekide, kad se nešto desi, kad nešto - progovori.
<BR>&nbsp;&nbsp;&nbsp;&nbsp;&nbsp;Opet se začu.
<BR>&nbsp;&nbsp;&nbsp;&nbsp;&nbsp;Dobrodošao.
<BR>&nbsp;&nbsp;&nbsp;&nbsp;&nbsp;Glas je bio nečujan. A onda još jedan, takođe nečujan, ali svakako ne isti glas. To je novi. Dobrodošao, sinko!
<BR>&nbsp;&nbsp;&nbsp;&nbsp;&nbsp;Pa onda još jedan glas: Vidi, vidi! Mislili smo da nikada nećeš uspeti.
<BR>&nbsp;&nbsp;&nbsp;&nbsp;&nbsp;Morao je da uspe. Već toliko vremena nemamo nijednog novog...
<BR>&nbsp;&nbsp;&nbsp;&nbsp;&nbsp;Džeri prinese ruku ustima. Oči mu se iskolačiše. Kroz njegov um dopre tiha muzika dobrodošlice. Oseti toplinu i smeh i mudrost. Bilo je tu i predstavljanja; jer je svaki glas bio jedna diskretna ličnost, razumljivi smisao nečega nalik na položaj i čin, i tačnog mesta, osećanje fizičkog položaja. A ipak, što se tiče amplitude, glasovi se nisu razlikovali. Svi su bili ovde, ili u najmanju ruku, svi su bili podjednako blizu.
<BR>&nbsp;&nbsp;&nbsp;&nbsp;&nbsp;Oseti srećno opštenje bez straha, bez straha podeljeno sa Džerijem - pomešane struje humora, zadovoljstva, uzajamnih misli i zajedničkih dostignuća. I kroz sve to, dobrodošao, dobrodošao.
<BR>&nbsp;&nbsp;&nbsp;&nbsp;&nbsp;Bili su mladi, bili su novi, svi oni, iako ne toliko mladi i novi kao što je bio Džeri. Njihova mladost je bila u poletnosti i gipkosti njihovog mišljenja. Iako su neki davali pamćenje koje je sa ljudskog stanovišta bilo staro, svaka celina je za kratko vreme živela u besmrtnosti i svi su bili besmrtni.
<BR>&nbsp;&nbsp;&nbsp;&nbsp;&nbsp;Jedan od njih je prišapnuo novu frazu Hajdnu, <EM>Jozef Hajdn (1732-1809), austrijski kompozitor; prim. prev.</EM> drugi je Vilijama Morisa <EM>Vilijam Moris (1834-1896), engleski pesnik; prim. prev.</EM> predstavio Rozetijevima <EM>Engleska porodica umetnika: Kristina Rozeti (1830-1894), pesnikinja, i njena braća - Dante Gabrijel Rozeti (1828-1882), slikar i pesnik, i Vilijam Majkl Rozeti (1829-1919), umetnički i književni kritičar; prim. prev.</EM> Skoro kao da je posredi njegovo sopstveno pamćenje, Džeri vide kako se Fermiju pojavljuje varnica fisije na osetljivoj ploči, vide malu Landovsku kako sluša čembalo, dremljivog Forda čiji um odjednom obasjava slika reda ljudi pred redom mašina.
<BR>&nbsp;&nbsp;&nbsp;&nbsp;&nbsp;Formulisati pitanje znači imati odgovor. Ko ste vi?
<BR>&nbsp;&nbsp;&nbsp;&nbsp;&nbsp;Homo geštalt.
<BR>&nbsp;&nbsp;&nbsp;&nbsp;&nbsp;Ja sam jedan; ja sam deo; pripadam...
<BR>&nbsp;&nbsp;&nbsp;&nbsp;&nbsp;Dobrodošao.
<BR>&nbsp;&nbsp;&nbsp;&nbsp;&nbsp;Zašto mi niste rekli?
<BR>&nbsp;&nbsp;&nbsp;&nbsp;&nbsp;Nisi bio spreman. Nisi bio gotov. Šta je bio Džeri pre nego što je sreo Sama?
<BR>&nbsp;&nbsp;&nbsp;&nbsp;&nbsp;A sada... je li to etika? Je li to ono što me je upotpunilo?
<BR>&nbsp;&nbsp;&nbsp;&nbsp;&nbsp;Etika je suviše jednostavan termin. Ali, da, da... množivost je naša prva karakteristika; jedinstvo nam je druga karakteristika. Kao što tvoji delovi znaju da su delovi tebe, tako i ti moraš da znaš da smo mi delovi čovečanstva.
<BR>&nbsp;&nbsp;&nbsp;&nbsp;&nbsp;Džeri tada shvati da su stvari kojih se stideo, svaka od njih, bile stvari koje čovek čini čoveku, ali koje čovečanstvo ne sme da čini. Reče: "Bio sam kažnjen."
<BR>&nbsp;&nbsp;&nbsp;&nbsp;&nbsp;Bio si stavljen u karantin.
<BR>&nbsp;&nbsp;&nbsp;&nbsp;&nbsp;A - da li si... da li smo mi... odgovorni za sva dostignuća čovečanstva?
<BR>&nbsp;&nbsp;&nbsp;&nbsp;&nbsp;Ne! Mi učestvujemo. Mi smo čovečanstvo!
<BR>&nbsp;&nbsp;&nbsp;&nbsp;&nbsp;Čovečanstvo hoće da počini samoubistvo.
<BR>&nbsp;&nbsp;&nbsp;&nbsp;&nbsp;Danas, ove nedelje, možda se stvarno tako čini. Ali rečnikom istorije jedne rase... O, novi, atomski rat je talasić na širokom licu Amazona!
<BR>&nbsp;&nbsp;&nbsp;&nbsp;&nbsp;Njihova pamćenja, projekcije i kompjutacije pojuriše ka Džeriju, i on im konačno uvide prirodu i funkciju; tada uvide zašto je etos koji je on upoznao bio jedan tako mali pojam. Jer ovo je, najzad, moć koja se ne može potkupiti jer takav jedan uvid ne može da bude iskorišćen za sebe ili protiv sebe. Ovo pokazuje kako i zašto postoji čovečanstvo, uzburkano i dinamično, posvećeno dodirom sopstvene velike sudbine. Ovo je nepružena ruka dok hiljade ljudi umire, kad njihovom smrću milioni mogu da žive. Ovo je takođe vodič, svetionik za čovečanstvo kad je u opasnosti; ovo je Čuvar za koga svi ljudi znaju - ne neka spoljna sila, ne Stražar na nebesima, nego nešto nasmejano, sa ljudskim srcem i poštovanjem prema svome ljudskom poreklu, mirisu znoja i tek pooranoj zemlji umesto zagušljivog, bledog mirisa nekakvih svetinja.
<BR>&nbsp;&nbsp;&nbsp;&nbsp;&nbsp;On vide sebe kao atom, a svoj geštalt kao molekul. Vide ostale kao ćelije među ćelijama, i vide u toj celini sliku onoga što će čovečanstvo postati.
<BR>&nbsp;&nbsp;&nbsp;&nbsp;&nbsp;Oseti rastuće, gušeće osećanje obožavanja i prepoznade u tome ono što je uvek bilo prema čovečanstvu - samopoštovanje.
<BR>&nbsp;&nbsp;&nbsp;&nbsp;&nbsp;Ispruži ruke, a iz njegovih čudnih očiju potekoše suze. Hvala vam, odgovori im. Hvala vam, hvala vam...
<BR>&nbsp;&nbsp;&nbsp;&nbsp;&nbsp;I smireno im se pridruži.
</P></TD></TR></TABLE>
</CENTER>
</BODY>
</HTML>
