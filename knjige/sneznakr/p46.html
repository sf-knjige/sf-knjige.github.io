<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>45.
<P>&nbsp;&nbsp;&nbsp;&nbsp;&nbsp;Tor je sedela u uglu, naslonjena uza zid kao lutka bez kičme od krpa; belo, bezoblično laboratorijsko svetlo zabijalo je koplja u njene suzeće oči. Znala je da se iza zida, iza njenih leđa, nalazi čitav jedan grad pun ljudi koji pojma nemaju o njenoj ludosti ili njenom zlom usudu - a ni o svom zlom usudu. Međutim nijedan zvuk njihovog svetkovanja nije dopirao u ovu sterilnu prostoriju; ni smeh, ni muzika, ni povici. Dakle, ni njeni zvuci neće se nikad probiti napolje, čak i kad bi ih ona mogla načiniti. Borila se uzaludno, u tišini, protiv okova svoje paralize. Tek kroz, približno, jedan sat vremena njen voljni nervni sistem će se oporaviti dovoljno za pokretanje makar i jednog prsta; ali Tor je bila sigurna da joj do kraja života nije ostalo još toliko dugo. O, bogovi, bar da mogu da vrištim! Vrisak je odjekivao u njenoj glavi, dok nije pomislila da će joj oči eksplodirati... i tad je zacvilela, tankim, jadnim končićem zvuka, najdivnijim zvukom koji je ikad proizvela.
<BR>&nbsp;&nbsp;&nbsp;&nbsp;&nbsp;Ojarzabal je pogleda od stola, gde je sedeo pod vrelim zurenjem reflektora opšteg neodobravanja. Njegovo široko lice sa kratkim četkastim zulufima ispred ušiju pokazivalo je nelagodnost ne mnogo manju od njene; on žurno opet skloni pogled. Ležerno nadrealna debata o najpovoljnijim načinima za izazivanje epidemije u gradu nastavljala se monotono: zujanje avetinjske košnice. Neko od njih, ne Ojarzabal, pre nekog vremena je otišao da razgovara sa Izvorom. Ojarzabale, gade gadni, učini nešto, učini nešto!
<BR>&nbsp;&nbsp;&nbsp;&nbsp;&nbsp;Ojarzabal predloži da zagade vodovod. To odbiše kao nedelotvorno.
<BR>&nbsp;&nbsp;&nbsp;&nbsp;&nbsp;Vrati se Hanod, koji je pre cele večnosti otišao kod Izvora. Zaključa vrata za sobom, prenaglašeno pažljivo.
<BR>&nbsp;&nbsp;&nbsp;&nbsp;&nbsp;Insekatsko zujanje prestade. Tor je gledala kako se sve glave okreću ka sudijinoj presudi, ali sama nije mogla ni da okrene oči na tu stranu. "Dakle?" upita jedan od tih ljudi, jedan koga nije poznavala.
<BR>&nbsp;&nbsp;&nbsp;&nbsp;&nbsp;"Kaže da je se otarasimo, naravno." Hanod klimnu glavom ka njoj. "Telo baciti u more; u ovoj gužvi, niko neće moći da kaže kuda je nestala." Mahnuo je rukom prema nedohvatljivoj stvarnosti s one strane zida. "Kažu, 'more nikad ne zaboravlja'. Ali Karbankl će zaboraviti."
<BR>&nbsp;&nbsp;&nbsp;&nbsp;&nbsp;Tor zaječa, ali taj zvuk ostade zarobljen u njoj.
<BR>&nbsp;&nbsp;&nbsp;&nbsp;&nbsp;"Ne, do vraga, ja to ne verujem!" Ojarzabal ustade, spreman za sukob. "Oženiću se njome; odvešću je odavde. On to zna, pa prema tome ne bi rekao da je se otarasimo."
<BR>&nbsp;&nbsp;&nbsp;&nbsp;&nbsp;"Dovodiš moja naređenja u pitanje, Ojarzabale?" Izvorov promukli, bestelesni glas spusti se na njega iz vazduha; svi, nehotice, digoše pogled.
<BR>&nbsp;&nbsp;&nbsp;&nbsp;&nbsp;Ojarzabal se poguri pod težinom tog glasa, ali njegova odlučnost izdrža. "Nema potrebe da ubiješ Persefonu. Ne mogu samo da sedim ovde i pustim da se to dogodi." Pogledom je pretraživao zidove i uglove tavanice, nesigurno. "Mora postojati neki drugi način."
<BR>&nbsp;&nbsp;&nbsp;&nbsp;&nbsp;"Predlažeš da im kažem da ubiju i tebe? Tvojim lošim radom došlo je do ove situacije, zar ne?"
<BR>&nbsp;&nbsp;&nbsp;&nbsp;&nbsp;Ojarzabalova ruka kliznu prema pištolju koji je bio pod skutovima njegove duge kožne jakne. Ali bilo ih je petorica protiv njega jednog, a Ojarzabal nikad nije ulazio u samoubilački rizik. "Ne, gospodaru! Ne, ali... ali ona će biti moja žena. Obezbediću da ne priča."
<BR>&nbsp;&nbsp;&nbsp;&nbsp;&nbsp;"Misliš da će Persefona još hteti da se uda za tebe, sad kad zna šta ovde radiš?" Glas postade hladniji. "Iako je to jedna amoralna životinja, ipak te mrzi zbog ovoga. Nikad nećeš moći da imaš poverenja u nju."
<BR>&nbsp;&nbsp;&nbsp;&nbsp;&nbsp;O bogovi, o Izvore, pustite me samo da progovorim! Obećaću mu bilo šta! Znoj je izluđujuće curio niz njena rebra.
<BR>&nbsp;&nbsp;&nbsp;&nbsp;&nbsp;"A ni ja više nikad neću moći da imam poverenja u tebe, Ojarzabale, ukoliko ne dokažeš da si još odan meni." Glas je zastao, i kao da se osmehnuo; Tor se, u sebi, strese. "Ali ja imam razumevanja i za tvoj stav. Zato ti dajem da biraš između dve mogućnosti: Persefona će ili umreti, ili živeti. Ali ako će živeti, onda ćeš ti morati da preduzmeš mere da ona više nikad ne bude sposobna da svedoči protiv nas."
<BR>&nbsp;&nbsp;&nbsp;&nbsp;&nbsp;Ojarzabalova iznenadna nada zađe za oblake. "Na šta misliš?" Usudio se da pogleda ka njoj, onda je opet sklonio pogled.
<BR>&nbsp;&nbsp;&nbsp;&nbsp;&nbsp;"Mislim da je moja želja da ona ne bude u stanju da ispriča to što zna nikome, ma šta joj radili. Mislim da bi jedna injekcija ksetidiela bila dovoljna za to."
<BR>&nbsp;&nbsp;&nbsp;&nbsp;&nbsp;"Vraga! Pa da postane živi mrtvac?" Ojarzabal opsova. "Ne bi joj ostalo mozga nimalo!"
<BR>&nbsp;&nbsp;&nbsp;&nbsp;&nbsp;Jedan od ostalih se nasmeja. "Pa šta fali: bez mozga, a tvoja. Otkad ženama uopšte treba mozak?"
<BR>&nbsp;&nbsp;&nbsp;&nbsp;&nbsp;O, Damo Thalaso, u pomoć... u pomoć, u pomoć! Tor je prizivala veru svojih predaka, napuštenu od strane hiljadu ravnodušnih bogova ovih tuđina, izdaji sklonih. Radije ću biti mrtva. Radije mrtva.
<BR>&nbsp;&nbsp;&nbsp;&nbsp;&nbsp;"Vidiš kakve nevolje izazivaju žene kad uzmu sebi previše slobode, Ojarzabale - eto šta je tebi napravila stupidna radoznalost ove ženke. A pomisli samo šta će Kraljica uskoro učiniti svom svetu." Izvorov glas bio je paranje od koga se i metal zamara. "Pa, izaberi: mrtva ili izbrisanog mozga. Kad biraš za nju, ujedno biraš i za sebe."
<BR>&nbsp;&nbsp;&nbsp;&nbsp;&nbsp;Ojarzabalove šake su se stiskale i opuštale, uz njegove slabine; pogledom je preletao sobu i pet drugih lica, videći ono što je svakom bilo jasno. "Dobro! Ali neću da bude ubijena, neću da gledam da je neko ubije. Hoću da ostane živa."
<BR>&nbsp;&nbsp;&nbsp;&nbsp;&nbsp;Tor opet zacvile, oseti kako tanak mlazić pljuvačke curi iz ugla njenih usta. Iz prstiju jedne noge pođe joj, uz nogu, drhtaj - Pođi! Pođi! - ali ništa više od toga.
<BR>&nbsp;&nbsp;&nbsp;&nbsp;&nbsp;"U tom slučaju ja mogu da se pobrinem za damine potrebe." Od stola ustade onaj koji je i ranije govorio u ime cele grupe tehničara; ona konačno prepoznade da je to K'sunh, biohemičar, stručnjak za droge. Priđe jednom od zaključanih ormana izvan kupastog prostora njenog vidnog polja. Slušala je kako raspoređuje bočice i instrumente, slušala je i šištavi oblak u njenoj glavi koji je počinjao da zaglušuje sve druge zvuke.
<BR>&nbsp;&nbsp;&nbsp;&nbsp;&nbsp;Ojarzabal se premeštao s noge na nogu, pognute glave, kao da nije očekivao da će se stvari dešavati tako naglo, tako nepovratno. Tor ga je ubijala pogledom.
<BR>&nbsp;&nbsp;&nbsp;&nbsp;&nbsp;"Da joj dam injekciju, gospodaru?" reče biohemičar vraćajući se u njeno vidno polje, držeći špric za injekcije.
<BR>&nbsp;&nbsp;&nbsp;&nbsp;&nbsp;"Da, obavi to, K'sunh", reče glas blago. "Vidiš, Persefono, nikad ne pobediš. Uvek se isto završi."
<BR>&nbsp;&nbsp;&nbsp;&nbsp;&nbsp;Tor je gledala kako joj K'sunh prilazi, gledala je kako sve u njenom vidnom polju poprima boju zlata; statički šum u njenoj glavi zaglušivao ju je. I Ojarzabal je gledao K'sunha; gledao je i nju; a ruke su mu ostajale opuštene. Oči mu se počeše ustakljivati.
<BR>&nbsp;&nbsp;&nbsp;&nbsp;&nbsp;Teška lupnjava dopre kroz zabravljena vrata. Hemičar se, u pola koraka, ukoči, a spolja se začu prigušeni glas: "Otvaraj! Policija!" Ljudi oko stola poskakaše na noge, gledajući jedni u druge i u tavanicu, sa nevericom.
<BR>&nbsp;&nbsp;&nbsp;&nbsp;&nbsp;"Plavci!"
<BR>&nbsp;&nbsp;&nbsp;&nbsp;&nbsp;"Gospodaru, u kazinu su plavkani! Šta da radimo?"
<BR>&nbsp;&nbsp;&nbsp;&nbsp;&nbsp;Ali odgovor nije stizao. Zato neki osećaj, tako surovo visok da nije mogao biti primljen kao zvuk, poče svrdlati Torin mozak. Ljudi pokriše uši rukama. "Poništavaju kombinacije u bravama! Uradite nešto, boga mu bogovog! Šikni joj, K'sunh!"
<BR>&nbsp;&nbsp;&nbsp;&nbsp;&nbsp;Hemičar nastavi kretnju prema njoj; lice mu je bilo izobličeno od bola, ali je plastičnu cevčicu i dalje držao u ruci. Ojrzabal se odjednom ustremi ka njemu, ščepa ga za ruku. Ali svi ostali se baciše na Ojarzabala, a K'sunh se nagnu nad nju.
<BR>&nbsp;&nbsp;&nbsp;&nbsp;&nbsp;"Ne!" uzviknu Tor. Samo tu jednu reč, svoju poslednju...
<BR>&nbsp;&nbsp;&nbsp;&nbsp;&nbsp;Vrata se sa treskom otvoriše i njen vid se ispuni fluidnim plavim: u sobu je uletelo nekoliko uniformisanih policajaca. "Ne mrdaj!" Oružje - upereno na sve strane; dva ili tri pištolja nađoše K'sunhova leđa i lice. On se lagano uspravi, odmičući se od nje. "Baci to." Neko u plavom gledao ga je pravo u oči. K'sunh odustade i ispusti špric; Tor se, u sebi, sva zgrči, jer je špric pao samo koji santimetar od njene nezaštićene noge.
<BR>&nbsp;&nbsp;&nbsp;&nbsp;&nbsp;"Vidi, vidi, pa to nam je doktor K'sunh, života mi!" Tor vide da se iz amorfnog zida plavog materijalizovala komandantkinja policije Tijamata. "Ti si mi u kartoteci otkad znam za sebe - baš prija da te konačno jednom vidim oči u oči." Iscerila se blaženo i namakla mu lisice na ruke. Njeni ljudi su isto radili Ojarzabalu i ostalima. Komandantkinja se sagnu ka njoj, osmotri pomno njeno lice, baci pogled i na odbačeni špric. Opet se osmehnu. "Dakle, Tor Zvezdošetna. Izgledaš kao da jedva čekaš da nam nešto kažeš. A ja jedva čekam da to čujem. Ej, Voldantuz! Dođi ovamo, daj ovoj ženi injekciju. Ali one prave vrste." Namignula je u znak umirenja, a jedan od patroldžija se pojavi pokraj Tor i kleče uz nju.
<BR>&nbsp;&nbsp;&nbsp;&nbsp;&nbsp;Tor tek što je osetila peckanje protivsredstva, kad se na mestu gde je bila policajka pojavi jedno još neočekivanije lice. "Poluks!" Nije, baš, izgovorila tu reč, ali nešto slično se čulo; kontrola joj se brzo vraćala, osećala je to kako se plimno penje uz nivoe njenog uma, kao prvi udar jake droge.
<BR>&nbsp;&nbsp;&nbsp;&nbsp;&nbsp;"Tor. Je li ti dobro?"
<BR>&nbsp;&nbsp;&nbsp;&nbsp;&nbsp;"Šššš... šta? Št...a si rek'o?" Mucala je, gutala zalogaje vazduha.
<BR>&nbsp;&nbsp;&nbsp;&nbsp;&nbsp;"'Tor je li ti dobro'", ponovi on, jednako ravnim tonom. Saginjući se napred, ponudi joj ruku, kao ispomoć za njen pokušaj da ustane. Ona se zahvalno dočepa te ruke i ustade.
<BR>&nbsp;&nbsp;&nbsp;&nbsp;&nbsp;"Aaaa-uhhhh." Pritisnula je šaku na slepoočnicu, dok joj se u glavi vrtelo od olakšanja. Nasloni se teško na Poluksa. Prsti joj utonuše u meke kovrdže njene naherene perike; ona rasejano ćušnu periku... začu opet poslednje reči koje joj je Izvor uputio. Stisnu šaku, otrže periku sa glave i baci je dole. "Otkad ti imaš rečnik, ti kofo puna šrafova?" Odmakla se malo, zagledala u Poluksovo nečitljivo nelice; oseti da se pobedonosno cerenje širi po njenom licu. "Vatre mu paklene... dobro sam te ocenila. Prevarante jedan matori! Zašto nikad ranije nisi razgovarao sa mnom?"
<BR>&nbsp;&nbsp;&nbsp;&nbsp;&nbsp;"Samo mala šala, Tor." Sasvim ozbiljno i ravno.
<BR>&nbsp;&nbsp;&nbsp;&nbsp;&nbsp;"Ha. Tu vrstu humora čovek može da očekuje od mašine. Otkad imaš sposobnost da govoriš tako?"
<BR>&nbsp;&nbsp;&nbsp;&nbsp;&nbsp;"Otkad su me programirali u policijskoj akademiji na Karemofu."
<BR>&nbsp;&nbsp;&nbsp;&nbsp;&nbsp;"Gde?"
<BR>&nbsp;&nbsp;&nbsp;&nbsp;&nbsp;"Izbriši to, Poluks", reče komandantkinja, pojavljujući se sa Poluksove druge strane, namrštena. "Tebi je zaista potreban posao... Zvezdošetna, možeš da zahvališ Poluksu za svoje spasenje na vreme. Mislim da i ja mogu da mu zahvalim, za mnogo više - ako mi kažeš da sam dobro ocenila šta su ovde spremali." Palcem pokaza laboratoriju i uhapšene ljude iza sebe.
<BR>&nbsp;&nbsp;&nbsp;&nbsp;&nbsp;"Hvala, Polukse." Tor poče nežno gladiti, šakom, njegova prsa. "Spremali su smrtonosnu zarazu", oseti da noge opet klecaju ispod nje, "da bi poubijali sve Letnjake."
<BR>&nbsp;&nbsp;&nbsp;&nbsp;&nbsp;Pala-Tion klimnu glavom, kao da je upravo to očekivala da čuje. "Ko ih je nagovorio?"
<BR>&nbsp;&nbsp;&nbsp;&nbsp;&nbsp;Tor obori pogled.
<BR>&nbsp;&nbsp;&nbsp;&nbsp;&nbsp;"Snežna Kraljica?"
<BR>&nbsp;&nbsp;&nbsp;&nbsp;&nbsp;Tor se iznenađeno trže i klimnu glavom. Oseti neobjašnjivi stid što to priznaje jednoj strankinji, van-Tijamatovki. "Tako su rekli."
<BR>&nbsp;&nbsp;&nbsp;&nbsp;&nbsp;"Tako sam i mislila." Pala-Tion se osmehivala hladno, ne videći je više. "Najzad sam je potukla! Osim ako..." Okrete glavu: ulazio je još jedan plavi, ovog puta inspektor. "Mantanjez?" reče ona žustro.
<BR>&nbsp;&nbsp;&nbsp;&nbsp;&nbsp;Međutim, inspektor je, sav natušten, odrečno odmahivao glavom. "Promakao nam je, komandante."
<BR>&nbsp;&nbsp;&nbsp;&nbsp;&nbsp;"Jaakola? Kako ste, do vraga, mogli da..."
<BR>&nbsp;&nbsp;&nbsp;&nbsp;&nbsp;"Ne znam!" Dočekao je njen gnev svojim. "Kad smo provalili u njegovu kancelariju, nije više bio tu. Sve smo pretražili - tu se ni muva nije mogla sakriti! Traganje se nastavlja... ali on je imao neku putanju za bekstvo, koju još nismo otkrili."
<BR>&nbsp;&nbsp;&nbsp;&nbsp;&nbsp;"Neće taj uzleteti sa ove planete." Geja Džeruša Pala-Tion malo povuče imperijalni znak na kopči svog opasača. "Ukebaćemo ga."
<BR>&nbsp;&nbsp;&nbsp;&nbsp;&nbsp;"Nemoj se kladiti na to." Mantanjez je, sa izrazom gađenja na licu, zurio u sopstvena stopala.
<BR>&nbsp;&nbsp;&nbsp;&nbsp;&nbsp;"Onda nek vidi kud će se sakriti od optužbi za pokušaj genocida." Mahnula je rukom. "Voldantuz, ajde da potrpamo ove druge lepotane u buvaru, gde im je mesto. Ako ništa drugo, bar imamo sve dokaze. I svedoka. Zvezdošetna, trebaće mi tvoje svedočenje."
<BR>&nbsp;&nbsp;&nbsp;&nbsp;&nbsp;"Na to možeš pouzdano da računaš, plavka." Tor klimnu glavom. U trenutku kad su pored nje provodili K'sunha, ona oseti rasplamsavanje želje za osvetom. Provedoše još dvojicu, a onda dođe red na Ojarzabala.
<BR>&nbsp;&nbsp;&nbsp;&nbsp;&nbsp;"Persefono?" On povuče svog stražara, zaustavi ga. "Izgleda da te ipak neću voditi sa sobom. Ne tamo gde sad idem."
<BR>&nbsp;&nbsp;&nbsp;&nbsp;&nbsp;"Hteo si da me pretvoriš u biljku, gnusobo jedna! Od samog početka si jedino to i hteo!" Progurala se pored Džeruše i stala pred njega. "Nadam se da ćeš tamo ostati dok ne istruneš. Nadam se da nikad više nećeš videti nijednu ženu..." Priseti se da je on ipak pokušavao da je zaštiti, pa i na samom kraju; i da su sekunde, koje je izborio za nju, bile presudne.
<BR>&nbsp;&nbsp;&nbsp;&nbsp;&nbsp;"Nisam hteo da umreš, to je sve! Bilo je bolje čak i takvu da te imam, nego nikakvu." Nagnuo se ka njoj; policajac ga povuče nazad.
<BR>&nbsp;&nbsp;&nbsp;&nbsp;&nbsp;"Govori ti u svoje ime." Skrstila je ruke na grudima. "Ionako uvek misliš samo o sebi."
<BR>&nbsp;&nbsp;&nbsp;&nbsp;&nbsp;On pogleda Džerušu. "Ako budeš htela da znaš o ovome, samo pitaj", reče on. "Sve ću reći." Pala-Tion klimnu glavom, a jedan od uhapšenih opsova. Tor uvide da Ojarzabalov život od sad neće vredeti ni koliko pijančeva psovka, bez obzira u koju robijašnicu bude upućen.
<BR>&nbsp;&nbsp;&nbsp;&nbsp;&nbsp;Ali ni ona sad neće moći sa ove planete, bez obzira kako se potrudila. O, bogovi, zašto ne mogu nikad da uradim ništa kako treba? Obgrlila se čvrsto rukama oko ramena, zato što nikog više nije ostalo ko bi je grlio, ili koga bi ona zagrlila. Oseti Pala-Tionin pogled na sebi, nađe neočekivanu naklonost u očima te žene. Pala-Tionina glava se pomače neprimetno, a pogled se premesti na Ojarzabala i mimo njega.
<BR>&nbsp;&nbsp;&nbsp;&nbsp;&nbsp;Tor, još se tako držeći sama za sebe, i štiteći sebe, zakorači napred, stade sasvim uz Ojarzabala. Poljubi ga za tren u usta. Uzmače; a njemu ne dadoše da pođe za njom. "Zbogom, Ojar."
<BR>&nbsp;&nbsp;&nbsp;&nbsp;&nbsp;Nije joj odgovorio. Plavci ga izvedoše iz sobe. Tor opet stade uz Poluksa. Zašto je ovako? Zašto? Zašto nikad ne želiš ono što imaš, dok ga ne odbaciš?
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
