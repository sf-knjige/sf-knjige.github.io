<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Ukres je stajao na palubi, pritisnut uz jarbol snagom ledenog vetra koji je duvao otpozadi, i osluškivao rad motora koji su se mukotrpno borili sa uzburkanim morem. Zureći pravo napred, video je Karbankl na ivici mora nalik na neverovatni delić nekog sna. Približavali su se Karbanklu već čitavu večnost, ploveći ka severu preko mora poprskanog belilom, duž obala ovog beskrajnog ostrva. Za to vreme on je posmatrao kako grad narasta od veličine nokta u nešto izvan granica njegove moći poimanja. Sada se činilo da je Karbankl razliven preko neba kao neka mrlja; ispunjavao je Ukresovu svest dok na svetu više nije bilo ničeg drugog osim tog grada.
<BR>&nbsp;&nbsp;&nbsp;&nbsp;&nbsp;"Ej, ti, Letnjak." Njegovo sanjarenje prekinuo je glas trgovca; šaka u rukavici ovlaš ga je udarila po ramenu. "Proklet neka budem ako mi je potreban još jedan jarbol. Ako ne možeš da nađeš ništa korisno da radiš na palubi, uđi unutra pre nego što se smrzneš." Ukres začu gromoglasan smeh mornara; okrenuo se i ugledao osmeh na grubom licu trgovca, osmeh koji je uklonio žaoku iz upućenih mu reči.
<BR>&nbsp;&nbsp;&nbsp;&nbsp;&nbsp;Odvojio se od jarbola i osetio pucketavi otpor dok je odlepljivao rukavice od ledene pokorice. "Izvinite." Dah mu se vratio kao beli oblačić koji ga je na trenutak napola zaslepio. Ukres je bio umotan u gomilu odeće tako da je jedva mogao da savije ruke, pa ipak mu se severnjak probijao do kostiju. Karbankl je jedino topla morska struja koja se protezala ovom zapadnom obalom spašavala da ne bude potpuno okovan ledom. Ukres više nije osećao sopstveno lice; pokušao je da se osmehne ali nije imao pojma da li to uopšte uspeva. "Ali, tako mi naše Dame, sav je iz jednog komada! Kako je neko mogao da smisli ovako nešto!"
<BR>&nbsp;&nbsp;&nbsp;&nbsp;&nbsp;"Vaša Gospa nema nikakve veze s tim, dečko. A ni s ljudima koji tamo žive; nikada nije ni imala. Uvek nek' ti je to na pameti, dok budeš tamo." Trgovac je zatresao glavom, zagledan u grad, i stisnuo svoje od vetra oljuštene usne u tanku crtu. "Ne... niko u stvari ne zna kako je Karbankl post'o. Ili zašto. Mislim da to ne znaju ni stranci... a i da znaju ne bi nam kaz'li."
<BR>&nbsp;&nbsp;&nbsp;&nbsp;&nbsp;"Zašto ne bi?" Ukres se osvrnuo unaokolo.
<BR>&nbsp;&nbsp;&nbsp;&nbsp;&nbsp;Trgovac slegnu ramenima. "A zašto bi nam otkrivali njihove tajne? Dolaze ovamo da nam daju mašine u zamenu za ono što mi imamo. Ne bi nam trebale kad bismo znali kako sami da ih pravimo."
<BR>&nbsp;&nbsp;&nbsp;&nbsp;&nbsp;"Pa, valjda ne bi." Ukres slegnu ramenima, razmrdavajući prste u debelim rukavicama. Trgovac Zimac i njegova posada su jeli, pričali i spavali misleći isključivo na trgovinu, dok su plovili od ostrva do ostrva; ubrzo su mu postali veoma dosadni. Jedina stvar koja je na njega ostavila utisak... do sada... tokom ovog beskonačnog putovanja bila je činjenica da su se sa podjednakom slobodom odnosili i prema Letnjacima i prema Zimcima, kao da razlike između njih uopšte nisu važne. "Gde su svi ti zvezdani brodovi?"
<BR>&nbsp;&nbsp;&nbsp;&nbsp;&nbsp;"Šta?" Trgovac se grohotom nasmejao. "A ma nemoj... nemoj mi reći da si očekivao gužvu na nebu? Svih mu bogova! Zar misliš da sa svake zvezde dolazi po jedan? I posle svih onih teh priča koje si tokom godina izvukao od mene. Vi Letnjaci mora da ste ipak tupoglavi kao što svi tvrde!"
<BR>&nbsp;&nbsp;&nbsp;&nbsp;&nbsp;"Ne!" Ukres se namršti; ukočeno lice peckalo ga je od poniženja. "Samo sam... samo me je zanimalo gde se nalazi kosmodrom, to je sve."
<BR>&nbsp;&nbsp;&nbsp;&nbsp;&nbsp;"Svakako", škripao je trgovac. "Nalazi se dublje u kopnu i za nas je zabranjeno područje." Odjednom se otreznio. "Jesi li siguran da znaš šta radiš, Ukreše, šta ćeš u Karbanklu? Jesi li siguran da shvataš u šta se upuštaš?"
<BR>&nbsp;&nbsp;&nbsp;&nbsp;&nbsp;Ukres je oklevao, zagledao se preko vode. Lunino lice na rastanku izbrisalo je razdaljinu; začuo je njen glas među glasovima morskih ptica, u vazduhu. Smrt je voleti sibilu. Hladni bol iznenada se uselio u njegove grudi, poput ledenog bodeža. Zatvorio je oči, počeo da drhti; vizija je nestala, a i glas sa njom. "Znam šta radim."
<BR>&nbsp;&nbsp;&nbsp;&nbsp;&nbsp;Trgovac slegnu ramenima i ode na drugu stranu.
<BR>
<BR>&nbsp;&nbsp;&nbsp;&nbsp;&nbsp;Trgovački brod gurkao je plutajući gat na kome je Ukres sad stajao; buba klizač na mirnoj, tamnoj vodi. Kao patuljak među većim, višim, dužim brodovima, koji su opet bili patuljci u poređenju sa prostranstvom sidrišta koje je izgledalo kao rogozina od plutajuće trave. A sve to je sam Karbankl svodio na ništavilo, čučeći iznad luke poput velike nadnete zveri. Stubovi čiji obim je bio u stanju da proguta kuću uzdizali su se kao kao neko rastinje iz mora, čudna šuma okrunjena donjim delom stomaka grada, iz koga su se vukli venci lanaca, koturača i nerazumljivih privesaka. Miris mora mešao se sa čudnijim i manje primamljvim mirisima; sa donje strane grada je kapalo i curkalo što-šta čemu je teško bilo nadenuti ime. Široki uzdignuti put kostrešio se mnoštvom drugih čudnih oblika; uzdizao se od plutajućih dokova ka ždrelu grada... Ukresu odjednom na pamet pade ogromna gladna zver koja čeka.
<BR>&nbsp;&nbsp;&nbsp;&nbsp;&nbsp;"Drži se donjih nivoa, momče!" Trgovac je morao da viče kako bi nadjačao viku stotine drugih ljudi, lupu, stenjanje i škripu koji su odzvanjali u ovom čudnom podzemnom svetu uhvaćenom između kopna i mora. "Potraži Gaderfaj u Aleji Perivinkl; kod nje možeš da iznajmiš sobu!"
<BR>&nbsp;&nbsp;&nbsp;&nbsp;&nbsp;Ukres rasejano klimnu glavom, podiže ruku. "Hvala." Prebacio je vreću sa svojim stvarima preko ramena i zadrhtao kada se hladni vetar sa vode obmotao oko njega.
<BR>&nbsp;&nbsp;&nbsp;&nbsp;&nbsp;"Ostajemo ovde četiri dana, ako se predomisliš!"
<BR>&nbsp;&nbsp;&nbsp;&nbsp;&nbsp;Ukres odmahnu glavom. Okrenu se i pođe, prvo po ravnom, zatim nagore. Trgovac ga je pratio pogledom dok ga grad nije progutao.
<BR>
<BR>&nbsp;&nbsp;&nbsp;&nbsp;&nbsp;"Ej, beži s puta! Jesi slep?"
<BR>&nbsp;&nbsp;&nbsp;&nbsp;&nbsp;Ukres se bacio u stranu na neku gomilu kutija; čitava zgrada na gusenicama nadnela se nad njega. Silazila je sa rampe; polako je prešla preko ivice, onda nastavila putem kojim je on došao. Visoko gore, u sićušnoj prostoriji sa prozorom, ugledao je lice, suviše malo da bi pripadalo tom upozoravajućem glasu, lice sa očima koje se nisu ni osvrnule da vide da li se on na vreme sklonio. Ukočeno se podigao, razmišljajući: Istina je... sve je istina! Odjednom mu je bilo samo upola milo.
<BR>&nbsp;&nbsp;&nbsp;&nbsp;&nbsp;Plašeći se da dozvoli svojim mislima da se srede, krenuo je dalje, sledeći glavnu ulicu koja je tu počinjala svoj dugi, spori, zavojiti uspon; ali oprezno se držeći ivice. Ulica se protezala u beskraj, blago vodeći naviše, blago zaokrećući, vodeći kao kroz tunel nagore kroz kanjonske zidove od praznookih skladišta i prodavnica, kao i stambenih košnica sa obiljem balkonskih ograda. Nigde neba, iznad glave je uvek bila samo donja strana naredne spirale, koja je prigušeno svetlela nekom vrstom fosforescentnih strija. Ali poprečne uličice koprcale su se kao noge stonoga, i nalazile poneku prazninu otvorenu ka dnevnoj svetlosti... ka istinskom nebu sveta, onom nebu koje je Ukres oduvek poznavao, ali koje je sad bilo prigušeno i nedohvatljivo, iznad udaljenih delova uličica, s one strane zidina za odbranu od oluja.
<BR>&nbsp;&nbsp;&nbsp;&nbsp;&nbsp;Kretao se ponekad zaobilazeći gomile robe i hrpe đubreta, prolazio pored praznih skladišta i praznih lica rulje; trudio se da na licu zadrži bezizražajnost. U gomili ljudi bilo je i ribara, obučenih dosta slično njemu; bilo je i vlasnika prodavnica, radnika, i drugih čija je odeća odgovarala njihovim zanimanjima, ali i nekih čija zanimanja nije mogao ni da zamisli. I svuda su se pojavljivala neka stvorenja koja su izgledala bespolno i poluljudski, a koja su bez razmišljanja, krajnje precizno, obavljala zadatke koje ni dva ljudska bića, pa ni najjača, zajedno ne bi mogla da obave. Stidljivo je prišao jednom od njih; glupavo je upitao: "Kako to postižeš?" Stvar je nastavila da utovaruje sanduke, ne udostojivši ga odgovora.
<BR>&nbsp;&nbsp;&nbsp;&nbsp;&nbsp;Počelo je da ga ispunjava osećanje da već ko zna koliko dugo ide Ulicom, da se stalno vrti u krug. Svi prolazi su bili jedan nalik na drugi; buka, gužva i smrad isparenja ispunili su mu i preopteretili čula. Ovaj grad-košnica imao je i mnoge pukotine, od kojih su neke bile zapušene sklepanim, privremenim zgradama, od plastike i maltera, koje su se ulegale i ljuštile, stareći neravnomerno, neskladno, naslonjene na mnogo starije zgrade večne poput mora samog. Ovde se ništa nije dešavalo pojedinačno, već sve u parovima, trijadama, desetinama, tako da se svaki utisak pretvarao u batinanje. Gnječeća težina grada pritiskala je krhku tavanicu iznad njegove glave, slegala se na njegova ramena. Katakombe zidova sklapale su se oko njega, približavale mu se sa svih strana, dok... U pomoć! Posrnuo je unazad dotakavši neprirodno topao bok zgrade. Skliznuo je nadole, šćućurio se u gnezdo odbačenih krpa i pokrio oči.
<BR>&nbsp;&nbsp;&nbsp;&nbsp;&nbsp;"Hej, prijatelju, jesi li dobro?" Nečija šaka ga neodlučno gurnu u bok.
<BR>&nbsp;&nbsp;&nbsp;&nbsp;&nbsp;On podiže glavu, otvori oči i stade da žmirka kako bi razbistrio pogled. Pored njega je stajala zdepasta žena u radničkoj odeći i vrtela glavom. "Ne, ne izgledaš mi baš najbolje. U stvari, reklo bi se da si malčice zelen. Jesi li dobio kopnenu bolest, mornaru?"
<BR>&nbsp;&nbsp;&nbsp;&nbsp;&nbsp;Ukres se slabašno osmehnuo. Osećao je da zelenilo sa njegovog lica nestaje i da ga zamenjuje crvenilo. "Valjda", promrmlja on, zahvalan što mu glas ne drhti. "Pretpostavljam da je to bilo u pitanju."
<BR>&nbsp;&nbsp;&nbsp;&nbsp;&nbsp;Žena pognu glavu i malo se namršti. "... Si Letnjak?"
<BR>&nbsp;&nbsp;&nbsp;&nbsp;&nbsp;Ukres se skupi uza zid. "Otkud znaš?"
<BR>&nbsp;&nbsp;&nbsp;&nbsp;&nbsp;Ali žena samo slegnu ramenima. "Po tvom naglasku. I niko osim Letnjaka ne bi na sebe nauvkao masne kože. Tek stigao sa riblje farme, a?"
<BR>&nbsp;&nbsp;&nbsp;&nbsp;&nbsp;On spusti pogled na svoju nepromočivu kabanicu, iznenada postiđen zbog nje. "Aha."
<BR>&nbsp;&nbsp;&nbsp;&nbsp;&nbsp;"Nije važno. Nemoj dozvoliti da te veliki grad pobedi, dete; naučićeš ti. Je li tako, Poli?"
<BR>&nbsp;&nbsp;&nbsp;&nbsp;&nbsp;"Kako god ti kažeš, Tor."
<BR>&nbsp;&nbsp;&nbsp;&nbsp;&nbsp;Ukres se nagnuo napred i provirio pored nje kada je shvatio da nisu sami. Iza nje je stajalo jedno od onih metalnih poluljudskih bića, čija je koža mat-boje tupo odbijala svetlost. Ukres nije imao pojma je li ta stvar muškog ili ženskog roda. Shvatio je da je spustila treću nogu, gotovo nalik na rep, na kojoj je sada sedela, ukrućeno pasivna. Tamo gde je trebalo da bude lice, bio je providni prozor kroz koji se videla senzorska ploča smeštena u glavu.
<BR>&nbsp;&nbsp;&nbsp;&nbsp;&nbsp;Tor izvuče malu pljosku iz hermetičnog džepa na svojim radničkim "overol" pantalonama spojenim sa gornjim delom. Otčepi je. "Evo. Ovo će ti ukrutiti kičmu."
<BR>&nbsp;&nbsp;&nbsp;&nbsp;&nbsp;Prihvatio je bocu, dobrano je povukao iz nje... zadahtao kada se pregusta slatkoća u njegovim ustima pretvorila u požar. Progutao je grčevito, oči su mu zasuzile.
<BR>&nbsp;&nbsp;&nbsp;&nbsp;&nbsp;Tor se nasmeja. "Lakoveran si!"
<BR>&nbsp;&nbsp;&nbsp;&nbsp;&nbsp;Ukres namerno ponovo otpi i proguta tečnost bez zastoja pre nego što reče: "Nije loše." Zatim vrati bocu. Ona se ponovo nasmeja.
<BR>&nbsp;&nbsp;&nbsp;&nbsp;&nbsp;"Je li... hm... je li..." Ukres se odgurnuo od zida, zagledan u metalno biće, pokušavajući da pronađe načina da postavi pitanje a da ne uvredi nikog.
<BR>&nbsp;&nbsp;&nbsp;&nbsp;&nbsp;"Je li to čovek u limenom odelu?" Tor razvuče usta u osmeh. Gurnula je pramen smeđesive kose iza uveta. Nagađao je da je možda upola starija od njega. "Ne, samo misli da jeste. Je li tako, Polukse?"
<BR>&nbsp;&nbsp;&nbsp;&nbsp;&nbsp;"Kako god ti kažeš, Tor."
<BR>&nbsp;&nbsp;&nbsp;&nbsp;&nbsp;"Je li on... uh..."
<BR>&nbsp;&nbsp;&nbsp;&nbsp;&nbsp;"Živ? Ne u našem smislu. On je servo... automatik, robot, zovi ga kako god hoćeš. Servomehanički uređaj. On ne preduzima ništa, on samo reaguje."
<BR>&nbsp;&nbsp;&nbsp;&nbsp;&nbsp;Ukres shvati da bulji, podiže pogled, spusti ga, nesigurno. "Zar mu...?"
<BR>&nbsp;&nbsp;&nbsp;&nbsp;&nbsp;"Ne smeta što govorimo o njemu? Ne, njemu ništa ne smeta. On je iznad svega toga. Pravi svetac. Je li tako, Poli?"
<BR>&nbsp;&nbsp;&nbsp;&nbsp;&nbsp;"Kako god ti kažeš, Tor."
<BR>&nbsp;&nbsp;&nbsp;&nbsp;&nbsp;Prebacila je 'Poliju' ruku preko ramena, prisno se gurajući uz njega. "Sama ga održavam i garantujem da mu ništa ne nedostaje. Negde je došlo do kratkog spoja, međutim... što mu ograničava rečnik. Možda si primetio."
<BR>&nbsp;&nbsp;&nbsp;&nbsp;&nbsp;"Ovaj, aha... u neku ruku." Ukres se premeštao s noge na nogu, pitajući se da li je to prelazno.
<BR>&nbsp;&nbsp;&nbsp;&nbsp;&nbsp;Tor se nasmeja. "Bar se nije zaglavio kod 'jebi se'. Ej, odakle ti ovo?" Ona naglo posegnu za tuđinskom medaljom na njegovim grudima.
<BR>&nbsp;&nbsp;&nbsp;&nbsp;&nbsp;"Pripadalo je mom..." Ukres se izmače, sklanjajući medalju van njenog domašaja. "Ja... uh... dobio sam je od nekog trgovca."
<BR>&nbsp;&nbsp;&nbsp;&nbsp;&nbsp;Tor se zagleda u njega; iznenada ga je obuzelo osećanje da mu je lobanja od stakla. Ali ona je samo pustila šaku da padne. "Čuj ti mene, Letnjak... zašto se ne bi držao mene i ovog ovde Polija, dok se ne navikneš na način kako postupamo u Karbanklu? U stvari, upravo sam završila smenu; uputili smo se malo u podzemlje, u život. Da se provedemo, doživimo malo uzbuđenja, možda se usput malo kladimo... Imaš li novaca?"
<BR>&nbsp;&nbsp;&nbsp;&nbsp;&nbsp;Ukres klimnu glavom.
<BR>&nbsp;&nbsp;&nbsp;&nbsp;&nbsp;"E pa, ovo bi mogla biti prilika da ga udvostručiš! Pođi sa nama... sve mi se čini da će ovo biti veoma poučno za njega, Polukse."
<BR>&nbsp;&nbsp;&nbsp;&nbsp;&nbsp;"Kako god ti kažeš, Tor."
<BR>&nbsp;&nbsp;&nbsp;&nbsp;&nbsp;Ukres je krenuo za njima niz prolaz, prema sumraku koji se zgušnjavao iza protiv-olujnih zidova. Negde usput Tor se zaustavila ispred jednih nenametljivih vrata na pročelju debelo obojenog skladišta. Udarila je dva puta, potom tri puta, pesnicom. Vrata su se malo otvorila, zatim malo više, i propustila ih u tamu kao u kakvoj ogromnog pećini. Ukres je ostao na vratima, ali je ipak ušao kada ga je Tor pozvala nestrpljivim gestom. Čuo je sve jači žamor i shvatio da nisu sami.
<BR>&nbsp;&nbsp;&nbsp;&nbsp;&nbsp;"U koliko se kladiš?" doviknula mu je Tor nadjačavajući buku. Već je pružala šaku punu novčića jednom skvrčenom čoveku koji kao da se udavio u svom ogrtaču. Stala je na ivicu gomile posmatrača koji su klečali, čučali, sedeli, pažnje usmerene na malu ograđenu arenu u sredini. Ukres joj se pridružio, pokušavajući nešto da razabere kroz pokrov od dima koji mu je nagrizao grlo i ispunjavao zagušljiv vazduh. "Na šta da se kladim?"
<BR>&nbsp;&nbsp;&nbsp;&nbsp;&nbsp;"Na krvopauka, razume se! Samo glup čovek bi se kladio na starla u borbi protiv krvopauka. Ajde, koliko ulažeš?" Njene oči sevale su požudnim elektricitetom koji je, Ukres je to osećao, rastao svud oko njega, poput plime.
<BR>&nbsp;&nbsp;&nbsp;&nbsp;&nbsp;"Onda ima mnogo budala." Čovek u ogrtaču razvuče usta, i zazveketa obeleživačima u šaci.
<BR>&nbsp;&nbsp;&nbsp;&nbsp;&nbsp;Tor ispusti nepristojan zvuk. Iza nje je žagor gomile dostigao vrhunac, a zatim se utišao. Odjeci su otekli u pukotine i senke; dvorana je čekala. Ukres ugleda dva bića... jedno ljudsko, i jedno koje to nije bilo... zakoračila su u prazan prostor noseći pravougaone kutije. Koža tuđinca imala je uljasti sjaj, ruke su mu se završavale prstima u obliku dugačkih pipaka. "Hoće li se oni...?" Ukres zaćuta, ostavši bez reči.
<BR>&nbsp;&nbsp;&nbsp;&nbsp;&nbsp;"Oni? Bogova mu, ne! To su samo rukovaoci. Hajde, hajde, položi novac!" Tor ga povuče za ruku.
<BR>&nbsp;&nbsp;&nbsp;&nbsp;&nbsp;Stao je da pretura po vreći sa stvarima i izvukao dva novčića. "Ovaj, evo... uh, dvadeset."
<BR>&nbsp;&nbsp;&nbsp;&nbsp;&nbsp;"Dvadeset! Je l' ti to sve što imaš?" Tor ga pokislo pogleda.
<BR>&nbsp;&nbsp;&nbsp;&nbsp;&nbsp;"To je sve što ću uložiti u ovu opkladu." On ih pruži.
<BR>&nbsp;&nbsp;&nbsp;&nbsp;&nbsp;Skvrčeni čovek uze njegove novčiće bez komentara i stopi se sa gomilom.
<BR>&nbsp;&nbsp;&nbsp;&nbsp;&nbsp;"Ej, ovo valjda nije zabranjeno, ili nešto slično, a?" oklevao je Ukres.
<BR>&nbsp;&nbsp;&nbsp;&nbsp;&nbsp;"Svakako da jeste... Prokrči nam put između ovih otmeno-rođenih, Polukse. Želimo mesto u prvom redu za poslednjeg od velikih trošadžija."
<BR>&nbsp;&nbsp;&nbsp;&nbsp;&nbsp;"Kako god ti kažeš, Tor." Poluks nagrnu narped imajući na umu samo jedan cilj. Ukres je čuo psovke i iznenadne povike bola koji su pratili njegovo napredovanje kroz gužvu.
<BR>&nbsp;&nbsp;&nbsp;&nbsp;&nbsp;"Ali ne brini, Letnjače, nije zabranjen smrtonosni sport." Tor ga je vukla napred; Ukres se nekako nađe već na pola puta do ringa. "Nego samo uvoz zabranjenih zveri."
<BR>&nbsp;&nbsp;&nbsp;&nbsp;&nbsp;"Oh. Izvinite..." promrmlja on kada stade na nečiju šaku ukrašenu dragim kamenjem. Otprilike polovinu gomile sačinjavali su radnici i mornari, ali druga polovina je sijala od dragog kamenja na prigušenoj svetlosti i neki od tih imali su kožu boje zemlje, ili kosu poput oblaka. Pitao se da li su se namerno mazali nekim bojama. Tor ga povuče ka podu kada se nađoše kod ringa; podvio je svoje dugačke noge poda se. Pored njega Poluks se oslonio na svoju pomoćnu nogu; usledili su beskorisni povici od pozadi: "Spusti se dole, ti tamo napred". Tor je izvukla onu bocu i povukla iz nje, a zatim je dodala Ukresu. "Završi."
<BR>&nbsp;&nbsp;&nbsp;&nbsp;&nbsp;Promenljivi ukus dima već je pleo meku čauru oko njegove glave, razdvajajući ga od samog sebe i od svih ostalih. Prineo je bocu ustima i stao bezobzirno da pije; a bilo je još dosta da se popije. Grlo ga je peklo i teralo na kašalj.
<BR>&nbsp;&nbsp;&nbsp;&nbsp;&nbsp;Tor ga potapša po kolenu. "To te dovodi u pravo raspoloženje, je l' tako?"
<BR>&nbsp;&nbsp;&nbsp;&nbsp;&nbsp;On se isceri. "Za bilo šta", izreče on promuklo.
<BR>&nbsp;&nbsp;&nbsp;&nbsp;&nbsp;Povukla je šaku. "Kasnije, kasnije."
<BR>&nbsp;&nbsp;&nbsp;&nbsp;&nbsp;Gutajući knedle, Ukres se zajedno s njom ponovo zagledao preko niske pregrade; od te kretnje mu se zavrtelo u glavi, kao od iznenadnog spuštanja mora ispod lađe. Potencijalna energija ovog mesta sada je pevala u njemu, i on zajedno sa gomilom ispusti jedan dugački uzdah, kada rukovvaoci širom otvoriše kutije i skočiše van ringa.
<BR>&nbsp;&nbsp;&nbsp;&nbsp;&nbsp;Ako se zaprepastio kada je, maločas, ugledao u areni tuđinca sa bičevima umesto prstiju (mada ga iznenada ništa više nije iznenađivalo), to je bio tek nagoveštaj. Preko oboda kontejnera pred njim poče da se izliva masa šibajućih, mesnatih pipaka; pipkajući, klizeći nadole, vukući za sobom mlitavu vreću tela prošaranu bojama kao da je u pitanju mnoštvo modrica. "Krvopauk", prošaputa Tor. Sparks nije primetio da ta životinja ima glavu, osim ako mu telo i glava nisu bili jedno, ali je primetio nazubljene makazaste štipaljke među pipcima. Čuo ih je kako škljocaju u tišini punoj iščekivanja. Nagla kretnja na drugoj strani kvadrata odvuče mu pažnju... "Starl", promrmlja Tor... misleći na tečnu senku crnog na crnom: videla se pegava koža vijugavog stvorenja dugačkog kao njegova podlaktica. Uhvatio je koplje svetlosti iz ogoljene kljove kada je starl zarežao iz dubine grla. Sva svetlost je sada bila upravljena u kvadrat, sve oči. Starl je kružio oko krvopauka, nesvestan gomile, grleno cvileći. Pipci krvopauka šibali su vazduh ali krvopauk nije ispuštao nikakve zvuke... čak ni kada je starl napao i otkinuo komad kože sa njegovog kesastog tela. Stao je pomamno da šiba pipcima, uhvatio je i obavio starlovu usku glavu. "Otrov", likujući prosikta Tor. Starl poče da vrišti, ali se njegov vrisak izgubi u gladnom urlanju gomile.
<BR>&nbsp;&nbsp;&nbsp;&nbsp;&nbsp;Ukres se nagnu napred, privučen poput lutke na žici, pomalo se iznenadivši kada je povik protesta koji je očekivao izišao iz njegovog grla u obliku lovačkog povika. Starl se oslobodio, grizući i trgajući, poludeo od bola, pipke krvopauka i njegovo meko, mlitavo telo. Krvopauk se koprcao, a zatim ponovo zamlatarao pipcima iz kojih se cedilo... razdragan sopstvenim gubitkom nevinosti, Ukres je raskrilio svoja pojačana čula kako bi primio balet smrti.
<BR>&nbsp;&nbsp;&nbsp;&nbsp;&nbsp;Čitavu večnost kasnije, ali ipak prerano, starl je ležao dok su mu se bočne strane uzdizale i spuštale, a krvopauk ga je obmotavao ostacima potrganih pipaka i približavao se da ubije. Ukres je primetio belinu starlovog divljeg oka, belo-crvenu penu na napregnutim ustima; čuo je njegov pridavljeni jecaj u iznenadnoj tišini kada su klešta pronašla njegovo grlo. Šiknula je krv; kapi mu poprskaše nepromočivu kabanicu i znojavo lice.
<BR>&nbsp;&nbsp;&nbsp;&nbsp;&nbsp;Trgnuo se unazad, brišući lice, a zatim se zagledao u šaku umrljanu svežom krvlju. Odjednom više nije osećao potrebu da ponovo pogleda, nije osećao potrebu da posmatra spljoštenu mešinu kako se puni i poprima crvenu boju ili kako crvenilo ističe kroz njene rasparane bokove dok je krvopauk isisavao svoju žrtvu... Odjednom je ostao i bez glasa kojim bi mogao da se pridruži bučnoj tužbalici od psovki i radosnih povika. Okrenuo je lice u stranu, ali nije mogao pobeći tom sjajnom ludilu gomile. "Tor, ja..."
<BR>&nbsp;&nbsp;&nbsp;&nbsp;&nbsp;Okrenuvši se, otkrio je da nje nema, da ni Poluksa nema... da takođe nema ni njegove vreće sa stvarima.
<BR>
<BR>&nbsp;&nbsp;&nbsp;&nbsp;&nbsp;"Kažem ti, sinko, u gradu nema posla za Letnjaka... ne umeš da rukuješ mašinerijom, ne poznaješ društvene kodove; nemaš iskustva." Službenik pogleda Ukresa preko praga sićušnog prozora kancelarije kao da gleda neko zaostalo dete.
<BR>&nbsp;&nbsp;&nbsp;&nbsp;&nbsp;"Pa, kako da steknem iskustvo ako niko neće da me zaposli?" podiže glas Ukres, pa se namršti jer to izazva bol u njegovoj glavi.
<BR>&nbsp;&nbsp;&nbsp;&nbsp;&nbsp;"Dobro pitanje." Službenik je grizao nokat.
<BR>&nbsp;&nbsp;&nbsp;&nbsp;&nbsp;"To nije fer."
<BR>&nbsp;&nbsp;&nbsp;&nbsp;&nbsp;"Život nije fer, sinko. Ako želiš ovde da radiš moraćeš da promeniš klan."
<BR>&nbsp;&nbsp;&nbsp;&nbsp;&nbsp;"Malo sutra!"
<BR>&nbsp;&nbsp;&nbsp;&nbsp;&nbsp;"Onda se vrati tamo gde pripadaš sa tim tvojim smrdljivim ribljim kožama i prestani da traćiš vreme pravih ljudi!" Čovek koji je stajao u redu iza njega odgurnu ga u stranu; šaka je bila u rukavici, a rukavica ukrašena metalnim klinovima.
<BR>&nbsp;&nbsp;&nbsp;&nbsp;&nbsp;Ukres se okrenuo i video da se ta šaka u rukavici steže u pesnicu dva puta veću od njegove. Ponovo se okrenuo i, ispraćen smehom, izišao iz dvorane za najam radnika, na ulicu. Novi dan se počinjao svetleti na kraju aleje s druge strane rasklimatanih zidova, posle noći u kojoj su olujni oblaci zatamneli zvezde, međutim tama se nikada nije spuštala ovde na ulice grada. Nije bilo načina da prikrije svoj bes ili poniženje, ili bedu povraćanja kojim je izbacio ono što je popio, video i uradio. Kasnije je odspavao poput trupla na gomili sanduka, i sanjao da se Luna nadnosi nad njega, da ona zna sve, i da ga sažaljivo gleda očima boje ahata... sažaljenje! Ukres pritisanu šakom svoje bolne oči ne bi li istisnuo njeno lice.
<BR>&nbsp;&nbsp;&nbsp;&nbsp;&nbsp;Niz dugački nagib ulice nalazila se luka ispod grada i u njoj trgovčev mali brod koji ga je čekao da ga ponese kući. Stomak mu se zgrčio od besa i mučne gladi. Za manje od jednog dana odbacio je sve... svoje stvari, svoje ideale, samopoštovanje. Može sad da otpuzi nazad kući na ostrva, pošto je izgubio svoj san, i da nastaviti da živi sa Luninim sažaljenjem do kraja života. Povukao je usne unazad, otkrivajući zube. A može i da prizna da je naučio pravu lekciju: Karbankl ga je samo do gole kože oslobodio iluzija, naučio ga da nema ništa, da nije ništa... i da je on, u ovom majkonapuštenom gradu, jedini kome je stalo do sudbine nekog tamo Ukresa. Da li će ikada još nekome biti stalo, ili ne, zavisilo je samo od njega.
<BR>&nbsp;&nbsp;&nbsp;&nbsp;&nbsp;Prazne šake... bespomoćno ih je pomerao; očešale su kesu koja mu je visila sa kaiša, i u kojoj je bila jedina stvar koju su mu Tor i Karbankl ostavili: frulica. Posedničkim pokretima, ali i nežno, izvukao ju je i prineo usnama; krenuo je niz ulicu, puštajući da melodije iz vremena koje je izgubio olakšaju gubitak svega ostalog.
<BR>&nbsp;&nbsp;&nbsp;&nbsp;&nbsp;Besciljno je išao uzbrdo, isključujući svest o nemirnom kretanju koje ovde nije prestajalo čak ni noću. Neznanci su ga gledali, sada kada on njih nije bio svestan. Nije ih primećivao dok nešto nije zazvečalo na pločniku ispred njega. Zastao je, spustio pogled. Kod nogu mu je ležao novčić. Lagano se sagnuo, podigao ga i u čudu sklopio prste oko njega.
<BR>&nbsp;&nbsp;&nbsp;&nbsp;&nbsp;"Zaradio bi više u Lavirintu, znaš. Tamošnji slušaoci mogu više da bace... i više cene umetnika."
<BR>&nbsp;&nbsp;&nbsp;&nbsp;&nbsp;Ukres podiže pogled, zapanjen; ugledao je ispred sebe ženu tamne, upletene kose i sa trakom preko čela. Gomila se razdvojila i nastavila da teče zaobilazeći ih; imao je osećaj da zajedno stoje na nekom ostrvu. Ta žena je bila istih godina kao njegova tetka Lelark, ili nekoliko godina starija; na sebi je imala dugačku haljinu od iznošenog somota i ogrlicu od pera. U ruci je držala štap čiji je vrh svetleo kao da je užaren. Vrh štapa je krenuo naviše duž njegovog tela do njegovog lica; osmehnula se. Nije gledala u njega. Mrtvilo je uokviravalo njene oči, nešto je nedostajalo, kao da je iz njih bila isisana svetlost.
<BR>&nbsp;&nbsp;&nbsp;&nbsp;&nbsp;"Ko si ti?" upita ona.
<BR>&nbsp;&nbsp;&nbsp;&nbsp;&nbsp;Slepa je. "Ukres.... Svetlohodni", odvrati on, odjednom više ne znajući kuda da gleda. Zagledao se u njen štap.
<BR>&nbsp;&nbsp;&nbsp;&nbsp;&nbsp;Kao da je nešto čekala.
<BR>&nbsp;&nbsp;&nbsp;&nbsp;&nbsp;"Letnji", završi on gotovo izazovno.
<BR>&nbsp;&nbsp;&nbsp;&nbsp;&nbsp;"Ah. To sam i mislila." Ona klimnu. "Ništa što čujem u Karbanklu nije tako divlje ili tužno. Poslušaj moj savet, Ukreše Svetlohodni Letnji. Kreni u gornje delove grada." Zavukla je šaku u vrećicu optočenu perlama koja joj je visila sa ramena i izvadila šaku punu novčiča u obliku torusa. "Puno sreće u gradu."
<BR>&nbsp;&nbsp;&nbsp;&nbsp;&nbsp;"Hvala." Pružio je šaku u susret njenoj i oklevajući prihvatio metalni novac.
<BR>&nbsp;&nbsp;&nbsp;&nbsp;&nbsp;Ona klimnu glavom, a zatim spusti štap i pođe pored njega. Ali, zastade. "Navrati ponekad u moju radnju u Citrusnom Prolazu. Pitaj za onu koja pravi maske, svako će ti kazati gde se nalazi."
<BR>&nbsp;&nbsp;&nbsp;&nbsp;&nbsp;I on klimnu glavom; a onda se seti i brzo reče: "Uh... dabome. Možda i hoću." Ispratio ju je pogledom.
<BR>&nbsp;&nbsp;&nbsp;&nbsp;&nbsp;Zatim krene u gornje delove grada. U Lavirint, gde su fasade obojene svetlima, nitima svetlosti i spiralama i vretenima duginih boja; gde se boje, oblici, kostimi koji vire kroz prozore ili se kreću na telima duž ulice nikada ne ponavljaju; gde sevanje reklama iznad ulaza u svakojake lokale i povici torbara obećavaju i raj, i pakao, i sve stepene degradacije između ta dva. Kada je pronašao jedan napola tihi ulični ćošak ispod razlepršanih cvetnih zastava, zastao je i ostao tamo satima da svira, uz zveckavu harmoniju koju su stvarali novčići prolaznika... nije ih bilo onoliko koliko se nadao, ali i to je bilo bolje od ničega s čime je počeo.
<BR>&nbsp;&nbsp;&nbsp;&nbsp;&nbsp;Konačno ga je odatle odvukao miris stotine raznih začina i trava, da potroši nekoliko novčića kako bi napunio svoj prazan stomak gozbom neobično ukusnih poslastica. Kasnije je odbacio masnu nepromočivu kabanicu i zamenio je košuljom od crvene svile, i lancima od staklenih i bakarnih perli; vlasnik radnje uzeo je i ostatak njegovog novca. Ali kada je krenuo nazad kroz večernje uličice ka svom ćošku, kako bi pokušao da zaradi za prenoćište, pevušio je nečujnu molitvu zahvalnosti Dami za muziku kojom ga je obdarila i koju je poslala s njim u Karbankl. Zahvaljujući muzici moći će da preživi, dok ne nauči pravila svog novog života...
<BR>&nbsp;&nbsp;&nbsp;&nbsp;&nbsp;Četvorica stranaca u svemirskim overolima bez oznaka pripadnosti, koji su pošli za njim u uličicu, iznenada ga opkoliše. Pre nego što je uopšte uspeo da reaguje, njihove šake su mu sputale ruke i prekrile usta, i gurnule ga u mračnu pukotinu između dve zgrade.
<BR>&nbsp;&nbsp;&nbsp;&nbsp;&nbsp;"Šta želite...?" On izvi glavu, oslobodi usta šake koja je smrdela na mašinsko mazivo. Pomamno trepćući na prigušenoj svetlosti, ugledao je i trojicu ostalih; nije bio baš siguran da je video bele zube progonitelja koji se cerio i približavao, ali je bio ubeđen da je video tupi metalni sjaj nečeg smrtonosnog što je jedan od njih držao, i lisica, video je i još ruku koje su posezale za njim dok se strašni stisak pojačavao preko njegovog grla.
<BR>&nbsp;&nbsp;&nbsp;&nbsp;&nbsp;Zabacio je glavu jakim trzajem unazad i osetio da je posred lica udario čoveka iza sebe, čuo ga je kako stenje od bola, zatim je upotrebio lakat i teške čizme. Čovek je pao na leđa, nejasno psujući; Ukres se oslobodio, posrnuo i otvorio usta da vikne u pomoć.
<BR>&nbsp;&nbsp;&nbsp;&nbsp;&nbsp;Ali senka koja je držala metalno oružje što se presijavalo uspela je prva da ga upotrebi. Ukres ne ispusti povik već samo dah kada ga pogodi crna munja. Pade na lice, poput marionete kojoj su presekli sve kanape. Nije mogao da spreči udar glavom o trotoar. Ali bol nije osetio, samo tupi udar i suvo čangrljanje hiljadu sinapsi koje zamiru u telu koje nije više u stanju da reaguje. Čelični obruč se stezao oko njegovog grla; začuo je ružan zvuk vlastitog davljenja.
<BR>&nbsp;&nbsp;&nbsp;&nbsp;&nbsp;Nečije stopalo ga je gurnulo i preokrenulo. Ljudi senke nadneli su se nad njim, gledajući dole; ovog puta je jasno video njihove osmehe, kada su primetili užas na njegovom licu.
<BR>&nbsp;&nbsp;&nbsp;&nbsp;&nbsp;"Sa koliko si ga pogodio, masnoprsti? Kao da se davi."
<BR>&nbsp;&nbsp;&nbsp;&nbsp;&nbsp;"Neka se davi, crvoliko malo kopile. I sa oštećenim mozgom moći ćemo dobro da ga prodamo u tuđini." Čovek koga je Ukres udario po licu brisao je krv sa rasečene usne.
<BR>&nbsp;&nbsp;&nbsp;&nbsp;&nbsp;"Aha, baš je sladak, je l' da? Nije samo stoka za rudnik. Dobićemo ceo tovar za njega na Cie-Punu." Smeh; čizma se našla na njegovom stomaku, pritisnula. "Nastavi da dišeš, šećerko. Taa-ko treba."
<BR>&nbsp;&nbsp;&nbsp;&nbsp;&nbsp;Jedan od njih je kleknuo i sapeo mu beskorisne šake metalnim lisicama. Čovek krvavog lica spustio se pored njega, izvukao nešto iz džepa, pritisnuo prekidač u dnu drške. Zaplamtela je uska oštrica svetlosti, dužine čovečje šake; prstima druge šake prodro je u Ukresova usta, pronašao njegov jezik. "Poslednje reči, lepi dečače?"
<BR>&nbsp;&nbsp;&nbsp;&nbsp;&nbsp;U pomoć! Ali taj njegov krik bio je nečujan.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
