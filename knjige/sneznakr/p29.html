<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>28.
<P>&nbsp;&nbsp;&nbsp;&nbsp;&nbsp;Džeruša je ostavila za sobom prazne sobe svoje kuće u gradu, ostavila je na stolu hleb i voće svoje neželjene večere napola pojedene, izišla i zaputila se dole, u Lavirint. Onostran zidina na krajevima uličica, suton je označavao kraj još jednog nepodnošljivog dana kojeg je podnela, nekako - ali i obećanje da će sutra morati da se izdrži još jedan; pa još jedan; pa još jedan. Njen posao je već odavno bio njen život, sad je čitav njen život postao pakao. Spavanje joj je bilo jedino bekstvo, ali spavanje je samo ubrzavalo nailazak novog jutra. Zato je šetala, bez cilja, anonimna, kroz gomilu prolaznika koja se postepeno proređivala, pored prodavnica - od kojih je polovina već bila prazna, a druga polovina se još držala, žilavo, za život i profit, nastojeći da se ne preda sve do gorkog kraja.
<BR>&nbsp;&nbsp;&nbsp;&nbsp;&nbsp;Gorki kraj... Zašto? Zašto i čemu ovaj trud? Gde je smisao? Povukla je kapuljaču svog grubo izatkanog prugastog kaftan-kaputa još napred, da joj lice bude u dubljoj senci, dok je skretala u Citrusnu uličicu. Na pola puta do sutona bila je biljna apoteka u koju je Džeruša ponekad išla: lekovite trave i začini, natrpane police pune amajlija i kućnih svetaca protiv svakog zla; sve to uvezeno sa planete koja je njena domovina, sa Novosklona. Tu je pre nekog vremena čak kupila najjaču amajliju koju je mogla naći, i sad ju je nosila oko vrata - ona, koja se u domovini podsmevala starijim članovima svoje porodice što slepo veruju u svašta i bacaju novac na sujeverne gluposti. Na to je sad spala... zbog ovog zaposlenja. Ali ta prokleta vračka nije joj pomogla nimalo, kao ni ma koje sredstvo sa kojim je ranije pokušala. Ništa nije nimalo pomagalo, niti imalo ikakve svrhe, niti ikakvog efekta.
<BR>&nbsp;&nbsp;&nbsp;&nbsp;&nbsp;A sad, eto, poginuo je i poslednji čovek koji je nju podržavao, poslednji koji ju je sprečavao da poveruje da je potpuno neuspešna u životu. Bi-Zi... proklet bio, Bi-Zi! Kako si mogao to da mi uradiš? Kako si mogao da - pogineš? I evo, ona ponovo dolazi u ovu radnju, govoreći sebi da ne zna zašto...
<BR>&nbsp;&nbsp;&nbsp;&nbsp;&nbsp;Dok se bližila toj prodavnici, primeti jedno dobro poznato lice - dobro poznato obilje vatrenocrvene kose - Ukres Svetlohodni dolazio joj je u susret, obučen kao seks-hologram. Poslednjih nekoliko godina viđala ga je retko, samo kad je odlazila službeno u Palatu. Iznenadila se sada, kad je shvatila da ne izgleda ni dan stariji nego kad ga je prvi put videla, opruženog u onom budžaku, pre pet godina. Ali, nju je čudila i sama činjenica da ga Arienrod 'drži' (u svakom smislu reči, pretpostavljala je) negde u Palati... šta, zar ga je i održala mladim?
<BR>&nbsp;&nbsp;&nbsp;&nbsp;&nbsp;Njeno zanimanje postade proračun o svome interesu, jer njihove trajektorije su se bližile tački presecanja; prožeta osećanjem krivice pretpostavila je da će je on videti i prepoznati, čak i ovoliko maskiranu, i pročitati skrivene motive u njenim nemirnim očima. Usporila je, pokušavajući da ne otkrije svoje odredište dok on ne prođe. Bogovi, je l' se ja to sad šunjam kao kriminalka?
<BR>&nbsp;&nbsp;&nbsp;&nbsp;&nbsp;"Zdravo Svetlohodni." Prkosno ga je pozdravila prva; i videla, po njegovom trzaju prepoznavanja, da on ne bi dvaput pogledao ka njoj da nije progovorila.
<BR>&nbsp;&nbsp;&nbsp;&nbsp;&nbsp;Ali izraz lica koji se posle toga ukazao bio je za nju sasvim neočekivan, i vrlo daleko od ma čega što bi ona zasluživala - osmeh koji je digao ka njoj upravo tu besprekornu mladost, namerno, kao ogledalo, da joj pokaže koliko bolno ona stari, kad joj svaki dan traje kao godina. Njegove oči bile su uznemirujući eho Kraljičinih: suviše znalačke, suviše cinične za lice na kome se nalaze. Pokrenule su se ka obilju božanskih figurica i amajlija u izlogu biljne apoteke, pa se vratile amajliji okačenoj o njen vrat. Nelagodno je povukao višestruki okovratnik svoje pripijene košulje; taj pokret je izvikivao neprijateljstvo. "Uštedi te pare, komandante Pala-Tion. Tvoji bogovi ne mogu te ovde dohvatiti. Ni svi bogovi Hegemonije ne bi mogli da zaustave ono što ti se dešava - i kad bi ih bilo briga."
<BR>&nbsp;&nbsp;&nbsp;&nbsp;&nbsp;Džeruša uzmače jedan korak; te reči su je udarile kao zmije otrovnice, i to takve koje ubadaju otrovom njenih sopstvenih najdubljih strahova. Zar i on to želi? Čak i on? Zašto? "Zašto, Svetlohodni? Zašto ti?" prošaputa ona.
<BR>&nbsp;&nbsp;&nbsp;&nbsp;&nbsp;Mržnja mu iznenada sinu u očima. "Voleo sam je, a ona otišla." Oborio je pogled ka zemlji, progurao se pored Džeruše i otišao ne osvrćući se više.
<BR>&nbsp;&nbsp;&nbsp;&nbsp;&nbsp;Stajala je na ulici još nekoliko dugih trenutaka pre nego što je shvatila da joj je objasnio razlog. A onda je ušla u prodavnicu, smućena, kao u transu.
<BR>&nbsp;&nbsp;&nbsp;&nbsp;&nbsp;Stala je u uzani prolaz između prašnjavih polica na kojima se nalazilo ono po šta je došla; slepa za gorko-slatku nostalgiju ove radnjice, za tvrdoglavo odbijanje novosklonske tradicije da se podvrgne standardima jedne nove epohe i novog sveta. Ignorisala je okačene svežnjeve 'zmajeve noge', vence od upletenih trava, divlji splet mirisa koji su milovanjem navaljivali na njena čula; i gluva za...
<BR>&nbsp;&nbsp;&nbsp;&nbsp;&nbsp;"Meni se obraćaš?" reče Džeruša, naglo i nezadovoljno svesna da tu više ne stoji sama.
<BR>&nbsp;&nbsp;&nbsp;&nbsp;&nbsp;"Da. Izgleda da su premestili luž u prahu. Da l' možda znaš gde...?" Žena bele kože, tamne kose, srednjih godina; verovatno Tijamatovka. Slepa - Džeruša prepoznade fotosenzitivnu traku koju je ta osoba nosila preko čela.
<BR>&nbsp;&nbsp;&nbsp;&nbsp;&nbsp;Pogleda preko polica, vide da je prodavac zadubljen u živi razgovor sa nekim drugim doseljenikom sa Novosklona; vrati pogled ka toj ženi. "Mislim da im je to kod zadnjeg zida." Zakorači bliže policama, da bi slepa žena mogla da prođe.
<BR>&nbsp;&nbsp;&nbsp;&nbsp;&nbsp;Ali ova je stajala na istom mestu, kao da hoće da joj dodijava; glavu je nagnula malo na jednu stranu kao da još sluša Džerušine reči. "Inspektorka... Pala-Tion, zar ne?"
<BR>&nbsp;&nbsp;&nbsp;&nbsp;&nbsp;"Komandant Pala-Tion." Na prezir je uzvratila svojim, jedva skrivenim, prezirom.
<BR>&nbsp;&nbsp;&nbsp;&nbsp;&nbsp;"O, naravno. Izvini."
<BR>&nbsp;&nbsp;&nbsp;&nbsp;&nbsp;Kad sunce postane crno. Džeruša skloni pogled.
<BR>&nbsp;&nbsp;&nbsp;&nbsp;&nbsp;"Poslednji put kad sam čula tvoj glas, bila si još inspektor. Ja glas nikad ne zaboravim; ali u pogledu dobrih manira ponekad omanem." Žena se osmehnula na način vedrog izvinjenja; to je nastavljalo da zrači iz nje i najzad Džeruša oseti kako i njena uobičajena namrštenost popušta. "Od tada je prošlo gotovo pet godina. Moja radnja je nadomak ove... došla sam u tvoju stanicu jednom, sa Ukresom Svetlohodnim."
<BR>&nbsp;&nbsp;&nbsp;&nbsp;&nbsp;"A, maskerka." Džeruša najzad prikači neki identitet na ovu osobu. "Da, sećam se." Još kako se sećam. Spasavanje tog malog skota bilo je druga najveća greška u mom životu.
<BR>&nbsp;&nbsp;&nbsp;&nbsp;&nbsp;"Vidim da si s njim pričala napolju." (Vidiš? Džeruša je doživela jedan trenutak dezorijentacije, a onda je shvatila i odmah pokušala da prikrije svoje očigledno neraspoloženje.) "On i sad pokatkad dođe kod mene; kad mu je potrebno pribežište. Nema više mnogo ljudi sa kojima bi on mogao da razgovara, rekla bih. Drago mi je što je popričao s tobom."
<BR>&nbsp;&nbsp;&nbsp;&nbsp;&nbsp;Džeruša ne reče ništa.
<BR>&nbsp;&nbsp;&nbsp;&nbsp;&nbsp;"Reci mi, komandantkinjo - da li ti je zbog promena, koje vidiš da se dešavaju u njemu, žao koliko i meni?" Premošćavala je ambis Džerušinog ćutanja kao da ga nema.
<BR>&nbsp;&nbsp;&nbsp;&nbsp;&nbsp;Džeruša odbi da se suoči se tim pitanjem i sa osobom koja pita; dotače udubine svog izmenjenog lica, morbidnim prstima. "Koliko ja mogu da vidim, nije se promenio nimalo. Ne izgleda ni jedan jedini dan stariji." Štaviše, možda i nije stariji, prokletnik.
<BR>&nbsp;&nbsp;&nbsp;&nbsp;&nbsp;"Ali jeste stariji, jeste..." reče maskerka teško. "Sto godina je on ostario od kako je u Karbankl stupio."
<BR>&nbsp;&nbsp;&nbsp;&nbsp;&nbsp;"Pa, svi smo." Džeruša pruži ruku i uze malenu tamnu plastičnu bocu viriolskog ulja sa police, i, posle kratkog oklevanja, još jednu. Najednom pomisli na svoju majku.
<BR>&nbsp;&nbsp;&nbsp;&nbsp;&nbsp;"Kapljice za spavanje, zar ne?"
<BR>&nbsp;&nbsp;&nbsp;&nbsp;&nbsp;Džerušina šaka se stegla prisvajački, odbrambeno, oko bočica. "Da."
<BR>&nbsp;&nbsp;&nbsp;&nbsp;&nbsp;Klimanje glavom. "Namirišem ja to." Žena iskrivi lice. "Koristila sam ih; imala sam jezivu nesanicu, dok nisam nabavila ove foto-senzore. Bez vida, ništa me nije upućivalo na ritam dana i noći... a i onako nisam valjano usklađena sa ritmovima ovog Tijamata. Kao ni ostali Novosklonovci, valjda. Svi smo mi ovde tuđini, na kraju - ili na početku."
<BR>&nbsp;&nbsp;&nbsp;&nbsp;&nbsp;Džeruša diže pogled. "Pa, valjda. Nikad o tome nisam razmišljala na taj način... Možda je u tome ceo moj problem: kud god krenem, tuđinka sam." Začula je da glasno izgovara to što je nameravala da bude samo misao; i odmahnula glavom, ne mareći više. "Što više želim spavanje, manje ga postižem. Spavanje mi je jedino zadovoljstvo u životu. Mogla bih da spavam večno." Okrenula se i pokušala da prođe pored te žene ka prodavcu koji je sad bio kod ulaznih vrata.
<BR>&nbsp;&nbsp;&nbsp;&nbsp;&nbsp;"Nije to način da rešiš svoje probleme, komandante Pala-Tion." Maskerka joj je zaprečila prolaz, iako to nije izgledalo tako.
<BR>&nbsp;&nbsp;&nbsp;&nbsp;&nbsp;Džeruša se zapiljila u nju, osećajući slabost u nogama. "Šta?"
<BR>&nbsp;&nbsp;&nbsp;&nbsp;&nbsp;"Te kapi za spavanje. One samo pogoršaju stvar. Oduzmu ti snove... a mi svi moramo da sanjamo, ponekad, ili da pretrpimo posledice." Pružila je ruku, pokretom nalik na talas, i pritisnula Džerušinu šaku sa bočicama, pogurala je ka polici. "Nađi bolji odgovor. On sigurno postoji. Ovo će proći. Vreme sve odnese."
<BR>&nbsp;&nbsp;&nbsp;&nbsp;&nbsp;"Da odnese ovo, trebala bi večnost." Ali nastavljao se taj pritisak na njenu nadlanicu... i volju... ona oseti da ruka popušta i da bočice polaze nazad, na policu.
<BR>&nbsp;&nbsp;&nbsp;&nbsp;&nbsp;"Mudra odluka." Maskerka se nasmeši, gledajući kroz Džerušu, u nju.
<BR>&nbsp;&nbsp;&nbsp;&nbsp;&nbsp;Džeruša nije odgovorila, nije čak ni bila sigurna kako bi trebalo odgovoriti.
<BR>&nbsp;&nbsp;&nbsp;&nbsp;&nbsp;Žena se najzad skloni u stranu, na neki način je oslobađajući, kao što ju je na neki način držala u zarobljeništvu; ode pored nje ka policama u zadnjem delu radnje. Džeruša ode do vrata i iziđe na ulicu, ništa ne kupivši, čak ništa ne rekavši prodavcu.
<BR>
<BR>&nbsp;&nbsp;&nbsp;&nbsp;&nbsp;Zašto sam je poslušala? Džeruša je ležala nepomično, oslonjena na lakat, na niskom kauču krivudavo oblikovanih ivica. Upijala je osećaj da štapići vatom omotani puze iz njene šake u zglavak i dalje, do lakta: trnula joj je ruka. Svaki ulazak u ovu prostoriju završavao se nekom vrstom paralize, koja je njoj uništavala sposobnost da preduzme bilo šta, ili čak da reaguje na bilo šta, da radi, da misli. Posmatrala je kako sekunde treptavo nestaju jedna po jedna na sterilnom brojčaniku časovnika ugrađenog u kristal u sterilnoj matrici potpuno praznih polica kojima je, kao paučinom, bio premrežen najudaljeniji zid sobe. Bogovi, koliko mrzi ovo mesto, svaki njegov beživotni santimetar - isto je kao kad se Lu-Sked iseljavao odavde, ista fasada izoluje stanare od bezvremenske stvarnosti ove zgrade i grada oko njih.
<BR>&nbsp;&nbsp;&nbsp;&nbsp;&nbsp;Oni prethodni stanari su nastojali da žive karemovski i posvećivali su se tome mučenički: bilo je to usavršeno, istančano, bezdušno oponašanje jednog stila života koji je Džeruši i bez toga bio neprivlačan. U tom stilu, naneti sloj raznih predmeta koje je sa sobom donela nije izmenio gotovo ništa. Ponekad je maštala: prevući sve ovo jednim slojem fresaka, u kitnjastom rokoko stilu, ili obojiti, svuda, bestidnom paletom toplih i drečavih boja... ona šakom spusti kapke preko svojih očiju, jer neumitna istina je procurivala odasvud kao voda, a zbog toga su se boje razmrljavale i, krvareći, odlazile.
<BR>&nbsp;&nbsp;&nbsp;&nbsp;&nbsp;Ova kuća otežala od ružnih uspomena njoj je nametnuta - kao deo njenog bremena, deo kazne. Mogla je da uzvrati udarac, da izbaci iz ovog mauzoleja sve te morbidne zaostatke i da ih zameni nekim svežim, živim stvarima... mogla je čak i da se otarasi čitave kućerine, da se vrati u svoj stari, udobni, tesni stančić dole u Lavirintu. Ali, svaki put, završivši dnevni posao, vraćala se ovde; i nije preduzimala ništa - još jednom. Jer, zašto i čemu? Beskorisno je, uzaludno, beznadežno... bespomoćna je... Digla je šake, čvrsto spletene, pritisla njima usne, jako. Gledaju te! Odmah da si prestala!
<BR>&nbsp;&nbsp;&nbsp;&nbsp;&nbsp;Digla se do sedećeg položaja, odvukla šake od lica, pognula glavu tako da je kapuljača kaftana pala napred, oko njenog lica. Svuda su Kraljičini špijuni i Kraljičine oči, a naročito, u to je bila sigurna, u ovoj zgradi, koja je vlasništvo grada. Osećala je dodire pogleda tih špijunskih kamera, kao dodire nečistih ruku, svuda gde je polazila, pri svemu što je radila. U starom stanu imala je slobodu da bude ljudsko biće, da bude ona koja jeste, da živi u svojoj nasleđenoj tradiciji... da skine tu puritansku, stisnutu uniformu i da se šetka po stanu gola golcata ako joj je to volja, kao što je činila na svom svetu, kao što je njen narod radio vekovima. Dok, ovde, uvek izložena da je Kraljica gleda ako joj se tako svidi, mora uvek i da se plaši da će izložiti svoje telo ili svoj duh nevidljivoj poruzi Bele Drolje.
<BR>&nbsp;&nbsp;&nbsp;&nbsp;&nbsp;Podigla je čitač trake koji joj je ispao na pod, zagledala se u njega, ali ne videći na njemu prikazanu stranicu iz priručnika za spektralnu analizu. Pokušavala je taj priručnik da prostudira već nedelju dana... dve nedelje... večnost. Književnost izmišljenog nikad nije volela, ni u jednom obliku: svakog dana je slušala premnogo laži sa ulica, zato nije imala strpljenja prema onima koji zarađuju za život lažući. Ali, sad se više ni na činjenice nije mogla usredsrediti. Pa ipak nije mogla ni da se opusti i dozvoli sebi izlete u maštu, kao Bi-Zi... koji je to uvek radio tako lako, i tako oslobođeno od ma kakvog osećanja krivice. Ali, nije to ni bilo čudo, jer karemovski teh je čovek koji i inače živi u svetu mašte, u svetu gde svako zna gde mu je mesto a tvoje mesto je uvek na samom vrhu. Gde život funkcioniše kao savršena mašinerija... osim što se ovog puta mašinerija polomila, a haos, koji je čekao negde napolju, jurnuo unutra i uništio Bi-Zija.
<BR>&nbsp;&nbsp;&nbsp;&nbsp;&nbsp;Zamišljala je kako je to moralo izgledati: patrolna kola se pretvaraju u paru i oslobađaju dva duha, koji sa ove, smrtne ravni odlaze u - šta? U večnost, čistilište, beskonačni ciklus ponovnih rađanja? Ko može da veruje u ma koju religiju, kad religija ima toliko, i kad svaka tvrdi da nosi jedinu istinu, a svaka drugačiju. Samo na jedan način će Džeruša moći da sazna istinu o tome... a jedan deo njenog duha već je prešao preko one mrkle vode, bez plaćanja karte za prevoz, ali ipak sa Čamdžijom, i to u društvu sa jedinim njenim prijateljem u ovom svetu neprijatelja. Jedini njen prijatelj... Zašto sam, do vragova, poslušala? Zašto sam vratila one bočice na policu? Ustala je, a čitač trake je još jednom pao s njenog krila na pod, neprimećen. Načinila je jedan korak, znajući da je to polazak ka vratima; i opet stala; njenim telom prolazili su mali trzaji neodlučnosti. Motivacija, Džeruša! pomisli ona očajno. Želela sam da ostavim bočice tamo, inače me ona ne bi nikad navela da se predomislim. Njeni mišići se opustiše i ona ostade da stoji sva klonula; čitavo njeno telo bilo je obavijeno pamukom umora. Ali ne mogu zaspati ovde! Nije imala izlaza, ni skloništa, nikog...
<BR>&nbsp;&nbsp;&nbsp;&nbsp;&nbsp;Njen pogled, tragajući, naiđe na školjku boje svitanja, koja je, nedaleko od ulaznih vrata, na stočiću - imitaciji imperijalnih stolova iz svetilišta - ležala kao ponuda bogovima. Ngenet... O, bogovi, da li si mi ti još prijatelj? Onaj čvrsti mir kuće na njegovom poljoprivrednom imanju, onaj nenarušivi mir u oku oluje, ispuni, nadmoćno, prostore njenog unutrašnjeg vida. Više od godinu dana je prošlo od njene poslednje posete toj kući; svesno i nesvesno se udaljavala od čak i labavih i površnih veza sa tim retkim posetama, a njena depresija postajala je sve dublja, njen svet se smežuravao i smanjivao u njoj i oko nje. Govorila je sebi da ne želi da Ngenet vidi kakva je stravično prenapeta kučka postala... a ipak, perverzno, u isti mah je i počinjala da ga mrzi što on ne uviđa da je njoj to njegovo bezbedno utočište potrebnije nego ikad.
<BR>&nbsp;&nbsp;&nbsp;&nbsp;&nbsp;I sada? Da... sada. Kakav ju je to slepi mazohizam naterao da se sama zazida u grob? Ona pređe do telefona, otipka jedan pozivni broj, pa drugi, pa treći, sve po pamćenju, otvarajući radio-talasni poziv do njegove plantaže. Obeležavala je proticanje sekundi tako što je kuckala prstima po bledoj, tvrdoj površini zida, i najzad jedan glas, lišen video-slike, odgovori na njen poziv, izobličeno, zbog tonskog 'snega'. Ovo prokleto mesto! Smetnje zbog oluje. Svaki put, svaki put smetnje zbog neke oluje.
<BR>&nbsp;&nbsp;&nbsp;&nbsp;&nbsp;"Alo? Alo?" I pored smetnji, znala je da to nije onaj glas koji je njoj potrebno da čuje.
<BR>&nbsp;&nbsp;&nbsp;&nbsp;&nbsp;"Alo!" Nagnula se bliže mikrofonu, a njena vika poče odzvanjati kroz tihe sobe, jednu, drugu, treću, iza nje. "Ovde komandant Pala-Tion, zovem iz Karbankla. Treba da razgovaram sa Ngenetom."
<BR>&nbsp;&nbsp;&nbsp;&nbsp;&nbsp;"Šta? ... nije tu, komand... na lađi."
<BR>&nbsp;&nbsp;&nbsp;&nbsp;&nbsp;"Kad se vraća?"
<BR>&nbsp;&nbsp;&nbsp;&nbsp;&nbsp;"Ne znam. Nije re... neku poruku?"
<BR>&nbsp;&nbsp;&nbsp;&nbsp;&nbsp;Pesnicom je prekinula vezu; okrenula se od tog zida, uzdrmana besom. "Nemam poruku."
<BR>&nbsp;&nbsp;&nbsp;&nbsp;&nbsp;Prešla je opet tu sobu, podigla bodljikavu spiralnu puževu ljušturu rumenu kao zora, prigrlila je, prelazila nesigurnim prstima po somotski neravnim krivinama. Dotače jedno nesavršeno mesto, ono na kome se jedna krhka bodlja odlomila. Njeni prsti se sklopiše oko sledeće bodlje i odlomiše je. Pa sledeću, i sledeću. Padale su na tepih bešumno. Džeruša je njihovo padanje propratila tihim cviljenjem, kao da lomi sopstvene prste.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
