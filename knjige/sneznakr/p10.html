<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;"Pitaću ga da me poveze. Ne mogu više da čekam ovde. Previše vremena je već minulo." Luna je stajala na prozoru kućice njene bake, gledajući kroz talasasto staklo ka gradu. Njena majka je sedela za teškim drvenim stolom na kome je baka upravo čistila ribu; Luna im je bila okrenuta leđima. Stidela se što joj je potrebna ovakava štaka za pojačanje odlučnosti. "Taj trgovac se neće vratiti mesecima. A pomisli koliko je već vremena prošlo od kad me je Ukres pozvao da dođem." Čak i ovde, u svoj dom, došla je sa mesec dana zakašnjenja; taj trgovac, donosilac poruke, već je otplovio svojim putem. Njene šake pobeleše na drvenom pragu prozora, među školjkama koje su ona i Ukres nakupili po plažama kad su bili deca. Još dugo, predugo, nijedan drugi brod neće iz Karbankla doći na ova zabačena ostrva; mogla bi naći neki brod iz Karbankla možda u zalivu Šotouver, na rubu teritorija zimskog naroda, ali sama ne bi mogla ploviti morem do tako udaljenog mesta.
<BR>&nbsp;&nbsp;&nbsp;&nbsp;&nbsp;Međutim, u poljanama iznad sela sad se nalazio neki van-Tijamatovac, koji je pokušavao da popravi svoj leteći brodić; takvu lađicu Luna je već videla, u jednom od svojih transova. Taj čovek nije bio Tijamatovac Zimac, nego baš pravi tuđin, gost sa neke druge planete, prvi takav koji je ikada nogom kročio na ostrvo Neit; imao je kožu boje mesinga i čudne, zasvođene oči. Njegova leteća brodica se prinudno spustila. Luna je to sletanje gledala jutros, dok je stajala okružena željnim pitanjima seljana. Sa olakšanjem, i ne bez ponosa, rekla im je na osnovu svog sopstvenog znanja šta to silazi s neba, i da nema razloga za strah.
<BR>&nbsp;&nbsp;&nbsp;&nbsp;&nbsp;Činilo se da je i tom strancu laknulo kad se uverio da ostrvljani razumeju tehnologiju u dovoljnoj meri da se ne uspaniče. Kad ga je čula kako govori, Luna je shvatila da je i njemu, zbog toga što se našao na ovom ostrvu, nelagodno koliko i njima. Razišli su se, zato što je on to od njih energično zahtevao, i ostavili su ga da radi na miru, nadajući se da će on, ako ne obraćaju pažnju na njega, već nekako iščeznuti.
<BR>&nbsp;&nbsp;&nbsp;&nbsp;&nbsp;Ona je, međutim, morala da stupi u akciju odmah, pre nego što on zaista iščezne. Sigurno je pošao u Karbankl; svi stranci dolaze iz Karbankla. Pa, ako bi samo pristao da povede i nju...
<BR>&nbsp;&nbsp;&nbsp;&nbsp;&nbsp;"Ali, Luno, ti si sad sibila", reče njena majka.
<BR>&nbsp;&nbsp;&nbsp;&nbsp;&nbsp;Ljuta zbog osećanja da je napola kriva za nešto, ona se okrete. "Neću napustiti svoju dužnost! Sibile su potrebne svuda."
<BR>&nbsp;&nbsp;&nbsp;&nbsp;&nbsp;"Ne u Karbanklu." Glas njene majke bio je napet. "Ne dovodim ja u pitanje tvoju pobožnost, Luno, nego mislim na tvoju bezbednost. Sad si Kći Mora. Znam da ti ne mogu zabraniti da upravljaš svojim životom. Ali, u Karbanklu ne žele nijednu sibilu. Ako saznaju šta si..."
<BR>&nbsp;&nbsp;&nbsp;&nbsp;&nbsp;"Znam." Ugrizla se za usnu, sećajući se Danakil Lua. "Znam to. Skrivaću trolist, dok sam tamo." Podigla je lanac sa trolistom, obuhvatila medaljon obema šakama. "Ostaću samo dok ga ne nađem."
<BR>&nbsp;&nbsp;&nbsp;&nbsp;&nbsp;"Nije u redu, s njegove strane, što je zatražio da pođeš tamo." Njena majka je ustala; počela je uznemireno da šetka oko stola. "On svakako zna da te time dovodi u opasnost. Ne bi tako nešto zatražio, kad bi mislio na tvoje dobro. Sačekaj da on dođe tebi, sačekaj da odraste i da prestane da misli samo na sebe."
<BR>&nbsp;&nbsp;&nbsp;&nbsp;&nbsp;Luna odmahnu glavom. "Mama, mi o Ukresu govorimo! Ne bi on javljao da ne može da se vrati kući, da nije u nevolji. Ne bi tražio da dođem, da mu nisam potrebna." A već sam ga jednom izdala Opet je pogledala kroz prozor. "Znam ga." Uzela je jednu školjku. Volim ga.
<BR>&nbsp;&nbsp;&nbsp;&nbsp;&nbsp;Majka je došla i stala pored nje; Luna oseti ono karakteristično oklevanje koje je sad odvajalo čak i njenu majku od nje, čak i kad stanu rame uz rame. "Da, znaš ga." Majka se osvrnula, bacila pogled prema baki, koja je još sedela za stolom, pažnje sasvim usmerene na skidanje krljušti sa ribe. "Znaš ga bolje nego ja. Znaš ga bolje nego što ja znam tebe." Majka ju je dotakla po ramenu, okrenule su se i pogledale licem u lice; videla je tren strahopoštovanja i tuge u majčinom oku. "Moja kćer je sibila. Dete mog srca i tela; ponekad mi se čini da te uistinu ne poznajem nimalo."
<BR>&nbsp;&nbsp;&nbsp;&nbsp;&nbsp;"Mama..." Luna je sagnula glavu, prislonila obraz uz majčinu žuljevitu ruku. "Ne govori tako."
<BR>&nbsp;&nbsp;&nbsp;&nbsp;&nbsp;Njena majka se nasmešila, kao da je na neko neizgovoreno pitanje dobijen odgovor.
<BR>&nbsp;&nbsp;&nbsp;&nbsp;&nbsp;Luna je pažljivo uhvatila majku za ruku. "Znam da sam tek došla kući. A toliko sam želela da ovo vreme provedem s tobom." Čvrsto je stisnula majčinu ruku, pogledala dole. "Ali, moram bar da porazgovaram sa tim strancem."
<BR>&nbsp;&nbsp;&nbsp;&nbsp;&nbsp;"Znam." Majka je klimnula glavom, još nasmešena. Podigla je kišnu kabanicu koja je ležala na uznožju Luninog uzanog ležaja i dodala je kćeri. "Znaću, bar, da sa tobom sad ide Dama, kad već ja to ne mogu."
<BR>&nbsp;&nbsp;&nbsp;&nbsp;&nbsp;Luna je navukla kabanicu preko glave i izišla iz kuće. Išla je kamenitom stazicom do terasastih polja njihovog sela, napola hodom a napola trkom, jer se plašila da će videti kako se tuđinčev brodić diže u sivo, kišom sipeće nebo pre nego što ona stigne do tamo. Upravo kad je stigla do masivne kamene ograde one terase na kojoj je taj brodić ležao, jedan visoki cvileći zvuk ispunio je mokri vazduh oko nje: nezemaljski zvuk energetske jedinice koja se uključuje.
<BR>&nbsp;&nbsp;&nbsp;&nbsp;&nbsp;"Čekajte!" Potrčala je. Videla je kako joj nekolicina dece, sakrivena po obodu tog polja, uzvraća mahanjem: deca su mislila da ona maše njima. Ali čovek u letećem brodiću izvirio je kroz ulazni otvor i pogledao ka njoj, a cvileći zvuk je zamro.
<BR>&nbsp;&nbsp;&nbsp;&nbsp;&nbsp;Izišao je iz brodića i uspravio se. Na sebi je imao odeću ostrvljanina, ali napravljenu od nekog materijala koji ona nikad do tad nije videla. Usporila je čim je shvatila da on neće odleteti bez nje. Stavio je ruke na kukove i besno se zagledao u nju dok je prilazila; najednom je uvidela koliko je silno visok, shvatila je da mu je jedva do ramena. "U redu, u čemu je problem, gospođice?"
<BR>&nbsp;&nbsp;&nbsp;&nbsp;&nbsp;Stala je, svedena tonom njegovog glasa na još jedno derište koje mu dosađuje na ovom blatnjavom polju na jednom kamenitom ostrvu Bogu-iza-leđa. "Po-pomislila sam da polećeš."
<BR>&nbsp;&nbsp;&nbsp;&nbsp;&nbsp;"I poleteću, čim utovarim alat. Zašto pitaš?"
<BR>&nbsp;&nbsp;&nbsp;&nbsp;&nbsp;"Tako brzo." Oborila je pogled ka svojoj glatkoj kabanici, pribirajući odlučnost. Ako stvar mora da se učini sad odmah - neka tako bude. "Mislila sam da te zamolim za jednu uslugu pre nego što kreneš."
<BR>&nbsp;&nbsp;&nbsp;&nbsp;&nbsp;Nije gledao ka njoj; ispod okvira prozora na prednjoj strani letilice jedan odeljak bio je otklopljen, a sada se, pod pritiskom njegove ruke, glatko zatvorio. Stranac je pokucao zglavkovima prstiju po tom mestu. "Ako tražiš objašnjenja kako magični brod leti, bojim se da nemam vremena za to. Kasnim na jedan sastanak."
<BR>&nbsp;&nbsp;&nbsp;&nbsp;&nbsp;"Znam ja kako oni lete. To mi je rekao moj rođak", reče ona razdražljivo. "Samo bih želela da me odbaciš do Karbankla."
<BR>&nbsp;&nbsp;&nbsp;&nbsp;&nbsp;Ovog puta je digao pogled - sa blagim zaprepašćenjem. Prinudila je sebe na osmejak koji je proglašavao da ona potpuno ima prava da zatraži tako nešto. Nekoliko odgovora zamalo da pređe preko njegovih usana; sagnuo se i podigao svoje sanduče sa alatom. "Žao mi je, ne idem u Karbankl."
<BR>&nbsp;&nbsp;&nbsp;&nbsp;&nbsp;"Ali..." Zakoračila je napred, isprečila se između njega i ulaznog otvora ka kome je krenuo. "Kuda ideš?"
<BR>&nbsp;&nbsp;&nbsp;&nbsp;&nbsp;"U zaliv Šotouver, ako te se to imalo tiče. Sad bih zamolio da se..."
<BR>&nbsp;&nbsp;&nbsp;&nbsp;&nbsp;"To je u redu. Zapravo to je baš fino. Da li bi me odveo, onda, u Šotouver?"
<BR>&nbsp;&nbsp;&nbsp;&nbsp;&nbsp;Zabacio je prstima unazad sa čela svoju crnu kosu, pravu kao trava, ostavljajući blatnjasti trag u njoj; bio je glatko obrijan, ali su njegova usta, krajevima povijena nadole, bila zaogrnuta crnim brcima. "A zašto bih ja, tako mu hiljadu bogova, to uradio?"
<BR>&nbsp;&nbsp;&nbsp;&nbsp;&nbsp;"Pa..." Malo je nedostajalo da se Luna namršti zbog tolikog odsustva velikodušnosti. "Rado ću uraditi što god zatražiš, da ti se odužim." Oklevala je, zato što se izraz njegovog lica pogoršavao. "Uh... izgleda da sam zabrljala, a?"
<BR>&nbsp;&nbsp;&nbsp;&nbsp;&nbsp;Nasmejao se neočekivano. "Ma, nema veze, gospođice." Progurao je sanduče sa alatom pored nje, u prostor iza dvaju sedišta. "Ali ne bi trebalo da si pripravna da zbrišeš sa prvim strancem koga vidiš. Jer bi moglo da se dogodi, da se neđeš u situaciji kudikamo goroj od one u kojoj misliš da si sad."
<BR>&nbsp;&nbsp;&nbsp;&nbsp;&nbsp;"Hm..." Luna je osećala da joj obrazi gore u hladnom vazduhu. Podigla je ruku, sakrila lice šakom. "Ne, ne, nisam to mislila! Ovde na ostrvima, kad ideš negde a nađe se još neko ko bi hteo da pođe, ti ga jednostavno - povedeš sa sobom..." Nestade joj glasa. "Izvinjavam se." Okrenula se i pošla nazad, spotakla se o jednu brazdu i odjednom se osećala kao baš onakvo nerazumno derište kakvo je u njegovim očima maločas videla.
<BR>&nbsp;&nbsp;&nbsp;&nbsp;&nbsp;"Pa, čekaj malo." Rapavost nezadovoljstva još je bila u njegovom glasu, ali ne više onako oštra. "Zašto hoćeš u Šotouver?"
<BR>&nbsp;&nbsp;&nbsp;&nbsp;&nbsp;Okrenula se opet ka njemu, pokušavajući da se seti trolista skrivenog ispod odeće, i svog prava na sibilsko dostojanstvo. "Hoću da nađem u Šotouveru neki brod koji bi me prevezao do Karbankla. To mi je veoma važno."
<BR>&nbsp;&nbsp;&nbsp;&nbsp;&nbsp;"A i mora da bude, da bi nateralo jednu Letnjakinju da uskoči sa van-planetašem u leteću mašinu."
<BR>&nbsp;&nbsp;&nbsp;&nbsp;&nbsp;Lunina usta se stegoše. "To što mi ne koristimo van-tijamatsku tehnologiju ne znači da prebledimo kad je vidimo."
<BR>&nbsp;&nbsp;&nbsp;&nbsp;&nbsp;Nasmejao se opet, ali na način kao da iskazuje poštovanje prema nečemu, kao da ceni što mu neko uzvraća ravnom merom. "Oooo, pa dobro. Ako hoćeš vožnju, mala, dobila si vožnju."
<BR>&nbsp;&nbsp;&nbsp;&nbsp;&nbsp;"Luna." Pružila je ruku. "Luna Svetlohodna Letnja."
<BR>&nbsp;&nbsp;&nbsp;&nbsp;&nbsp;"Ngenet ran-Ahase Miroe." Prihvatio je njenu šaku i rukovao se s njom, ali ne hvatajući je za zglavak, kako je navikla. Dodao je, kao da se naknadno setio: "To prvo je bilo prezime. Uskači i veži se."
<BR>&nbsp;&nbsp;&nbsp;&nbsp;&nbsp;Odlučno se popela u letilicu, sela na udaljenije sedište i počela da petlja sa bezbednosnim pojasom; nije gledala dalje od sadašnjeg trenutka. Unutrašnjost ove letilice nije bila ista kao kod one koju je videla u transu; ova je bila, činilo se, jednostavnija. Čvrsto se držala za kaiševe i za lažnu dobro-poznatost kabine. Ngenet ran-Ahase Miroe je seo za kontrolne uređaje i zatvorio vrata, koja su hermetički zaptivala. Visoki cvileći zvuk počeo se širiti prostorom oko njih, ali sada prigušen, ne glasniji od hučanja krvi u njenim ušima.
<BR>&nbsp;&nbsp;&nbsp;&nbsp;&nbsp;Nije imala ni najmanji osećaj kretanja kad su odskočili sa polja, ali dok je gledala kako ostrvo Neit i njeno selo padaju u dubinu osetila je trzaj bola kome nije mogla da odredi izvor; kao da se nešto u njoj rastrzalo na komade. Pritisnula je šake na prsa, osetila da je trolist bezbedno prisutan ispod odeće i otpevala nečujnu molitvu.
<BR>&nbsp;&nbsp;&nbsp;&nbsp;&nbsp;Letilica je oštro zaokrenula i poletela iznad pučine.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
