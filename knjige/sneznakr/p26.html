<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>25.
<P>&nbsp;&nbsp;&nbsp;&nbsp;&nbsp;Arienrod je strpljivo sedela, ruku opuštenih po žiličastom mermeru od koga je bila napravljena gornja ploča njenog širokog radnog stola. Najnoviji u današnjem nizu lokalnih i inostranih molilaca izlagao je svoje predloge i planove. Slušala je sa pola uva. Taj drugar je zaista masakrirao tijamatski jezik - verovatno mu je maternji jezik umik, sa planete Samathe, zaključi ona; ali nije imao njenu dozvolu da pređe na umik. Ona je znala i umik, i stotinak drugih jezika i dijalekata koje je upila tokom godina; ali joj je prijalo da prisiljava strance da govore njenim jezikom kad dođu da traže od nje dobru volju.
<BR>&nbsp;&nbsp;&nbsp;&nbsp;&nbsp;Trgovčić je zujao nešto o troškovima prevoza i o procentima profita, i polako postajao nevidljiv. Postade svesna da već gleda kroz njega, duž beskonačne kolone odjeka, drugih ljudi poput ovog jednog - bili su različiti, ali isti. Koliko ih je bilo? Odjednom požele da je sačuvala neku evidenciju o tome. Na taj način bi prošlost dobila neku proporciju, neko osećanje apsoluta. Ovako je sve posivelo od starosti, sve postalo prašno-sivo od neupotrebljavanja; jedna zbrljana slika, zaglupljujuća i besmislena. Kad bi bar jednom, jednom, došao neki stranac koji je neće pogledati i videti pre ženu nego vladarku, prvo varvarku, a tek posle iskusnog šefa države...
<BR>&nbsp;&nbsp;&nbsp;&nbsp;&nbsp;"...vreme u... hm... sallak... tranzit. To je, znači, ja ne mogu dobro jedno profit od so, onda zato mogu samo..."
<BR>&nbsp;&nbsp;&nbsp;&nbsp;&nbsp;"Ispravka, majstore trgovine." Nagnula se malo napred, preko stola. "Vreme tranzita odavde do Cie-Puna je, ako ćemo pravo, pet meseci kraće nego što si sad rekao, što tebe dovodi u tačnu sinhronizaciju sa njihovim ciklusom kolodijuma. Iz tog razloga, prevoženje naših manganijumskih soli na Cie-Pun je izuzetno unosno."
<BR>&nbsp;&nbsp;&nbsp;&nbsp;&nbsp;Trgovčeva vilica se trznula. Arienrod se ironično osmehivala dok je izbacivala prezentacioni disk iz čitača i odbacivala ga da klizne po poliranoj mermernoj površini, u pružene ruke trgovčeve. Onaj ko jednom doputuje ovamo očekujući naivku i slabića, drugi put neće. "Možda bi trebalo da dođeš neki drugi put, kad ti činjenice budu bolje poznate."
<BR>&nbsp;&nbsp;&nbsp;&nbsp;&nbsp;"Vaše visočanstvo, ja..." Sagnuo je glavu, plašeći se da je pogleda u oči; nadmeni matori džukac koji je najednom podvio rep. "Naravno, naravno, toliko pravu ste, ja glupo... heh... pogrešio. Ne zna kako tako greška. Vaša ponuda... prihvati, sad kad moja greška vidi."
<BR>&nbsp;&nbsp;&nbsp;&nbsp;&nbsp;Osmehnula se još jednom, nimalo ljubaznije. "Kad se čovek nagleda tolikih 'grešaka' kao ja, majstore, onda nauči da sam ne greši mnogo." Ona pogleda u prošlost, u daleki početak, kad se saplitala o svaku lažljivu 'grešku' koju su tuđini nabacivali na njenu stazu - kad je o svakoj odluci morala svoje Starbake prvo da pita, bez obzira da li je bila reč o stvarima krupnim ili sitnim, očiglednim ili nejasnim. A informacije koje je od Starbakova dobijala nisu uvek bile od one vrste njoj potrebne... Međutim, dok su proticali meseci, godine, decenije, Arienrod je sagledavala cene svojih grešaka; iskustvom naučene lekcije nikada nije zaboravljala, greške nikada ponavljala. "Dobro, pošto si uvideo netačnost tvojih proračuna, sklona sam da postupim suprotno od onog što mi razum govori i da ti odobrim te ugovore za transport i trgovinu. Štaviše..." Sačekala je da on opet digne pogled ka njoj; vrebao je svaku reč. "Možda imam i jedan dodatni mali posao koji bih mogla da nabacim tebi; evo, sad se setih. Posao koristan obema stranama, dabome. Znam jednog trgovca koji je upravo prispeo i koji ima malu, ali dragocenu zalihu ledoptre. Namerava da je nosi na Samathu." Ali samo ako nema nikakvu drugu mogućnost. "Ledoptra bi na Cie-Punu išla po daleko većoj ceni, kao što ti je poznato." Poznato je i njemu, ali on ne zna da si ti došao na kosmodrom. "Uz razumnu proviziju bila bih voljna da ga ubedim da ćeš ti sa zadovoljstvom preuzeti ledoptru od njega."
<BR>&nbsp;&nbsp;&nbsp;&nbsp;&nbsp;Pohlepa je liznula trgovčevo lice; sumnja, takođe. "Nisam si-guran - ak ima do-voljno kargo-stabili-zator... za tako lo-mljivo tovar, Vaše Viso-čanstvo."
<BR>&nbsp;&nbsp;&nbsp;&nbsp;&nbsp;"Imao bi ti dovoljno kargo-stabilizatora, ako bi taj kompjuterizovani bibliotečki sistem ostavio ovde, na Tijamatu, umesto što s s njim potegao na Cie-Pun."
<BR>&nbsp;&nbsp;&nbsp;&nbsp;&nbsp;Zinuo je. "Otkud ste... misli... to bi, heh, protiv za-kona."
<BR>&nbsp;&nbsp;&nbsp;&nbsp;&nbsp;Razlog više da se jedan takav resurs nađe ovde, gde je zaista potreban. "Nesreća na putu. Previd. Stalno se takve stvari dešavaju, prilikom transporta raznih roba preko galaksije. Dešavalo se to tebi i ranije, sigurna sam." Insinuacija. I blef, a ne zaista sigurno znanje. Pratila je šta se dešava na njegovom licu.
<BR>&nbsp;&nbsp;&nbsp;&nbsp;&nbsp;Nije odgovorio, ali se pokazala neka divlja pamika, daleko u dubini njegovih tamnih očiju.
<BR>&nbsp;&nbsp;&nbsp;&nbsp;&nbsp;Jeste, saznala sam ja sve o tebi... gledam tvoje odjeke već sto pedeset godina. "Ledoptra je daleko unosniji tovar. A kad stigneš na Cie-Pun i greška bude otkrivena, ništa neće moći da se preduzme po tom pitanju - Kapija će biti već zatvorena. Sve je to, vidiš, vrlo jednostavno. Toliko, da je čak i za tebe dovoljno jednostavno. Profit - ništa drugo nije zaista važno, a?" Za Zimu, profit u znanju; dobitak koji se ne može novcem kupiti. Nasmešila se samo u sebi, zbog tajnog znanja o svim sličnim profitima koje je nagomilala, na slične načine, tokom dugih godina; zbog znanja o tihom nagomilavanju tehnologije i informacija radi suprotstavljanja predstojećem vremenu gladi.
<BR>&nbsp;&nbsp;&nbsp;&nbsp;&nbsp;Trgovac je klimnuo glavom, pogledom i sad kradom pretražujući uglove sobe. "Da, Vaše Viso-čanstvo. Ako Vi tako ka-žete."
<BR>&nbsp;&nbsp;&nbsp;&nbsp;&nbsp;"Onda ću obezbediti da se to tako uradi. Možeš ići."
<BR>&nbsp;&nbsp;&nbsp;&nbsp;&nbsp;Otišao je; nije ga trebalo ubeđivati da ode. Spustila je pogled, izgovorila nekoliko beležaka za rikorder u stolu.
<BR>&nbsp;&nbsp;&nbsp;&nbsp;&nbsp;Kad je opet digla pogled, na vratima je stajao Starbak, sa zbunjenim divljenjem u očima.
<BR>
<BR>&nbsp;&nbsp;&nbsp;&nbsp;&nbsp;"Znači... tako. I to ti je sve?" Arienrod se naslonila unazad, u mekano sedište iza radnog stola, i oslušnula kako sedište, zato što se počela u njemu ljuljati, uzdiše na dobro znani način.
<BR>&nbsp;&nbsp;&nbsp;&nbsp;&nbsp;"'To mi je sve'?" reče Starbak i nasmeja se, ne bez ogorčenja. "Ceo dan se vučem po Ulici i radim kao stoka da bih zadovoljio tvoja zanimanja. Šta je sad, nisam ti doneo dovoljno veliki tovar tračeva? Zar ona kučka plavanka nema i ovako dovoljno nevolja, moram li da joj dosoljavam? Zar..."
<BR>&nbsp;&nbsp;&nbsp;&nbsp;&nbsp;"U jedno ranije doba, znaš, ovakvo moje pitanje bi te pogodilo itekako žestoko", reče Arienrod naginjući se opet napred, i oslanjajući lice u 'zdelu' od sastavljenih šaka. "Nekada je Ukres Svetlohodni jedrio na mom osmehu, a ceptao zbog mog mrštenja. Da sam tad rekla 'i to ti je sve?' on bi pao na kolena i molio me da mu odredim još neki zadatak; ma kakav, samo da budem srećna." Napućila je usne neozbiljno, kao da se duri, ali u tim rečima bili su umotani brijači, koji su sekli nju, iznutra.
<BR>&nbsp;&nbsp;&nbsp;&nbsp;&nbsp;"A ti si mu se smejala da je budala." Starbakove pesnice u crnim rukavicama bile su prkosno oslonjene na njegove kukove. Ali ona je sedela, ne reagujući, i puštala da reči čine svoje; posle nekoliko trenutaka, njegove šake su pale, a i njegov pogled s njima. "Ja sam ono što si htela da budem", reče on tiho, gotovo nečujno. "Žao mi je ako ti se to ne sviđa."
<BR>&nbsp;&nbsp;&nbsp;&nbsp;&nbsp;Da... a i meni je. Nekada je znala toplinu zaboravljenog leta kad ga je gledala, kad ju je grlio. Ali zaboravio je Leto, i ona sad više nije videla nikakvu prošlost u njegovim promenljivim zelenim očima: ni svoju, čak ni njegovu. Samo odraz sebe same: Snežna Kraljica, večita Zima. Zašto moram uvek biti prejaka za njih? Uvek prejaka... pošaljite mi nekog koga ne mogu da uništim.
<BR>&nbsp;&nbsp;&nbsp;&nbsp;&nbsp;"Je li ti žao? Što si dozvolila da ja postanem Starbak? Zar nisam obavljao posao?" Bez ikakvog prkosa više.
<BR>&nbsp;&nbsp;&nbsp;&nbsp;&nbsp;"Nije mi žao. Bilo je neizbežno." Ali je meni žao što je bilo neizbežno... Našla je osmeh, odgovor nesigurnom dečaku koji je ukrao glas Starbaka. "Obavljao si i obavljaš ga veoma dobro." Previše dobro. "Skini masku, Starbak."
<BR>&nbsp;&nbsp;&nbsp;&nbsp;&nbsp;Podigao je ruke, skinuo crni šlem, stavio ga pod ruku. Osmehnula se videći ognjeni sjaj njegove rasute kose, to lepo lice još i sad isto, sveže i mladalačko... ne, ne više stvarno isto. Ne više. Baš kao što ni njeno lice više nije isto. Iza njenog osmeha, njene oči prestadoše da se osmehuju; videla je kako se, zbog toga, i njegov osmeh gasi. Gledali su se neko vreme ćutke.
<BR>&nbsp;&nbsp;&nbsp;&nbsp;&nbsp;Najzad se otrgao, protegao, zauzeo nekakvu pozu, samosvestan kao mačor. "Neće ti smetati ako sednem? Bio je dug dan."
<BR>&nbsp;&nbsp;&nbsp;&nbsp;&nbsp;"Ma, naravno, samo ti sedi. Uverena sam da čovek mora da se nervira kad se valja u porocima iz dana u dan tako predano kao ti."
<BR>&nbsp;&nbsp;&nbsp;&nbsp;&nbsp;Namrštio se sedajući u jednu od dve nasuprot postavljene fotelje u obliku ptičjih krila, na intimno ogromnom rastojanju, čitavoj provaliji, između radnog stola i ulaza, između njega i nje. "Ne, to je dosadno." Iznenada se nagnuo napred, posežući glasom preko prostora. "Svaki minut izgleda kao godina. Stravično mi je dosadno kad nisam s tobom." Naslonio se opet unazad, ali je nastavio da se vrpolji nemirno, beznadno. Opipavao je van-tijamatovsku medalju koja je visila i njihala se u svilenom razrezu njegove napola otvorene košulje.
<BR>&nbsp;&nbsp;&nbsp;&nbsp;&nbsp;"Ne bi trebalo da ti je dosadno. Stvaraš sve nove i nove probleme plavcima - ženi koja je kriva što smo izgubili Lunu." Silom je održavala poslovni ton svog glasa, oblikujući svoja osećanja u oružje kojim će kazniti... koga?
<BR>&nbsp;&nbsp;&nbsp;&nbsp;&nbsp;Slegnuo je ramenima. "Više bi mi to prijalo kad bih video i neke rezultate. Ona se drži na vrhu."
<BR>&nbsp;&nbsp;&nbsp;&nbsp;&nbsp;"Dabome. I držaće se tamo sve do gorkog, gorkog kraja. Svaki dan onog što je trebalo da bude njena slatka pobeda, biće joj dan pešačenja bosim nogama po lomljenom staklu... Ostani sutra ovde, u Palati, pa ću te pustiti da je gledaš."
<BR>&nbsp;&nbsp;&nbsp;&nbsp;&nbsp;"Ne." Odjednom je pogledao ka svojim stopalima. Primetila je, ne bez iznenađenja, da mu lice gori. "Ne, ipak ne želim to da gledam." Šakama je prelazio duž svog opasača sa zakivcima, tražeći nešto čega tamo, već odavno, nije bilo.
<BR>&nbsp;&nbsp;&nbsp;&nbsp;&nbsp;"Kako god želiš. Ako uopšte znaš šta želiš", reče ona, napola kritički i napola zabrinuto. Nije reagovao; zato ona nastavi: "Moram reći da se Pala-Tion držala tvrdoglavije nego što sam očekivala. Ona se može slomiti; očekivala sam da će dosad pokazati veće stresne frakture. Sigurno dobija podršku odnekud."
<BR>&nbsp;&nbsp;&nbsp;&nbsp;&nbsp;"Gundalinu. Jedan od inspektora. Ostali ga mrze zbog toga, ali on ne haje, zato što misli da je bolji od njih."
<BR>&nbsp;&nbsp;&nbsp;&nbsp;&nbsp;"Gundalinu? A, da..." Arienrod spusti pogled ka mašini za beleženje. "Imaću to na umu. Postoji i neki stranac po imenu Ngenet; ima plantažu u udaljenim oblastima, obalsku. Odlazila je tamo, njemu u posetu, koliko shvatam. Prijateljstvo čiji koreni su sumnjivi..." Zagladila je kosu, piljeći u murale iza Starbakove glave, u belu crninu zimske oluje koja se obrušava, urlajući, sa planinskih vrhunaca ledom krunisanih, i uništava dolinu i svet oko jednog usamljenog uporišta Zimaca. "Na njegovoj plantaži nikad nije bila žetva?"
<BR>&nbsp;&nbsp;&nbsp;&nbsp;&nbsp;Starbak se uspravio u fotelji. "Nije. On je van-Tijamatovac. Mislio sam da ne možemo bez njegovog..."
<BR>&nbsp;&nbsp;&nbsp;&nbsp;&nbsp;"Tako je. A on strogo zabranjuje, mrzi celu tu stvar. E, sad, pitam se ja, šta će se desiti ako ti izvedeš lov u tom njegovom rezervatu, a Pala-Tion nije u stanju da te kazni?"
<BR>&nbsp;&nbsp;&nbsp;&nbsp;&nbsp;Nasmejao se, ne pokazujući više nimalo dvoumljenja. "Desiće se dobar lov. I prekid jedne ljubavne veze?"
<BR>&nbsp;&nbsp;&nbsp;&nbsp;&nbsp;"Sve to za jedan dan posla." Smeškala se. "U tom završnom lovu, u našoj mreži će se naći i poneka duša."
<BR>&nbsp;&nbsp;&nbsp;&nbsp;&nbsp;"Konačni lov..." Starbak se zavalio u 'krilo' naslona fotelje. "Znaš, čuo sam na ulici nešto zanimljivo. Čuo sam da je Izvor imao jednu ponoćnu posetiteljku pre nekoliko noći. Čuo sam da si to bila ti. Priča se, štaviše, da možda nisi voljna da prihvatiš kraj vladavine Zime." Digao je pogled. "Kakav mi je sluh?"
<BR>&nbsp;&nbsp;&nbsp;&nbsp;&nbsp;"Izvrstan." Klimnula je glavom, osluškujući tišinu koja im je pravila društvo. Iznenađena, da - ali samo malo. Znala je njegove izvore informacija, znala je da koristi Persefonu koja koristi Hernija. Čak joj se i sviđala njegova dovitljivost. Samo ju je malo iznenađivalo da su njene namere tako providne svima njima. Moraće bolje da pripazi na tu Persefonu.
<BR>&nbsp;&nbsp;&nbsp;&nbsp;&nbsp;"A je l'?" reče Starbak pritiskajući kolena pesnicama. "I ti bi mi, kao, uskoro rekla o tome? Ili bi me pustila da verujem da ćemo nas dvoje biti zajedno gurnuti u more kad dođe Svetkovina?"
<BR>&nbsp;&nbsp;&nbsp;&nbsp;&nbsp;"Ma, rekla bih ja tebi - pre ili kasnije. Samo sam uživala da slušam kako mi se zaklinješ da ne bi ni mogao ni hteo da živiš bez mene... ljubavi moja najdraža." Zaustavila je njegov gnev pomoću te tri reči koje su, neočekivano, došle iz njenog srca.
<BR>&nbsp;&nbsp;&nbsp;&nbsp;&nbsp;Ustao je, prešao preko sobe, zaobišao srebrom obrubljenu krivinu njenog radnog stola, prišao joj. Ali ona je podigla obe šake, zaustavila ga, tiho ali čvrsto. "Prvo da me saslušaš. Pošto si pitao, hoću da znaš. Nemam nameru da pođem pokorno i budem prineta na žrtvu, i da sa mnom bude u more bačeno i sve ono što sam se borila da ovaj svet postane. Nikada nisam to nameravala. Ovog puta, u ime svih bogova kojima ovde nikad nije bilo mesto, ova planeta neće ponovo potonuti u neznanje i stagnaciju, kad stranci odu!"
<BR>&nbsp;&nbsp;&nbsp;&nbsp;&nbsp;"A kako ćeš to sprečiti? Čim stranci odu, mi smo izgubili podršku, osnovu naše vlasti." Sa zadovoljstvom je slušala ovo njegovo nesvesno stavljanje na njenu stranu. "Oni će se postarati da izgubimo vlast. Onda više nećemo moći da suzbijemo Leto, kao što se ni godišnja doba ne mogu suzbiti. Ovo će opet biti njihov svet."
<BR>&nbsp;&nbsp;&nbsp;&nbsp;&nbsp;"Tebi je neko ispirao mozak." Odmahnula je glavom, i pokazala pokretom šake, otežale od prstenja, ka gradu onostran zidova. "Letnjaci će se okupiti u Karbanklu za taj Festival, biće na našem terenu. Treba nam samo jedan potez, nešto da ih sredimo neočekivano... nešto kao epidemija. I to neka takva na koju smo mi Zimci imuni, zahvaljujući čudima van-tijamatovske medicine."
<BR>&nbsp;&nbsp;&nbsp;&nbsp;&nbsp;Starbakovo lice se izvilo. "Hoćeš reći... da bi ti to mogla da uradiš? Da bi htela...?"
<BR>&nbsp;&nbsp;&nbsp;&nbsp;&nbsp;"Da, i da!" reče ona. "Da li si još toliko vezan uz te neznalice, uz te sujeverne varvare, da nisi spreman da žrtvuješ nekoliko njih za budućnost ovog sveta? To što oni rade, direktno ide u korist van-Tijamatovaca; postoji svojevrsna zavera između njih, da suzbijaju nas, Zimce, narod koji hoće da se izbori da Tijamat bude ravnopravni partner u Hegemoniji. Već hiljadu godina zavera im uspeva! Je l' ti želiš da se tako i nastavi, zauvek? Nije li vreme da malo bude i po našem?"
<BR>&nbsp;&nbsp;&nbsp;&nbsp;&nbsp;"Jeste! Ali..."
<BR>&nbsp;&nbsp;&nbsp;&nbsp;&nbsp;"Ništa ali. Šta su tuđini i Letnjaci ikad učinili za tebe, osim što su te izdavali i napuštali?" Posmatrala je kako te reči počinju da obavljaju svoj posao u mračnim uglovima njegove duše koju je ona tako temeljito istražila.
<BR>&nbsp;&nbsp;&nbsp;&nbsp;&nbsp;"Nisu ništa." Njegova usta bila su kao razrez nožem. "U pravu si - oni su to zaslužili, onim što su... uradili." Njegove šake stegle su se preko opasača kao kandže kad se zarivaju u meso. "Međutim, kako možeš tako nešto da pripremiš a da plavci ne saznaju?"
<BR>&nbsp;&nbsp;&nbsp;&nbsp;&nbsp;"Srediće Izvor. Udesio je on za moj račun i neke druge 'udarce sudbine', čak i onaj koji se desio prethodnom zapovedniku policije." Gledala je kako se Starbakove oči šire. "Ovo će biti u nešto većem obimu; ali, za nagradu koja se sastoji od cele količine vode života koju ćeš ti doneti sa poslednjeg lova, Izvor će, sigurna sam, obezbediti da se taj posao obavi delotvorno. On je častan čovek, na neki njegov način."
<BR>&nbsp;&nbsp;&nbsp;&nbsp;&nbsp;"Ipak, to će morati da se desi pre nego što poslednji brodovi uzlete. Neće li plavci ipak pokušati da..."
<BR>&nbsp;&nbsp;&nbsp;&nbsp;&nbsp;"Kad im je predsednik Hegemonijine vlade ovde, a kapija se zatvara? Bežaće oni; ostaviće nas u haosu, uvereni da ćemo se uskoro naći i u moru. Znam ja njih... proučavam ih već vek i po."
<BR>&nbsp;&nbsp;&nbsp;&nbsp;&nbsp;Uzdahom se rastao od svog otpora. "Znaš ih bolje nego što sami sebe znaju."
<BR>&nbsp;&nbsp;&nbsp;&nbsp;&nbsp;"Znam ja svakoga tako." Ustala je sa sedišta, dopustila da je konačno zagrle njegove ruke. "Čak i tebe."
<BR>&nbsp;&nbsp;&nbsp;&nbsp;&nbsp;"Mene naročito." Dahnuo je te reči u njeno uvo, ljubeći joj vrat, grlo. "Arienrod... imaš moje telo; dao bih ti i dušu kad bi samo htela da je uzmeš."
<BR>&nbsp;&nbsp;&nbsp;&nbsp;&nbsp;Dotakla je jednu pločicu na radnom stolu. Otvoriše se vrata u pogodniju sobu. Arien pomisli, sa tugom: Već sam ti je uzela, dragi moj.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
