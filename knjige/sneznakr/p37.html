<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>36.
<P>&nbsp;&nbsp;&nbsp;&nbsp;&nbsp;Zgurena na ivici sedišta, Luna se pribila uz poluokrugli prozor, a prigradska šinska kola pođoše bešumno iz kosmodromske stanice. U njima je bilo samo još nekoliko ljudi, uglavnom tehničara koji su završili svoje radne dužnosti i koji su sad išli da se pridruže festivalskim gomilama u gradu. Karbankl - evo, ona stiže na kraj putovanja koje je potrajalo toliko dugo, i koje ju je koštalo toliko mnogo. Pogledala je napred: kola su bila usisana u crnilo tunela, oivičeno pulsirajućim zlatnim prstenovima. Luna je svaki put žmirnula kad su kola prolazila kroz prsten kao nečujna šivaća igla... žmirkala je i žmirkala, nastojeći da vidi jasno.
<BR>&nbsp;&nbsp;&nbsp;&nbsp;&nbsp;Kršila je ruke, obuzeta nemoćnim besom, osećajući hladne i nepopustljive lisice kako joj se usecaju u kožu. Gundalinu je sedeo pored nje, ali odvojen nepremostivom provalijom izdaje i Dužnosti. Šta mu je ta žena rekla? Ili je ovo od samog početka bila njegova namera? Bacila je pogled ka njemu ali samo na tren jer on ju je još gledao. Sad je u njegovim očima bio jad, mek i popustljiv, a ne ono neopraštajuće gvožđe inspektora Gundalinua o koje bi mogla udarati sa iskrenim besom. Nije smela da gleda tu njegovu tugu, jer se plašila da bi se u njoj mogla izgubiti; da će biti odvučena nadole u uspomene na taj i previše ljudski pogled koji je doticao njeno lice u svetlosti zore nekih dana, pogled koji je nju želeo i trebao, pitao - ali nikad od nje zahtevao... sećanje da je ona, zamalo, bila voljna da odgovori na taj pogled... zamalo...
<BR>&nbsp;&nbsp;&nbsp;&nbsp;&nbsp;Prokletniče, lažove, skote! Verovala sam ti... verovala sam u tebe... Borila se protiv iznenadnih suza. Glavom je počela da lupka po prozoru, u ritmičnoj uskraćenosti. On nju vodi u zatvor; a kroz nekoliko dana njegov narod će je opet odvesti sa ove planete... zauvek. Onda će je ostaviti da na nekom drugom svetu bude doživotno u izgnanstvu. Slagao je čak i ovu Pala-Tion, rekavši joj da su ga već izlečili do te mere da je sposoban da taj posao obavi lično. Štaviše čula je da se dobrovoljno javio - dobrovoljno - da uhapsi i Ukresa; da okaje svoje grehe tako što će udesiti da njen ljubavnik bude optužen za ubistvo i poslat u doživotno zatočeništvo u neku zatvorsku naseobinu na nekom paklenom svetu... ako bude moguće pronaći Ukresa na vreme. A ako ne bude moguće...
<BR>&nbsp;&nbsp;&nbsp;&nbsp;&nbsp;Ispričala je prvom sekretaru Sirusu sve, pokušala je da ga ne mrzi i videla kako svetlosni odjek iz jednog dalekog vremena na istom ovom mestu ispunjava njegove oči u trenucima kad mu je govorila o medalji na kojoj je njegovo ime i o njegovom sinu... "Uvek ju je nosio; uvek je želeo da bude kao ti, da sazna tajne vaseljene."
<BR>&nbsp;&nbsp;&nbsp;&nbsp;&nbsp;Tad se nasmejao, sa iznenađenim zadovoljstvom, želeći da zna gde je njegov sin sada i da li je moguće da se njih dvojica sretnu. Rekla mu je, sa oklevanjem, da je to moguće i da će videti Ukresa u dvoru Zimske Kraljice. Sirus je bio rođen, kao i Ukres, posle proslave koja je pratila službenu posetu Skupštine planeti Samathi; i kad je premijer sledeći put došao na Samathu, poveo je svog sina, sad maltene sredovečnog, sa sobom, iz čistog ćefa. Videla je kako u Sirusovom umu počinju da se registruju mogućnosti za njegovog sopstvenog sina; u iznenadnom splitanju nadanja i strahovanja, ispričala mu je i ostatak.
<BR>&nbsp;&nbsp;&nbsp;&nbsp;&nbsp;"...a Starbak će biti prinet na žrtvu, zajedno sa Kraljicom, na kraju Festivala, osim ako ga neko spase." Sačekala je da nastupi šok zbog ovoga, a onda, usmeravajući svu snagu svoje volje na njega, reče: "Ti ga možeš spasti! On je unuk premijera, tvoj sin, niko se ne bi usudio da ga smakne ako ti narediš da ga puste da živi!"
<BR>&nbsp;&nbsp;&nbsp;&nbsp;&nbsp;Ali Sirus se odmakao jedan korak od nje, sa praznim osmehom žaljenja. "Žao mi je, Luno... nećako. Zaista mi je žao. Ali ne mogu ti pomoći. Hteo bih, ali..." Njegovi prsti su se trznuli. "Ništa ne mogu da učinim. Mi smo samo figure za javnost, Luno! Slike, idoli, igračke - mi ne upravljamo Hegemonijom; mi smo joj samo dekoracija. Ti bi morala da promeniš samu Promenu, ali taj ritual je daleko važniji od ma kakvog mog proizvoljnog priželjkivanja." Oborio je pogled.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Žao mi je." Uzdahnuo je, slegnuo ramenima, raširio ruke: čovek praznih šaka. "Ako postoji ikakav način da pomognem, dostupan mojim moćima, pomoći ću; samo me zovi i reci mi. Ali čuda ne mogu da izvodim... ne bih znao ni kako da pokušam. Kamo sreće da mi ovo nisi ni rekla." Okrenuo se i otišao, ostavljajući nju da stoji sama.
<BR>&nbsp;&nbsp;&nbsp;&nbsp;&nbsp;Sama... U životu još nikad nije do te mere osetila da je sama. Vozilo je usporilo, ušlo u svetlost na kraju tunela, i, sa uzdahom, stalo. Gledajući van, videla je ogromnu veštačku pećinu, i peron, širok, vrlo jako osvetljen. Zidovi su bili obojeni: drečave pruge u raznim bojama, pokušaj da se stvori atmosfera slavlja, ali pokušaj bez uspeha, bez srca. Na peronu nije bilo nikog osim trojice dobro naoružanih stražara; večeras je pristup do zvezdane luke bio ograničen još strožije nego inače. Stigli su u Karbankl, ali Luna nije imala još nikakav utisak o pravom identitetu tog grada.
<BR>&nbsp;&nbsp;&nbsp;&nbsp;&nbsp;Tehničari iziđoše iz vagona kao jedna gužva, puna smeha i laktova; jedan ili dvojica se okrenuše da bace kratak pogled iza sebe, a onda odoše preko perona. Gundalinu je ustao, kašljući bolno, i pokretom joj pokazao da i ona ustane, još bez ijedne reči. Pošla je pravcem kojim su tehničari otišli. Hodala je pognute glave, izgubljena u tišini pitanja bez odgovora. Na suprotnom kraju perona bili su liftovi raznih veličina. U jedan takav već su otišli oni tehničari. Gundalinu je još bio u svom okrvavljenom kaputu, a na glavi je imao pozajmljeni šlem; stražari su osmotrili njegove isprave daleko pomnije nego njegovu zatvorenicu.
<BR>&nbsp;&nbsp;&nbsp;&nbsp;&nbsp;Lift ih je poneo u visinu - još, i još, i još, toliko u visinu da je Luna najzad osetila kako se njen prazni želudac prevrće u protestu. Lift se nigde usput nije zaustavljao. Cev kroz koju se kretao vodila je kroz šuplje jezgro jednog od nosećih stubova Karbankla, u srce nižeg dela grada - gde je roba svojevremeno dolazila iz cele Hegemonije, i u celu Hegemoniju odlazila... što će sad prestati.
<BR>&nbsp;&nbsp;&nbsp;&nbsp;&nbsp;Lift je stigao do nivoa grada i vrata su kliznula u stranu. Buka, boje, zvuci veselja jurnuše u lift i napadoše ih kao neki veseli ludak. Pored lifta su promicali plesači, muškarci i žene, uz huk muzike nekog orkestra koji se nije video; meštani i van-Tijamatovci plesali su zajedno, po dokovima koji su bili bez ikakvog posla. Svuda uokolo su ležale odbačene stvari i kojekakav otpad, a karnevalisti su još 'razbacivali' posvuda i svoje pokrete i sve zamislive suprotnosti odeće i bića. Luna je od svega toga ustuknula, i osetila pored sebe sličnu Gundalinuovu reakciju; kakofonija razbijenih čula nametnula se krhkoj tišini snega.
<BR>&nbsp;&nbsp;&nbsp;&nbsp;&nbsp;Gundalinu je opsovao na sandiju, prekidajući, u samoodbrani, sopstveno ćutanje. Ali, dohvatio ju je za mišicu i izgurao je napolje pre nego što su se vrata lifta opet zatvorila. Poveo ju je rubom razmahane gomile, kroz beskrajno dugi 'kordon' između zidova i nasrtljivih plesača, do skladišta kojim je počinjala Ulica prepuna ljudi. Najzad je zaustavi, pronađe zaklon u jednom uglu između dve zgrade. Nasloni je odlučno leđima na zid. "Luno..."
<BR>&nbsp;&nbsp;&nbsp;&nbsp;&nbsp;Okrenula je lice na drugu stranu, da potopi njegovo lice slikama. Ne reci mi da ti je žao - ne reci to!
<BR>&nbsp;&nbsp;&nbsp;&nbsp;&nbsp;"Žao mi je. Morao sam ovako." Dohvatio ju je za šake. Utisnuo je palac u jedno udubljenje na središnjem delu lisica, i one se uz oštri zvuk otvoriše. Skinuo ih je i bacio.
<BR>&nbsp;&nbsp;&nbsp;&nbsp;&nbsp;Spustila je pogled neverice ka šakama, onda opet pogledala gore, u njegovo lice.
<BR>&nbsp;&nbsp;&nbsp;&nbsp;&nbsp;"Pošto te je zapovednica prepoznala, nije mi preostao nikakav drugi način da se provučemo pored straže i uđemo u grad." Odmahnuo je glavom, obrisao oznojeno lice nadlanicom.
<BR>&nbsp;&nbsp;&nbsp;&nbsp;&nbsp;"Sveta Majko!" Luna duboko udahnu, stiskajući pesnice. "Suviše dobro lažeš."
<BR>&nbsp;&nbsp;&nbsp;&nbsp;&nbsp;Iskrivio je usne. "Eto šta ostade od 'dobrog plavca Gundalinua'." Diže ruke, skide sa glave pozajmljeni šlem, pogladi ga maltene sa strahopoštovanjem. "Niko ne shvata da mi ovo više ne stoji valjano na glavi." Glas mu je bio prepun gorčine samooptuživanja. Saginjući se, ostavio je šlem na pločnik.
<BR>&nbsp;&nbsp;&nbsp;&nbsp;&nbsp;"Bi-Zi, ne mora niko da zna." Dodirnula je njegovu mišicu. "Zašto im ne kažeš da sam pobegla u gužvi?"
<BR>&nbsp;&nbsp;&nbsp;&nbsp;&nbsp;Uspravio se; usta su mu bila kao razrez nožem, oči kao žar; i ona vide da ovo nije katalizator nego samo talog njegove promene. "Komandant mi je rekla ono što zna o tvom rođaku. Ne možemo u Palati dospeti do njega, ali rekla je da on ponekad dolazi u posetu jednoj ženi po imenu Rejvenglas, u Citrusnoj uličici. To bi nam bilo sasvim dobro mesto za početak posla." Stao je malo dalje od nje, udaljujući se tom kretnjom i od sebe samoga, povlačeći se na bezbedan teren. "Mislim da možemo ovako ići; niko nas neće dvaput pogledati u ovoj gomili." Naglo se namrštio i osmotrio kako izgleda. "Upleti kosu u kike. Ovako je - suviše primetno."
<BR>&nbsp;&nbsp;&nbsp;&nbsp;&nbsp;Poslušala je, ne razumevajući.
<BR>&nbsp;&nbsp;&nbsp;&nbsp;&nbsp;"Drži se uz mene, i šta god da se desi, ne dozvoli da se u ovoj gomili razdvojimo. Treba pola grada preći, i to sve uzbrdo." Pružio joj je zdravu šaku, a ona je ovlaš prihvati.
<BR>&nbsp;&nbsp;&nbsp;&nbsp;&nbsp;Krenuli su uz Ulicu, pod stalnim napadom silovitog veselja Karbankla. Zimci su slavili sa nekom vrstom neobuzdanog očajanja, jer će to za sve njih biti poslednji Festival; Letnjaci su slavili dolazak Promene koja će vratiti njihov svet na pravo mesto. Prizori nebrojenih ostrvljana koji su došli u grad - ljudi sa čizmama i kožusima od klijevske kože, sa licima spečenim od surovosti vremenskih prilika, ispunjavali su Lunin vid i stezali joj grlo čežnjom. Uvide da pretražuje ta lica, u potrazi za jednim poznatim, svaki put razočarana, sem u jednom trenutku kad je videla crvenu kosu nekog mladića u kožuhu. Momak se udaljavao, i ona pokuša da se otrgne od Gundalinua i pođe tamo, ali Gundalinu je nije puštao. Odmahivao je glavom i vukao Lunu dalje, uz ulicu; posle nekog vremena i sama je shvatila da se desetine crvenokosih letnjačkih muškaraca vrzmaju kroz ovo more lica.
<BR>&nbsp;&nbsp;&nbsp;&nbsp;&nbsp;Ulični prodavci izvikivali su svoje ponude, ljudi su plesali povezani u žive lance, scenski izvođači i muzičari penjali su se na sanduke i stepenike i nastojali da pridobiju nestalno obožavanje prolazeće gomile. Iako je bila duboka noć, svi su se ponašali kao u sred dana, kao da ne primećuju razliku između ta dva - kao ni Luna. Jer, tu je predsednik vlade, stigao je, i od sad pa do noći sa maskama svetkovanje će postajati sve luđe.
<BR>&nbsp;&nbsp;&nbsp;&nbsp;&nbsp;Trgovci van-Tijamatovci rasprodavali su svoje poslednje zalihe budzašto, ili ih poklanjali, nagomilavali na ulazima u prodavnice odeću, hranu, neprepoznatljive egzotične predmete, sa natpisima ODNESITE. Zimci omotani metrima porodičnih totem-stvorenja paradirali su sredinom ulice, praćeni hologramskom hladnom vatrom. Luna je ciknula kad je pored nje pukla petarda; posle je ispisivala svoje ime po vazduhu blistavom upaljenom prskalicom koja joj se neočekivano našla u ruci. Po ulicama su izbijale i tuče, ponekad samo pesnicama, ponekad i još ponečim, jer su napetosti, stalno prisutne ispod svetkovinskog rastapanja valenci, ponekad i eksplodirale takvim iznenadnim, sitnim nasiljem. U jednoj prilici morala je ona držati Gundalinua za mišicu i vući ga, jer je Gundalinu, ponet snagom navike, krenuo prema jednoj tuči koja je izbila nedaleko od njih. Ali našao se tu i običan plavac sa sjajnim šlemom, i prisvojio taj događaj, a Gundalinu se žustrim trzajem okrenuo i produžio svojim putem.
<BR>&nbsp;&nbsp;&nbsp;&nbsp;&nbsp;Dok su odmicali, Luna je osećala da je duh mase vuče vrtoglavim optimizmom, da je obasipa udarima potpune svesti da je, najzad, stigla ovde - da je ovo taj grad, Karbankl, mesto nezamislivih divota. Stigla je na vreme, stigla je u vreme Promene, kad se verovatnoće ruše i kad sve postaje moguće. Došla je da nađe Ukresa, da promeni Promenu, i to će učiniti.
<BR>&nbsp;&nbsp;&nbsp;&nbsp;&nbsp;Sve više je vodila Gundalinua, vukla ga uz reku ljudskih bića, zato što su ga čula i izdržljivost služili sve slabije, a nju sve bolje. Čula je njegov kašalj, osvrnula se i videla njegovo oznojeno lice, setila se da je odbacio ostatak lečenja samo da bi njoj pomogao. Ali čim je usporila, on je odmahnuo glavom i navalio pojačanim hodom dalje. "Još malo."
<BR>&nbsp;&nbsp;&nbsp;&nbsp;&nbsp;Stigli su konačno do Citrusne uličice. Luna pronađe jednu prodavnicu koja je bila još otvorena i živo upita prodavca gde je Sudba Rejvenglas. On pogleda njeno lice sa nekim naročitim iznenađenjem; Luna povuče okovratnik tunike nagore, da bolje sakrije tetovaž. "Sudbina radnja je odmah do moje, gospođice mlada - ali nju nećeš naći tamo. Poslovi sa maskama su takvi da ona sad mora da ide po celom gradu. Vrati se sutra, možda ćeš biti bolje sreće."
<BR>&nbsp;&nbsp;&nbsp;&nbsp;&nbsp;Luna klimnu glavom, zanemela od razočarenja.
<BR>&nbsp;&nbsp;&nbsp;&nbsp;&nbsp;Gundalinu se teško naslonio na zid koji se sav ljuštio. "Imate... nešto za kašalj?"
<BR>&nbsp;&nbsp;&nbsp;&nbsp;&nbsp;Prodavac je slegnuo ramenima. "Pa, sad baš i nemam. Jedino amajliju za dobro zdravlje."
<BR>&nbsp;&nbsp;&nbsp;&nbsp;&nbsp;Gundalinu zgađeno frknu. Odgurnu se od zida. "Ajmo, da se raspitamo u paklovima."
<BR>&nbsp;&nbsp;&nbsp;&nbsp;&nbsp;"Ne." Luna odmahnu glavom i uhvati ga za mišicu da ga zaustavi. "Prvo da nađemo neko mesto gde se može prespavati. Sutra ćemo doći opet ovde."
<BR>&nbsp;&nbsp;&nbsp;&nbsp;&nbsp;Bio je neodlučan. "Sigurna si?"
<BR>&nbsp;&nbsp;&nbsp;&nbsp;&nbsp;Klimnula je glavom i to je bila laž, ali je znala da on ne može još dugo, i da bi bez njega bila sasvim izgubljena ovde u gradu.
<BR>&nbsp;&nbsp;&nbsp;&nbsp;&nbsp;Posle nekog vremena našli su utočište kod njegove nekadašnje gazdarice: žena majčinskog držanja, sa izgledom kao da je sva od nagomilanih jastuka, koja se sažalila na njega čim je poverovala da on nije samo avet. Smestila ih je u prostorije koje su pripadale njenom odraslom sinu. "Znam da nećeš ukrasti ništa, inspektore Gundalinu!"
<BR>&nbsp;&nbsp;&nbsp;&nbsp;&nbsp;Kad su vrata škljocnula i zatvorila se, dajući im konačno privatnost, Gundalinu iskrivi lice u ironičnu grimasu. "Ovu kao da nije briga da li sam te doveo ovamo u nemoralne svrhe."
<BR>&nbsp;&nbsp;&nbsp;&nbsp;&nbsp;Luna ga pogleda belo. "Šta to znači?"
<BR>&nbsp;&nbsp;&nbsp;&nbsp;&nbsp;Njegov osmeh postade još ironičniji. "U ovom gradu, verovatno ništa. Bogovi, ala bih hteo da opet vidim vruću tekuću vodu! Da opet osetim da sam čist." Okrenuo se i otišao u kupatilo; već sledećeg trenutka ona začu pljuštanje vode.
<BR>&nbsp;&nbsp;&nbsp;&nbsp;&nbsp;Jela je svoj deo 'ribarske pite' koju su kupili od nekog na ulici. Sedela je kod prozora, leđa okrenutih samosvesnoj šizofreniji te sobe - sobe koja je, raspeta između Mora i zvezda, nalikovala na Zimu i sve zimačko. Ove njihove prostorije bile su na drugom spratu, pa je Luna sa neke visine posmatrala Festival, gledala kako svetina struji kao krv kroz arterije grada. Tako mnogo ljudi... ogromno mnoštvo.
<BR>&nbsp;&nbsp;&nbsp;&nbsp;&nbsp;Odsečena od svetkovinske veštačke vitalnosti na koju je do maločas bila priključena kao na aparate za održavanje života, ona oseti novi slom svoje izdržljivosti i izgubi uverenje da će ikad naći to jedno lice među tolikim hiljadama. U redu, sibilska mašina dovela ju je u Karbankl; i sad od nje očekuje - šta? Aspundh nije mogao ništa da joj kaže o načinima kako sibilska mašina preduzima samostalne akcije, kad ih preduzima; jedino je rekao da je to najmanje predvidljiva i najmanje shvatljiva od svih stvari sa kojima se sibila ili sibil mogu sresti. Dosad je Luna verovala da je ta mašina vodi; ali sad je u gradu, a nema nikakvog zaslepljujućeg otkrovenja koje bi joj pomoglo. Da li ju je sibilska mašina napustila, zaboravila, ostavila da broji zrna peska na beskrajnoj obali? Kako bez njene pomoći da nađe Ukresa?
<BR>&nbsp;&nbsp;&nbsp;&nbsp;&nbsp;I šta ako ga nađe? U šta se on pretvorio - u hladnokrvnog ubicu, koji obavlja prljave poslove za Zimsku Kraljicu, i čak deli njenu postelju? Šta da mu kaže ako ga i pronađe, a šta on može tada reći njoj? Već dvaput ju je odbacio, u Neitu i na onoj obali užasa... koliko puta je potrebno da joj kaže da više nije zaljubljen u nju? Da li je zaista prošla kroz tolike nevolje samo da bi čula od njega te reči, licem u lice? Šaka joj pođe ka obrazu. Zašto se ja njega ne okanem? Zašto ne mogu to da priznam? Prizori ispod nje iskliznuli su iz žiže, njen vid se zamutio.
<BR>&nbsp;&nbsp;&nbsp;&nbsp;&nbsp;Zavesa na ulazu u kupatilo se pomakla i pojavio se Gundalinu, čist i sveže obrijan, ali obučen skromno, u istu, odvratno prljavu odeću. Opružio se po sklopljenom kauču, sa uzdahom, kao da je time istrošio poslednji delić svoje snage. Sad se Luna zatvori u maleno kupatilo, da bi se sakrila od sumnji koje nije mogla iskazati ali ni sakriti. Istuširala se; vruća voda ublažila je njenu osakaćujuću napetost, ali krivicu nije mogla oprati.
<BR>&nbsp;&nbsp;&nbsp;&nbsp;&nbsp;Izišla je opet u sobu, obučena samo u tuniku, sušeći peškirom kosu i lice; očekivala je da nađe Gundalinua zaspalog. Ali on je stajao kod prozora, gde je ona maločas bila, i gledao napolje.
<BR>&nbsp;&nbsp;&nbsp;&nbsp;&nbsp;Prišla mu je. Stali su rame uz rame, ne dodirujući se, u komunikaciji bez reči, pred tim oknima sa urezanim šarama u obliku dijamanta; gledali ulicu dole, slušali kako Festival zvekeće o stakla.
<BR>&nbsp;&nbsp;&nbsp;&nbsp;&nbsp;Pred tim ponovljenim prizorom gomile usta joj ponovo počeše drhtati. "Zašto sam došla ovamo? Zašto me je nateralo da dolazim, kad razloga nije bilo?"
<BR>&nbsp;&nbsp;&nbsp;&nbsp;&nbsp;Gundalinu je pogleda, mršteći se iznenađeno.
<BR>&nbsp;&nbsp;&nbsp;&nbsp;&nbsp;"I ako ga nađem, šta ću s njim? Već sam ga izgubila. On me više neće. Ima Kraljicu..." pritisnula je šaku na usta "... i voljan je život dati za nju."
<BR>&nbsp;&nbsp;&nbsp;&nbsp;&nbsp;"Možda želi Arienrod samo zato što nema tebe." Gundalinu je, neobično napeto, pretraživao njeno lice.
<BR>&nbsp;&nbsp;&nbsp;&nbsp;&nbsp;"Kako možeš to da kažeš? Pa, ona je Kraljica."
<BR>&nbsp;&nbsp;&nbsp;&nbsp;&nbsp;"Ali ona nikad neće biti ti." Neodlučno je dodirnuo njene prste. "Možda zato i ne želi više da živi."
<BR>&nbsp;&nbsp;&nbsp;&nbsp;&nbsp;Dohvatila je tu njegovu šaku, pritisnula je na svoj obraz, poljubila je. "Mi vraćaš sećanje vrednosti o, iako nešto što vetar nosi sam... Gubljena odavno iz, i još nađena ne." Osećala je da joj lice gori.
<BR>&nbsp;&nbsp;&nbsp;&nbsp;&nbsp;Izvukao je šaku. "Nemoj na sandiju! Neću nikad više da čujem taj jezik." Povukao je nadole, nespretno, rukave svoje grube košulje, prekrivajući ožiljke. "A nisam ni dostojan da ga slušam. 'Nešto vetrom nošeno', to sam ja, a ne ti. Pena na morskim talasima, prašina u vetru; prljavština pod nogama mog naroda..."
<BR>&nbsp;&nbsp;&nbsp;&nbsp;&nbsp;"Aaaah, prestani!" Ućutkala ga je, boleo ju je njegov bol. "Prestani, prestani! Ne dam da veruješ u tako nešto! To je laž. Ti si najfiniji, najotmeniji, najplemenitiji čovek koga sam ikad upoznala. Neću ti dati da... poveruješ..." okrenuo joj se, njegove tamne oči su je privlačile, ali i njegove šake, pritisnute o njena leđa, i njegova potreba...
<BR>&nbsp;&nbsp;&nbsp;&nbsp;&nbsp;Pognuo je glavu, polako, maltene sa nevericom, dok su se njena usta dizala ka njegovim za poljubac. Luna je sklopila oči, poljubila ga još jednom - uzdrhtalo, gladno; osećala je kako njegove ruke, zapanjene, počinju da je miluju, i odgovarala, najzad, na ono njegovo neizgovoreno pitanje.
<BR>&nbsp;&nbsp;&nbsp;&nbsp;&nbsp;"Kako sam dospeo ovamo?" progunđa on. "Je l' ovo stvarno? Kako možeš..."
<BR>&nbsp;&nbsp;&nbsp;&nbsp;&nbsp;"Ne znam. Ne znam, ne pitaj me." Odgovora ionako nema. Zato što nemam prava da te volim, niti sam to ikad nameravala... a volim te. "Bi-Zi... ovo bi moglo biti sve, cela stvar, moglo bi se okončati sutra." Zato što mi daješ snagu da nastavim traganje.
<BR>&nbsp;&nbsp;&nbsp;&nbsp;&nbsp;"Znam." Njegovi poljupci postadoše bezobzirniji. "Nema to važnosti. Ne tražim od tebe večnost... samo daj da te volim sad."
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
