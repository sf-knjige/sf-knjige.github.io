<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;"Input..."
<BR>&nbsp;&nbsp;&nbsp;&nbsp;&nbsp;Okean vazduha... okean kamena. Ona leti. Luna je gledala ukočeno, ali kroz oči nekog neznanca, klisurine između čijih se silno visokih, ka nebu stremećih, zidova nalazila. Litice su bile od slojevitih stena. Ponekad su se sužavale kao levak, samo da bi je zatim izbacile dalje, u nova ogromna prostranstva drugih kanjona. Litice su bile od erozije krivudavo izjedene, kao najfinija rezbarija, ljubičaste, zelene, grimizne, sive. Ona je zarobljena u zatvorenom kljunu neke providne ptice; ne, ona je u nekom vazdušnom brodu koji leti; monitori, instrumenti sa čudnim simbolima koji trepću i kuckaju na tabli ispred nje. Ali ona ne može da se pokrene, trans je drži u nepomičnosti, ne može nijedan instrument da dotakne, a jedan masiv purpurnog kamena uzdiže se, eno, tačno ispred nje, na njenom vrtoglavom putu napred.
<BR>&nbsp;&nbsp;&nbsp;&nbsp;&nbsp;Lađa sama zaokreće, uz jako naginjanje na jednu stranu, preleće prepreku i sjuruje se, s one strane, u jedan kanjon još dublji; a njoj se vrti u glavi. Nešto na instrument-tabli seva crvenom bojom, uz bip-bip zvuke za opasnost, iako se visina letenja opet ustalila. Odakle je doletela, prema čemu hita, gde je i kad postojalo ovo okamenjeno more, to su tajne na koje ona nikad neće znati da odgovori; niti ko, kako i zašto je izveo taj let... Nebo je, gore, bezoblačni indigo, prema zenitu sve tamnije, do crnila; osvetljeno samo jednim vrlo malim, srebrnastim suncem. Nigde nikakvu vodu nije videla...
<BR>&nbsp;&nbsp;&nbsp;&nbsp;&nbsp;"Input..."
<BR>&nbsp;&nbsp;&nbsp;&nbsp;&nbsp;Okean peska. Plaža bez kraja, more bez obala sačinjeno samo od peščanih dina čije plime se beskonačno smenjuju pod večitim vetrom... Njen brod talasastim uzdizanjima i spuštanjima leti iznad peska, a ona nije sigurna gde u tom brodu sedi, sa šlemom koji je štiti od svetlosne peći. Reklo bi se da je visoko na oklopnim leđima tog broda, ili bića; da li je zaista živo?...
<BR>&nbsp;&nbsp;&nbsp;&nbsp;&nbsp;"Input..."
<BR>&nbsp;&nbsp;&nbsp;&nbsp;&nbsp;Okean ljudskih bića. Rulje se sustiču sa raznih strana, zapljuskuju raskrsnicu dvaju ulica, ona je među njima. Vuku je i guraju kao podmukli virovi u reci. Neke mašine urlaju, štropoću, prolaze pokraj nje, zakrčuju kolovoze, bacaju neki strašni gorki smrad u njen nos, tuku zvukom po njenim ušima... Nepoznati čovek tamnog lica, sav u braon odeći, sa šiljatim šeširom, u čizmama uglancanim do sjaja, prilazi, hvata je za mišicu; nešto joj govori, pokušava da je ispituje, povišenim glasom, ali jezikom koji njoj nije poznat. Ona vidi da se njegovo lice naglo menja. On je ispušta...
<BR>&nbsp;&nbsp;&nbsp;&nbsp;&nbsp;"Input..."
<BR>&nbsp;&nbsp;&nbsp;&nbsp;&nbsp;Okean noći. Potpuno odsustvo svetlosti i života... osećaj makrokosmičke starosti... saznanje da ona nikada neće prodreti u tajno srce ovog prizora, ma koliko često se vraćala u ovaj ponoćni vakuum ništavila, potpunog ništavila...
<BR>&nbsp;&nbsp;&nbsp;&nbsp;&nbsp;"... Kraj analize!" Čula je višestruki eho tih reči, osetila kako njena glava, oslobođena, pada napred, na grudi. Udahnula je naglo: još jedan trans je završen i ona se, sa trzajem, vraća u svet koji je njen. Uzmiče korak, dva, spušta se na kolena, seda, svesno opušta mišiće tela, kroz nju se opuštanje uzdiže kao talas, sve veći... počela je duboko da diše, svesna je svakog peckavog električnog osećaja u sebi.
<BR>&nbsp;&nbsp;&nbsp;&nbsp;&nbsp;Tek posle toga otvorila je oči. Pred njom, umirujuća prisutnost Danakil Lua koji joj se osmehuje sa grubo istesane drvene stolice na drugom kraju odaje. Sad je Luna kontrolisala svoje telo za vreme transfera, nisu više morali da je drže pritisnutu na pod, da je vezuju za realni svet. Uzvratila mu je osmehom umornog ponosa, pomakla se i sela prekrštenih nogu na pletenu asuru.
<BR>&nbsp;&nbsp;&nbsp;&nbsp;&nbsp;Klavali je ušla, saginjući se da bi prošla kroz otvor; na trenutak je zaklonila baricu sunca na podu koja je grejala Lunina leđa. Luna se okrenula da gleda kako Klavali stupa u drugu baru svetlosti, ispod olupanog prozorskog okvira; a Klavali je rasejano spustila ruku da zagladi Danakil Luovu večito razbarušenu smeđu kosu. Danakil Lu je bio tih, maltene stidljiv čovek, ali se lako smejao Klavalinim stalnim neozbiljnostima. Na Lunu je ostavio utisak čoveka koji se na ovom ostrvu oseća nekako nezgodno, ili kao da mu nije mesto u ovim sobama uklesanim u liticu od poroznih stena. Gde bi mu mesto bilo, Luna nije mogla da pogodi; ali ponekad je u njegovim očima viđala čežnju za tim poželjnijim odredištem. Nekoliko puta ga je uhvatila da gleda u nju sa jednim izrazom lica koji nije znala da imenuje - otprilike kao da ju je već viđao, negde, nekad ranije. Na vratu i na obrazima Danakil Lu je imao ružne ožiljke, kao da ga je neka zver zaparala kandžama.
<BR>&nbsp;&nbsp;&nbsp;&nbsp;&nbsp;"Šta si videla?" To pitanje, koje je bilo maltene ritual po sebi, postavila je Klavali. Da bi joj pomogli da kontroliše transfer, da ovlada onim ritualima tela i duha koji vode sibilu, postavljali su joj uvek pitanja za koja su otprilike znali kako će odgovor glasiti, ona ista pitanja koja su njima bila postavljana mnogo puta, kad su njih dvoje bili na sibilskoj obuci. Luna je naučila da nikad ne može znati koje će reči početi da izgovara kad joj neko postavi sibilsko pitanje: kad počne trans, i vizija kad počne, to je kao pad u provaliju crnu i ogromnu poput smrti... pad u živopisni svet snova, koji se nalazi negde, u sred neke druge stvarnosti. Neka mistična nit povezuje svako pitanje sa po jednim, zasebnim snom; zato su Klavali i Danakil Lu mogli da usmeravaju njene transferne doživljaje, da umanjuju zastrašujuću stranost transfernih svetova tačnim predviđanjem šta će Luna u njima videti.
<BR>&nbsp;&nbsp;&nbsp;&nbsp;&nbsp;"Opet sam bila u Ništavilu." Luna je odmahnula glavom, odgurnula od sebe izluđujuće odjeke snova, prodrmala senke koje su još zveketale u njenom pamćenju. Posle obreda uvođenja u sibilstvo, prvo čemu su je naučili bilo je da primenjuje disciplinu, koncentraciju i mentalne štitove da bi sačuvala zdrav razum; da ne bi odjednom čula sve one hiljade skrivenih misli Thalasinog svevidećeg uma i da ne bi padala u sibilski zanos kad god bilo ko izgovori bilo kakvo, pa i beznačajno pitanje. "A zašto mi odlazimo tamo češće nego igde drugde? Tamo je kao da se daviš."
<BR>&nbsp;&nbsp;&nbsp;&nbsp;&nbsp;"Ne znam", reče Klavali. "Možda se davimo. Priča se da oni koji se dave takođe imaju vizije."
<BR>&nbsp;&nbsp;&nbsp;&nbsp;&nbsp;Luna se nelagodno pomerila s mesta. "Nadam se da nije to."
<BR>&nbsp;&nbsp;&nbsp;&nbsp;&nbsp;Njihov smeh razlegao se malom prostorijom. Klavali je stala iza Danakil Lua i počela mu masirati ramena, rasejano ali nežno; njegova ogrlica od školjki zveketala je muzikalno. Zbog noćne vlage i hladnoće u ovim kamenim prostorijama budio se sa ukrućenim i bolnim mišićima, ali nikad se nije žalio. Možda se zbog ovoga ne žali... Lunine šake stegle su se oko njenih kolena dok je posmatrala to dvoje.
<BR>&nbsp;&nbsp;&nbsp;&nbsp;&nbsp;"Finu kontrolu imaš, Luno", reče Danakil Lu. Osmehivao se: napola njoj, napola Klavalinim šakama. "Sa svakim sledećim transferom postaješ sve uspešnija - imaš veoma jaku volju."
<BR>&nbsp;&nbsp;&nbsp;&nbsp;&nbsp;Luna se odgurnula od poda, ustala je. "Ja bih malo na vazduh." Njen glas je zazvučao nejako i tanko čak i njoj samoj. Izišla je brzo kroz ulazni otvor prostorije, svesna da vazduh nije ono što joj zaista nedostaje.
<BR>&nbsp;&nbsp;&nbsp;&nbsp;&nbsp;Potrča stazom na dole, ka malenom zalivu u kome su bili njihovi brodići; uskoro stiže do račvanja staze i potrča onim pravcem koji je odatle vodio na gore, duž plavozelene, vetrovite litice koja je zadirala u plavozeleno more. Posle nekog vremena, jako zadihana, bacila se na dugu, upletenu slanu travu, zatim je privukla noge, i osvrnula se da vidi liticu okrenutu ka jugu, u kojoj je poslednjih nekoliko meseci živela kao ptica u visokom gnezdu. Onda je njen pogled opet odlutao na more i u plavo zamućenim daljinama pronašao zupčastu kičmu Ostrva odabiranja, čija je manja sestra ovo ostrvo... setila se, živo kao u transfernom snu, trenutka Damine odluke koja je otrgnula Ukresov život od njenog. Nije mi žao! Njena pesnica je snažno udarila po vlažnoj travi i otvorila se, lišena snage.
<BR>&nbsp;&nbsp;&nbsp;&nbsp;&nbsp;Podigla je ruku da pogleda tanku belu liniju ožiljka: tu je Klavali zasekla njen zglavak, ali i svoj jednako, jednim metalnim polumesecom, pre nekoliko dugih meseci. Danakil Lu je držao njihove zglavkove pritisnute jedan uz drugi, da im se krv izmeša; krv je kapala dole, a on je pevao himnu Majci Mora, Dami, Thalasi, upravo na ovom mestu. Ovde, iznad mora, Lunu su posvetili, okačili su oko njenog vrata medaljon u vidu bodljikavog trolista; pozdravili su njen ulazak u novi život; svo troje su popili po malo iz jednog vrča punog morske vode; veza krvi, uspostavljena između njih dve, bila je ujedno inicijacija u ovo sveto društvo. Tad se tresla od straha, bila je naizmenice vrela, i ledena, i obuzeta vrtoglavicom, i svesna da prisustvo Dame postaje sve jače u njoj... pala je u nesvest, između njih dvoje, probudila se tek sutra, još slaba i sklona vrtoglavici i prožeta strahopoštovanjem. Postala je pripadnik izabrane manjine: po ožiljcima na rukama, videlo se da su Danakil Lu i Klavali uveli u sibilstvo samo desetak osoba pre nje. Sad je obuhvatila šakom trolist, sećajući se kako je Ukres držao svoj simbol udaljenosti između njih; stisnula je, ali pažljivo, imajući u vidu njegove bodljikave šiljke. Smrt je voleti sibilu... biti sibila...
<BR>&nbsp;&nbsp;&nbsp;&nbsp;&nbsp;Ali ne voleti nikoga, a biti sibila! Pogledala je dole, ka liticama, ljubomorno, zamislila kako Klavali i Danakil Lu vode ljubav u njenom odsustvu. Ukresove gorke reči na rastanku bile su sada samo tanka bela linija na površini njenog uma, kao ona na zglavku ruke. Vreme i uspomene na čitav jedan život odneli su njen bol, kao kad talas odnese otiske stopala sa peska; ostalo je samo blistavo ogledalo, odraz ljubavi i potrebe. Ona je Ukresa oduvek volela i nikad neće moći da digne ruke od njega; on će njoj uvek biti potreban.
<BR>&nbsp;&nbsp;&nbsp;&nbsp;&nbsp;Klavali i Danakil Lu su verenici; to saznanje je kao mali demon zatvoren u njena prsa. Ostrvljanima je seks prirodna stvar, prirodna koliko i odrastanje, ali oni ipak čuvaju svoj privatni život za sebe; zato je provela mnogo sati sama, prilježno se baveći meditacijom koja je, međutim, veoma lako prelazila u sanjarenja i u zavidljivu čežnju. Luna je naučila i to da sibila nije stvorenje više nego ljudsko; i tuga i gnev i razne sitne zlovolje itekako mogu da izrastu iz semena sibilske odanosti dužnosti, rđava dela mogu da poteknu iz sibilskih najboljih namera. Luna se i sad smejala, i sad je plakala, i sad gorela od želje za njegovim dodirom...
<BR>&nbsp;&nbsp;&nbsp;&nbsp;&nbsp;"Luno?"
<BR>&nbsp;&nbsp;&nbsp;&nbsp;&nbsp;Izvila se gornjim delom tela; Klavalin glas iza nje. Osetila se krivom.
<BR>&nbsp;&nbsp;&nbsp;&nbsp;&nbsp;"Je li ti dobro?" Klavali je sela pored nje na travu, položila jednu šaku na Luninu mišicu.
<BR>&nbsp;&nbsp;&nbsp;&nbsp;&nbsp;Luna je osetila iznenadni, silni talas osećanja, a osim toga, i talas energije koji se sada stvarao u njoj kad god bi začula ma kakvo, ma čije pitanje. Kao u izreci da tuga nikad ne ide sama. Jedva je ovladala sobom. "Jeste", promucala je i progutala knedlu, "ali... ponekad mi nedostaje Ukres."
<BR>&nbsp;&nbsp;&nbsp;&nbsp;&nbsp;"Ukres? Tvoj rođak." Klavali je klimnula glavom. "Sećam se. Videla sam vas dvoje zajedno. Rekla si da želiš da budete zauvek zajedno. Ali, on nije pošao s tobom?"
<BR>&nbsp;&nbsp;&nbsp;&nbsp;&nbsp;"Pošao je! Ali Dama... odbila ga je. Celog života smo nameravali da ovo uradimo zajedno... a onda ga je ona odbila."
<BR>&nbsp;&nbsp;&nbsp;&nbsp;&nbsp;"A ti si ipak došla ovamo."
<BR>&nbsp;&nbsp;&nbsp;&nbsp;&nbsp;"Morala sam. Polovinu svog dosadašnjeg života provela sam čekajući da postanem sibila. Da u svetu nešto značim." Luna se pomakla, obgrlila rukama kolena; na nebu je jedan tamni oblak najednom zaklonio sunce. Ispod njih dve, more je, u senci oblaka, dobilo zlovoljnu sivu boju. "A on to nije mogao da shvati. Govorio je gluposti, reči sa puno mržnje. Onda je - otišao, u Karbankl! Otišao je jako ljut. Ne znam da li će se ikad vratiti." Pogledala je gore, Klavali u oči, videla u njima saosećanje i razumevanje, dva osećanja od kojih se već toliko dugao skrivala; shvatila je da nije trebalo da se skriva, da nosi teret sama. "Zašto Dama nije izabrala oboje? Uvek smo bili zajedno! Zar ona ne zna da smo nas dvoje isti?"
<BR>&nbsp;&nbsp;&nbsp;&nbsp;&nbsp;Klavali je odmahnula glavom. "Ona zna da ti nisi ista, Luno. Zato je odabrala samo tebe. U Ukresu se našlo nešto čega nije bilo u tebi - ili se dogodilo obratno - i zato, kad je udarila po vašim srcima, tamo u pećini, čula je da njegovo odzvanja kako ne treba."
<BR>&nbsp;&nbsp;&nbsp;&nbsp;&nbsp;"Nije!" Luna je pogledala preko voda, ka Ostrvu odabiranja. Na nebu su se nagomilavali oblaci za još jedan pljusak. "Mislim - Ukresu ništa ne fali. Zar samo zbog toga što mu otac nije bio Letnjak? I što voli tehnologiju? Možda je Dama mislila da on nije pravi vernik. Ona ne uzima Zimce za sibile." Prepipavala je dugačke, uzane, umršene vlati trave, ne bi li našla odgovor u njima.
<BR>&nbsp;&nbsp;&nbsp;&nbsp;&nbsp;"Nije tačno. Uzima i Zimce."
<BR>&nbsp;&nbsp;&nbsp;&nbsp;&nbsp;"Uzima?"
<BR>&nbsp;&nbsp;&nbsp;&nbsp;&nbsp;"Danakil Lu je Zimac."
<BR>&nbsp;&nbsp;&nbsp;&nbsp;&nbsp;"On?" Luna podiže glavu. "Ali - kako? Zašto? Oduvek se pričalo... svi kažu da Zimci ne veruju u sibilstvo. I da nisu... kao mi", završi ona neuverljivo.
<BR>&nbsp;&nbsp;&nbsp;&nbsp;&nbsp;"Čudni su putevi Damini", rečer Klavali. "Kad je naš Dana bio mlad, njegova porodica je imala velike zemljišne posede na rubu Leta. Jednom je došao u mesto odabiranja, iz opklade, samo da bi pokazao da sme. I Thalasa ga je pozvala. Postao je sibil. Nije mogao da odbije Damin poziv - kao što nisi mogla ni ti."
<BR>&nbsp;&nbsp;&nbsp;&nbsp;&nbsp;Luna je gledala preko mora i prema Klavali, i nije znala šta da kaže.
<BR>&nbsp;&nbsp;&nbsp;&nbsp;&nbsp;Klavali se nasmešila setno. "Ljudi su, gde god postoje, mešano voće, slatko i kiselo. Majka Mora odabira one koji najbolje odgovaraju njenim potrebama i pri tome, reklo bi se, nimalo ne gleda da li oni obožavaju nju, ili ma koga drugog." Njene oči kao da postadoše daleke; pogledala je ka sobama uklesanim u litice iznad mora. "Ali, veoma je mali broj Zimaca koji pokušaju da postanu sibile, zato što se njima utuvljuje u glavu da je to ludilo, ili sujeverje, ili prevara. Oni retko i vide sibile, jer je sibilama zabranjen ulaz u Karbankl. Van-Tijamatovci iz nekog razloga mrze sibile; a što god stranci mrze, i Zimci mrze. Pa ipak, veruju u moć Damine osvete." Linije mrštenja produbiše se na njenom licu. "Imaju oni jednu dugačku motku, na čijem kraju je okovratnik sa klinovima, da im se ne dogodi navodna 'kontaminacija' sibilskom krvlju..."
<BR>&nbsp;&nbsp;&nbsp;&nbsp;&nbsp;Luna pomisli na Ludog Nejmija... i na Danakil Lua. Dodirnula je prstima znak trolista utetoviran na njena prsa, odmah ispod vrata, do pre jednog trenutka pokriven vunom njenog džempera boje slonovače. "Danakil Lu..."
<BR>&nbsp;&nbsp;&nbsp;&nbsp;&nbsp;"...je kažnjen tako, isteran iz Karbankla. Ne može nikad više da se vrati; bar ne dok je Snežna Kraljica na vlasti. Srela sam ga jednom, tokom mojih kružnih putovanja po ostrvima. Mislim da je srećan od kad smo zajedno... Srećan, ili bar zadovoljan. Naučila sam mnogo od njega." Oborila je pogled - najednom, neočekivano, izgledala je kao devojka. "Znam da verovatno nije u redu da tako nešto kažem, ali, drago mi je što su ga prognali."
<BR>&nbsp;&nbsp;&nbsp;&nbsp;&nbsp;"Onda znaš kako je meni."
<BR>&nbsp;&nbsp;&nbsp;&nbsp;&nbsp;Klavali je klimnula glavom i nasmešila se. Povukla je unazad rukav svoje parka-jakne, otkrivajući davne ožiljke na zglavku. "Ne znam zašto smo izabrani... ali, svakako ne zato što smo 'savršeni'."
<BR>&nbsp;&nbsp;&nbsp;&nbsp;&nbsp;"Znam." Lunina usta se trznuše. "Ako nije odbijen zbog svog interesovanja za tehnologiju, onda kako je moguće da je Ukres manje savršen od mene..."
<BR>&nbsp;&nbsp;&nbsp;&nbsp;&nbsp;"...kad si ti sigurna da ne može postojati ništa savršenije od ljubavnika koga si upamtila?"
<BR>&nbsp;&nbsp;&nbsp;&nbsp;&nbsp;Stidljivo klimanje glavom.
<BR>&nbsp;&nbsp;&nbsp;&nbsp;&nbsp;"Kad sam vas prvi put videla zajedno, imala sam osećanje - posle nekog vremena čovek stekne neki instinkt za to - da ćeš ti biti izabrana, ako dođeš ovamo. Iz tebe je zračilo nešto, nešto pravo. Ali Ukres... kod njega je bila neka nepostojanost."
<BR>&nbsp;&nbsp;&nbsp;&nbsp;&nbsp;"Ne razumem."
<BR>&nbsp;&nbsp;&nbsp;&nbsp;&nbsp;"Kazala si da je otišao ljut. Smatraš li da je otišao ne samo iz opravdanih razloga, nego i iz neopravdanih - da je pokušao svojim odlaskom da te povredi? Da baci krivicu na tebe što si uspela, a što on nije uspeo?"
<BR>&nbsp;&nbsp;&nbsp;&nbsp;&nbsp;"Ali i mene bi, da je on odabran a ja ne, obuzela ista takva osećanja."
<BR>&nbsp;&nbsp;&nbsp;&nbsp;&nbsp;"Da li bi?" Klavali je pogleda. "Možda bi obuzela svakog od nas... ni sva dobra volja na svetu ne može da nas spreči da progutamo udicu na koju je naboden mamac zavisti. Ali, Ukres je bacio na tebe krivicu za ono što se desilo. A ti bi krivicu isključivo pripisala sebi."
<BR>&nbsp;&nbsp;&nbsp;&nbsp;&nbsp;Luna je žmirnula, namrštila se; setila se svog i njegovog detinjstva, i kako se retko dešavalo da izbije nesporazum između njih dvoje. Ali bivalo je, ipak, da se posvađaju, a tad je on odlazio, ostavljajući je samu. Ostajao je ljut satima, čak i danima. A ona je, u usamljenom prostoru koji je njegovim odlaskom stvoren, obrtala svoj gnev ka unutra, ka sebi. I svaki put je odlazila ona njemu i izvinjavala se, čak i kad je znala da nije bio u pravu. "Mislim da bih tako učinila. Iako nije niko kriv. Ali, i to je pogrešno."
<BR>&nbsp;&nbsp;&nbsp;&nbsp;&nbsp;"Dabome. Ali... ne povređuje nikog osim tebe. Mislim da tu leži razlika."
<BR>&nbsp;&nbsp;&nbsp;&nbsp;&nbsp;Dve neočekivane kapi kiše udariše po Luninoj otkrivenoj glavi; digla je pogled ka nebu, zbunjena, trgnuta. Navukla je kapuljaču na glavu, a Klavali joj pokretom ruke pokaza da pođu ka skloništu.
<BR>&nbsp;&nbsp;&nbsp;&nbsp;&nbsp;Zavukle su se pod jednu grupu stabala paprat-drveta. Kiša je ugušila sve druge zvuke, i to je potrajalo nekoliko minuta. Stajale su ćutke, obnevidele zbog polja rastopljenog sivila svud oko njih, a onda je pljusak, na leđima vetra, otišao opet na pučinu. Luna se polako odmakla od tamnog, sočnog stabla paprat-drveta; osmotrila je obrazac kapljica zaostalih poput bisera na krhkom čipkanom svodu paprat-lišća, pratila je kako padaju. Pružila je šaku. "Već je prestala." Njena ljutnja na Ukresa prošla je brzo kao i ova kiša, i ostavila isto tako malo posledica na širi obrazac njenog života. Ali kad se budu opet sreli, toliko toga će između njih biti drukčije... "Znam da se ljudi moraju menjati. Ali pitam se da li znaju kad da prestanu s time."
<BR>&nbsp;&nbsp;&nbsp;&nbsp;&nbsp;Klavali je odmahnula glavom; krenule su nazad, naporedo sa stazom ali ne po njoj, da ne bi ugazile u plahi potočić, u koji se staza pretvorila. "Čak ni Dama ne može odgovoriti na to. Nadam se da ćeš otkriti da je Ukres našao neki svoj odgovor, kad ga ponovo sretneš."
<BR>&nbsp;&nbsp;&nbsp;&nbsp;&nbsp;Luna se okrenula i prešla sledećih nekoliko koraka unatraške, gledajući preko nemirnog mora, prema domu.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
