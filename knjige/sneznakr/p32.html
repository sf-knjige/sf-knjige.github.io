<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>31.
<P>&nbsp;&nbsp;&nbsp;&nbsp;&nbsp;"Zdravo Miroe." Džeruša je iz patrolnih kola izišla noseći na sebi uniformu i svoju najbolju imitaciju osmeha. Vetar je potapša ledenim šakama po plećima, pokuša da rastrese i otvori njen do pola zakopčani kaput da bi postigao neke prostačkije intimnosti. E, do vragova i ovakvo vreme! Njen osmeh se borio za opstanak.
<BR>&nbsp;&nbsp;&nbsp;&nbsp;&nbsp;"Džeruša?" Ngenet je grabio dugim koracima niz brdo; izišao je iz pomoćnih radionica, odakle su ga dozvali poljski radnici koji su videli njeno doletanje. Činilo joj se da je njegov osmeh dobrodošlice stvaran i zato njen poče da postaje topliji. Ipak, pročitala je ambivalentnost u pogledu kojim je prvo odmerio njenu uniformu, a onda potražio njene oči. "Odavno te nismo videli."
<BR>&nbsp;&nbsp;&nbsp;&nbsp;&nbsp;"Tako je." Klimnula je glavom i to joj je bio izgovor da obori pogled; pitala se da li je ono njegovo oklevanje bilo samo zbog dužine proteklog vremena. "Znam. A ti - kako je kod tebe bilo, Miroe?"
<BR>&nbsp;&nbsp;&nbsp;&nbsp;&nbsp;"Otprilike isto kao pre. Sve je manje-više isto." Zabio je ruke u džepove parke, slegnuo ramenima. "Kao što obično i jeste. Nego, jesi li službeno došla, ili samo u posetu?" Virnuo je pored nje, u prazna patrolna kola.
<BR>&nbsp;&nbsp;&nbsp;&nbsp;&nbsp;"Pa, pomalo od oba, rekla bih", reče ona, trudeći se da to zazvuči nemarno. Primetila je vrlo malo stezanje njegovih usana i trzaj brkova. "Naime, imali smo izveštaj da je neki tehno-krijumčar oboren nedaleko odavde" - ali pre jedno dve-tri nedelje - pa, pošto sam već došla da to izvidim..."
<BR>&nbsp;&nbsp;&nbsp;&nbsp;&nbsp;"Komandantkinja policije juri zalutale krijumčare po dalekim pokrajinama? Od kad to?" upita on, zabavljajući se.
<BR>&nbsp;&nbsp;&nbsp;&nbsp;&nbsp;"Eto, jedino bez mene su mogli." Iscerila se tužno, rastežući izvesne neupotrebljavane mišiće u obrazima.
<BR>&nbsp;&nbsp;&nbsp;&nbsp;&nbsp;Nasmejao se. "Neka to nose đavoli, Džeruša; znaš da ti ne treba službeni izgovor da bi došla ovamo. Ovde si dobrodošla u svako doba... kao prijatelj."
<BR>&nbsp;&nbsp;&nbsp;&nbsp;&nbsp;"Hvala." Razumela je ovu ogradu i bila zahvalna zbog nje. "Prija kad čoveka neko najzad zapazi, bar jednom, kao ljudsko a ne kao plavo biće." Poče pomalo potezati svoj kaput, koga se odjednom nekako stidela. Moj štit, moj oklop. Šta ću raditi kad mi to oduzmu? "Ovaj... zvala sam ja tebe pre jedno dve nedelje, ali nisi bio kod kuće." Najednom joj pade na um da se zapita zašto joj on nije tada uzvratio pozivom. Bogovi, pa kako mogu to da zamerim čoveku, kad ja njemu nijednom nisam uzvratila pozivom?
<BR>&nbsp;&nbsp;&nbsp;&nbsp;&nbsp;"Izvini, nisam mogao..." Kao da je i on došao do istog pitanja i ostao jednako bez odgovora. "Pretpostavljam da si bila - zauzeta."
<BR>&nbsp;&nbsp;&nbsp;&nbsp;&nbsp;"Zauzeta! Do svih vragova, i paklova, kod mene su bili... svi vragovi, i paklovi." Naslonila se na patrolnu letilicu, povukla vrata na dole, zalupila ih. "Nema više Bi-Zija, Miroe. Poginuo. I ja, prosto, više... ne mogu ovo da izdržim." Pognula je glavu. "Ne vidim kako ću moći da izdržim da opet odem u Karbankl. Jer samo mislim: koliko bi bilo bolje za svakog, i koliko bi svi bili zadovoljni, ako se ne bih vratila. Koliko je bolje bilo da sam ja na spisku izgubljenih, a ne on."
<BR>&nbsp;&nbsp;&nbsp;&nbsp;&nbsp;"Za ime svih bogova, Džeruša - zašto mi nisi rekla?"
<BR>&nbsp;&nbsp;&nbsp;&nbsp;&nbsp;Okrenula je leđa njegovoj ispruženoj ruci, naslonila se na školjku letilice, zagledala se očajno u more. "Nisam došla da - da te upotrebim kao kantu za moje smeće!"
<BR>&nbsp;&nbsp;&nbsp;&nbsp;&nbsp;"Pa, jesi, naravno. Za šta drugo služe prijatelji?" Čula je njegov osmeh.
<BR>&nbsp;&nbsp;&nbsp;&nbsp;&nbsp;"Nisam!"
<BR>&nbsp;&nbsp;&nbsp;&nbsp;&nbsp;"Neka je tako. Ali, zašto ne bi? Zašto ne?" Povukao ju je za lakat.
<BR>&nbsp;&nbsp;&nbsp;&nbsp;&nbsp;"Nemoj me pipati, Miroe. Molim te, nemoj." Osetila je kako njegova šaka pušta, ali i kako u njenoj ruci sve pecka od tog dodira. "Savladaću ja to. Izvući ću se, sve ja to mogu sama da savladam." Njena samokontrola visila je o koncu.
<BR>&nbsp;&nbsp;&nbsp;&nbsp;&nbsp;"Ali ti se čini da bi dobar način da se sve reši bio - umreti?"
<BR>&nbsp;&nbsp;&nbsp;&nbsp;&nbsp;"Ne!" Raspalila je pesnicom po starom metalu. "Ne. Zato sam morala da se udaljim odande... Da bih našla neki drugi način." Okrenula se ka njemu, lagano, ali sklopljenih očiju.
<BR>&nbsp;&nbsp;&nbsp;&nbsp;&nbsp;Nekoliko trenutaka je ćutao i čekao. "Džeruša - znam u kakve su te mengele stezali, sve ovo vreme. Takvom pritisku ne možeš odoleti ako gušiš sve u sebi. Ne možeš sama." Iznenada, maltene ljutito: "Zašto si prestala da se javljaš? I da odgovaraš na pozive? Zar nisi imala poverenje u mene?"
<BR>&nbsp;&nbsp;&nbsp;&nbsp;&nbsp;"Imala sam i previše." Stisnula je usta jako, suzbijajući neko apsurdno kikotanje koje zamalo da počne. "O, bogovi, previše ja imam poverenja u tebe! Pogledaj me, još ni pet minuta nisam ovde, a već sam ti izručila sve moje tajne. Dovoljno je da te vidim, i sve u meni se slomi." Stresla je glavom, ne otvarajući oči. "Eto. Vidiš. Ne mogu da se oslonim na tebe a da pri tome ne postanem bogalj."
<BR>&nbsp;&nbsp;&nbsp;&nbsp;&nbsp;"Svi smo mi bogalji, Džeruša. Sakati se rađamo."
<BR>&nbsp;&nbsp;&nbsp;&nbsp;&nbsp;Polako je otvorila oči. "Je l'?"
<BR>&nbsp;&nbsp;&nbsp;&nbsp;&nbsp;Stajao je pred njom, ruku sklopljenih iza leđa, gledajući preko pučine. Vetar je ojačao i njegova crna kosa kao u gavrana poče se trzati poput bičeva; Džeruša se skupi i smanji i uvuče dublje u svoj masivni kaput. "Da ne znaš odgovor na to, ne bi ni došla", reče on. "Ajmo gore, u kuću." Pogleda je u oči, a ona klimnu glavom.
<BR>&nbsp;&nbsp;&nbsp;&nbsp;&nbsp;Pošla je za njim na brdo. Usput je zapodevala neodlučne sitne razgovore o vremenu i usevima, i puštala da sav otpor isteče iz nje i slije se u more. Prođoše pored škripave vetrenjače koja se kao usamljeni stražar dizala nad pomoćne zgrade. Vetrenjača je Ngenetu služila za pumpanje vode iz bunara; njoj opet pade na um, kao i svaki put, da je to nerazumni anahronizam na jednom poljoprivrednom imanju koje radi pomoću uvoznih pogonskih blokova.
<BR>&nbsp;&nbsp;&nbsp;&nbsp;&nbsp;"Miroe, uvek sam se pitala zašto pumpaš vodu pomoću ove šklopocije."
<BR>&nbsp;&nbsp;&nbsp;&nbsp;&nbsp;Pogledao je nju, pa vetrenjaču, i rekao dobroćudno: "Pa, Džeruša, ti si mi uzela leteći čamac. Ko zna kad bih mogao da ostanem i bez mojih generatora."
<BR>&nbsp;&nbsp;&nbsp;&nbsp;&nbsp;To nije bio onaj odgovor koji je očekivala; ipak, samo odmahnu glavom. Stigoše do kuće, popeše se na trem na kome su svi prozori bili zaštićeni protiv-olujnim kapcima i uđoše u onu sobu koju je i sad pamtila savršeno, od one prve posete. Tokom svih godina koje su od tad protekle, tu se praktično ništa nije promenilo. Proživela je u toj sobi samo nekoliko ukradenih noći, koje je provela sedeći, nogu podvijenih i ukrštenih, pred vatrom, obavijena toplinom i zlatnom svetlošću, zadubljujući se u partiju igre tri-di-hama ili hraneći Ngenetovu tihu opčinjenost svojim uspome-nama na drugi svet.
<BR>&nbsp;&nbsp;&nbsp;&nbsp;&nbsp;Skide šlem i rastrese tamne uvojke. Poče lutati pogledom po udobnoj atmosferi domaćinske ali skrpljeno i jeftino opremljene sobe, u kojoj su predmeti nasleđeni od Ngenetovih van-tijamatskih predaka održavali nelagodno primirje sa ovdašnjim drvenim, grubo izdeljanim nameštajem. Prilazeći širokom kamenom ognjištu okrete se ka Ngenetu, nameštajući leđa da vatra počne da omekšava led u njima. "Znaš, i posle toliko vremena imam osećaj da nisam uopšte odlazila. Zanimljivo, je l' da - da postoje takva mesta... šta kažeš?"
<BR>&nbsp;&nbsp;&nbsp;&nbsp;&nbsp;Digao je pogled ka njoj, ostajući pola sobe daleko; nije odgovorio, ali se osmehnuo. "Zašto ne bi odnela svoje stvari na sprat? Doneću nešto da prezalogajimo."
<BR>&nbsp;&nbsp;&nbsp;&nbsp;&nbsp;Ona prebaci preko ramena torbu koju je, napola punu odeće za preobuku, donela i pođe uz pohabane stepenice na sprat. Velika je to bila kuća... ispunjena odjecima dece i smeha... ispunjena uspomenama. Ograda stepeništa pod njenom šakom bila je sva uglačana od nebrojenih ruku; ali su sada i hodnici i sobe bili prazni i lišeni zvuka. Miroe, i niko više; poslednji pripadnik te porodice; sam. Čak i među Zimcima koji ovde rade za njega, sam. Osećala je vezu poverenja i poštovanja između njega i njih, vezu jaču od one koja bi se očekivala između gazde i najamnih radnika, između meštana i jednog stranca. Ali oko njega je uvek lebdelo neko neopipljivo polje rezervisanosti, zbog koga je on ostajao izdvojen, u sebe zatvoren. Ponekad je osećala kako izbijaju varnice pri sudaru tog njegovog polja i njenog istog takvog.
<BR>&nbsp;&nbsp;&nbsp;&nbsp;&nbsp;Ušla je u onu sobu u kojoj je, ovde, uvek spavala. Bacila je torbu i šlem na zgužvanu postelju, videla kako su obe te stvari utonule u ćebad. Krevet je imao okvir od drveta i bio je tvrd kao da je odozdo od dasaka - štaviše, dalo se pretpostaviti da i jeste odozdo od dasaka - ali ovde joj se nijednom nije desilo da probdi pola noći moleći bogove za san, dok oči, u mraku, progorevaju rupice na očnim kapcima...
<BR>&nbsp;&nbsp;&nbsp;&nbsp;&nbsp;Raskopča kaput i skide ga, pođe ka masivnom ormanu da ga okači. Zastade videći na dnu ormana jedno nemarno bačeno letačko odelo predivne bledozelene boje jabuke. Mehaničkim pokretima okačila je kaput na jednu kuku, podigla to odelo i pustila ga da se opruži niz njeno telo. Zatim ga je opet odmakla od sebe, držala ga na udaljenju ispruženih ruku, proučavala obrise. Najzad je polako skinula kaput sa kuke i okačila, umesto njega letačko odelo.
<BR>&nbsp;&nbsp;&nbsp;&nbsp;&nbsp;Prošetala je do kreveta i bolje pogledala zgužvanu ćebad; dohvatila je četku za kosu koja je ležala na stočiću pokraj kreveta, opipala vlasi duge, svetle kose. Ponovo ju je spustila. Neko vreme je stajala ćutke i u njenom umu se iznenada pojavi jedno malo, usamljeno dete kovrdžave kose, u iznošenim gaćama i sandalama, koje je čučnulo da gleda munjevite prolaske srebrnastih vogova tamo-amo po umirućoj bari. Preko tog deteta sunce je lilo kao vrući med, gušeći svaki zvuk, a morena isušenog rečnog korita, prepuna kamenja, pregrejana, pružala se u daljine bez kraja...
<BR>&nbsp;&nbsp;&nbsp;&nbsp;&nbsp;Džeruša uze šlem i torbu sa kreveta i brzo siđe niz stepenice.
<BR>&nbsp;&nbsp;&nbsp;&nbsp;&nbsp;"Džeruša?" Miroe se uspravi; bio je nagnut nad jedan niski sto od dasaka, blizu vatre. Mrštenjem je pokazivao da ne shvata. "Pa mislio sam da si..."
<BR>&nbsp;&nbsp;&nbsp;&nbsp;&nbsp;"Nisi mi rekao da imaš - druge gošće." Ta reč poče dobijati neka značenja različita od onog što je Džeruša želela da kaže. "Ne ostajem."
<BR>&nbsp;&nbsp;&nbsp;&nbsp;&nbsp;Lice mu se promenilo, kao lice muškarca koji je upravo uhvaćen u stravičnom previdu. A njeno lice kao da se zaledilo i umrlo od smrzavanja.
<BR>&nbsp;&nbsp;&nbsp;&nbsp;&nbsp;On tiho reče: "Zar nikad nisi van dužnosti?"
<BR>&nbsp;&nbsp;&nbsp;&nbsp;&nbsp;"Tvoj moral nije moja želj... briga, ni kad sam na dužnosti."
<BR>&nbsp;&nbsp;&nbsp;&nbsp;&nbsp;"Šta?" Sasvim novi izraz lica. "Hoćeš reći - ej! to si ti pomislila!" Njegovo olakšanje provali u obliku dubokog smeha. "A ja mislio tražiš krijumčare!"
<BR>&nbsp;&nbsp;&nbsp;&nbsp;&nbsp;Zinula je.
<BR>&nbsp;&nbsp;&nbsp;&nbsp;&nbsp;"Džeruša." Provukao se kroz tu prenatrpanu sobu i prišao joj. "Bogovi znaju da nisam mislio da ovako ispadne. Ne, nije ono što si pomislila; radi se samo o prijateljstvu, ne o romansi. Ta mala je dovoljno mlada da mi bude kćer. Sad je na brodu."
<BR>&nbsp;&nbsp;&nbsp;&nbsp;&nbsp;Džeruša pogleda u stranu, pa dole. "Nije mi bila namera da... zadirem u tuđe stvari."
<BR>&nbsp;&nbsp;&nbsp;&nbsp;&nbsp;Pročistio je grlo. "Dobro, pa nisam ja lutak od plastike, to bogovi znaju..." Dohvatio je jedan mlitav, izbledeli jastučić i podmetnuo joj ga.
<BR>&nbsp;&nbsp;&nbsp;&nbsp;&nbsp;"Nisam ni mislila da si to." Znala je da loše kazuje ovo što hoće da kaže.
<BR>&nbsp;&nbsp;&nbsp;&nbsp;&nbsp;"Ovaj... rekla si, jednom, da nisam glup. Ali, za sve ovo vreme, i toliko tvojih poseta, nijednom nisam uvideo..." Njegova ruka se podigla i dotakla Džerušu na način kao nikad ranije. "...da hoćeš i nešto više."
<BR>&nbsp;&nbsp;&nbsp;&nbsp;&nbsp;"Nisam želela da shvatiš." Zato što nisam želela da to priznam, ni samoj sebi. Pokušavala je da uzmakne od njegove ruke, pokušavala, pokušavala - trepereći kao divlja ptica.
<BR>&nbsp;&nbsp;&nbsp;&nbsp;&nbsp;On odmače ruku. "Postoji li neko drugi? U gradu, ili na drugoj planeti, neki drugi..."
<BR>&nbsp;&nbsp;&nbsp;&nbsp;&nbsp;"Ne", reče ona. Lice joj je bilo vatra. "Nikad."
<BR>&nbsp;&nbsp;&nbsp;&nbsp;&nbsp;"Nikad?" Zadržao je dah, dugo. "Nikad?... Niko te nije nikad pipnuo ovako..." duž potiljka, po vratu, uvu, obrazu - "niti ovako..." linijom zatvaranja njene tunike, nadole, i preko jedne dojke - "niti uradio ovo..." Polako ju je obuhvatio rukama i sve čvršće je pritiskao uz sebe, dok nije osetila kako se oblici njegovog tela stapaju sa njenim, i gle, njegova usta su na njenim, kao nektar.
<BR>&nbsp;&nbsp;&nbsp;&nbsp;&nbsp;Promrmljala je: "Da... sada..." čim ju je njegov poljubac pustio. Našla je njegove usne ponovo, zahtevajući.
<BR>&nbsp;&nbsp;&nbsp;&nbsp;&nbsp;"Oprost'e, gospodine!"
<BR>&nbsp;&nbsp;&nbsp;&nbsp;&nbsp;Džeruša je šumno udahnula, refleksno se oslobodila njegovog zagrljaja i videla: u vratima stoji kuvarica, stara i prastara, njima okrenuta leđima.
<BR>&nbsp;&nbsp;&nbsp;&nbsp;&nbsp;"Ama šta je sad?" Ngenetov glas je nagoveštavao gubljenje strpljenja.
<BR>&nbsp;&nbsp;&nbsp;&nbsp;&nbsp;"Ručak, gospodine. Ručak je spreman... al' ne mari, čuvaću ga ja podgrejanog dok ti ne dođeš." Džeruša je čula u tim rečima osmeh znanja. Kuvarica, vukući noge, ode polako nazad prema kuhinji.
<BR>&nbsp;&nbsp;&nbsp;&nbsp;&nbsp;Miroe uzdahnu teško; njegovo lice je pokušavalo da se osmehne i da se namršti ali je jedino uspelo da dobije izgled ojađenosti. Posegnuo je ka njenoj ruci, ali ona iskliznu rukom unazad pre nego što su se prsti sklopili. On je pogleda, ona vide njegovo iznenađenje.
<BR>&nbsp;&nbsp;&nbsp;&nbsp;&nbsp;"Pitanje si postavio - rečito." Njen osmeh se menjao sa pojačavanjem i slabljenjem statičkog šuma njenih osećanja. "Samo, trebalo je da pitaš u neko drugo vreme, Miroe." Odmahnula je glavom, pritisnula za trenutak šake na usta. "Sad mi je preblizu završetak... ili nije dovoljno blizu."
<BR>&nbsp;&nbsp;&nbsp;&nbsp;&nbsp;"Razumem." Klimnuo je glavom, iznenada u stavu neumešanosti; kao da ovaj trenutak koji je između njih maločas bio, i na koji je ona toliko dugo čekala, njemu ne znači ništa.
<BR>&nbsp;&nbsp;&nbsp;&nbsp;&nbsp;Prsa joj se stegoše od razočarenja i iznenadnog stida. Zar bi tebi to samo toliko značilo? "Da ja krenem polako u grad." Da bi ti mogao da ispričaš svojim zimačkim ljubavnicama kako je malo nedostajalo da uz ručak dobiješ i komandantkinju policije.
<BR>&nbsp;&nbsp;&nbsp;&nbsp;&nbsp;"Ne moraš još. Možemo da - da se pravimo da nije ništa bilo."
<BR>&nbsp;&nbsp;&nbsp;&nbsp;&nbsp;"Ti možda možeš. Ali ja više ne mogu da se 'pravim'. Stvarnost je preglasna." Navukla je kaput, zaputila se jednom krivudavom putanjom u pravcu vrata.
<BR>&nbsp;&nbsp;&nbsp;&nbsp;&nbsp;"Džeruša. S tobom će biti sve u redu?" Uhvati je njegova zabrinutost.
<BR>&nbsp;&nbsp;&nbsp;&nbsp;&nbsp;Stala je, okrenula se, pod kontrolom. "Biće. Čak i samo jedan dan izvan Karbankla je kao transfuzija. Možda... možda ćemo se opet videti na Festivalu - pre konačnog odlaska?" Mrzela je sebe što to pita a zna da on neće otići.
<BR>&nbsp;&nbsp;&nbsp;&nbsp;&nbsp;"Ne verujem. Mislim da ću ovaj Festival da propustim. Sa Tijamata ne idem nikud: ovo mi je dom."
<BR>&nbsp;&nbsp;&nbsp;&nbsp;&nbsp;"Naravno." Osetila je opet početak nekog veštačkog osmeha nalik na grč. "Dobro, možda ću te... pozvati. Pre nego što odem." U pakao, u param-parče...
<BR>&nbsp;&nbsp;&nbsp;&nbsp;&nbsp;"Da te ispratim..."
<BR>&nbsp;&nbsp;&nbsp;&nbsp;&nbsp;"Nema potrebe." Odmahnula je glavom, čvrsto spustila šlem na glavu i pritegla kaiš ispod donje vilice. "Zašto da se trudiš nepotrebno." Otvorila je tamna vrata na gvozdenim šarkama, izišla i zatvorila ih između sebe i njega, najbrže što je mogla.
<BR>&nbsp;&nbsp;&nbsp;&nbsp;&nbsp;Na pola silaska niz brdo, čula je da je on doziva. Osvrnula se i videla ga kako trči nadole, za njom. Stala je, a njene šake su se, u rukavicama, skupljale u nespretne pesnice. "Da?"
<BR>&nbsp;&nbsp;&nbsp;&nbsp;&nbsp;"Dolazi oluja."
<BR>&nbsp;&nbsp;&nbsp;&nbsp;&nbsp;"Ne, ne dolazi. Proverila sam vremensku prognozu pre poletanja iz Karbankla."
<BR>&nbsp;&nbsp;&nbsp;&nbsp;&nbsp;"Do vraga sa prognozama; kad bi se ti gadovi skinuli sa simulatora i bacili jedan pogled gore, ka nebu..." Razmahnuo je rukom od obzorja do zenita. "Biće ovde do sutra u zoru."
<BR>&nbsp;&nbsp;&nbsp;&nbsp;&nbsp;Digla je pogled i videla samo razasute oblačiće i bledo duplo po-sunce kako svojim sjajem obuhvata Blizance koji su ga pokušavali zakloniti. "Ne brini. Kući sam ja pre mraka."
<BR>&nbsp;&nbsp;&nbsp;&nbsp;&nbsp;"Ne brinem se zbog tebe." Pogled mu je i sad bio ka severnom obzorju.
<BR>&nbsp;&nbsp;&nbsp;&nbsp;&nbsp;"A-ha." Sa njenog lica nestade svaki izraz.
<BR>&nbsp;&nbsp;&nbsp;&nbsp;&nbsp;"Ova devojka koja ovde boravi, sad je u brodiću blizu obale, na severu. Trebalo bi da se vrati tek sutra popodne." Pogledao ju je sumorno. "Ja sam nju već jednom izvadio iz mora, napola smrznutu. Ne znam da li bih u drugom pokušaju imao toliko sreće. Neću moći da stignem do nje na vreme, osim ako..."
<BR>&nbsp;&nbsp;&nbsp;&nbsp;&nbsp;Klimnula je glavom. "Važi, Miroe. Aj' da je nađemo."
<BR>&nbsp;&nbsp;&nbsp;&nbsp;&nbsp;Oklevao je. "Ovaj... ne znam kako da te zamolim za još jednu uslugu; naime, nemam pravo, ali..."
<BR>&nbsp;&nbsp;&nbsp;&nbsp;&nbsp;"Ma, u redu je. Moja je dužnost da pomognem."
<BR>&nbsp;&nbsp;&nbsp;&nbsp;&nbsp;"Ne, ja pokušavam da te zamolim da budeš... ne na dužnosti, dok to radiš. Da, hm... zaboraviš da si ikada srela izvesnu osobu koju si srela, sad nije važno koju." Napravio je nekakav osmeh, ili grimasu. "Vidiš. Eto i toliko poverenja imam u tebe: daleko previše." Poče se trljati duž ruku; ona vide da je dojurio za njom bez kaputa.
<BR>&nbsp;&nbsp;&nbsp;&nbsp;&nbsp;Potom se setila kako mu je za trenutak bilo nelagodno kad je dolazila i najzad shvatila. "A ona nije masovni ubica ili tako nešto?"
<BR>&nbsp;&nbsp;&nbsp;&nbsp;&nbsp;Nasmejao se. "Ništa ni slično."
<BR>&nbsp;&nbsp;&nbsp;&nbsp;&nbsp;"Onda imam užasno loše pamćenje. Idemo, smrznućeš se tako. Uz put ćeš mi objasniti koje optužbe za zaveru mi sleduju."
<BR>&nbsp;&nbsp;&nbsp;&nbsp;&nbsp;Silazili su, vetru u zube. Džeruša polete patrolnim kolima ka severu, duž spečene trake obale. "E dobro. Valjda sad mogu da dozvolim sebi da uklopim delove. Ti jesi imao nekakve veze sa onim teh-švercerom koga smo koknuli pre jedno dve nedelje, ovde negde. Tvoja gošća je švercerka." Skliznula je nazad, sa svojevrsnim olakšanjem, u dobro poznate obrasce, dobro poznate navike, u njihov stari jednostavni odnos.
<BR>&nbsp;&nbsp;&nbsp;&nbsp;&nbsp;"Napola si u pravu."
<BR>&nbsp;&nbsp;&nbsp;&nbsp;&nbsp;"Napola?" Pogledala ga je. "Pa, da čujem."
<BR>&nbsp;&nbsp;&nbsp;&nbsp;&nbsp;"Pamtiš... okolnosti našeg prvog susreta."
<BR>&nbsp;&nbsp;&nbsp;&nbsp;&nbsp;"A-ha." Njen um se ispuni iznenadnom slikom Gundalinuovog lica punog pravedničke indignacije. "Bi-Zi te je bio zakucao baš solidno."
<BR>&nbsp;&nbsp;&nbsp;&nbsp;&nbsp;"Tvoj narednik", reče on. Osetila je da se osmehnuo i da se posle toga setio. "Žao mi je - zbog onog što mu se desilo. Žao mi je zbog tebe."
<BR>&nbsp;&nbsp;&nbsp;&nbsp;&nbsp;"Bar je bilo brzo." I to je svo milosrđe koje se možemo nadati da ćemo dobiti u ovom životu. "Ona mala...?" upita Džeruša, puna sve jačeg predosećanja.
<BR>&nbsp;&nbsp;&nbsp;&nbsp;&nbsp;"To je ta. Koja ti je slomila ruku i klisnula sa Tijamata, sa krijumčarima."
<BR>&nbsp;&nbsp;&nbsp;&nbsp;&nbsp;"I vratila se? Pa, kako?" promrmlja ona, trgnuta, ali, nekako, ne i iznenađena.
<BR>&nbsp;&nbsp;&nbsp;&nbsp;&nbsp;"Vratili je oni isti."
<BR>&nbsp;&nbsp;&nbsp;&nbsp;&nbsp;Geja Džeruša oseti kako se partolno vozilo propinje i naglo spušta u jakoj silaznoj reci vazduha; ponovo podesi kontrolne uređaje. "To bi značilo da je ilegalni povratnik." I možda mnogo više od toga. "Gde je bila u međuvremenu?"
<BR>&nbsp;&nbsp;&nbsp;&nbsp;&nbsp;"Na Karemofu."
<BR>&nbsp;&nbsp;&nbsp;&nbsp;&nbsp;Nešto je promrmljala. "E, pa, stvarno. Reci mi, Miroe - jesi li siguran da je njen odlazak sa ove planete bio slučajnost?"
<BR>&nbsp;&nbsp;&nbsp;&nbsp;&nbsp;On nabora veđe. "Sto posto. Zašto pitaš?"
<BR>&nbsp;&nbsp;&nbsp;&nbsp;&nbsp;"Zar ti nikad nije palo na um da Luna Svetlohodna Letnja izuzetno liči na Snežnu Kraljicu?"
<BR>&nbsp;&nbsp;&nbsp;&nbsp;&nbsp;"Nije." Potpuna praznina. "Snežnu Kraljicu već godinama nisam video."
<BR>&nbsp;&nbsp;&nbsp;&nbsp;&nbsp;"A šta bi rekao ako bih ti kazala da je Kraljica znala ko je ona - i da se strašno razbesnela zbog Luninog nestanka? Ako bih ti rekla da su sve moje nevolje počele zato što sam pustila da mala pobegne. Šta ako bih ti rekla da je Luna Svetlohodna Kraljičin klon?"
<BR>&nbsp;&nbsp;&nbsp;&nbsp;&nbsp;Zurio je. "Imaš dokaz?"
<BR>&nbsp;&nbsp;&nbsp;&nbsp;&nbsp;"Ne, nemam dokaz! Ali znam; znam da je Arienrod imala plan za tu devojku... plan da svoju drugu 'ja' postavi za Letnju Kraljicu. Ako sad sazna da se Luna vratila..."
<BR>&nbsp;&nbsp;&nbsp;&nbsp;&nbsp;"Njih dve nisu ista osoba. To ne može biti." Ngenet namršteno pogleda napolje, preko mora. "Zaboravila si nešto o Luni."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Sibila je."
<BR>&nbsp;&nbsp;&nbsp;&nbsp;&nbsp;Džeruša se trže: njeno pamćenje potvrdilo je te reči. "Jeste... ali to ipak ne znači da nisam u pravu. Niti da ona nije opasnost za Hegemoniju."
<BR>&nbsp;&nbsp;&nbsp;&nbsp;&nbsp;"I šta ćeš ti preduzeti po tom pitanju?" Ngenet se izvio u sedištu da bi bio okrenut ka njoj.
<BR>&nbsp;&nbsp;&nbsp;&nbsp;&nbsp;Stresla je glavom. "Ne znam. Neću ni znati, dok ne stignem tamo."
<BR>
<BR>&nbsp;&nbsp;&nbsp;&nbsp;&nbsp;"Guli kože... Ajde brže... bela... dok ne grune... do mraka kući." Lavež pasa.
<BR>&nbsp;&nbsp;&nbsp;&nbsp;&nbsp;Luna je osećala kako te reči dolaze do nje, ali i odlaze, kao plima i oseka, kao ovaj hladni jezik plime koji joj liže stopala, zglavke stopala, noge. Otvorila je oči, u susret uspomeni da ne želi da ih otvara, da ne bi videla... ali vide samo nebo, besmislenu naplavinu oblačića koja plovi nekud. Nije sa pomakla, plašila se pokreta.
<BR>&nbsp;&nbsp;&nbsp;&nbsp;&nbsp;"Ovaj mrtav."
<BR>&nbsp;&nbsp;&nbsp;&nbsp;&nbsp;"...sreće, fala Majci! ... ovol'ke kože..."
<BR>&nbsp;&nbsp;&nbsp;&nbsp;&nbsp;"Fala Ledači." Smeh.
<BR>&nbsp;&nbsp;&nbsp;&nbsp;&nbsp;"Ova nije." Mrlja nekog lica zaklonila je nebo, ogrnuta odasvud belim. To lice je kleknulo, izvuklo Lunu u sedeći položaj.
<BR>&nbsp;&nbsp;&nbsp;&nbsp;&nbsp;"Crnom." Luna začu da njen sopstveni glas brblja kao glas neke ludakinje. "U crnom. Gde... gde?" Pružila je ruku, prsti se zakopaše u debelu belinu odeće na nečijem ramenu, tražeći oslonac, ali tad vide opruženo telo pored sebe - "Svileni!"
<BR>&nbsp;&nbsp;&nbsp;&nbsp;&nbsp;Figura u belom je odgurnu i diže se na noge. "Ova sigurno od onih š'o vole mere. Sigurno ubila ovog goniča. A goniči nju nisu dokusurili." Glas muški, mlad.
<BR>&nbsp;&nbsp;&nbsp;&nbsp;&nbsp;"Svileni... Svileni..." Luna se pružila da dohvati krajeve nepomičnih pipaka, njegovu ruku opruženu po tlu.
<BR>&nbsp;&nbsp;&nbsp;&nbsp;&nbsp;"Dokusuri ti", reče grub, od vremena istrošen glas.
<BR>&nbsp;&nbsp;&nbsp;&nbsp;&nbsp;Luna se brže-bolje vrati u malopređašnji položaj; za to vreme dečko je čučnuo i dohvatio jedan kamen. Ona dočepa otvarač na odeći, pod grlom, trzajem otvori odeću do pola stomaka, leže, a kamen joj napravi luk iznad glave, ostajući u njegovoj ruci. "Sibila!" Digla je tu reč kao štit.
<BR>&nbsp;&nbsp;&nbsp;&nbsp;&nbsp;Dečko ispusti kamenčinu iz drhtavih prstiju, gurnu svoju kapuljaču malo unazad. Ona vide kako njegovo lice gubi svoju neljudskost, kako njegova zbunjenost prati trag sasušene krvi nagore, do njenog ranjenog vrata.
<BR>&nbsp;&nbsp;&nbsp;&nbsp;&nbsp;"Sibila..." Pokazala je prstom tetoviranu sliku, moleći se bogovima da je slika dovoljno vidljiva i da je ovaj razume.
<BR>&nbsp;&nbsp;&nbsp;&nbsp;&nbsp;"Mamaaa!" Dečko je čučnuo, seo na pete, povikao preko ramena. "Vidi ovo!"
<BR>&nbsp;&nbsp;&nbsp;&nbsp;&nbsp;Oko nje su se materijalizovale i druge avetinjski bele figure, kao tribunal duhova; udvostručavale su se i blistale u nesigurnoj žiži njenog vida.
<BR>&nbsp;&nbsp;&nbsp;&nbsp;&nbsp;"Sibila, mamo!" Jedna mala ženska figura podskakivala je od oduševljenja blizu nje. "Ne mož' je ubijemo!"
<BR>&nbsp;&nbsp;&nbsp;&nbsp;&nbsp;"Ne bojim se ja sibilske krvi!" Luna je razaznala da je to, među zasenjujućim belinama, rekla jedna starica, koja se poče busati pesnicom u grudi. "Ja sam svetica. Ja ću živim večno."
<BR>&nbsp;&nbsp;&nbsp;&nbsp;&nbsp;"Aha, oćeš", reče devojka ironično. Odgurnu svoga brata u stranu i saže se da osmotri Lunino grlo izbliza. Nervozno se zakikota i opet se uspravi. "Je l' moš' ti govoriš?"
<BR>&nbsp;&nbsp;&nbsp;&nbsp;&nbsp;"Mogu." Luna je opet sela, prinela jednu šaku grlu a drugu svom natečenom licu. Pogleda opruženo telo Svilenoga, a iza njega još belih figura koje su radile noževima za dranje koža, kasapeći mrtve mere. Zanjihala se napred, obgrlila kolena, sakrivajući se od tog prizora. Nisam ga videla. Nisam njega videla! To je bio neko drugi! Zaječala je; taj glas je bio očajni zov iz pesme usamljenog mera.
<BR>&nbsp;&nbsp;&nbsp;&nbsp;&nbsp;"Onda je hoću." Devojka se okrete staroj ženi. "Za moj zoološki vrt. Ona mož' odgovori na svako pitanje!"
<BR>&nbsp;&nbsp;&nbsp;&nbsp;&nbsp;"Ne!" Stara zamahnu da joj udari šamar; devojka se izmače. "Sibile su zaražene, tuđini kažu da su zaražene. I sve što kažu lažu. Dosta više s tim životinjama, Krvka! Već si sve zasmrdela s njima. Sve ću ja to..."
<BR>&nbsp;&nbsp;&nbsp;&nbsp;&nbsp;"Samo probaj!" Devojka je ritnu opako. Baba jauknu iz sveg glasa i uzmače dva-tri teturava koraka unazad. "Samo probaj! Oćeš živiš večno, kekeljo jedna, onda ne pipaj mi moje životinje!"
<BR>&nbsp;&nbsp;&nbsp;&nbsp;&nbsp;"Dobro, dobro", cvilela je baba. "Ne smeš tako sa svojom majkom da govoriš. Derište nezahvalno. Ne dadoh li ti sve š'o si htela?"
<BR>&nbsp;&nbsp;&nbsp;&nbsp;&nbsp;"Tako te više volim." Krvka se podboči rukama o kukove i pogleda oped dole, ka Luninom zgurenom jadu, iscerena. "Mislim da ćeš budeš tačno ono što mi treba."
<BR>
<BR>&nbsp;&nbsp;&nbsp;&nbsp;&nbsp;"Bogovi! O, moji bogovi!" ali to je bila više kletva nego molitva. Džeruša je stajala ćutke pored Ngeneta na beživotnoj plaži, slušajući daleko i visoko kričanje rasteranih ptica grabljivica. Polje od kamena, a po njemu smrt razasuta: njene oči su nemirno lutale po njemu, ne želeći da se ustale bilo gde, da registruju ijedan detalj tog prizora, ali nemoćne i da se okrenu ka Ngenetu koji je, pepeljastog lica, stajao do nje. Nije bila u stanju da izgovori nijednu reč, pa ni da ga dodirne; bilo ju je sramota da se utrpava u nečiji jad koji je prešao granice shvatanja. Ovo je Kraljičin lov, žrtvovanje mera - ovo: ova smrdljiva klanica na goloj obali. Ovo je posao kome se ona uvek protivila iz principa, ne pokušavajući da se približi njegovoj stvarnosti. Međutim, ovaj čovek mrzi baš tu stvarnost.
<BR>&nbsp;&nbsp;&nbsp;&nbsp;&nbsp;Miroe se udaljavao od patrolnih kola. Započeo je nekakvu putanju između masakriranih leševa mera; osmatrao je, mazohistički temeljito, svaki odrani krvavi leš. Džeruša je išla za njim, ali na rastojanju; osećala je da joj se vilice stežu toliko da se zapita hoće li ih moći ikad više otvoriti. Vide da se zaustavio i kleknuo pored jednog tela. Prilazeći bliže, vide da to nije mer... a ni ljudsko biće. "Šta - mrtav gonič?"
<BR>&nbsp;&nbsp;&nbsp;&nbsp;&nbsp;"Mrtav prijatelj." Podigao je telo mrtvog dilipa na ruke, kao da uzima usnulo dete u naručje; a ona vide tamnu mrlju koju je telo ostavilo ispod sebe, na plaži. Posmatrala je, ne razumevajući, kako nosi telo do ruba vode. Ugazio je bez ikakvog oklevanja u more i hodao dalje, i dalje, sve dok ga ledeno more nije počelo zapljuskivati oko prsa. Onda je pustio da izgnanik tiho ode u svoj dom.
<BR>&nbsp;&nbsp;&nbsp;&nbsp;&nbsp;Kad je izišao iz vode, Džeruša je skinula kaput i nabacila ga njemu oko pleća. Klimnuo je glavom rasejano; malo je nedostajalo pa da ona pomisli da njega hladnoća ne dotiče. Odjednom se setila da je jedan od tehno-krijumčara pre pet godina bio dilip.
<BR>&nbsp;&nbsp;&nbsp;&nbsp;&nbsp;"Sigurno je i ona mrtva", reče Miroe. Njegov glas bio je kao čelik. Džeruša shvati da nigde nema ni traga od Lune Svetlohodne. "Starbak, goniči, oni su ovo uradili." Mahnuo je rukom; te reči bile su proklinjanje. "Poslednji Kraljičin lov. Na mojoj zemlji." Steže pesnice. "Štaviše, ostaviti ih ovako, unakaziti i ostaviti, namerno, da ih vidimo. Zašto?"
<BR>&nbsp;&nbsp;&nbsp;&nbsp;&nbsp;"Po Arienrodinom naređenju." Istina je oprži kao laserski zrak: uvide jedini mogući razlog zbog koga bi Arienrod ovako nešto učinila jednom van-Tijamatovcu, sasvim nepoznatom čoveku. Zbog mene? Ne, ne... ne zbog mene!
<BR>&nbsp;&nbsp;&nbsp;&nbsp;&nbsp;Ngenet Miroe se okrete ka njoj, kao da njena krivica blista poput svetionika. "Ovo je zločin protiv jednog građanina Hegemonije na njegovom zemljišnom posedu." Njegov glas optuživao ju je između tih reči. "Videla si ga svojim očima, imaš jurisdikciju. Imaš li dovoljno kontrole da optužiš Starbaka za ubistvo - komandantkinjo?"
<BR>&nbsp;&nbsp;&nbsp;&nbsp;&nbsp;Ukrutila se. "Ne znam. Ne znam više, Miroe..." Dotakla je značke na reverima kaputa, udahnula duboko. "Ali kunem ti se, pred tvojim bogovima i mojim, da ću učiniti sve što je u mojoj moći da se dogodi ono što treba." (Gledaj ta unakažena tela.) "Ona uništava sve što pipne, bogovi je ubili..." (Bi-Zijev život otišao sa jednom plamenom kuglom.) "... i ja ću je naterati da plati, pa makar ja pri tom poginula! Neće se izvući..." (Lu-Skedov život uništen.) "... iako misli da je nedohvatljiva i da će biti Kraljica zauvek; neće se izvući..." (Njen sopstveni život upropašćen.) "... pa makar morala svojeručno da je udavim!"
<BR>&nbsp;&nbsp;&nbsp;&nbsp;&nbsp;"Verujem ti, Džeruša", reče Miroe, bez osmeha; čula je kako ona hladna optužba bledi i nestaje iz njenog glasa. "Ali, nema još mnogo vremena."
<BR>&nbsp;&nbsp;&nbsp;&nbsp;&nbsp;"Znam." Sklonila je pogled, namerno urezujući u svoj um ove zjapeće ruševine stvorenja čija jedina krivica je bila u tome što su donedavno bila živa. "Još nikad nisam videla mera..." započe ona. Ali stisnu usne.
<BR>&nbsp;&nbsp;&nbsp;&nbsp;&nbsp;"Nisi ni sad." Glas mu je bio nesiguran. "Ovo nisu meri - ove gomile mrtvog mesa. One nisu ništa. Nisi videla mere dok ih nisi videla kako plešu na vodi i čula njihovu pesmu... Nisi razumela pravi zločin dok ne znaš istinu o onome što oni jesu. Jer oni nisu samo životinje, Džeruša."
<BR>&nbsp;&nbsp;&nbsp;&nbsp;&nbsp;"Šta?" Okrenula se. "Šta pričaš to?" Ne, nemoj mi reći ovo; ne želim da znam.
<BR>&nbsp;&nbsp;&nbsp;&nbsp;&nbsp;"Meri su inteligentna bića. Na ovoj plaži danas nisu bila samo dva ubistva, nego pedesetak. A tokom poslednjih hiljadu godina..."
<BR>&nbsp;&nbsp;&nbsp;&nbsp;&nbsp;Zaklatila se na nogama. "Ne, Miroe... to nisu. Ne mogu biti!"
<BR>&nbsp;&nbsp;&nbsp;&nbsp;&nbsp;"Oni su oblik života stvoren pomoću genetskog inženjeringa. Staro Carstvo dalo im je besmrtnost, ali i inteligenciju. Luna Svetlohodna mi je rekla istinu o njima."
<BR>&nbsp;&nbsp;&nbsp;&nbsp;&nbsp;"Ali zašto? Zašto bi bilo potrebno da budu inteligentni? I kako bi Hegemonija mogla da ne zna...?" Njen glas utihnu.
<BR>&nbsp;&nbsp;&nbsp;&nbsp;&nbsp;"Ne znam razlog. Ali znam da je Hegemonija morala znati, već milenijum. Kad sam to čuo, rekao sam Luni da ne znam da li bih se smejao ili plakao." Pojedini mišići na njegovom licu su se trzali. "Sad znam." On joj okrete leđa.
<BR>&nbsp;&nbsp;&nbsp;&nbsp;&nbsp;Džeruša je stajala bez reči, bez pokreta, čekajući da se krta činija neba rasprsne i da delovi popadaju; čekajući da se pod teretom nepravde ovaj svet laži zdrobi kao ljuska od jajeta i da se delići sruše oko nje... Ali u moru nije bilo nikakve promene, a ni u vazduhu, ništa se nije menjalo u profilu litica niti u gušećoj svesti o smrti, upropašćenju, jadu. "Miroe... beži u kola. Preseći će te ova hladnoća, umrećeš."
<BR>&nbsp;&nbsp;&nbsp;&nbsp;&nbsp;Klimnuo je glavom polako. "Preživeli će se vratiti, pre ili kasnije. Ove moram da ostavim - njihovima. Ne mogu im pomoći, ne mogu više pomoći onima koji su moji." Bacio je pogled ka brodiću sa jedrima koji je ležao nasukan na rubu vode. Jedro je lepetalo očajno. "Dala mi je najvažniji poklon koji mi je iko mogao dati, Džeruša: istinu... Rekla mi je da joj je nešto reklo da se vrati na Tijamat; primila je sibilsku poruku. Ne razumem, ne mogu da verujem da joj je ovakav kraj bio spremljen i namenjen. Zašto i čemu?"
<BR>&nbsp;&nbsp;&nbsp;&nbsp;&nbsp;"To je ne znam. Ništa o tome ne znam." Ona odmahnu glavom. "Možda je sve što radimo lišeno smisla. Ali pokušavati moramo, zar ne? Moramo ići dalje, u potrazi za pravdom... a onda pristajati da se zadovoljimo bar osvetom." Pošla je nazad ka patrolnim kolima, obuhvatajući se rukama oko struka. Dok su prolazili pored napuštene brodice sa jedrom, na um joj pade da su Arienrodini 'psi' uništili Arienrodinu klon-kćer... i da Arienrod to nikad neće saznati.
</P></TD></TR></TABLE>
<P class="next">
<A HREF=p33.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
