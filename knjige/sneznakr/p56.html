<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>55.
<P>&nbsp;&nbsp;&nbsp;&nbsp;&nbsp;Luna vide da su kola pljusnula u vodu, dobrim delom zaronila, ali odmah i izronila. Čula je to, osetila je u kostima vibracije od tog udara. Urlanje gomile je trajalo, i trajalo, i bilo je grozno. To obličje slično brodiću zaplovi lagano, udaljavajući se od gata, ali ležući sve dublje u vodu, ujedno i čineći lagan zaokret, tako da je uskoro videla Starbakovo skriveno lice i lice Snežne Kraljice, Arienrodino, svoje: vedro i smireno zbog otupelosti od droge. Sedela je vezana ukršteno sa svojim ljubavnikom: groteskna parodija zagrljaja. Brodić poče nešto brže da se okreće oko sebe, puneći se vodom. Luna pokuša da sklopi oči, ali one se nisu dale sklopiti, gledale su taj hipnotički konačni stav plesa smrti na vodi. Seti se kako je i sama jednom bila bačena na muke u moru, setila se još jednom svega što ju je dovelo dovde, i svih koji su je doveli: žrtva do žrtve. Ipak, nikako nije uspevala da otrgne pogled...
<BR>&nbsp;&nbsp;&nbsp;&nbsp;&nbsp;Pri jednom od tih okretaja, dok su im lica bila ka tribinama, kola se žestoko cimnuše i u tren oka nestadoše. Luna je žmirkala i žmirkala, ali kola se nisu pojavljivala. Morska površina se nastavi talasati neuznemireno; kao jedini znak da je na tom mestu Ona primila ponude od svog naroda ostadoše, na površini, malobrojne grančice. Urlanje gomile bilo je kao uragan, tresao se sav ovaj donji svet. Luna je gledala lenjo nailaženje širokih, niskih talasa; stajala je, fluidna i ravnodušna kao samo more.
<BR>&nbsp;&nbsp;&nbsp;&nbsp;&nbsp;Jedan od Letnjaka najzad joj priđe i, oklevajući, dodirnu njenu ruku. Luna zadrhta pod tim dodirom i poče opet disati. "Damo?" Najzad se Luna okrete ka njemu, a on se nakloni. Letnjaci su prihvatali svoju kraljicu kao inkarnaciju Majke koja je More, ali nisu koristili veštačko, tuđinsko oslovljavanje. "Da se skinu maske..."
<BR>&nbsp;&nbsp;&nbsp;&nbsp;&nbsp;"Znam." Klimnula je glavom i pogledala preko ramena. Dobar put, do srećne luke. Odmače se od ivice gata, opet uđe u središte pažnje gledalaca. 'Damo'... ja sam Kraljica.
<BR>&nbsp;&nbsp;&nbsp;&nbsp;&nbsp;"Kraljica, Kraljica, Kraljica je mrtva! Živela Kraljica!" Ti povici Letnjaka odjekivali su u njoj: komedija.
<BR>&nbsp;&nbsp;&nbsp;&nbsp;&nbsp;Dodirnu masku šakama za koje joj se činilo da su mokre i ledene kao taj vetar u donjem svetu. "Narode moj..." Oseti da se njeno telo opire novom pokretu otkrivanja lica; najednom, uznemirujuće svesna opasnosti koju je maločas samo nazrela u očima onih Letnjaka koji su stajali u krugu oko kola. Sad će njena sličnost sa Arienrod biti očigledna svakome - van-Tijamatovcima naročito. Ako ikad samo naslute istinu... Odmahnu glavom, rastresajući i oslobađajući preostale obavezne reči koje je morala uputiti čekajućoj gomili. "Zima je prošla, Leto je došlo, najzad. Thalasa je našu ponudu primila, vratiće devetostruko. Život bivši sad je mrtav, pa neka bude i odbačen, kao pohabana maska, ljuštura iz koje se izraslo. Radujmo se, dakle, i novi početak stvorimo!" Diže masku sa glave.
<BR>&nbsp;&nbsp;&nbsp;&nbsp;&nbsp;Svi u toj masi - Letnjaci, Zimci, čak i stranci - postadoše u tom trenutku jedno. Njihovi radosni povici, uz šuštanje bezbrojnih maski koje su se počele podizati sa bezbroj glava, dođoše do kreščenda - sad se ogoliše lica oslobođena za trenutak od svih ranijih žalosti, grehova i strahova. Njihovo slavlje i obožavanje kao da ju je podizalo na svoja ramena. Ulivalo se kao reka u njeno srce. Ovaj svet će biti slobodan!
<BR>&nbsp;&nbsp;&nbsp;&nbsp;&nbsp;Ali čim je digla masku visoko, glas gomile se promenio; ta ogromna pećina donjeg sveta poče odzvanjati povicima ljudi koji su videli nešto izvan njihove moći razumevanja, a ipak neporecivo... "Arienrod! Arienrod!" Osećala je da se Letnjačka praznovernost zgušnjava, da se neverica širi kao paranoja kroz gomilu; zamišljala je kako se odjeci šire po celom gradu. Znala je da to sve mora zaustaviti odmah sad - da ne bi izgubila sve, još i pre nego što je stekla išta. Kako... Kako da ih zaustavim? Te reči pretvorila je u molitvu i pritisnula ruku na znak pod grlom. Sibilski...
<BR>&nbsp;&nbsp;&nbsp;&nbsp;&nbsp;"Narode Tijamata, deco Mora!" Poseže obema rukama gore, raširi okovratnik, pokazujući sibilski trolisni tetovaž. "Ja sam sibila! Vidite moj znak - služim Dami Thalasi verno i istinito. Zovem se Luna Svetlohodna Letnja. Nastaviću i kao vaša Kraljica da radim isto. Čuvarka sve mudrosti govori kroz mene, ali samo vama. Pitajte, i ja ću odgovarati, nikad neistinom."
<BR>&nbsp;&nbsp;&nbsp;&nbsp;&nbsp;Tišina se spustila, i, dok su odjeci zamirali, nastavila da se spušta još dublje; sve oči u celom gradu bile su na njenom grlu, ili na slici njenog grla na nekom ekranu. Zimci su zanemeli od neubeđenosti, Letnjaci od poštovanja, videći neporecivi dokaz o transmutaciji njihove vladarke, videći simbol njenog preporoda i svetačkog statusa. Krajičkom oka Luna je videla i čudnovati izraz koji se kretao po licima tuđinskih zvaničnika na suprotnoj tribini, dok su gledali taj znak, ispod tog lica...
<BR>&nbsp;&nbsp;&nbsp;&nbsp;&nbsp;Nastavljajući da gleda strance, dok ju je dah u prsima boleo, ona vide da se taj njihov izraz razlaže opet u svoj prirodni spektar izraza: užasnuta zabavljenost, fascinacija, zgađenost zbog priredbe koju su upravo odgledali... uz zadržavanje, ipak, nelagodnosti i nesigurnosti. Nigde među strancima nije videla nikakvu krivicu, ni respekt, nikakvo istinsko razumevanje za ono što su videli. Idući put ona koja stane na ovo mesto videće te stvari.
<BR>&nbsp;&nbsp;&nbsp;&nbsp;&nbsp;Prelazeći pogledom dalje, pođe opet da zauzme svoje mesto na tia- matskoj strani tribina, među letnjačkim starešinama. Ukres je čekao stojeći na mestu rezervisanom za njenog družbenika; njegova plamena kosa bila je svetionik za označavanje njenog mesta... a njegovo lice bilo je napeto kao zategnuti luk. Stala je ćutke pored njega i, umesto ka gomili, pogledala opet ka mestu gde su grančice plutale na moru. Narod je čekao, gunđao, neodlučan.
<BR>&nbsp;&nbsp;&nbsp;&nbsp;&nbsp;"Oni očekuju nekoliko reči od tebe, Damo", reče, naginjući se ka njoj, jedna od žena iz porodice Dobraventura koje su joj bile vodiči na ceremoniji. Osećala je maglu nesigurnosti i među Letnjacima.
<BR>&nbsp;&nbsp;&nbsp;&nbsp;&nbsp;Klimnula je glavom, pitajući se opet, kao što se pitala tokom cele Noći pod maskama, kroz sve ono svečarenje i pevanje koje otupljuje um, koje će to reči njen narod poslušati: kako može jedan čovek da izmeni toliko mnoštvo, a da oni ipak zadrže poverenje u njega? Ali reči su se morale naći, nekako, negde...
<BR>&nbsp;&nbsp;&nbsp;&nbsp;&nbsp;I reči joj dođoše, sada, ne od onog neobičnog čuvara njene svesti, nego iz snage njenih sopstvenih osećanja. "Narode Tijamata, mene je Dama Thalasa blagoslovila jednom, dajući mi nekog s kim mogu deliti svoj život", povika. Pogleda Ukresa pored sebe; dodirnu njegovu šaku, koja je visila hladna, bez snage, pored njega. "Blagoslovila me je dvaput, jer je učinila da budem sibila; blagoslovila me je triput, jer me je učinila kraljicom. Od juče, mnogo razmišljam o svojoj sudbini i o sudbini ovog sveta koja će svima nama biti zajednička. Molila sam se da mi Ona pokaže put kako da izvršim volju Njenu i budem Njen živi simbol. I Ona mi je odgovorila." Na način kako nikad nisam ni sanjala da može. Luna baci pogled ka moru i ka tajni koja je ležala ispod mračnih voda.
<BR>&nbsp;&nbsp;&nbsp;&nbsp;&nbsp;"Znam da postoji neki razlog zbog koga vam se pokazala kao sibila, kroz mene. Ne znam još ceo obrazac budućnosti, ali znam ovo: da bih budućnost ostvarila u potpunosti, biće mi potrebna pomoć - pomoć svih vas, a naročito pomoć drugih sibila. Leto je došlo u Karbankl, i ovaj grad više nije zatvoren za sibile. Sibilama je mesto ovde - više nego ikom drugom, više nego što iko može znati! Ostrvljani, kad se vratite svojim domovima, zatražite od vaših sibila da doputuju ovamo, ako mogu; da dođu kod mene i da saznaju koji je njihov udeo u planu budućnosti."
<BR>&nbsp;&nbsp;&nbsp;&nbsp;&nbsp;Zastala je, čujući kako glas gomile šapuće. Trudila se da oceni da li taj glas prihvata njene reči i nju. Krišom je pogledavala Letnjake na tribinama oko nje i sa olakšanjem nalazila na njihovim licima dobroćudno iznenađenje. Zimci će biti protiv; nagonski je to znala, sećala se kako je bilo kad se neposredno našla na udaru njihovog straha i poruge. Pogleda opet strance koji su čekali. Znala je koliko na ovoj svečanosti rizikuje i kakvu delikatnu ravnotežu mora da održava dok oni još hodaju po ovoj planeti.
<BR>&nbsp;&nbsp;&nbsp;&nbsp;&nbsp;"Ako... ako se čini da ja, kao Letnja Kraljica, ponekad odlutam iz plićaka tradicije i zađem u nekartirane dubine, imajte veru u mene. Imajte na umu da sam ja izabranica Dame Thalase i da samo postupam po njenoj volji..." Znala je da o tome, bar, govori istinu. "Ona je moj navigator, Ona mi određuje pravac plovidbe, po čudnim zvezdama." Čudnijim od onih koje leže gore, iznad nas. Opet je bacila pogled prekoputa, na strance. "Prvo što zapovedam kao vaša nova Kraljica..." potencijal vlasti je pevao u njenoj glavi; ta potencijalna energija, "jeste sledeće: van-tijamatska imovina Zimaca neće biti bačena u more. Slušaj ovamo!" Povikala je jačim glasom da žamor naroda ne bi nadvladao. "Predmeti načinjeni rukama stranaca vređaju vodu, zagušuju more gadošću. Od svakog Zimca Ona traži samo tri stvari, ne više - a Zimci neka odaberu koje ponude će dati. Za ostalo... za ostalo će se pobrinuti vreme!" Spremila se da izdrži nailazak velikog talasa letnjačkog gneva.
<BR>&nbsp;&nbsp;&nbsp;&nbsp;&nbsp;Međutim, čula je samo talasiće nelagodnog mrmljanja, uz, ponegde, blistavu kapljicu smeha ili aplauza od nekog zapanjenog Zimca. Luna duboko udahnu, jedva se usuđujući da veruje - oni imaju poverenja u mene! Slušaju... uradiće što god kažem... uviđajući najzad ono što je Arienrod odavno znala i, takođe, uviđajući sa kojom lakoćom vlast, kao vatra, može da se otme iz svojih granica i da uništi ono što treba da sačuva. Njene šake se stegoše na gornjoj ivici daske kojom je tribina ispred nje bila ograđena. "Hvala vam, narode moj." Nakloni glavu ka njima.
<BR>&nbsp;&nbsp;&nbsp;&nbsp;&nbsp;Oko nje su se Letnjaci na tribinama malčice pomerali, u znaku poštovanja i mirenja sa sudbinom; ali Ukres ju je gledao kao mačka, podozrivo i napeto, naslućujući njeno osećanje moći.
<BR>&nbsp;&nbsp;&nbsp;&nbsp;&nbsp;Brzo je sklonila pogled, boreći se da zadrži ravnodušan izraz na licu, videći se premijer počinje da silazi sa svoje tribine ka njoj, ka središnjem prostoru gde su maločas stajala kola, da bi obavio završno, službeno priznavanje njene vladavine, licemernu govoranciju u kojoj jedan samo-formalni vladalac odaje počast drugome. Gledajući njegov silazak, vide i prvog sekretara Skupštine, Sirusa, među poslanicima, uhvati njegov pogled, njoj upućen, pun nekog sumnjičenja i predosećanja nevolje. Ćušnula je Ukresa, povela njegov pogled do pogleda njegovog oca; videla je kako se bori da na neki način odgovori očevom iznenadnom osmehu. Ukres opet prenese pogled, ćutke, na svog dedu: premijer je počeo pozdravno slovo.
<BR>&nbsp;&nbsp;&nbsp;&nbsp;&nbsp;Govori premijera, zatim predsednika Vrhovnog suda Tijamata, i pet-šest drugih dostojanstvenika za čije funkcije nikad ranije nije ni čula, bili su kratki i dušebrižnički. Strpljivo ih je sve odslušala, stojeći, zaklonjena od njihove nadmenosti svojim tajnim znanjem, ali videći na svakom licu sumnju i nepoverenje zbog onoga što je kazala u svom govoru, svom narodu. Vrhovni sudija gledao ju je predugo, pogledom preterano prodornim; ali izgovorio je samo čestitke, kao i svi ostali, hvaleći tradiciju, ritual, glatko skliznuće njenog naroda nazad u neznanje. Pozvao ju je da ne skrene suviše sa staza tradicije - da se pripazi posledica. Osmehnula mu se.
<BR>&nbsp;&nbsp;&nbsp;&nbsp;&nbsp;Sa mesta ispred nje otišao je i taj, a sišao je poslednji od donosilaca prigodnih hvalospeva; komandantkinja policije, Geja Džeruša Pala-Tion. Luna vide da se nešto dešava u trenutku kad se Pala-Tion mimoilazila sa predsednikom Vrhovnog suda - neka razmena, ali bez reči; vide tupost u očima policajke kad ova stade pred nju.
<BR>&nbsp;&nbsp;&nbsp;&nbsp;&nbsp;"Vaše veličanstvo." Pala-Tion je salutirala, formalno i precizno, a tupoća se poče izoštravati i rasvetljavati sad kad je videla Lunino stvarno prisustvo ispred i iznad sebe, iznad ograde tribine na kojoj se nalazila crvena draperija. "Ja Vam čestitam." Svaka reč bila je isprobadana neskladnostima.
<BR>&nbsp;&nbsp;&nbsp;&nbsp;&nbsp;Luna dopusti da se njen osmeh proširi. "Hvala ti, komandante. Činjenicom da sam se ovde našla, ja sam iznenađena, rekla bih, jednako kao i ti." Osetila se iznenada nezgodno, kao da govori kroz usta nekog drugog.
<BR>&nbsp;&nbsp;&nbsp;&nbsp;&nbsp;"U to veoma sumnjam, Vaše veličanstvo. Ali ko zna...?" Pala-Tion je neprimetno slegnula ramenima. Zatim reče pojačanim glasom: "Priznavanjem Vas kao Letnje Kraljice, moje dužnosti na ovoj planeti su okončane, Vaše veličanstvo, kao i ma kakva dalja policijska odgovornost za ono što se događa na Tijamatu. Takođe je okončana službena vladavina Hegemonije na Tijamatu, i neće je biti sto godina, dok se ne vratimo pri sledećoj Promeni. Održavanje reda biće Vaša dužnost od sad."
<BR>&nbsp;&nbsp;&nbsp;&nbsp;&nbsp;Luna klimnu glavom. "Znam, zapovednice. Hvala ti za usluge koje si učinila mom narodu... a naročito Letu. Ti si nas spasla od kuge. Ja sam tvoj dužnik i to je dug koji otplatiti ne mogu..." Dva duga, pomisli, naginjući se napred, preko ograde, bliže Džeruši.
<BR>&nbsp;&nbsp;&nbsp;&nbsp;&nbsp;Pala-Tion obori, pa opet diže, pogled. "Samo sam vršila svoju dužnost, Vaše veličanstvo." Ali na njenom licu pokazivala se iznenađujuća zahvalnost.
<BR>&nbsp;&nbsp;&nbsp;&nbsp;&nbsp;"Tijamat žali što gubi istinskog prijatelja kao što si ti. To žalim i ja. Nemamo mnogo pravih prijatelja u ovoj galaksiji. Potreban nam je svaki."
<BR>&nbsp;&nbsp;&nbsp;&nbsp;&nbsp;Pala-Tion se nasmeši tanko. "Prijatelj se ponekad pojavi na sasvim neočekivanom mestu, Vaše veličanstvo... ali se dešava da to saznate tek kad je prekasno. Isto važi i za neprijatelja." Nastavi mnogo tiše. "Oprezno hodaj, Luno, sve dok i poslednji zvezdani brod ne odleti sa kosmodroma. Ne pokušavaj da prisiliš budućnost da se dogodi juče. Ne samo tvoj narod, nego i još neki se pitaju šta si ti zapravo. Bila bi u zatvorskoj ćeliji ovoga trenutka, kad predsednik Vrhovnog suda ne bi znao da bi to izazvalo masovni ustanak... Uspeće ti da se sa ovom promenom rituala provučeš nekako, ali, samo zato što njome zapravo neće biti promenjeno baš ništa."
<BR>&nbsp;&nbsp;&nbsp;&nbsp;&nbsp;Luna žmirnu; šake su joj, na crvenoj tkanini, pobelele. "Šta hoćeš da kažeš?"
<BR>&nbsp;&nbsp;&nbsp;&nbsp;&nbsp;"Ima Hegemonija način da, u odlasku, nadmudri sve one koji su nagomilavali tehničku robu. Nikad ne potceni hegemonce, ni za sekund. To je najbolji savet koji ti prijateljica može sad dati."
<BR>&nbsp;&nbsp;&nbsp;&nbsp;&nbsp;"Hvala, komandante." Luna se uspravi, nastojeći da sakrije svoju pometnju. "Ali, čak ni to me neće zaustaviti." Zato što su meri pravi ključ.
<BR>&nbsp;&nbsp;&nbsp;&nbsp;&nbsp;Pala-Tion poče da se okreće; pogleda preko gata, ka svom narodu. Zastade neodlučno. "Vaše veličanstvo." Okrete se opet ka Luni, govoreći sada tiho do granice nečujnosti. "Verujem u ovo što pokušavaš da postigneš. Verujem da je to pravedno. Ne želim da bude ma čime sprečeno." Činilo se da pruža ruke, poseže van, iz sebe, ali bez ikakvog telesnog pokreta. "Zapravo, htela bih da ti pomognem da uspeš", zabrza uplašeno. "Ja ti... nudim moje usluge, moje znanje, moje iskustvo, ostatak mog života, ako pristaješ da ih uzmeš. Ako se slažeš da ih upotrebim za nešto u šta mogu verovati."
<BR>&nbsp;&nbsp;&nbsp;&nbsp;&nbsp;Luna je osećala da Pala-Tionina hitnnost poseže i više, dalje, dublje; da nadmašuje ono što Pala-Tion rečima traži. "Hoćeš... da ostaneš? Na Tijamatu?" Lunin šapat zvučao je glupo, nimalo nalik na šapat kraljice. Ukres je piljio sa nevericom.
<BR>&nbsp;&nbsp;&nbsp;&nbsp;&nbsp;Ali Pala-Tion, izgubljena u svojoj unutrašnjoj viziji, nije ništa loše ni čula, ni videla. "Ne na onom Tijamatu kakav je bio. Nego na onom kakav bi mogao biti." Njene tamne, malo iskošene oči su molile i zahtevale, da joj se da obećanje.
<BR>&nbsp;&nbsp;&nbsp;&nbsp;&nbsp;"Ti si komandantkinja policije Hegemonije - prva... Zašto?" Luna odmahnu glavom, trudeći se da ponovo uobliči klizeći pesak stvarnosti, sigurna da Pala-Tion govori iskreno.
<BR>&nbsp;&nbsp;&nbsp;&nbsp;&nbsp;"Ovo je vreme promene", reče Pala-Tion jednostavno.
<BR>&nbsp;&nbsp;&nbsp;&nbsp;&nbsp;"To nije dovoljno", reče Ukres naginjući se preko ograde. "Ne ako misliš da se do kraja života petljaš u naša posla."
<BR>&nbsp;&nbsp;&nbsp;&nbsp;&nbsp;Pala-Tion protrlja lice. "Koliko je dovoljno? Koliko sam dokaza tražila ja od tebe, Svetlohodni?"
<BR>&nbsp;&nbsp;&nbsp;&nbsp;&nbsp;Sklonio je pogled i nije odgovorio.
<BR>&nbsp;&nbsp;&nbsp;&nbsp;&nbsp;"Da bih vam ispričala šta je izazvalo promenu u meni, morala bih vek provesti u pričanju. Ali verujte mi da imam razloga." Opet se okrete Luni.
<BR>&nbsp;&nbsp;&nbsp;&nbsp;&nbsp;"I moraćeš da ostaneš doživotno ovde, žaleći zvog takve odluke, ako se posle predomisliš. Jesi li sigurna?"
<BR>&nbsp;&nbsp;&nbsp;&nbsp;&nbsp;"Nisam." Pala-Tion opet baci pogled ka strancima koji su čekali na svojoj tribini, svetlosnim godinama udaljeni od onog sveta ka kome je ona pružala ruke. "Jesam! Šta kog pakla imam da izgubim? Da, sigurna sam." Ona se, napokon, osmehnu.
<BR>&nbsp;&nbsp;&nbsp;&nbsp;&nbsp;"Onda ostani." Osmehnu se i Luna. Ako je ovaj svet promenio tebe, znači da će moći da promeni i sebe... da ga mi možemo promeniti... da ja to mogu. "Sve što hoćeš da daš, meni će trebati, komandante..."
<BR>&nbsp;&nbsp;&nbsp;&nbsp;&nbsp;"Džeruša."
<BR>&nbsp;&nbsp;&nbsp;&nbsp;&nbsp;"Džeruša." Luna pruži ruku; Pala-Tion je prihvati za zglavak, rukovanjem na tijamatski način.
<BR>&nbsp;&nbsp;&nbsp;&nbsp;&nbsp;"Neću biti slobodna od ovoga", reče, pokazujući svoju uniformu, "dok ne odleti i poslednji brod; ali nećete ni vi ostali. Kad odu, ja sa Hegemonijom više neću imati ništa i biću spremna da pripadnem, celim srcem, budućnosti."
<BR>&nbsp;&nbsp;&nbsp;&nbsp;&nbsp;Luna klimnu glavom.
<BR>&nbsp;&nbsp;&nbsp;&nbsp;&nbsp;"A sad, uz Vaše dopuštenje, ostavljam Vas, Vaše veličanstvo. Dok još imam petlje da svoje stare greške razmenim za nove, idem kod jednog čoveka da kažem neke stvari koje bi trebalo da budu izrečene, a koje on ne može da kaže sam."
<BR>&nbsp;&nbsp;&nbsp;&nbsp;&nbsp;Luna, prazno, klimnu glavom i otprati pogledom Džerušu koja se, sama, zaputila preko otvorenog prostora ka redovima tuđina. Vide je kako zalazi u tribine i tamo nestaje. Povika još jednom iz sveg glasa, dajući znak da je kraj ovoj ceremoniji, ovom Festivalu, kraj Zime... a Promeni početak, tek početak.
<BR>&nbsp;&nbsp;&nbsp;&nbsp;&nbsp;Hladni suton leteo je na krilima vetra kroz mokri, cureći donji svet, svet gatova i konopaca za vezivanje lađa, gde je zora videla dolazak Promene u Karbankl. Luna se šetala sa Ukresom, uz diskretnu pratnju garde, kroz škriputanja i uzdisanja nemirnog brodovlja, kroz mutne, odjekujuće glasove umornih posada. Silna gužva zimačkih i letnjačkih brodova koja je jutros zakrčila celu vodenu površinu već je napola nestala, jer su i Letnjaci i Zimci uveliko počeli svoj post-festivalski odlazak iz grada.
<BR>&nbsp;&nbsp;&nbsp;&nbsp;&nbsp;Letnjaci će se uskoro opet pojaviti; za njih je Promena znak da treba početi seobe ka severu, iz ekvatorijalnih morskih oblasti. Oni će popunjavati praznine između zimačkih poseda. Približavanjem Tijamata Crnoj Kapiji, solarna aktivnost se pojačava i niži stepeni geografske širine postaju nepodesni za ljudsko stanovanje; tamo će se i more okrenuti protiv ljudi, morska flora i fauna će se povući u dubine ili ka višim geografskim širinama, prisiljavajući i njih da isto čine.
<BR>&nbsp;&nbsp;&nbsp;&nbsp;&nbsp;Zimci će morati da dele sa Letnjacima razasute arhipelage i ogromne okeanske prostore koji su ranije bili samo zimački; moraće, osim toga, sa Letnjacima da dele novi način egzistencije, gde se proizvodi jedva dovoljno za opstanak, bez snabdevanja sa drugih planeta. Sad će plemstvo početi da se iseljava iz grada, da bi počelo iznova da uči kako da obrađuje svoje plantaže, koje su dosad bile uglavnom samo granice za kraljevski lov; kako da učine te plantaže glavnim osloncem za jednu vrlo nesigurnu ravnotežu života. Odlazeći, stranci su ostavili vlastelu da tako nisko padne.
<BR>&nbsp;&nbsp;&nbsp;&nbsp;&nbsp;Ali u sred ovog cikličnog haosa, ona, Luna, morala je nekako da započne uvođenje novog poretka. "Mislila sam da će svi moji problemi prestati kad dođem u Karbankl. Ali, oni tek počinju." Žalila se Ukresu, dahom koji se ispred njenih usta pretvarao u inje. Čak i ovde, u njihovoj zajedničkoj šetnji, u umirujućem prisustvu mora, osećala je kako se teret njene budućnosti sleže na njena pleća kao težina grada nad njima. Naslonila se na jednu ogradu posivelu od vremena, pogledala dole, ka zelenocrnoj ledenoj vodi. Pored nje se naže Ukres; ćutljiv i sad, kao i celog dana. Pokušavao je da na najbolji mogući način prihvati ono što nije mogao da promeni - da se pomiri sa činjenicom da Promena zahvata sve redom i sve jednako, i pri tom svoje miljenike i svoje žrtve stapa u jedno.
<BR>&nbsp;&nbsp;&nbsp;&nbsp;&nbsp;"Sad imaš podržavaoce. Imaćeš ih u još većem broju. Nećeš morati sama da nosiš ceo teret. Oni će uvek biti oko tebe." U njegov glas se uvuče neka potmula nota i on se malo odmače od nje. Svim ljudima od kojih će ona zavisiti bilo je već poznato šta je Ukres ranije bio; čak i ako ga ne budu mrzeli zbog toga, uvek će ga podsećati šta je bilo i puštati ga da nastavi da mrzi sebe. "Niko ne vlada sasvim sam... čak ni Arienrod."
<BR>&nbsp;&nbsp;&nbsp;&nbsp;&nbsp;"Ja nisam Arienrod!" Zaćuta, uviđajući da on to nije u tom smislu rekao, ali prekasno. "Mislila sam da si..."
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Znam." Ali je znala da će jedan deo njega uvek videti Arienrod kad pogleda nju - jer će Arienrod uvek i biti pred njim; uvek prisutna, tako da će se njih dvoje uvek plašiti da pogledaju jedno drugome u oči. Luna obrisa večernju vlagu sa lica. Iza donje ivice grada, koja se odozgo nadnosila nad njih, videla je, na zapadu, traku sunčevog zalaska, poput umiruće duge. "Da li ćemo ikad više videti novu dugu? Ili ćemo ceo život proživeti bez nje?"
<BR>&nbsp;&nbsp;&nbsp;&nbsp;&nbsp;Nešto se probi kroz vodenu površinu ispod njih, mekano se ubacujući među njihove reči. Spuštajući pogled, Luna vide glatku glavu žutosmeđe mrljaste boje, koja se vijugavo izdigla iz vode i pogledala joj u oči. Zastade joj dah, začu Ukresov nehotični uzvik "Ne!"
<BR>&nbsp;&nbsp;&nbsp;&nbsp;&nbsp;"Ukreše!" Uhvatila ga je za ruku, ne dajući mu da se odmakne od ograde. "Čekaj. Nemoj." Držala ga je.
<BR>&nbsp;&nbsp;&nbsp;&nbsp;&nbsp;"Luno, šta pokušavaš da mi uradiš?"
<BR>&nbsp;&nbsp;&nbsp;&nbsp;&nbsp;Međutim, nije odgovorila, nego je čučnula, povlačeći i njega sa sobom; perle u njenom lakom zelenom šalu zazveckale su o drveni gat. Pružila je ruku dole, do merove tamne siluete koja joj je prišla. Mer pod njenim dodirom postade stvarnost. "Šta ćeš ti ovde?" Usamljeni mer gledao ju je očima boje ebonosa, bezizražajnim, kao da ni u svom umu nema odgovor. Ali nije načinio nikakav pokret da se udalji od njih. Njegova peraja ritmično su pokretala vodu u kojoj je bilo mnogo svakojakog smeća; ostajao je na istom mestu, uz ivicu gata. Mer poče da pevuši tužno: samo jedan glas, iz izgubljenog hora koji je nekad pevao u određenim obrascima. Te vaše pesme... zašto vi pevate? Jesu li nešto više od pesama? Da li bi nam one mogle reći kakva je vaša svrha, dužnost, vaš razlog postojanja, ako bismo ih mogli razumeti? Uzbuđenje je širilo trnce u njoj. Ngenet. Ngenet bi joj mogao pomoći da sazna. Štaviše, ako je ona u pravu, da onda i uči mere...
<BR>&nbsp;&nbsp;&nbsp;&nbsp;&nbsp;Danas ga je videla u masi naroda, videla je ponos i nadu na njegovom licu, ali nije uspela da se probije do njega. Videla je, isto tako, neopraštajuće pamćenje, kad je njegov pogled našao Ukresa pored nje. Sad, savlađujući Ukresov uzdrhtali otpor, povede njegovu šaku, koju je još čvrsto držala, nad vodu. Zaječao je kao da drži ruku iznad vatre. Mer je kriptično prenosio pogled sa njenog lica na njegovo i nazad, a onda potonuo lagano u mračnu vodu, ne dodirnuvši Ukresa.
<BR>&nbsp;&nbsp;&nbsp;&nbsp;&nbsp;Luna mu pusti ruku, vide je kako ostaje pružena, sama od sebe, iznad vode. Ukres polako povuče ruku nazad, sebi; ostade čučeći i gledajući u tu šaku, drugom rukom se držeći za ogradu.
<BR>&nbsp;&nbsp;&nbsp;&nbsp;&nbsp;Iza sebe Luna začu kako sa nevericom mrmljaju njeni letnjački pratioci - sveprisutni Dobraventure, koji ceo dan kao da su pokušavali da je prate, ali zapravo da je vode, svud po gradu. Ona ih je antagonizovala tako što je svojevoljno prekršila njihova obredna očekivanja; znala je da bi Dobraventure, zbog svoje kraljevske prošlosti, mogli biti opasni neprijatelji u budućnosti. Sad su joj bili još više na smetnji, sad kad joj je bilo potrebno da provede izvesno vreme nasamo sa Ukresom, u intimnosti njegove tuge. Konačno joj dođe do pameti da stupanje na kraljevski presto ne znači početak, nego kraj, potpune slobode.
<BR>&nbsp;&nbsp;&nbsp;&nbsp;&nbsp;"More nikad ne zaboravlja. Ali, ono oprašta, iskrice moja." Luna pruži ruku da ga dodirne po kosi, onda obuhvati njegovo ledeno, suzama obliveno lice svojim takođe ledenim i mokrim šakama, osećajući njegovu sramotu kao još jedno odlomljeno parče leda sumnje. "Samo treba vremena."
<BR>&nbsp;&nbsp;&nbsp;&nbsp;&nbsp;"Ni ceo život neće biti dovoljan!" Te su reči bile bodež kojim se probadao sam; čovek kome nikad pravo mesto neće biti ni tu, ni ma gde drugde, dok ne nađe mir u sebi.
<BR>&nbsp;&nbsp;&nbsp;&nbsp;&nbsp;"O, Ukreše - neka More bude svedok da držiš moje voljno srce, samo ti, sada i za sva vremena." Izgovorila je te reči, reči zaveta, prkosno; jedine reči koje su zadovoljavale njenu potrebu da zadovolji potrebu u njemu.
<BR>&nbsp;&nbsp;&nbsp;&nbsp;&nbsp;"Neka More bude svedok..." Ponovio je reči zaveta, opuštajući se dok je to činio; njegov otpor i njegova snaga topili su se.
<BR>&nbsp;&nbsp;&nbsp;&nbsp;&nbsp;"Ukreše... dan je gotov, napolju, bez obzira što u Karbanklu večno traje. Hajde da nađemo sebi mesto za noćas; neko mesto gde možeš da zaboraviš da sam Kraljica, a ja da zaboravim..." Baci pogled preko njegovog ramena, ka Dobraventurama. A sutra, šta sutra? "Sutra će sve početi da se uklapa. Sutra ćemo biti slobodni od ovog današnjeg dana; a onda, sledećeg dana..." Zabacila je kosu, da je skloni iz očiju; pogledala opet preko voda koje su tonule u mrak, na kojima više nije bilo nikakvog traga od žrtve koju su u zoru prineli Thalasi. Dama je mirovala, uzvišena u svojoj ravnodušnosti, nudeći neuznemirivo ogledalo zvezdanom licu univerzalne istine. U Karbanklu 'danas' nikad ne može biti završeno... Da li će 'sutra' ikada doći? Ona ugleda kako, ispod mrklih voda, umire budućnost: budućnost koja nikad doći neće, ako ona ne uspe, ako se spotakne, ako za tren pokaže slabost... Prošaputa žestoko, pored njegovog uva: "Ukreše, strah me."
<BR>&nbsp;&nbsp;&nbsp;&nbsp;&nbsp;Stegao ju je čvrsto, ali nije odgovorio.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
