<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;"Registrujem topla tela negde dole, inspektore." reče pilot, Tier-Pardi, prenuvši se, kao retko kad, iz svoje ohole ćutljivosti. "Izgleda otprilike kao da su ljudi. Duž one raseline levo; tamo ima žbunja, gde se mogu skrivati."
<BR>&nbsp;&nbsp;&nbsp;&nbsp;&nbsp;"Da li upotrebljavaju ikakav izvor energije?" Gundalinu je zabio roman o Staroj Imperiji u džep svog teškog kaputa i nagnuo se napred na sedištu, tako da su ga gornji bezbednosni kaiševi patrolne letilice pritisnuli ispod grla. Najzad akcija... Virnuo je kroz vetrobran, tragajući očima nedovoljno moćnim, ljudskim, za makar i najmanjim znakom onoga što je njihova svevideća oprema registrovala. Već dan i po su tragali za tom bandom lopova koji su nedavno provalili na kosmodrom. U početku je trag bio mutan, ali postepeno je postajao svežiji. Na listi nedostajuće robe našao se i jedan sanduk sa prenosivim teškim zračnim oružjem koje je pripadalo policiji; Gundalinu se pitao kako su, kog vraga, lopovi uspeli da se dočepaju toga. Nomadi su najčešće bili slabo naoružani, pa su zato izbegavali sukobe i gledali da uvek prođu neopaženo. Međutim, bili su nemilosrdni i sirovi baš kao i ovo područje crnog i belog koja im je davalo utočište; nekoliko stranaca im se našlo na putu i nomadi su ih poubijali maltene kao usput. Gundalinu je bio rešen da se postara da nomadi, posle ove nove krađe, ne promene metod delovanja.
<BR>&nbsp;&nbsp;&nbsp;&nbsp;&nbsp;Pogledao je opet dole, na podatke ispisane na instrument-tabli, da ih sam proceni, ali Tier-Pardi istovremeno reče glasom kao da peva: "Da, gospodine! Evo zakucali smo ih konačno, inspektore, oni imaju motorne sanke tamo dole." Tier-Pardi se nasmeja zlobno. "Naleteću nisko, da se upišaju od straha; posle neće biti teško da pokupimo te majkoljupce, a?"
<BR>&nbsp;&nbsp;&nbsp;&nbsp;&nbsp;Gundalinu je zaustio da uzvrati nekim skeptičnim rečima, ali tog trena njegov pogled zape za crveni bljesak na sledećem instrumentu - upozorenje na najveću opasnost - "Odmah nas izvuci odavde!"
<BR>&nbsp;&nbsp;&nbsp;&nbsp;&nbsp;Pružio je ruke napred, preko Tier-Pardijevog zapanjenog i tromog tela, cimnuo kontrolnu polugu unazad, prešao u strmu uzlaznu zavojitu putanju. Osećao je kako se poluga trza, kao da hoće da se otme njegovoj kontroli. "Ajde, ajde..."
<BR>&nbsp;&nbsp;&nbsp;&nbsp;&nbsp;"Ma šta ti je ins..." Tier-Pardi ne dovrši. Skrivena munja usmerene energije pogodi njihov brodić odozdo i on poče da pada.
<BR>&nbsp;&nbsp;&nbsp;&nbsp;&nbsp;Gundalinu je sagledao kratkotrajnu vrtložnu sliku crnog, belog i plavog, koja mu se kao fotografija urezala u mozak, neizbrisivo; vrtoglavi slobodni pad okretao ga je poput lutrijskog točka. Onda su stabilizatori letilice uspeli da se reintegrišu i da zaustave njihovo košmarno tumbanje. Ali pad nije prestao - letilica je bila mrtva u vazduhu, padala je kao kamen. Bilo je to obrušavanje bez ijednog zvuka, koje se moralo završiti njihovim leševima na tlu. Ekrani u patrolnom čamcu pokazivali su nasumične obrasce svetlosti; računar nije reagovao na Gundalinuove izvikivikane glasovne komande. Gundalinuova ruka nagonski pođe do dugmeta za ponovno paljenje motora; pritiskao ga je mnogo puta i njegov ošamućeni mozak najzad priznade zašto nikakvog odaziva nema: zračno oružje je pogodilo i pretvorilo u šljaku, zaštitni omotač njihovog bloka za snabdevanje energijom, i tu se više ništa nije moglo učiniti. Ništa - Tier-Pardi je sedeo otvorenih usta, kao neka plastična lutka, stvarajući neke zvuke za koje je Gundalinu u prvi mah pogrešno pomislio da su smeh. Nestade nebo, polete im u susret zgužvana oblaku slična površina snega prosečena crnim očnjacima kamenih litica...
<BR>&nbsp;&nbsp;&nbsp;&nbsp;&nbsp;Prvo su uleteli u sneg, a tek posle toga tresnuli o liticu; to, i ništa drugo, spaslo ih je. Zaorali su kroz sneg, kao kroz jastuk zaslepljujuće beline koja je ublažila udarac koji je ipak bio toliko snažan da je Gundalinuov šlem načinio veliko udubljenje na plastičnom vetrobranu.
<BR>&nbsp;&nbsp;&nbsp;&nbsp;&nbsp;Dugo je ležao bez pokreta, presamićen u zahvatu bezbednosnih kaiševa; slušao je zvona, nemoćan da usredsredi oči ili da načini ma kakav zvuk. Znao je da mora nešto važno da kaže, da upozori - ali to nije uspevao da oblikuje u svojim ustima, pa čak ni u svom umu. U kabini mu je bilo vruće, i to mu se učini čudnim, jer, evo, pod snegom su. Zakopani. Mrtav i sahranjen? Sklopio je bolne oči. Neki smrad... u vazduhu. Vazduh je bio sve gori, mirisao je na paljevinu... nešto gori.
<BR>&nbsp;&nbsp;&nbsp;&nbsp;&nbsp;Oči mu se napuniše vodom; on ih ponovo otvori. Gorela je izolacija. To je to. Snežna lavina oko prozora pretvarala se u kašu, klizila tečno nadole. "Pa'di. Peoperećenje. Naolje." Reči nerazumljive i njemu samome. Prodrmao je Tier-Pardija, ali taj je, sklopljenih očiju, mlitavo visio napred, u bezbednosnim kaiševima. Gundalinu se poče boriti da se oslobodi svojih kaiševa, i posle nekog vremena uspe da ih otkači. Pokuša da otvori vrata, ali ona su bila još zaprečena masom snega. Poče udarati pesnicom po njima, beskorisno; svaki udarac vraćao mu se kroz kosti, u bolno pulsirajuću glavu. Najzad uspe da se izvije postrance i upre nogama o vrata. Gurao ih je svom snagom, koja mu se postepeno vraćala, i svim svojim strahom. Vrata počeše da popuštaju, santimetar po santimetar, onda se sama odapeše snažno uvis, tako da Gundalinu izlete na sneg, maltene izbačen.
<BR>&nbsp;&nbsp;&nbsp;&nbsp;&nbsp;Dočekao se na kolena, u bari poluotopljene snežne kaše, šokiran udarima hladnoće i vreline na telo prepuno bolova. Oslanjajući se na bočnu stranu patrolne letilice, pridigao se, prisiljavajući svoje gumene noge da se zabrave i da ga podrže; razabrao je odakle dolazi opako žarenje energetskog bloka koji se bliži kritičnoj tački, a odakle ledeni zahvat vetra. Mora izvući Tier-Pardija napolje i što dalje, pre nego što se ova policijska leteća kola pretvore u zvezdu.
<BR>&nbsp;&nbsp;&nbsp;&nbsp;&nbsp;Nagnuo se u kabinu, ali nešto ga dohvati za okovratnik i cimnu nazad, opet na sneg. Sad nije začuo zvona, nego ružnu muziku ljudskog smeha koji se razlegao iza njega, i u obliku odjeka vraćao od litice. Ružnu, jer je znao da je uperena protiv njega. Prevrnuo se, pridigao na kolena da se suoči sa svojim mučiteljima - video bez imalo iznenađenja bele parka-jakne, bele omotače oko nogu, pet-šest bledih, amorfnih lica napola zaklonjenih debelim drvenim 'naočarima' sa po jednim vodoravnim prorezom preko sredine, poput izbuljenih očiju neke porodice insektoida. Ali ovo su bili ljudi, itekako - nomadski Zimci, stočari koji gone krda pfala, ali koji su postali lopovi zato što im se ukazala prilika, odbacili svoju tradicionalnu odeću blistavih boja i navukli antiseptičnu kamuflažu arktičkih komandosa. Udarac po leđima prekide ovo odmeravanje i Gundalinu se pruži po snegu, potrbuške; oseti da ga neko prevrće i vešto razoružava. Sa trijumfalnim krikom jedan bradonja podiže u vis Gundalinuov pištolj za paralizovanje, kao da je to nagrada osvojena na nekom takmičenju.
<BR>&nbsp;&nbsp;&nbsp;&nbsp;&nbsp;Gundalinu je seo i počeo da briše sneg sa lica, zaboravljajući nedostojanstvenost svog položaja zato što mu je nešto drugo bilo veoma hitno potrebno. "Ovo će da eksplodira!" Pokazivao je prstom, ne znajući sigurno koliko će ga oni razumeti. "Pomozite mi da ga izvučem; nema mnogo vremena!" Pridigao se na noge; oseti olakšanje čujući zapanjeno mrmljanje koje se širilo kroz tu grupicu. Pođe opet ka patrolnim kolima, ali drugi bandit tamo stiže pre njega. Nomad se uspravi držeći Tier-Pardijev pištolj i cereći se zadovoljno. "Ovaj unutra nije nizašta. Bilo je samo ovo. Unutra mnogo vruće. Nema zašta da se uđe." Cev staner-pištolja je lutala tamo-amo; najzad se zaustavila okrenuta ka Gundalinuovim prsima. "Paf. Paralisan plavac!" Smeh, dečačko visoko kikotanje, dopre iz te figure umotane u krzna.
<BR>&nbsp;&nbsp;&nbsp;&nbsp;&nbsp;Gundalinu stade, gledajući pored mladića i vlaknaste njuške pištolja. "On nije mrtav, samo je ranjen! Živ je, treba ga izvući napolje..." Dah mu se dizao ispred lica, beo.
<BR>&nbsp;&nbsp;&nbsp;&nbsp;&nbsp;Ali začu se oštra komanda i bradonja koji mu je uzeo oružje i još jedan čovek uhvatiše ga za ruke. Počeše da ga odvlače od letilice. Omladinac je gordo stupao iza njega. Iako je, kao i ostali, umesto običnih imao čizme sa proširenim 'krpljama' za sneg, povremeno je propadao kroz pokoricu snega, smejući se.
<BR>&nbsp;&nbsp;&nbsp;&nbsp;&nbsp;"Ne! Ne možete ovo da uradite. On je živ, prokleti bili, izgoreće živ tamo!"
<BR>&nbsp;&nbsp;&nbsp;&nbsp;&nbsp;"Bud' srećan da samo gledaš. Da nis' ti." Bradati se nacerio pored njega.
<BR>&nbsp;&nbsp;&nbsp;&nbsp;&nbsp;Prinudno su ga odveli čak do jedne grupe oborenih stena između kojih su bile sakrivene njihove motorne sanke. Onda su svi stali, okrenuli se, zauzeli mesta iza stena da vire ka letilici. Ta dvojica koja su ga čvrsto držala za ruke prisiliše ga sada da se i on okrene i da gleda kao i ostali. Video je, u daljini, letilicu, oko koje je sad bio istopljen sav sneg; tupo crveno usijanje se širilo zgužvanom površinom letilice. On diže pogled ka nebu, puneći oči nebeskim plavetnilom, moleći se bogovima osam zasebnih planeta da Tier-Pardi ne postane svestan ovog što mu se događa.
<BR>&nbsp;&nbsp;&nbsp;&nbsp;&nbsp;Ali nebo je bilo prazno, a u praznoj beloj tišini zaleđenog sveta Zime jedna lopta pržeće sunčane svetlosti zaseni mu vid sasvim, a udarni talas koji brzo stiže oduze mu sva druga čula.
<BR>&nbsp;&nbsp;&nbsp;&nbsp;&nbsp;Svest mu se vratila u telo tek posle bola; ležao je naslonjen leđima na jednu stenu, a nomadi su se vrzmali uokolo i pokazivali prstom negde mimo njega, utišani od strahopoštovanja. Jedan od njih nervozno se nasmejao. Pamćenje mu se vratilo i on se seti zašto se smeju... i naže se na jednu stranu i ispovraća na ugaženi sneg.
<BR>&nbsp;&nbsp;&nbsp;&nbsp;&nbsp;"Poslali te da nas pobiješ. A tebi muka čim neko pogine!" Neko od nomada je stao iznad njega i pljunuo. Pljuvačka je pala na debelu tkaninu njegove uniforme i, pred njegovim očima počela da se ledi. On diže pogled, svestan sada koliko mu ledeni vazduh pali pluća dok ga udiše, svestan činjenice da je upravo doživeo da ga pljune jedna varvarka, matora veštica sa licem nalik na ribarsku mrežu, koja na Karemofu ne bi bila dostojna da je dodirne ni najniži neklasifikovani.
<BR>&nbsp;&nbsp;&nbsp;&nbsp;&nbsp;Pridizao se, i dalje se naslanjajući leđima uz stene, nespretan od krutosti i hladnoće. Najzad je stajao, i sad je mogao gledati odozgo na nju. Reče, glasom koji se prelamao od besa: "Vi ste uhapšeni, zbog ubistva i pljačke. Vraćate se sa mnom na kosmodrom, da iziđete pred lice pravde." Čujući te reči, nije mogao sasvim da poveruje da ih je izgovorio.
<BR>&nbsp;&nbsp;&nbsp;&nbsp;&nbsp;Baba je piljila u njega ne verujući, a onda prasnula u vulgaran, mraznim oblačićima zaogrnut smeh; obuhvatala se rukama oko tela. Ostali banditi počeše da se okupljaju oko njega. Prva žrtva ih više nije zanimala, zato što više nije postojala. "Čuješ ovoga?" Gurnula je jednu artritičnu kandžu ka Gundalinuovom licu. "Čuješ šta nam rek'o? Kmezavi stranac, kožura jedna prljava. Kaže, svi smo u'apšeni! Šta mislite o tome?" Odmahnula je rukom.
<BR>&nbsp;&nbsp;&nbsp;&nbsp;&nbsp;"Lud sto posto", reče jedan od muškaraca široko se osmehujući. Gundalinu je ocenio da postoje još tri muškarca i još jedna žena u ovoj grupi... nagađao je da je i onaj 'dečak' takođe žensko, ali nije bio siguran u to. Na ovoj prokletoj planeti civilizovano ponašanje se preokretalo naglavce, tako da on nije mogao ništa da oceni po onim merilima koja su njemu bila poznata.
<BR>&nbsp;&nbsp;&nbsp;&nbsp;&nbsp;Ali jednu stvar je ocenio jasno - iz ovoga se neće živ izvući. Sad će ga ubiti. Od tog uviđanja hvatala ga je nesvestica; oslonio se jače leđima uz stenu, da ne padne. Gledao je kako dižu drvene 'naočari' sa očiju na čelo da ga bolje pogledaju, i u njihovim očima boje neba, oko kojih su bili obruči beline, nije video nimalo milosti. Jedan od njih poče da pipa rukav njegovog kaputa; Gundalinu trže ruku od njega.
<BR>&nbsp;&nbsp;&nbsp;&nbsp;&nbsp;"Šta ćemo s ovim?" Ta mlada osoba - devojka, ipak - se progurala pored jednog muškarca da što bolje vidi Gundalinua. "Da bude moj? O, mama, daj da bude moj!" Staner-pištolj opet je bio naciljan u Gundalinua. On uvide da se mala obraća babi. "Za moju zbirku."
<BR>&nbsp;&nbsp;&nbsp;&nbsp;&nbsp;Iziđe mu pred oči neočekivana vizija: njegova sopstvena glava, unakažena i nabodena na kolac, kao parče mesa u zamrzivaču u nekoj groznoj klanici. Stomak mu se opet splete u čvorove; on pritisnu jezik o nepca. Bogovi! o, bogovi, ne ovako. Ako moram da umrem, neka bude čisto... i brzo.
<BR>&nbsp;&nbsp;&nbsp;&nbsp;&nbsp;"Ćuti, derište", reče matora oštro. Devojka se iskezi iza njenih leđa.
<BR>&nbsp;&nbsp;&nbsp;&nbsp;&nbsp;"Ja kažem, ubi' ga sada, šamanko", reče druga žena. "Ubi' ga ružno. Onda će se plaše drugi stranci da dođu više ovde."
<BR>&nbsp;&nbsp;&nbsp;&nbsp;&nbsp;"Ako me ubijete oni nikad neće prestati da dolaze da vas progone!" Gundalinu je zakoračio napred, video kako dva noža izlaze iz skrivenih kanija. "Ne može tek tako lako da se izvuče onaj koji ubije inspektora policije. Oni neće prestati dok vas ne nađu." Znao je da sve to priča samo sebi za utehu, jer nije bilo istina. Osećao je koliko su sakate te njegove lažljive reči, znao je da to osećaju i oni. Poče da drhti.
<BR>&nbsp;&nbsp;&nbsp;&nbsp;&nbsp;"A ko će ikad zna šta 'e bilo?" Babuskera je opet razvukla lice u veliki osmeh; zubi su joj bili besprekorni, beli kao sneg. Zapitao se, apsurdno, da li su lažni. "Mož' bacimo tvoj leš u pukotinu, led ti samelje kosti. Ni svi tvoji bogovi neće nađu 'de ležiš!" Naglo je podigla neko oružje koje je dotad visilo o njenom boku i pritisnula ga o njegova prsa, tako jako da je naleteo leđima na stenu i nešto iznenađeno promrmljao. "Misliš, mož' da nas loviš u našoj zemlji, stranče? Ja sam Majka. Zemlja mi 'e muž, stene i ptice i životinje mi deca. Govore mi, znam njihov jezik." Ludilo je pretvorilo njene oči u porcelan. "Kažu mi kako da ulovim lovca. A sad hoće da im se prinese ponuda. Nagrada."
<BR>&nbsp;&nbsp;&nbsp;&nbsp;&nbsp;Gundalinu je spustio pogled ka dugoj, blistavoj metalnoj cevi koja ga je tako pritisnula uz ledenu stenu; prepoznade policijski model elektronske buktinje, a onda mu se oči zamutiše, gubeći žižu. Stao je uspravno, sa krutim dostojanstvom, kontrolišući svoje fizičke reakcije samo snagom volje; stara je uzmakla polako. Izmakli su se od njega i drugi, da ih ne zahvati odbijena energija; ostaviše ga samog u krugu snega koji se vrtložio. Usta su ha bolela, pluća su ga bolela od lednog vazduha. Sad mu svaki dah može biti poslednji, ali, eto, u njegovom umu se ne odmotava nikakav ubrzani film životnih prizora, nema dubokih otkrovenja univerzalne istine... u ovom završnom trenutku, nema ničega: baš ničega...
<BR>&nbsp;&nbsp;&nbsp;&nbsp;&nbsp;Stara podiže oružje i povuče obarač.
<BR>&nbsp;&nbsp;&nbsp;&nbsp;&nbsp;Gundalinu se zanjiha od udarca koji ne dođe; otvori oči za koje se nije sećao da ih je zatvorio, taman na vreme da vidi kako stara pritiska okidač ponovo i ponovo, bez rezultata. Progunđala je besno i protresla elektronsku buktinju; iz kruga nacerenih posmatrača digoše se psovke uskraćenosti.
<BR>&nbsp;&nbsp;&nbsp;&nbsp;&nbsp;Pošao je nesigurno napred, pružio ruke. "Daj - da ti namestim to."
<BR>&nbsp;&nbsp;&nbsp;&nbsp;&nbsp;Zapanjenost se vratila u isprane plave oči; ona trže buktinju van njegovog dohvata.
<BR>&nbsp;&nbsp;&nbsp;&nbsp;&nbsp;Stajao je strpljivo, ruku pruženih sa dlanovima nagore. "Zaglavilo se. To se stalno dešava. Mogu da popravim, ako mi daš."
<BR>&nbsp;&nbsp;&nbsp;&nbsp;&nbsp;Namrštila se, ali se njen izraz lica neznatno promenio; načinila je jednu malu kretnju glavom. Bio je svestan da su sad dva staner-pištolja uperena na njega, i da mu nikakav pokušaj bekstva ne bi uspeo. Ona mu gurnu buktinju u šake. "Namesti. Ako si tol'ko rad da umreš." Njen ton je nagoveštavao da je on sišao s uma; a on se zapita nije li to tačno.
<BR>&nbsp;&nbsp;&nbsp;&nbsp;&nbsp;Kleknuo je na jedno koleno, kao da tone. Oseti ujed snežne hladnoće kroz nogavicu pantalona. Postavio je buktinju da leži u ravnoteži na butini, skinuo rukavice i otkopčao kutiju za pribor koju je imao na opasaču. Izvukao je magnetizovanu žicu tanku kao nit i zavukao je u jedan otvor pri dnu drške oružja; blagim pouzdanjem počeo je da ispituje skrivene mehanizme unutra. Oznojene šake lepile su se za ledeni metal dok je radio; ali, on je to jedva primećivao. Napipavajući prolaz kroz nevidljive puteve, došao je najzad do onog bitnog raskršća na kome su se dve komponente zaglavile jedna uz drugu. Opet izvuče žicu, obazrivo, zadovoljan što problem nije bio teži nego što je očekivao. Vrati žicu tačno na mesto u kutiji, pitajući se zašto gubi vreme na to, i pruži buktinju opet staroj ženi. Suoči se sa njenim pogledom bezizražajno. "Trebalo bi da sad radi. Ne treba da krade naše igračke onaj ko ne zna da ih održava."
<BR>&nbsp;&nbsp;&nbsp;&nbsp;&nbsp;Istrgla je buktinju iz njegovih ruku, otkidajući i sloj pokožice zajedno sa oružjem. Iskrivio je lice u grimasu, ali ruke su mu već bile kao drvo, bez ikakvog osećaja, neupotrebljive. Kao i lice; kao i mozak. Ustao je, puštajući da rukavice padnu na sneg pokraj njegovih stopala. Bar je dokazao svoju superiornost u odnosu na ove divljake, i sad bar može umreti čisto i časno; egzekucija će biti izvršena jednim nadmoćnim oružjem.
<BR>&nbsp;&nbsp;&nbsp;&nbsp;&nbsp;Ali ona ovog puta nije nanišanila ka njemu. Okrenula se, čvrsto stegla elektronsku buktinju i naciljala prema gustišu zimzelenog drveća u podnožju litice. Opalila je; čuo je električno pucketanje zraka i video malu eksploziju. Jedno drvo je planulo. Poklici odobravanja uzdigli su se oko njega, a onda se žudnja za smrću vratila u divlja, nemilosrdna lica.
<BR>&nbsp;&nbsp;&nbsp;&nbsp;&nbsp;Baba je pošla ka njemu vukući noge. Bukinju je držala u ruci. "Dobro si ovo namestio, stranče", reče promuklo, smeškajući se bez imalo ljudskosti.
<BR>&nbsp;&nbsp;&nbsp;&nbsp;&nbsp;Krajičkom oka posmatrao je razbuktalo stablo. Dim se nagomilavao uz strme stene; miris gorućeg drveta bio je prodorno tuđinski. Ali spaljeno ljudsko meso miriše kao i svako drugo sprženo meso... "Karemovac sam. Mogu da opravim svaki deo opreme koji se igde proizvodi. Vezanih očiju. Zato smo nešto više od životinja."
<BR>&nbsp;&nbsp;&nbsp;&nbsp;&nbsp;"Al' će umreš k'o bilo koj' od nas! Tuđine! Zaista ti se mre?"
<BR>&nbsp;&nbsp;&nbsp;&nbsp;&nbsp;"Spreman sam da umrem." Stao je uspravnije; čitavo njegovo telo sad kao da je pripadalo nekom drugom.
<BR>&nbsp;&nbsp;&nbsp;&nbsp;&nbsp;Digla je buktinju, rukama koje su malčice drhtale od napora. Spustila je prst na obarač, a pogledom je pretraživala njegovo lice, željna da se on slomi i da moli za život. Ali, on je rešio da umre a da im ne pruži zadovoljstvo... a znao je da će umreti u svakom slučaju.
<BR>&nbsp;&nbsp;&nbsp;&nbsp;&nbsp;"Ubi' ga! Ubi' ga!" Glasovi su se dizali, sa gledalačkim nestrpljenjem. Rasejano je pogledao taj obruč lica, video na licu devojke neki izraz koji nije mogao imenovati.
<BR>&nbsp;&nbsp;&nbsp;&nbsp;&nbsp;"Ne." Stara je spustila cev, cereći se jezivo zlobno. "Neće ga ubijemo; nego zadržimo. Mož' popravlja stvari koje maznemo od njegovi' na kosmodromu."
<BR>&nbsp;&nbsp;&nbsp;&nbsp;&nbsp;"Opasan je, šamanko!" reče jedan od muškaraca, ljut zbog uskraćenosti. "A ne treba nam."
<BR>&nbsp;&nbsp;&nbsp;&nbsp;&nbsp;"Ja kažem, ostaće!" zarežala je stara. "Oće da mre - gle ga! Ko se ne boji smrti, lud je. Ubiti ludog, zla sreća." Cerila mu se i dalje, podrugljivo i samosvesno.
<BR>&nbsp;&nbsp;&nbsp;&nbsp;&nbsp;Gundalinu je osetio kako se njegova fatalistička omamljenost lagano raščišćava; shvatao je: neće mu dati čistu smrt. Pretvoriće ga u roba... "Ne može! Odvratne životinje!" Bacio se na staru, na buktinju. "Ubijte me, prokletinje! Neću..."
<BR>&nbsp;&nbsp;&nbsp;&nbsp;&nbsp;Refleksno je digla cev iznad glave, zamahnula i tresnula ga njome po licu. On pade unazad, u nanos snega; na koži ga je pekla krv, a bol je odzvanjao po unutrašnjosti njegove glave kao vrisak. Ispljunu puna usta krvi i jedan zub, sede i zaječa iza svojih smrznutih šaka. Nomadi su se polako udaljavali na razne strane. Čuo je kako stara daje naredbe, ali nije čuo njihovu sadržinu; nije mario šta te reči kažu, nije mario ni za šta.
<BR>&nbsp;&nbsp;&nbsp;&nbsp;&nbsp;"Evo ti... rukavice, glupi. Navuci." Ona mlada je stajala nad njim; mahnula je rukavicama ka njegovom licu. Uzmakao je malo, pokušao da je ignoriše, zahvatio šaku snega i čvrsto je nabio u svoja pocepana usta.
<BR>&nbsp;&nbsp;&nbsp;&nbsp;&nbsp;"Plavac!" Ovog puta je u njegovo lice gurnut Tier-Pardijev pištolj za paralizovanje. "Plavi dečko, poslušaj!" Bacila mu je rukavice na stomak.
<BR>&nbsp;&nbsp;&nbsp;&nbsp;&nbsp;Navukao ih je polako, oko prstiju koji, pokriveni ledom od krvi, nisu više ništa osećali. Pomisao da će ga paralizovati, odvući na motorne sanke i tamo utovariti kao sanduk rezervnih delova bila je nepodnošljiva. Pa, on se mora držati sa najvećim mogućim dostojanstvom, dok ne nađe izlaz iz ove noćne more... neki izlaz, bilo kakav izlaz.
<BR>&nbsp;&nbsp;&nbsp;&nbsp;&nbsp;Nešto mu pade preko šlema, kliznu niz lice kao zmija koja se omotava oko njegovog vrata. On, trgnuvši se, diže pogled, a omča mu se zateže oko grla. Devojka se nasmeja njegovom izrazu lica; drugi kraj konopca namota oko svoje šake u debeloj toploj rukavici. Drsko je stala pred Gundalinua, puštajući da se konopac labavo njiše. "Dobar dečko. Mama kaže, 'oće tvoje šake. Ali ja dobijam ostali deo tebe, za moj zoološki vrt." Spustila je drvene 'naočare' na oči, napola sakrivajući svoje uzano, čvornovato lice. "Moj mezimac, plavac." Nasmejala se opet i trgla konopac. "Ajde, plavi! Samo pazi - brzo da ideš."
<BR>&nbsp;&nbsp;&nbsp;&nbsp;&nbsp;Gundalinu se brzo osovi na noge i pođe glavinjajući kroz sneg prema sankama. Znao je: iako ga nisu ubili, svejedno je mrtav; jer se njegov svet maločas okončao.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
