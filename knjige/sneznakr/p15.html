<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14.
<P>&nbsp;&nbsp;&nbsp;&nbsp;&nbsp;Ukres je ležao raširenih ruku i nogu, na krevetu, u svom višesobnom stanu. Prstima je pratio žile nekakve tuđinske puzavice, izrezbarene, uz mnogo drugih ukrasa, na dasci uzglavlja. Prsti su išli tamo, i nazad. Otišla. Nema je... ponavljao je te reči istovremeno kad i pokrete duž puzavice, mnogo puta. Ali nije imao snage da poveruje - ni da reaguje, da se pokrene, da oseti. Nije bilo suza. Kako je moguće to, da je ona otišla, da je nestala iz njegovog sveta isto onoliko nepovratno kao da je umrla? Ne Luna, ona koja je bila deo njegovog života od dana kad se rodio. Ne Luna, koja se zavetovala da će zauvek biti deo njega...
<BR>&nbsp;&nbsp;&nbsp;&nbsp;&nbsp;Luna koja je pogazila obećanje i postala sibila. Zašto? Zašto mu je to učinila? I zašto mu je sad učinila ovo? Zato što je poverovala da se on nikad neće vratiti? Onda zašto se on nije još odavno vratio u Neit? Da je bio tamo kad je ona došla kući, ovo se ne bi desilo.
<BR>&nbsp;&nbsp;&nbsp;&nbsp;&nbsp;Ali on se nije vratio u Neit. Prvenstveno zbog svega onog što se izdogađalo kako ne treba i ne valja; zatim, kad je Kraljica došla po njega, zbog svega onog što je pošlo kako valja i treba. I, neprestano, tada i sada, zbog Karbankla. Sad ostrvo Neit, i čitav letnjački svet, izgledaju daleki i sivi kao zid magle; jedina stvarnost je ovaj kaleidoskop gradskih slika koji je toliko proširio njegova čula i njegovu svest da on više nikad ne može biti zadovoljan u onom uzanom svetu ostrva i mora. Ili: Mora... Pa, more je, stanovnicima grada, samo tanki sloj tečnosti na jednoj kamenoj lopti. Kunu se u hiljadu bogova, ali se retko kad mole ijednome od njih - a sve odgovore koje zaista žele, dobijaju od svojih mašina.
<BR>&nbsp;&nbsp;&nbsp;&nbsp;&nbsp;Ima i on terminal za jednu od tih mašina, ovde, na stolu u susednoj sobi. Kraljica je za njegovo stanovanje izdvojila prostor apsurdno ogroman - a on ga je ispunio instrumentima koji govore, pevaju, čak i slušaju, instrumentima koji snimaju i prikazuju slike, instrumentima koji mu kazuju koliko je sati ili kolika je razdaljina do najbližih zvezda. Povremeno je pokušavao da ih rastavlja na delove, ali je uvek otkrivao da se njihovi unutrašnji, radni delovi raspadaju u prah u njegovim rukama, ili da je unutrašnjost prazna izuzimajući nekoliko metalnih pahuljica sa insekatski sitnim šarama i sa 'krznom' od vrlo tankih žičica. Međutim, Kraljica ga je podsticala da se time bavi i da istražuje teh-naprave u Palati; čak ga je slala u lavirint prodavnica u Lavitintu da odabira nove aparate.
<BR>&nbsp;&nbsp;&nbsp;&nbsp;&nbsp;Još i sad se pitao zašto je odabrala njega, i zašto ga je tako mnogo nagradila za ono malo što može da ponudi. Doduše, sad o tome više nije razmišljao onako često kao na početku. Prvi put je postao svestan na koji način ga Kraljica gleda u jednom trenutku kad je svirao za nju - gledala je sa napetošću koja nikakve veze nije mogla imati sa njegovom muzikom; od tog pogleda njegovi prsti su počeli da se spotiču, osećao se kao da nag stoji pred njom. Kasnije, dogodilo se još ponešto: doticaj prstima, šapnuta reč, poljubac, slučajni susret na skrovitom mestu... A ona toliko liči na Lunu, da mu je bilo teško da odvoji pogled od nje, teško da je ne gleda u oči, teško da ne reaguje jednakim emocijama i da ne odgovori na zahtev koji je u tim očima našao.
<BR>&nbsp;&nbsp;&nbsp;&nbsp;&nbsp;Ali to nije Luna, to je neko drugi. To je nestareća Kraljica Zime. Posmatrajući kako ona postupa sa strancima i plemićima koji su dolazili na dvor, video je istinu, mnogo puta. Arienrod je bila mnogo toga za šta Luna nije imala dovoljno godina - bila je mudrost, proračunato prosuđivanje, dubina iskustva iza znajućeg osmeha. Bila je i ponešto što Luna nikad biti neće, ali je njemu bilo teže da to imenuje... kao što je i Luna bila ponešto, bezimeno, što u Kraljici nije video nikada. Osim toga, Kraljica nikad neće moći da postane ono bogatstvo uspomena, nikad neće biti ona sa kojom je on delio sve.
<BR>&nbsp;&nbsp;&nbsp;&nbsp;&nbsp;A ipak, tako su slične, a toliko vremena je minulo... tako da se najzad počelo dešavati kao i kao sa gradom, Arienrod je postajala stvarnost a Luna samo posle-slika. To ga je plašilo; strah da će izgubiti svoju stvarnost kočio je njegovu moć govora u onim trenucima kad bi, inače, prihvatio Kraljičin poziv.
<BR>&nbsp;&nbsp;&nbsp;&nbsp;&nbsp;Ali, sad je presečen kanap koji ga je tokom polovine njegovog života vezivao za Leto. Otišla je Luna. Nema je. Sad više nema razloga da se on ikad vrati kući... njih dvoje nikada neće raspetljati ono što su od svog života napravili. On nju nikad više neće videti; nikad više neće ležati pored nje, kao onaj prvi put kad su legli na asure ispred ognjišta, dok je vetar zveketao i zavijao kroz ponoćnu crninu onostran zidova a baka mirno spavala u susednoj sobi... Dođoše najzad suze, on se okrete na bok i sahrani ih u meku tamu svog jastuka.
<BR>&nbsp;&nbsp;&nbsp;&nbsp;&nbsp;Nije toliko čuo, koliko osetio da neko ulazi u odaju, hladna promaja se pokrenula kad je neko nečujno otvorio i zatvorio vrata. Pridigao se u sedeći položaj, brišući lice, krenuo je da ustane s kreveta zato što je prepoznao Kraljicu.
<BR>&nbsp;&nbsp;&nbsp;&nbsp;&nbsp;Arienrod je stavila šaku na njegovo rame, blagim pritiskom ga prinudila da se vrati na krevet. "Ne. Noćas nismo podanik i kraljica, nego samo dvoje ljudi koji su oboje izgubili nekog koga su voleli." Sela je pored njega; plisirana fluidnost njene odežde obnažila je jedno rame. Bila je obučena maltene prosto, bez ijednog dragulja, ali sa ogrlicom od kovanih listića metala na učvorenom svilenom kanapu.
<BR>&nbsp;&nbsp;&nbsp;&nbsp;&nbsp;Opet je obrisao lice i sa suzama uklonio i svoje osećanje nelagodnosti, ali ne i zabunu. "Nisam... nisam razumeo... Vaše Veličanstvo." Dok ju je gledao pored sebe, ovde, konačno mu je palo na um da se zapita... "Kako ste znali? O Luni. O Luni i meni?"
<BR>&nbsp;&nbsp;&nbsp;&nbsp;&nbsp;"Još me pitaš kako znam stvari, posle ovolikog vremena provedenog ovde?" Osmehnula se.
<BR>&nbsp;&nbsp;&nbsp;&nbsp;&nbsp;Oborio je pogled, oslonio se šakama o kolena. "Ali... zašto nas dvoje? Kod toliko ljudi na svetu - pa, mi smo samo Letnjaci."
<BR>&nbsp;&nbsp;&nbsp;&nbsp;&nbsp;"Zar dosad nisi bar neki delić pogodio, Ukreše? Pogledaj me." Opet je digao pogled. "Ličim ti na nekog... na Lunu, zar ne?" Klimnuo je glavom. "Mislio si da ja to ne razumem." Dodirnula je njegovu mišicu ruke. "Ali razumela sam; znam da ti je... smetalo. Ona je moj rod, moja krv, ona je bliža meni nego što si, čak, ti blizak njoj."
<BR>&nbsp;&nbsp;&nbsp;&nbsp;&nbsp;"Jesi li...?" Pokušao je da zamisli u kakvoj bi rodbinskoj vezi mogle biti njih dve, toliko slične u svim crtama. "Lunina tetka? Ako si njenom ocu..."
<BR>&nbsp;&nbsp;&nbsp;&nbsp;&nbsp;Ona odmahnu glavom; oslobodi se jedan uvojak kose, beo kao mlečni krem, i odmota se duž njenog vrata. "Luna nema oca... nema ga više. A ni mi nemamo nju, ti i ja. Nikad nisam dobila priliku da je sretnem, ali bila mi je važna i dragocena koliko i tebi. Možda i više. Nadala sam se da ćemo je, posle izvesnog vremena, imati ovde, u gradu." Njen pogled odluta od njega, nemirno pođe po ukrašenom, prenatrpanom stolu pored zida.
<BR>&nbsp;&nbsp;&nbsp;&nbsp;&nbsp;"Ne bi ona došla." Njegov glas postade ravan. "Ne posle stupanja u sibilstvo."
<BR>&nbsp;&nbsp;&nbsp;&nbsp;&nbsp;"Misliš da ne bi? Čak ni zbog tebe?" Šaka je i sad počivala, saosećajno, na njegovoj mišici.
<BR>&nbsp;&nbsp;&nbsp;&nbsp;&nbsp;Uzdahnuo je. "Ja njoj nikad nisam bio tako važan kao sibilstvo. Ali, zašto mi nisi rekla o - njoj i tebi - i o nama?" Kao da, na neki način, više nije govorio Kraljici, nego jedinoj osobi koja razume njegov gubitak.
<BR>&nbsp;&nbsp;&nbsp;&nbsp;&nbsp;"Rekla bih ti ja. Kažem ti sad. Samo, želela sam da znam kakvog bi ljubavnika moja... rođaka uzela radije nego ma kog drugog. Da prvo upoznam tebe, neposredno." Ta ruka je blago stisnula, onda otišla sa njegove mišice; Arienrod je nestrpljivim pokretom pokušala da otkloni taj neposlušni pramen kose, ali je samo oslobodila još nekoliko takvih. Nikad još nije video Arienrod ovakvu, umornu i rasejanu i razočaranu. Toliko ljudski, toliko nalik na njega... i na Lunu.
<BR>&nbsp;&nbsp;&nbsp;&nbsp;&nbsp;"Ja, sada, neću Lunu nikada upoznati, Ukreše. Imam samo tebe da mi o njoj pričaš, da me na nju podsećaš. Pričaj mi čega se najjasnije sećaš, šta najdublje osećaš o njoj. Šta je volela - šta si na njoj voleo više od ostalog? Pričaj mi koliko si je voleo..."
<BR>&nbsp;&nbsp;&nbsp;&nbsp;&nbsp;Ona noć ognjišne svetlosti i vetra vratila mu se, tad, stopljena sa hiljadu drugih slika Lune: dete koje se vrti oko sebe, ispruženih ruku, na blistavoj plaži; devojka umotana u krzna, izvlači mrežu punu ribe bakreniih boja, stojeći uz njega na ledenoj palubi; opet ljubavnica, šapuće mu nežne reči, topla uz njegovo srce. "Ne mogu. Ne mogu ti reći o njoj..." Njegov glas se raspade na komade. "Ne kad je nema."
<BR>&nbsp;&nbsp;&nbsp;&nbsp;&nbsp;"Otišla je, Ukreše." Arienrod izvuče dijademu i rastrese kosu tako da poteče kao oslobođeni vodopad, niz njena ramena i leđa, preko prigušenih oblačnih boja njene jednostavne odežde. "Ali nisi je izgubio. Ne ako nećeš." Nagnula se napred. "Veoma ličimo, zar ne - ona i ja?"
<BR>&nbsp;&nbsp;&nbsp;&nbsp;&nbsp;Zurio je u nju. Taj pad kose u boji slonovače. Vitko devojačko telo i meka tkanina odežde napeta preko malih, visokih dojki... te usne; te oči u boji agata u mahovini; oči koje postavljaju pitanje, i lice koje je odgovor: "Da."
<BR>&nbsp;&nbsp;&nbsp;&nbsp;&nbsp;"Onda pusti da ti ja budem Luna." Vrhovi njenih prstiju podigoše sad jedan njegov uvojak, pokretom uznemirujuće poznatim; osetio je puls u svojim slepoočnicama. U glavi je čuo glas Mora; da li ga je blagoslovilo ili proklinjalo, to više nije ni znao, ni mario. Goreo je, tako da sad čak ni More ne bi moglo ugasiti taj plamen njegove potrebe. Pružio je ruku i dodirnuo je po prvi put, pustio da ruka pada duž njenog golog ramena, po hladnim, zakrivljenim površinama njene mišice.
<BR>&nbsp;&nbsp;&nbsp;&nbsp;&nbsp;Nagnula se željno u njegova milovanja, povukla ga je sa sobom dole, na krevet, povela je njegove šake. "Pokaži mi koliko si je voleo..."
<BR>
<BR>&nbsp;&nbsp;&nbsp;&nbsp;&nbsp;Ukres je ležao sklopljenih očiju, upijajući poruke koje su mu stizale kroz ostala čula - pojačana zahvalnom otežalošću njegovog umornog tela. Udisao je topli, mošusni miris Arienrodinog prisustva pored sebe, osećao kako ga oblici njenog tela blago pritiskaju. Nije mirisala na more, nego na uvozne parfeme. A ipak, imala je u sebi prisustvo Mora: a to znači, Damine inkarnacije, jer Dama je, na ovom svetu, Thalasa, penom zaogrnuta, njoj morske ptice izleću iz kose, usne su joj kao izlazak sunca, kao krv... činilo se da je ovde ležala vekovima i čekala ga. Slušao je ritam njenog tihog disanja, otvarao oči da gleda njeno lice. Njene oči bile su sklopljene; tako osmehnuta u polu-snu pored njega, maltene bi mogla biti baš ona koju je po imenu pozvao u trenutku kad je izgubio kontrolu nad sobom...
<BR>&nbsp;&nbsp;&nbsp;&nbsp;&nbsp;Zaprepašćenje ga dirnu peckavom rukom, od koje trnci prolaze: shvatio je, još jednom, da leži pored Kraljice Zime. Ali, bio je ispunjen dubokom nežnošću; željom, bolno jakom, da joj da onu ljubav, onu vernost, život, što je zakletvom obećao njenoj izgubljenoj drugosti. "Arienrod... Hoću da budem jedini s tobom."
<BR>&nbsp;&nbsp;&nbsp;&nbsp;&nbsp;Tad je otvorila oči, osmotrila ga sa blagim prekorom. "Ne, ljubavi moja."
<BR>&nbsp;&nbsp;&nbsp;&nbsp;&nbsp;"Zašto ne?" Njegove ruke je prisvajački obuhvatiše. "Luni sam bio jedini. Daj da i tebi budem jedini. Nisam samo još jedna riba u mreži; neću da te delim sa sto drugih."
<BR>&nbsp;&nbsp;&nbsp;&nbsp;&nbsp;"Ali moraš me deliti, Ukreše. Ja sam Kraljica, vlast. Niko mi ne nameće ograničenja, niko mi ne zapoveda - to ne dozvoljavam, jer bi oslabilo moju kontrolu. Niko nikad neće, kod mene, biti jedini, ili jedina. Jer sam ja Jedina. Ali, nikad neće biti ni drugog nalik na tebe..." Poljubila ga je nežno u čelo, a njeni prsti sklopili su se oko medalje, sa druge planete donete, koja je ležala na njegovim prsima. "Moje zvezdano dete."
<BR>&nbsp;&nbsp;&nbsp;&nbsp;&nbsp;Drhtavica prođe kroz njega.
<BR>&nbsp;&nbsp;&nbsp;&nbsp;&nbsp;"Šta je sad?"
<BR>&nbsp;&nbsp;&nbsp;&nbsp;&nbsp;"Ona me je tako zvala." Odgurnuo se, podigao na jedan lakat, onda je gledao dole, na nju, a ona je ležala na leđima i smeškala se, uhvaćena izvan vremena. "Ako ne mogu biti jedini, hoću bar da budem jedini koji se zaista računa." U svesti je video podrugljivu figuru obučenu u crno koja večito stoji Kraljici pored desne ruke, figuru koja ga provocira i pokušava da ga zastraši kad god se sretnu nasamo, i u tome nalazi opako uživanje ukorenjeno u ogorčenoj zavisti. "Hoću da izazovem Starbaka na dvoboj."
<BR>&nbsp;&nbsp;&nbsp;&nbsp;&nbsp;"Starbaka?" Arienrod je žmirnula ka njemu, iskreno iznenađena, pre nego što je počela da se smeje. "Ljubavi moja, suviše si ti nov ovde, pa ne znaš šta si upravo rekao - i daleko si premlad, i prepun života, da sve odbaciš. Jer to bi uradio, upućujući izazov Starbaku. Polaskana sam tim gestom, ali zabranjujem to. Veruj mi kad ti kažem da on mom srcu ne znači ništa. Od one prve festivalske noći, kad sam stavila na glavu masku Zimske Kraljice... tako davno..." njene oči se promeniše, nije ga više videla, "nije se našao niko u mom krevetu, niti u mom životu, ko bi me naveo da čeznem za onim vremenom kad sam bila samo Arienrod i kad sam živela u svetu koji je bio bez znanja, ali slobodan; kad su želje i snovi značili nešto, zato što se nisu uvek ostvarivali. Ti me navodiš da sanjam o izgubljenoj nevinosti... Ti me navodiš da sanjam." Osmehnula se opet, maltene sa čuđenjem. "Nije potrebno da činiš, ili budeš, išta više, da bih te volela - i da bih želela da te zaklonim od zla. Starbak bi te mogao ubiti ma kojim oružjem koje bi ti izabrao, pa i golim rukama. Osim toga, svaki Starbak mora biti van-Tijamatovac, mora da ima poznanstva i kontakte među njima, da bih mogla i njih da držim na lancu."
<BR>&nbsp;&nbsp;&nbsp;&nbsp;&nbsp;"Dovoljno sam van-Tijamatovac." Podigao je i pružio medalju, pustio da se na lancu vrti u vazduhu iznad nje. "A dovoljno sam i deo ovog sveta, dovoljno da ih mrzim koliko ih i ti mrziš. Slušao sam, gledao sam; naučio sam mnogo o dvoru, i o gradu, o tome kako ga stranci koriste. Ako nešto ne bih znao, ti bi me mogla naučiti..." Osmehnuo se, ali osmehom koji Luna ne bi razumela. "Sem toga, znam ono jedino što je zaista potrebno da znam, svejedno što ti ne veruješ - znam kako da bacim rukavicu Starbaku i pobedim." Nije se više smeškao.
<BR>&nbsp;&nbsp;&nbsp;&nbsp;&nbsp;Arienrod ga je proučavala ćutke; osećao je da ona pogledom odmerava njegovu veličinu, težinu. Učini mu se da je senka preletela njenim licem, a sledećeg trena ona klimnu glavom. "Pa, dobro, onda ga izazovi na dvoboj. Ali ako to uradiš, a ne uspeš, nazvaću te taštim malim hvalisavcem i vodiću ljubav s njim na tvom grobu." Uhvatila ga je za taj namigujući privesak i povukla ga dole, na sebe.
<BR>&nbsp;&nbsp;&nbsp;&nbsp;&nbsp;"A, neću omanuti." Našao je opet njene usne, gladno. "A ako ne mogu da budem tvoj jedini ljubavnik, biću najbolji."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
