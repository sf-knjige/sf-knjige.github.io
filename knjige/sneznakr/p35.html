<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34.
<P>&nbsp;&nbsp;&nbsp;&nbsp;&nbsp;Na tronu, Arienrod; u svojoj dvorani za prijem, gde će kroz manje od dve nedelje primiti i predsednika vlade cele Hegemonije, kome će to biti poslednja službena poseta. Pitala se dokono da li će on osetiti neko sažaljenje prema njoj. Ali ovo danas je u poseti samo zapovednica policije; nije potrebno mnogo mašte da se zamisli razlog njenog dolaska. To što Pala-Tion dolazi lično, znak je Starbakovog velikog uspeha.
<BR>&nbsp;&nbsp;&nbsp;&nbsp;&nbsp;Pala-Tion je ostavila oba pratioca među plemstvom, koje je bilo zauzeto svojim uobičajenim rekla-kazala; verovatno je mislila da ih na taj način poštedi od neophodnosti klečanja. A sama više nije pristajala da klekne, od kad je postala komandantkinja - sitna pobeda; njena jedina pobeda. Arienrod se nasmeši samo u sebi, gledajući kako Pala-Tion skida šlem i formalno se klanja. "Vaše veličanstvo."
<BR>&nbsp;&nbsp;&nbsp;&nbsp;&nbsp;"Komandante Pala-Tion. Izgledate užasno, komandante - sigurno od prenapornog rada. Odlazak Vašeg naroda sa Tijamata nije kraj sveta, znate. Trebalo bi da se pobrinete o sebi, da ne omatorite prerano."
<BR>&nbsp;&nbsp;&nbsp;&nbsp;&nbsp;Pala-Tion diže ka njoj pogled slabo skrivene mržnje i jedva primetnog prezira. "Ima i gorih stvari od starenja, Vaše veličanstvo."
<BR>&nbsp;&nbsp;&nbsp;&nbsp;&nbsp;"Ne mogu ih zamisliti, nijednu." Naslonila se unazad. "Čemu dugujem ovu posetu, komandante?"
<BR>&nbsp;&nbsp;&nbsp;&nbsp;&nbsp;"U pitanju su dve stvari koje ja smatram gorim od starenja, Vaše veličanstvo: ubistvo i protivzakoniti pokolj mera." Zvučala je kao da smatra da između ta dva i ne bi trebalo da bude razlike. "Dolazim sa nalogom za hapšenje Starbaka, jer je protiv njega podignuta optužnica da je počinio ubistvo i da je ubijao mere na imanju jednog van-Tijamatovca čije prezime je Ngenet. Taj Ngenet je zabranio kraljevski lov na svom području, kao što Vam je poznato." Iz njenog pogleda praskale su optužbe.
<BR>&nbsp;&nbsp;&nbsp;&nbsp;&nbsp;Arienrod podiže obrve, ne trudeći se da u potpunosti glumi iznenađenje. "Umorstvo? To je sigurno neka greška, mora biti da postoji neko drugo objašnjenje."
<BR>&nbsp;&nbsp;&nbsp;&nbsp;&nbsp;"Svojim očima sam videla jedan leš. Takođe, merska trupla." Pala-Tion žmirnu, pred navalom uspomena, a usta joj se izviše nadole. "Greške nije bilo, drugog objašnjenja nema. Hoću Starbaka, hoću ga sada... Vaše veličanstvo."
<BR>&nbsp;&nbsp;&nbsp;&nbsp;&nbsp;"Naravno, zapovednice. A ja želim i lično da ga ispitam o tim optužbama." O Luninom kratkotrajnom novom pojavljivanju nije saznala više ništa, u nedugom vremenu otkad se to desilo. Ali sada... "Ukreše!" Prenela je pogled daleko, preko beline dvorane, gde je Ukres stajao među plemićima koji su došli obučeni u svoje kostime za Festival da ih Kraljica vidi. Dovitljivošću bogatih, već su uspeli da se dočepaju najlepših i najsloženijih maski iz raznih maskerskih radionica i da srede da im budu izrađeni kostimi koji će maskama odgovarati. Sad su stajali zajedno kao skup divno deformisanih životinja, čija su mutantska totem-lica ravnodušno zurila u nju: stvorenja iz narko-fantazije.
<BR>&nbsp;&nbsp;&nbsp;&nbsp;&nbsp;Na njen poziv, Ukres brzo dođe. Gledala je kako se kreće: plava jakna bez rukava i tesno pripijene pantalone naglašavali su gipkost njegovih kretnji. Ali njegov izraz lica - bilo je to lažno lice, mlitava ožalošćenost, zbog koje je njoj bio jednako tuđ kao i ma koja od tih festivalskih maski. Kleknuo je pred nju, ćutljivo poslušno, potpuno ne obraćajući pažnju na Pala-Tion. Nije bila sigurna da li mu je ta neučtivost proračunata, ili samo zbog krivice; znala je da se on pred tom ženom oseća krivim, ali nikad nije saznala zašto. "Da, Vaše veličanstvo." On diže pogled.
<BR>&nbsp;&nbsp;&nbsp;&nbsp;&nbsp;Pokretom mu je pokazala da ustane. "Ukreše, gde je Starbak?"
<BR>&nbsp;&nbsp;&nbsp;&nbsp;&nbsp;Zablenuo se u nju, zatim se hitro pribrao. "Pa, hm, ja - ne znam, Vaše veličanstvo. Izišao je iz Palate. Nije mi rekao kad će se vratiti." Pokaza joj ironični skriveni osmeh i svoju radoznalost. "On ne govori sa mnom."
<BR>&nbsp;&nbsp;&nbsp;&nbsp;&nbsp;"Komandant Pala-Tion je došla da ga uhapsi zbog ubistva."
<BR>&nbsp;&nbsp;&nbsp;&nbsp;&nbsp;"Ubistva?" Okrenuo se Pala-Tion.
<BR>&nbsp;&nbsp;&nbsp;&nbsp;&nbsp;Otrov se video u policajkinim očima koje su mu uzvratile pogled; i opet otrov kad je digla glavu prema Kraljici. "Kako je dobro odmerio trenutak da to kaže."
<BR>&nbsp;&nbsp;&nbsp;&nbsp;&nbsp;"Ma, hajdete, komandante", reče ona razdražljivo. "Mislite li da ja umem da čitam misli? Što se ubistva tiče, ja to ne dozvoljavam, kod mojih podanika." Izraz Pala-Tioninog lica govorio je da ne bi bila iznenađena kad bi Kraljica zaista čitala misli i odobravala ubistva. "Želim znati više o ovome. Lično ste, velite, videli tela? Čija tela?"
<BR>&nbsp;&nbsp;&nbsp;&nbsp;&nbsp;"Jedno telo, ako ne računate trupla mera." Pala-Tion proguta, kao da je to za nju samo jedna neprijatna uspomena i ništa više. Ukres se poigravao ahatima na krajevima svog opasača, šibao je njima kao bičem po svojoj butini i svaki udar propraćao grimasom. "Telo dilipa."
<BR>&nbsp;&nbsp;&nbsp;&nbsp;&nbsp;"Goniča!" Nije uspela da sakrije prizvuk omalovažavanja u svom olakšanju.
<BR>&nbsp;&nbsp;&nbsp;&nbsp;&nbsp;"Ne, Vaše veličanstvo", reče Pala-Tion hladno. "Dilipa. To je bio jedan slobodni građanin Hegemonije, gost građanina Ngeneta. Izboden je nožem. Po tvrđenju Ngeneta, nestala je i jedna njegova gošća, za koju se takođe veruje da je mrtva. Bila je građanka ovog sveta, Letnjakinja po imenu Luna Svetlohodna. Merska trupla su bila unakažena." To je izgovorila da zazvuči kao nešto najgroznije.
<BR>&nbsp;&nbsp;&nbsp;&nbsp;&nbsp;"Unakažena?" reče Ukres, preglasno.
<BR>&nbsp;&nbsp;&nbsp;&nbsp;&nbsp;Arienrod je osetila na sebi reflektor Pala-Tioninog pogleda u trenutku izgovaranja tog imena: Ona nešto sluti. Ali bila je pripravna za to i održala je nepromenjenu učtivu zgađenost. "To ime kao da mi je izdaleka poznato... Beše li to neka tvoja rođaka, Ukreše?"
<BR>&nbsp;&nbsp;&nbsp;&nbsp;&nbsp;"Da, Vaše veličanstvo." Jednu šaku je sklopio preko zglavka druge šake; Arienrod vide kako se nokti utiskuju u kožu. "Ako pamtite, bila mi je - rođaka..."
<BR>&nbsp;&nbsp;&nbsp;&nbsp;&nbsp;"Primi moje saučešće." Nije mu dala nimalo topline.
<BR>&nbsp;&nbsp;&nbsp;&nbsp;&nbsp;Pala-Tion ju je posmatrala sa nečim što nije bilo ni zaprepašćenje, ni razočarenje, nego mešavina ta dva. "Ta osoba je bila ilegalni povratnik. Nestala je pre oko pet godina." Nešto je zapinjalo u njenom glasu.
<BR>&nbsp;&nbsp;&nbsp;&nbsp;&nbsp;"Mislim da se sećam tog incidenta." Tad sam mislila da je to kraj svega, ali nije bilo tako.
<BR>&nbsp;&nbsp;&nbsp;&nbsp;&nbsp;"Šta, u kom smislu su meri bili - unakaženi?" ponovo upita Ukres. "Unakaženi kako?"
<BR>&nbsp;&nbsp;&nbsp;&nbsp;&nbsp;"Imam u štabu film o tome, ako ti prija da gledaš tu vrstu stvari, Svetlohodni."
<BR>&nbsp;&nbsp;&nbsp;&nbsp;&nbsp;"Do vraga, ne mislim ja... zapravo hoću da znam šta je bilo sa Lunom!"
<BR>&nbsp;&nbsp;&nbsp;&nbsp;&nbsp;"Ukreše", reče Arienrod glasom tihog upozorenja, naginjući se napred. "Pa, komandante, to je, ipak, njegova rođaka. Naravno da on sad želi da zna šta se desilo s njom." Prokletnik, gad... videći koliko je silno to poželeo.
<BR>&nbsp;&nbsp;&nbsp;&nbsp;&nbsp;"Svi do jednog su - odrani, Vaše veličanstvo." Pala-Tion se i sad stisnuto mrštila.
<BR>&nbsp;&nbsp;&nbsp;&nbsp;&nbsp;"Odrani? Bez kože?" Bacila je ka Ukresu pogled prikrivene neverice, videla u njegovim očima nerazumevanje. "Starbak ne bi nikad uradio tako nešto. Zašto bi ih drao?"
<BR>&nbsp;&nbsp;&nbsp;&nbsp;&nbsp;"Trebalo bi da poznajete njegovu motivaciju bolje nego ja, jer on je Vaš čovek." Pala-Tion se poigravala svojim opasačem sa oružjem, opasno se bližeći nadmenosti. "Ko bi drugi imao na raspolaganju sredstva da podavi toliko mera odjednom?"
<BR>&nbsp;&nbsp;&nbsp;&nbsp;&nbsp;Ne dopada mi se ova stvar, ne mogu da pogledam dovoljno daleko u nju. Arienrod je ispipavala prozirne krivudave reljefe na rukonaslonu prestola. "Pa, iskreno da Vam kažem, komandante, čak i ako je Starbak zaista to uradio, ne vidim zašto ste zbog toga toliko zabrinuti. On će biti mrtav uskoro, čim nastupi Promena." Slegnula je ramenima, pokazujući fatalističko prihvatanje sudbine i trag osmeha.
<BR>&nbsp;&nbsp;&nbsp;&nbsp;&nbsp;"Zakon se ne može osloniti na to, Vaše veličanstvo." Pala-Tion je pogleda naglašeno. "Osim toga - to bi Starbaku bila suviše blaga sudbina."
<BR>&nbsp;&nbsp;&nbsp;&nbsp;&nbsp;Ukres se okrete da ode odatle; ali se zaustavi i provuče prste kroz kosu.
<BR>&nbsp;&nbsp;&nbsp;&nbsp;&nbsp;Arienrod neočekivano oseti pesmu krvi u ušima. "Govorite samo u svoje ime, strankinjo! Predlažem da razmišljate o svojoj sopstvenoj sudbini posle Promene, a našu sudbinu da ostavite nama."
<BR>&nbsp;&nbsp;&nbsp;&nbsp;&nbsp;"Vaše i naše sudbine su vezane, Vaše veličanstvo, zato što Tijamat pripada Hegemoniji." Arienrod se učini da je čula blagi naglasak na reči pripada. Ali samopouzdanje Pala-Tionino raspade se već tog trenutka, čim je sa svojim blefom nastupila, a sumnja u sopstvene mogućnosti potisnu je nazad, na mesto gde je ranije bila. Jer Pala-Tion je znala - da, znala - da Zima ima izvesne planove, ali je isto tako pouzdano znala da ona, Pala-Tion, nema načina da te planove osujeti. "U svakom slučaju, tražim Starbaka radi saslušanja i očekujem da ćete Vi u tome sarađivati", reče, očigledno ni najmanje ne očekujući da će se išta slično ostvariti.
<BR>&nbsp;&nbsp;&nbsp;&nbsp;&nbsp;"Učiniću koliko je u mojoj moći da se ova neprijatnost ispravi, svakako." Arienrod je rasplela okovratnik od kristalnih perli koji se kao slap spuštao niz srebrna prsa njene košulje. "Ali Starbak je svoj čovek, dolazi i odlazi kad hoće. Ne znam kad ću ga sledeći put videti."
<BR>&nbsp;&nbsp;&nbsp;&nbsp;&nbsp;Pala-Tionina usta se skeptično iskriviše. "Tražiće ga i moji ljudi. Ali, naravno, više bi mi pomoglo ako bih od Vas čula njegovo ime."
<BR>&nbsp;&nbsp;&nbsp;&nbsp;&nbsp;Arienrod pokretom pozva Ukresa na platformu na kojoj se presto nalazio. Pogladi šakom njegovu golu mišicu, čije drhtanje oseti, kao da ga je dodirnula nekom hladnom vatrom. "Žao mi je, komandante. Njegov identitet ne mogu otkriti nikom; bilo bi to kršenje poverenja, bila bi pogažena čitava zamisao o njegovom položaju. Ali, motriću, pa kad se pojavi..." Posegla je gore, dotakla jedan uvojak Ukresove kose, namotala ga oko prsta; on je samo pogleda, iznenadna zazirući od nje. Osmehnula se, pa se osmehnuo i on, nesiguran.
<BR>&nbsp;&nbsp;&nbsp;&nbsp;&nbsp;"Mogu ja to ime da saznam i sama. A tad ću ga zgrabiti!" Pala-Tion se nakloni, sa svom spoljašnjom doličnošću, i ode čvrstim koracima.
<BR>&nbsp;&nbsp;&nbsp;&nbsp;&nbsp;Ukres se nasmeja stegnuto, oslobađajući se napetosti. "Ispred njenih očiju!"
<BR>&nbsp;&nbsp;&nbsp;&nbsp;&nbsp;Arienrod je dozvolila sebi da mu se u smehu pridruži, ali bez stvarnog zadovoljstva; pamtila je vreme kad je smeh bio nešto jednostavno, nešto ukorenjeno u radosti a ne u bolu... "Živa šteta što neće nikad saznati šta joj je promaklo." Moram, međutim, da se postaram da zaista tako bude. "Starbak će neko vreme morati da nosi masku običnog čoveka."
<BR>&nbsp;&nbsp;&nbsp;&nbsp;&nbsp;Ukres klimnu glavom, najednom ozbiljan. "Nemam ja ništa protiv toga", reče, jednako iznenadno ogorčen.
<BR>&nbsp;&nbsp;&nbsp;&nbsp;&nbsp;"A to, na plaži, šta je to bilo?" Nagnula se ka njemu, držeći ga pogledom.
<BR>&nbsp;&nbsp;&nbsp;&nbsp;&nbsp;"Rekao sam ti sve što znam, sve što sam video! Zatukli smo mere na uobičajen način i ostavili da ih Ngenet nađe. Ništa drugo nismo uradili." Skrstio je ruke na grudima. "Ne znam šta je bilo posle toga. A rado bih znao, Thalase mi..." Te poslednje reči bile su jadna molitva izgubljenosti i čežnje.
<BR>&nbsp;&nbsp;&nbsp;&nbsp;&nbsp;Sklonila je pogled od njega, osećajući kako joj se lice steže od nekog osećanja koje nije lako imenovati. Ti bi rado znao? Onda, za ime svih bogova, nadam se da nećeš nikad saznati!
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
