<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PROLOG
<P>&nbsp;&nbsp;&nbsp;&nbsp;&nbsp;Vrata su se tiho zatvorila za njima i odsekla ih od svetlosti, muzike i razuzdane proslave koja je bila u toku u balskoj dvorani. Usled iznenadnog gubitka vida i sluha osetio je klaustrofobiju. Samo je čvršće stegnuo kovčežić sa instrumentima koji je nosio ispod ogrtača.
<BR>&nbsp;&nbsp;&nbsp;&nbsp;&nbsp;Začuo je njen veseli smeh u tami pored sebe i oko njega je ponovo prasnula svetlost, otkrivajući malu prostoriju u kojoj su se sada nalazili. Nisu bili sami. Trgnuo se usled napetosti, iako je to očekivao, iako mu se to već dogodilo pet puta u ovoj beskrajnoj noći, iako će mu se dogoditi još nekoliko puta. Ovog puta događalo se u dnevnoj sobi... na nesigurnom kauču koji se ugurao u šumu tamnih, zlatom pokrivenih nogu nameštaja. Pade mu na pamet jedna nevažna misao: ove noći video je verovatno veći raspon stilova i ukusa nego za četrdeset godina na Karemofu.
<BR>&nbsp;&nbsp;&nbsp;&nbsp;&nbsp;Ali nije se nalazio na Karemofu, već u Karbanklu, i ova festivalska noć bila je najčudnija noć koju će ikada provesti, makar doživeo stotu. Na kauču su se ispružili, potpuno lišeni svesnog držanja i stida, jedan muškarac i jedna žena, oboje u dubokom snu zbog vina sa primesama droge iz boce, sada poluprazne, koja je ležala pokraj njih na sagu. Zagledao se u purpurnu mrlju koja je puzila preko zarozanog saga što je poprimio oblik skulpture, pokušavši da što manje narušava njihovu privatnost. "Sigurni ste da je ovaj par takođe bio... intiman?"
<BR>&nbsp;&nbsp;&nbsp;&nbsp;&nbsp;"Sasvim sigurna. Potpuno sigurna." Njegova pratilja podiže belu perjanu masku sa svojih ramena, otkrivajući šumu kose, gotovo isto toliko bele, i isprepletene poput gnezda zmija iznad njenog žustrog mladog devojačkog lica. Maska je predstavljala groteskan kontrast ljupkosti toga lica: nareckani razdirući kljun neke ptice grabljivice, ogromne oči sa crnim zenicama noćnog lovca koje su zurile u njega donoseći obećanje života i obećanje smrti, u međusobnoj ravnoteži... Ne. Kada se zagledao u njene oči, u njima nije primetio taj kontrast, tu razliku. "Vi Karemovci ste tako čvrsto ubeđeni u svoju pravednost." Zbacila je plašt od belog perja. "I takvi licemeri." Ponovo se nasmejala; njen smeh bio je istovremeno i svetlost i tama.
<BR>&nbsp;&nbsp;&nbsp;&nbsp;&nbsp;Nevoljno je skinuo svoju masku, jednostavnije izrađenu: predstavljala je neko apsurdno biće iz fantazije, koje je bilo pola riba pola čista mašta. Nije mu se dopadalo što je morao da otkrije svoj izraz lica.
<BR>&nbsp;&nbsp;&nbsp;&nbsp;&nbsp;Osmotrila je njegovo lice pod nemilosrdnom svetlošću svetiljke, hineći nevinost. "Nemojte mi reći, doktore, da zaista ne volite da gledate?"
<BR>&nbsp;&nbsp;&nbsp;&nbsp;&nbsp;S teškom mukom potisnuo je svoj gnev. "Ja sam biohemičar, Vaše Veličanstvo, ne voajer."
<BR>&nbsp;&nbsp;&nbsp;&nbsp;&nbsp;"Gluposti." Oko usta joj zaigra osmeh koji bi pre odgovarao kakvom mnogo starijem licu. "Svi medicinari su voajeri. Zašto bi inače postali lekari? Osim sadista, razume se, koji jednostavno uživaju u krvi i bolu."
<BR>&nbsp;&nbsp;&nbsp;&nbsp;&nbsp;Plašeći se da odgovori, on samo prođe pored nje, pređe preko tepiha pored kauča i spusti kovčežić sa instrumentima na pod. S druge strane ovih zidova grad Karbankl podizao je ka vrhuncu slavlje u čast ciklične posete predsednika vlade ovom svetu; bila je to noć radosnog zaborava. Nikada nije ni sanjao da će je provesti sa kraljicom ovog sveta... a još manje da će je provesti radeći ono što se spremao sada da učini.
<BR>&nbsp;&nbsp;&nbsp;&nbsp;&nbsp;Uspavana žena ležala je licem okrenuta prema njemu. Primetio je da je mlada, srednje visine, jaka i zdrava. Njeno blago nasmešeno lice bilo je duboko preplanulo od sunca i vetra ispod zamršene kose boje peska. Ostatak tela bio joj je bled; pretpostavio je da ga je dobro štitila od žestoke hladnoće iza gradskih zidina. Muškarac pored nje bio je mlad, tridesetih godina, oceni on; imao je tamnu kosu i svetao ten i mogao je biti ili odavde ili pridošlica sa drugog sveta; međutim, sad taj čovek nije bio nimalo važan. Njihove festivalske maske gledale su ih odozgo svojim prekornim šupljeokim pogledom, kao da su nemoćni bogovi stražari koji se odmaraju na naslonu kauča. Ovlaš je istrljao ženino rame antiseptikom, spremajući se da joj ubaci pod kožu tragač-kapsulu. Obavljao je prvo jednostavniju proceduru kako bi stekao samopouzdanje. Kraljica ga je pomno posmatrala, ćuteći sada kada mu je bila potrebna tišina.
<BR>&nbsp;&nbsp;&nbsp;&nbsp;&nbsp;Buka se nagomilavala i pojačavala iza zaključanih vrata; čuo je kako neki ljudi, koji su malo zaplitali jezikom, glasno protestuju. Skupio se poput životinje u zamci, čekajući da ga otkriju.
<BR>&nbsp;&nbsp;&nbsp;&nbsp;&nbsp;"Ne brinite, doktore." Kraljica položi laku, umirujuću šaku na njegovu mišicu. "Moji ljudi će se pobrinuti da nas niko ne uznemirava."
<BR>&nbsp;&nbsp;&nbsp;&nbsp;&nbsp;"Zašto sam se, do đavola, dao nagovoriti na ovo?" promrmlja on, više za sebe, nego njoj. Okrenuo se opet svome poslu, međutim, šake su mu podrhtavale.
<BR>&nbsp;&nbsp;&nbsp;&nbsp;&nbsp;"Dvadeset dve dodatne godine mladosti mogu biti veoma ubedljiv argument."
<BR>&nbsp;&nbsp;&nbsp;&nbsp;&nbsp;"Mnogo dobra će mi doneti ako ih budem proveo u nekoj kažnjeničkoj koloniji!"
<BR>&nbsp;&nbsp;&nbsp;&nbsp;&nbsp;"Saberite se, doktore. Ako ne završite ono što ste noćas započeli, ionako nećete zaraditi svoje dvadeset dve godine. Dogovor važi samo ako budem imala makar jedno savršeno normalno klon-dete negde među narodom Leta na ovoj planeti."
<BR>&nbsp;&nbsp;&nbsp;&nbsp;&nbsp;"Svestan sam uslova." Završio je ugrađivanje tragača. "Ali nadam se da razumete da je implantacija klona pod ovim okolnostima ne samo nelegalna, već i krajnje nepredvidljiva. Ovo je teška procedura. Rezultati koji se postižu u stvaranju klona koji je makar približna replika originalne osobe nisu baš naročito dobri čak ni kada su uslovi krajnje kontrolisani, a da i ne govorimo..."
<BR>&nbsp;&nbsp;&nbsp;&nbsp;&nbsp;"Znači, što ih više noćas implantirate, biće bolje za oboje. Nije li tako?"
<BR>&nbsp;&nbsp;&nbsp;&nbsp;&nbsp;"Da, Vaše veličanstvo", reče on, osećajući ukus gađenja prema samome sebi. "Pretpostavljam da je tako." Pažljivo je okrenuo usnulu ženu na leđa i ponovo posegnuo u svoj kovčežić.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
