<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Ne biva to tako. Geja Džeruša stajala je u elegantnom 'kokošarniku', stanu u zgradi u gornjem delu grada, i zurila napolje, kroz prozor sa šarama u vidu dijamanata na staklu; šake je držala sastavljene iza leđa. Deca su plesala među krugovima iscrtanim na ishabanom pločniku, zaneta u neku nerazumljivu dečju fantaziju - deca bogatih Zimaca i bogatih stranaca zajedno, zanemarujući prostor-vremenske razdaljine i razlike u shvatanjima koje su razdvajale njihove roditelje. Pokušala je da ne razmišlja o razdaljinama, o razlikama, o strašnom - Tako, prosto-naprosto, ne biva!
<BR>&nbsp;&nbsp;&nbsp;&nbsp;&nbsp;Ali čak ni žestoko poricanje nije moglo izbaciti tu stvar iz njenog uma, nije moglo osloboditi Džerušu od ponovnog preživljavanja onog neočekivanog poziva koji ju je podigao sa noćne dužnosti za radnim stolom u centralnom policijskom štabu i odveo na drugi sprat, u zamračene hodnike. Nije mogla a da se neprestano iznova ne priseća kakvi su bili zvuci - ne ljudski glasovi, nego zvuci jedne stvari koja trpi strašne patnje - koji su je naterali da otvori poslednja vrata i upali svetlost.
<BR>&nbsp;&nbsp;&nbsp;&nbsp;&nbsp;Već polovinu svog dosadašnjeg životnog veka provela je bez ijednog vriska; te noći je vrisnula. Jedan sirovi vrisak poricanja: da ne vidi zver koja muče i krvari, i leži kidajući sebe, na podu te smradne sobe... gnusnu, pomahnitalu ruševinu nečeg što je nekad bilo ljudsko stvorenje. I to ne bilo koje ljudsko stvorenje, nego komandant policije celog Tijamata - i to zato što je sagoreo sopstveni mozak fiksajući se k'spagom i predozirajući. Bogovi, čak i da doživi da vidi Novi milenijum, nikad neće zaboraviti taj prizor! Poče žmirkati jako: slika dece više nije bila u žiži. Ma koliko jako se trudila, ona ranija slika lepila se za nju, kao miris smrti, i zagađivala svako osećanje, svaku misao. Džeruša se, radeći ovaj posao, nagledala ružnih stvari, u količini dovoljnoj da oslabi i najjaču ženu; ali kad se to desi nekome ko je tvoj... Nije joj se naročito sviđalo ništa kod Lu-Skeda, ali, ipak, nijedan čovek ne zaslužuje da pretrpi takvu degradaciju pred očima celog jednog sveta. Iako Lu-Sked neće nimalo mariti za to, nikada.
<BR>&nbsp;&nbsp;&nbsp;&nbsp;&nbsp;Ostala je, međutim, njegova porodica. Džeruši je pripala dužnost - 'pripala' jer je tako naredio Mantanjez, novi vršilac dužnosti komandanta - da pomogne Lu-Skedovoj ženi u pripremama za odlazak porodice sa Tijamata. "Mariki treba prisustvo druge žene, u ovakvom trenutku, Džeruša", rekao je u tom razgovoru Mantanjez, sasvim iskreno, a Džeruša se ugrizla za jezik. Pa, do vraga, možda joj i treba.
<BR>&nbsp;&nbsp;&nbsp;&nbsp;&nbsp;Pitala se tada kako će biti u stanju da se suoči sa Lesu Marikom Lu-Sked i dve devojčice, imajući u pamćenju urezano ono što je videla. Ipak, zadržala je kontrolu nad emocijama, uspešno, zahvaljujući dugoj praksi u takvim stvarima; činilo se da njeno prisustvo povoljno deluje na zbunjenu i ojađenu ženu.
<BR>&nbsp;&nbsp;&nbsp;&nbsp;&nbsp;Lesu Marika oduvek je, u njihovim ranijim susretima, imala stav udaljenosti i neodobravanja - a susreti su se najčešće sastojali u tome što je Lu-Sked terao Džerušu da glumi nekakvu službenu varijantu dadilje na porodičnim ekspedicijama u Lavirint. Ali, kao i većina policije stacionirane na Tijamatu - kao i sama Geja Džeruša - Lu-Sked je, sa porodicom, došao sa Novosklona; zato su sad mogle da razgovaraju svojim jezikom, jezikom svoje domovine, kao stranci kad se sretnu u nekoj drugoj zemlji. Marika i deca odlučili su da se vrate kući, da bi bili sa rodbinom i prijateljima (sa njima će biti vraćen i komandant, koji će provesti ostatak života u ustanovi za mentalno poremećene; ali o tome nisu govorile). Džeruša je usmeravala razgovor ka bezbednim, neodređenim sećanjima na na svet koji su sve one čeznule da vide ponovo: na suncem izbeljenu vrelinu dana; na narod vitalan, hitar poput kapljica žive; na metropolu oko svemirske luke i na tržni centar Miertoles Lo Fo - gde je Džeruša prvi put videla slavu premijerove posete i osetila strahopoštovanje pred tolikom veličanstvenošću. Gde je snivala svoje snove o drugim svetovima...
<BR>&nbsp;&nbsp;&nbsp;&nbsp;&nbsp;Osetila je da neko prilazi i nečujno staje pored nje; pogledala je na tu stranu, a zatim dole, na desetogodišnju Lesu Andradi, mlađu od Lu-Skedove dve kćeri. Bila je to inteligentna, živahna cura, nimalo nalik na njenu stariju sestru koja se neprestano budalasto cerila; Džeruša je osećala naklonost prema njoj. Postepeno uviđanje da to dete, koje se sad drži za njenu ruku, gleda njenu uniformu sa istim onim maltene-strahopoštovanjem sa kojim je nekad Džeruša gledala svog oca i brata u istim takvim uniformama, doprinelo je da ova ponižavajuća dužnost dadilje bude, ipak, podnošljivija.
<BR>&nbsp;&nbsp;&nbsp;&nbsp;&nbsp;Andradi je, stojeći kod prozora, imitirala Džerušinu pozu i bez svesne namere - mala, ojađena figura u bezobličnoj sivoj odeći, čela namazanog pepelom. Cela porodice se obukla kao da su u žalosti, kao da je Lu-Sked umro. Ali bogovi nisu bili toliko milostivi... Bogovi, vraga! Džeruša je stisnula usne. Bogovi sa ovim nemaju nikakve veze, ovo smrdi na ljudsko izdajstvo.
<BR>&nbsp;&nbsp;&nbsp;&nbsp;&nbsp;Andradi je neupadljivo protrljala oči pesnicom, gledajući kako se druga deca igraju: deo sveta od koga je ona iznenada odsečena. "Rado bih se oprostila od Skeli i Minuka. Ali mama nas ne pušta da to radimo, zbog - zbog tate."
<BR>&nbsp;&nbsp;&nbsp;&nbsp;&nbsp;Džeruša se zapita da li majka Marika samo smatra da su takva opraštanja nedolična u vreme žaljenja, ili se i plaši onog što bi druga deca mogla kazati njenoj deci. Reče samo: "Razumeće oni."
<BR>&nbsp;&nbsp;&nbsp;&nbsp;&nbsp;"Ali ja neću da odem i da ih više ne vidim! Mrzim Novosklon!" Andradi se rodila na Tijamatu, a njeni imidža-svesni roditelji održavali su nategnuti i pretenciozni karemovski stil života; njena 'matična' planeta bila je za Andradi samo reč, i ništa više, samo simbol svega što je najednom pošlo naopako u njenom životu ovde.
<BR>&nbsp;&nbsp;&nbsp;&nbsp;&nbsp;Džeruša je pružila ruku, obuhvatila devojčina uska pleća, osvrnula se da baci pogled na sterilnu usavršenost i prefinjenost sobe iza njih. Čula je prigušene odjeke sa gornjih spratova, gde su Marika i poslužitelji prikupljali poslednje komade porodične imovine. Glavninu nameštaja su ostavljali ovde - ne toliko zbog cene prevoza, pretpostavila je Džeruša, koliko zbog bolnih asocijacija na ovo mesto. "Znam, Andradi. Sad mrziš Novosklon. Ali kad dođeš tamo, naći ćeš nove prijatelje, a oni će ti pokazati kako da se penješ na prong-drveće i kako od njegove kore da pleteš šešire. Vodiće te u prirodu sa svetiljkom, da tražite cveće koje cveta samo noću; a u kišnoj sezoni voda tamo pada s neba kao topli tuš, a sve lijane u tvojoj bašti biće tad pokrivene slatkim bobicama. Moći ćeš da hvataš svetlucave vogove u barama..." Mada nije bila nimalo ubeđena da će Marika dozvoliti svojim kćerima da hvataju vogove.
<BR>&nbsp;&nbsp;&nbsp;&nbsp;&nbsp;Andradi je šmrknula. "Šta - šta su vogovi?"
<BR>&nbsp;&nbsp;&nbsp;&nbsp;&nbsp;Geja Džeruša se osmehnula. "Mali stvorovi nalik na ribe; žive u zimskim kišnim barama. Leti se ukopaju duboko u blato i tamo spavaju do novih kiša."
<BR>&nbsp;&nbsp;&nbsp;&nbsp;&nbsp;"Sto godina?" Andradine oči su se raširile. "To je dugo vreme."
<BR>&nbsp;&nbsp;&nbsp;&nbsp;&nbsp;Džeruša se nasmeja, shvativši tek naknadno. "Ne, nije sto godina - samo par godina. Zima i leto tamo ne traju tako dugo kao ovde."
<BR>&nbsp;&nbsp;&nbsp;&nbsp;&nbsp;"O, dvostruka sreća!" Andradi je pljesnula rukama. To će biti kao da živiš večno. Kao Snežna Kraljica!"
<BR>&nbsp;&nbsp;&nbsp;&nbsp;&nbsp;Džeruša je žmirnula, odgurnula tu misao u stranu i klimnula glavom kao da hoće da ohrabri Andradi. "Eto vidiš. Dopašće ti se odrastanje na Novosklonu. Znam da se meni dopadalo." Bila je svesna da, govoreći ovo, zanemaruje stvari koje je, odrastavši, zamrzela. "Kamo sreće da pođem i ja." Te reči su joj izmakle nehotice.
<BR>&nbsp;&nbsp;&nbsp;&nbsp;&nbsp;Andradi je sledećeg trena bila zakačena za nju kao čičak, lica pritisnutog u njenu tuniku. "O, da - o, da, Džeruša - molim te pođi! Ti možeš sve da mi pokažeš, ti sve znaš; hoću da pođeš sa mnom." Drhtala je. "Ti si dobra plavanka."
<BR>&nbsp;&nbsp;&nbsp;&nbsp;&nbsp;Džeruša je pogladila kovrdžavu crnu glavu, zanemela od iznenadnog shvatanja šta sada ona znači ovom detetu čiji je pravi simbol čvrste stabilnosti i poverenja iznenada uništio samoga sebe. Dopustila je sebi da shvati, najzad, koliko duboko je zbunjeni jad devojčice Andradi prodro u njenu sopstvenu odbranu i stegao njeno srce.
<BR>&nbsp;&nbsp;&nbsp;&nbsp;&nbsp;Odvojila je, polako ali čvrsto, devojčicine ruke koje su je bile obuhvatile oko struka, iznad opasača sa opremom, i uzela te vitke, tople šake u svoje. "Hvala ti, Andradi. Hvala što me pozivaš. Volela bih da mogu da pođem s tobom; ali moj posao ovde nije dovršen. Tvoj otac... tvoj otac nije uradio tu stvar samome sebi, Andradi. Ma šta čuješ, ma od koga, nikad ne veruj da je on to sam učinio. Neko je to učinio njemu. Ja ću se pobrinuti da ta osoba plati. A kad to postignem, dobićeš poruku od mene, tako da ćeš znati da je platio - ili platila. Možda ću posle toga biti spremna da i ja odem kući."
<BR>&nbsp;&nbsp;&nbsp;&nbsp;&nbsp;"Dobro..." Kovrdžava glava je klimnula još jednom, a onda su uozbiljene, malo iskošene oči opet našle njeno lice. "Kad porastem, biću i ja plavanka."
<BR>&nbsp;&nbsp;&nbsp;&nbsp;&nbsp;Džeruša se osmehnula, bez ironije ili dušebrižništva. "Da, mislim da bi ti to mogla."
<BR>&nbsp;&nbsp;&nbsp;&nbsp;&nbsp;Onda su se obe okrenule: Marika je ušla u sobu, umotana u sivo. Pokretom ruke pokazala je svojoj kćeri da joj priđe i Andradi je, nerado, otišla. "Sve je spremno, Džeruša." Marikin glas bio je sumoran i siv kao i njen izgled. "Sad nas možeš otpratiti do zvezdoluke."
<BR>&nbsp;&nbsp;&nbsp;&nbsp;&nbsp;Džeruša klimnu glavom. "Da, gospođo Lu-Sked." Pošla je za njima, rado izlazeći iz ove napuštene sobe.
<BR>
<BR>&nbsp;&nbsp;&nbsp;&nbsp;&nbsp;Džeruša je predala policijsku patrolnu letilicu nekom garažnom službeniku čije prisustvo je jedva registrovala, a zatim je pošla prema teškim vratima sa prozorima koja su razdvajala garažu, sličnu ogromnoj pećini, od policijskog štaba. I garaža i štab bili su u jenoj poprečnoj uličici koja se cela sastojala samo od policijskih kancelarija, zatvorskih ćelija i sudskih zgrada: tupo obojena mrlja moralne ispravnosti u ludo skrpljenom šarenilu Lavirinta. Službeno, ulica Olivinska; ali za svakog, pa i za one koji su u njoj boravili, ulica Plava.
<BR>&nbsp;&nbsp;&nbsp;&nbsp;&nbsp;Jedva se dosetila da zastane za onaj sekund potreban tim tromim vratima da se razdvoje u levu i desnu stranu i propuste je u anonimni hodnik. Njen um je još bio zauzet putovanjem koje je upravo obavila, razlogom za njega i celim tim neverovatnim, ružnim lancem događaja koji je uzdrmao svakoga u ovoj...
<BR>&nbsp;&nbsp;&nbsp;&nbsp;&nbsp;"Pardon, pripadniče patrole. Pardon, pripadniče patrole. Pardon, pripadniče patrole."
<BR>&nbsp;&nbsp;&nbsp;&nbsp;&nbsp;Nešto ju je uhvatilo za rukav uniforme i držalo, kad je ušla u gužvu u sobi za organizacione poslove. Rasejano je digla pogled ka bezličnom plastičnom štitu koji je služio kao 'lice' glavi punoj mehaničkih mozgova: polrob. Sprečavao ju je da prođe, obuzet nerazumnom hitnjom. "Inspektor sam", reče ona, glasom u kome je bilo ponešto od te iste robotske monotonije. Neko je u prolazu malo gurnu s leđa.
<BR>&nbsp;&nbsp;&nbsp;&nbsp;&nbsp;"Izvini, inspektore. Moram dati izveštaj. Onda moram na posao se vratiti. Molim daj mi odobrenje." Osećao se nagoveštaj očajanja u tim mehaničkim zvucima. "Jedan čovek sa Četvrte izgovarao je buntovne rečenice protiv Hegemonije u kafiću 'Kosmodrom'. On takođe govori meštanima da sibile imaju pristup do zabranjenog znanja. Čini se da je pod uticajem droga."
<BR>&nbsp;&nbsp;&nbsp;&nbsp;&nbsp;"Dooo-bro, važi, autorizacija 77A. Prijavi ga sa identom i mi ćemo ga pokupiti." Droge. Ne razmišljaj o drogama. Krenula je dalje kroz sobu, dobro pazeći da ne pogleda u pravcu one kancelariuje koja je do pre mesec dana bila Lu-Skedova.
<BR>&nbsp;&nbsp;&nbsp;&nbsp;&nbsp;"Pardon, inspektorko!" To je rekao neki policajac koji je, noseći puno naručje holo-kockica, naleteo unatraške na nju.
<BR>&nbsp;&nbsp;&nbsp;&nbsp;&nbsp;"Moja greška, nisam pazila." Već je počinjala poplava podataka, znak da se njihov boravak na Tijamatu bliži kraju. Trgovci i drugi stranci-rezidenti već su počinjali da se brinu zbog budućnosti, ili nedostatka budućnosti; počeli su da maltretiraju birokratiju tražeći stotinu raznih dozvola, formulara i rešenja, što je sve birokratija tražila od njih da bi mogli otići. Ali, ako je ovo 'gužva', tek kroz četiri godine će se videti šta je prava gužva... Dobro je, imaj mnogo posla, budi prezauzeta - da ne bi mogla da misliš na ono...
<BR>&nbsp;&nbsp;&nbsp;&nbsp;&nbsp;Međutim, ništa nije uspevalo, nikakvim smetnjama nije mogla da začepi svoj um dovoljno bučno da bi trajnije udavila one slike užasa i jada. Nije lagala kad je govorila Andradi da njen otac nije pretvorio samoga sebe u balaveću biljku. Nije bilo razuma u toj kombinaciji, poznavala je tog čoveka; šta god da je bio i radio, svakako se nije sa drogama igrao. Nije bio taj tip čoveka. On, do vraga, nije hteo da pipne ni paketić iesta! Ali u Karbanklu je bilo bar pedeset dilera koji su mogli da 'srede' da se nekome ubaci prevelika doza u šoljicu čaja ili u tanjir supe.
<BR>&nbsp;&nbsp;&nbsp;&nbsp;&nbsp;A samo jedna osoba je postojala koja bi mogla poželeti da se tako nešto dogodi Lu-Skedu - Arienrod. Džeruša je videla onaj izraz na njenom licu kad je čula vest o kidnapovanju devojke Lune: izraz očajanja i besa. Džeruša odjednom shvati zašto ju je Luna Svetlohodna gledala sa lica druge žene, Kraljice Zimaca. Samo na jedan način je moguće da savršeno nepoznata devojka bude kraljičina dvojnica: da je klon. Arienrod je imala neke planove u vezi sa tom devojkom, planove koji su sigurno bili u nekoj vezi sa nailazećom Promenom, koja će se sastojati u tome što će stranci da se okrenu i da odu, prepuštajući ovaj svet opet narodu leta. Istorijski zapisi policije pokazuju da je svaka Zimska Kraljica pokušala na neki način da zadrži svoju vlast, pa time i vlast Zimskog naroda, i posle Promene. Na neki način ta devojka je bila uklopljena u kraljičin plan te iste vrste; Džeruša je u to bila sigurna. Međutim, ona je, nehotice, upropastila taj plan. Arienrod, opet, nije bila osoba koja bi dozvolila da joj neko nanese štetu i prođe nekažnjen. Osvetila se policiji, Lu-Skedu; Džeruša je i u to bila sigurna, ali je jednako sigurno znala da nikad neće biti u stanju da za ovo nađe dokaze. Mogla bi, ipak, da nađe neposrednog izvršioca...
<BR>&nbsp;&nbsp;&nbsp;&nbsp;&nbsp;Ako se Kraljica ne osveti i njoj, pre toga. Džeruša proguta već dobro znanu knedlu napetosti koja joj se stvorila u grlu. Neposredno je kriva ona sama; ako Arienrod hoće da se sveti, trebalo bi njoj da se osveti. Zato već nedelju dana Džeruša jedva uspeva da natera sebe da jede i pije, u strahu da će uskoro i njoj da se desi ono što se desilo Lu-Skedu. Možda je to deo kazne: čekanje. Bogovi, to ne bih mogla da izdržim: da moj kraj bude takav...
<BR>&nbsp;&nbsp;&nbsp;&nbsp;&nbsp;"Inspektorko."
<BR>&nbsp;&nbsp;&nbsp;&nbsp;&nbsp;Trgla se, povratak u realni svet bio je pravi šok; žmirnula je i pred njom se nađoše hodnik koji vodi do njene kancelarije i u hodniku Gundalinuovo lice, sada u žiži. "Ov-vaj... Bi-Zi, šta radiš ti tu?"
<BR>&nbsp;&nbsp;&nbsp;&nbsp;&nbsp;"Čekam tebe." Bacio je pogled preko ramena, prema njenoj kancelariji, a zatim opet ka njoj; na njegovom licu videla se zabrinutost. "Inspektorko, u tvojoj kancelariji sedi komandant, a pored njega i predsednik Vrhovnog suda. Ne znam šta oni kog vraga hoće, ali, smatrao sam da treba da budeš upozorena bar neko vreme unapred."
<BR>&nbsp;&nbsp;&nbsp;&nbsp;&nbsp;"Predsednik Vrhovnog suda?" Njen glas je odjeknuo sa nevericom duž zidova. "O, jebi ga." Sklopila je oči. "Izgleda da je čekanju došao kraj."
<BR>&nbsp;&nbsp;&nbsp;&nbsp;&nbsp;Gundalinu podiže obrve. "A ti ipak znaš o čemu se tu radi?"
<BR>&nbsp;&nbsp;&nbsp;&nbsp;&nbsp;"Ne baš tačno." Odmahnula je glavom. Osećala je kako hladno očajanje počinje da se taloži u njenom stomaku. Predsednik Vrhovnog suda je na samom vrhu van-tijamatskog sudskog sistema na Tijamatu, jedini čovek koji može naređivati komandantu policije. Ne postoji nijedan razlog koji bi ona mogla da zamisli za dolazak predsednika Vrhovnog suda u njenu kancelariju... nijedan dobar razlog. Znači, ovo je Arienrodina osveta. Sad će nju... šta? Da otpuste, uhapse, proteraju? Optuže za korupciju, prisiljavanje, seksualnu perverziju? Hiljadu košmara o nepravednom proganjanju sjatilo se u taj tihi hodnik kao zbijena gomila ljudi, ili kao dvostruki red demona koji samo čekaju da ona pokuša da prođe između njih. Možda je ipak trebalo da se ukrcam na onaj brod jutros. "Hvala za upozorenje, Bi-Zi." Njen glas: malen, udaljen.
<BR>&nbsp;&nbsp;&nbsp;&nbsp;&nbsp;"Inspektorko..." Gundalinu je oklevao, a njegove oči su još postavljale ono isto pitanje koje maločas nije imao 'petlje' da postavi glasno.
<BR>&nbsp;&nbsp;&nbsp;&nbsp;&nbsp;"Kasnije." Udahnula je duboko. "Pitaj me kasnije, kad budem znala odgovor." Krenula je hodnikom, znajući pri svakom koraku da je to najhrabrije što je u životu uradila.
<BR>&nbsp;&nbsp;&nbsp;&nbsp;&nbsp;Videla ih je kroz providni panel vrata pre nego što su oni primetili njeno prisustvo ispred vrata. Mantanjez, ranije vrhovni inspektor a sada vršilac dužnosti komandanta, sedeo je na njenom mestu i kuckao prstima po terminalu na radnom stolu, slabo prikrivajući da mu je nelagodno; ostareli predsednik Vrhovnog suda sedeo je na jedinoj stolici, sav usukan od dostojanstva, u službenoj odeždi sa uskim okovratnikom. Džeruša, okrećući uglačanu mesinganu kruškastu kvaku na vratima, oseti da joj se šaka kliza.
<BR>&nbsp;&nbsp;&nbsp;&nbsp;&nbsp;Obojica su naglo ustali čim je ušla u kancelariju. Neočekivanost toga bila je tolika, da je Džeruša reagovala samo tako što se zablenula u njih; pribrala se dovoljno brzo da salutira, delić sekunde pre nego što je Mantanjez počeo to isto da čini. "Komandante... Vaša časti." Predsednik Vrhovnog suda je naklonom odgovorio na njen pozdrav. Obojica su ostali da stoje. Zapitala se da li čekaju da ona sedne prva, da li im je to neko zalutalo osećanje kavaljerstva prema ženi. Bacila je pogled na prazninu iza sebe; ako čekaju da sedne prva, znači, pretpostavljaju da će ona sesti na pod. "Molim vas... nemojte stajati zbog mene." Njen ljubazni ton odzvonio je sasvim neprilično u tom malom prostoru. Nije pokušala da ga proprati osmehom.
<BR>&nbsp;&nbsp;&nbsp;&nbsp;&nbsp;Mantanjez se uklonio iz prostora iza njenog radnog stola, štaviše, ponudio joj je, gestom bez reči, njeno sopstveno mesto. Od gneva koji je pročitala u njegovim očima koža je poče peckati. Obojica su Karemovci, a karemovci se obično izdižu na sam vrh u raznim službama na drugim planetama; nimalo iznenađujuće, jer njihova planeta dominira. Znala je da na Karemofu žene imaju približnu društvenu ravnopravnost, zato što se u tom društvu veština i klasni položaj više cene nego puka fizička snaga. Međutim službovanje na stranim planetama, koje je privlačilo mnoge i raznovrsne kandidate sa manje prosvećenih planeta, kao da je posebno privlačilo one nazadnije, autokratskije Karemovce - a Mantanjez je spadao u takve. Nije znala ništa o Hovaneseu, predsedniku Vrhovnog suda, ali u njegovom izrazu lica nije mogla pročitati ništa ohrabrujuće. Otišla je za svoj radni sto i sela, a osećaj dobro poznatog područja donekle je ublažio njen strah. Bacila je pogled od jednog zida do drugog i poželela, sa osećanjem jačim nego obično, da tu postoji bar jedan prozor.
<BR>&nbsp;&nbsp;&nbsp;&nbsp;&nbsp;Obojica su još stajali. "Verovatno se pitate zašto smo tu, inspektorko Pala-Tion", reče Hovanese, nemilosrdno banalan.
<BR>&nbsp;&nbsp;&nbsp;&nbsp;&nbsp;Suzbila je u sebi neočekivanu, ogromnu želju da prasne u smeh. Ovo je valjda najublaženiji iskaz u ovom milenijumu. "Da, svakako, Vaša časti." Sklopila je šake preko sivih simbola na tipkama pristupnog dela njenog terminala; primetila je da zglavci postaju beli, da šake obrazuju nekakav beznadežni gest molitve. Primetila je na uglu radnog stola i nekakav paket, sav olupan i otrcan po površini; rasejano je pomislila da taj rukopis ne poznaje. Rukopis kojim je na paketu ispisano njeno ime, ali sa slovnom greškom. Nadam se da je bomba.
<BR>&nbsp;&nbsp;&nbsp;&nbsp;&nbsp;"Rečeno mi je da su - bivši komandant Lu-Sked i njegova porodica otišli sa Tijamata danas. Ispratili ste ih?"
<BR>&nbsp;&nbsp;&nbsp;&nbsp;&nbsp;"Da, Vaša časti. Otišli su u predviđeno vreme."
<BR>&nbsp;&nbsp;&nbsp;&nbsp;&nbsp;"Neka bogovi budu uz njih." Spustio je pogled sumorno ka izmrljanim, prastarim keramičkim pločicama poda. "Kako je mogao da učini tako nešto svojoj porodici i svome časnom imenu!"
<BR>&nbsp;&nbsp;&nbsp;&nbsp;&nbsp;"Vaša časti, ne mogu verovati da..." Osetila je da je Mantanjezov neprijateljski pogled hvata, i zaćutala. Oni baš hoće da veruju; nije bio Karemovac.
<BR>&nbsp;&nbsp;&nbsp;&nbsp;&nbsp;Predsednik Vrhovnog suda oštro je povukao nadole krajeve gornjeg dela svoje uniforme. Džeruša je neupadljivo olabavila okovratnik tunike. Bila je potajno iznenađena utiskom da se Hovanese oseća nelagodno u uniformi. Karemovac je za uniformu rođen; Novosklonovac se oseća bedno u formalnosti ma kakve odeće. "Kao što znate, inspektorko... odlazak... komandanta Lu-Skeda ostavio nas je bez zvaničnog šefa policije na Tijamatu. Prirodno, naša je potreba da to mesto što pre popunimo, iz razloga morala. Odgovornost za popunjavanje tog mesta je na meni. Ali, naravno, oduvek je bila politika Hegemonije da dozvoli lokalnim vladarima izvestan uticaj u biranju zvaničnika koji će sa njima najbliže sarađivati."
<BR>&nbsp;&nbsp;&nbsp;&nbsp;&nbsp;Džeruša se naslonila dublje u svoje sedište, a Mantanjezovo lice smrknulo se još više.
<BR>&nbsp;&nbsp;&nbsp;&nbsp;&nbsp;"Snežna Kraljica je zamolila - zahtevala - da imenujem Vas kao novog komandanta."
<BR>&nbsp;&nbsp;&nbsp;&nbsp;&nbsp;"Mene?" Uhvatila se za rub stola. "Je li ovo... je li ovo neka šala?"
<BR>&nbsp;&nbsp;&nbsp;&nbsp;&nbsp;"Kolosalna šala", reče Mantanjez. "Na naš račun."
<BR>&nbsp;&nbsp;&nbsp;&nbsp;&nbsp;"Mislite, prihvatili ste taj zahtev? Želite da ja prihvatim tu poziciju?" Nije mogla da veruje: zar je moguće da ona to izgovara?
<BR>&nbsp;&nbsp;&nbsp;&nbsp;&nbsp;"Naravno da ćete prihvatiti taj položaj", reče Hovanese ravnim tonom. "Ako je to ono što ona želi od policije koja štiti njen narod, onda će to i dobiti." Tonom kao da nagoveštava da je Arienrod sama sebi odabrala kaznu.
<BR>&nbsp;&nbsp;&nbsp;&nbsp;&nbsp;Džeruša, oslanjajući se rukama na rukonaslone mekanog sedišta, lagano ustade i nagnu se napred preko radnog stola. "Znači Vi mi naređujete da postanem komandant. Ja tu nikakvog izbora nemam."
<BR>&nbsp;&nbsp;&nbsp;&nbsp;&nbsp;Mantanjez sastavi šake iza leđa. "Niste imali primedaba kad ste unapređivani u inspektorku, preko glava izvesnog broja muškaraca koji su to unapređenje zasluživali, samo da bi Kraljica bila zadovoljna." Ovo je bilo prvi put da iko otvoreno kaže da je tako bilo. "Očekivao bih da ćete sada skočiti na ovu šansu da postanete komandant policije samo zato što ste žensko."
<BR>&nbsp;&nbsp;&nbsp;&nbsp;&nbsp;"To je kudikamo bolje nego nikad ne dobijati unapređenje u službi samo zato što si žensko." Osećala je kako u njenim grudima raste pritisak, tako da joj se najzad činilo da će joj srce stati. "Ali ja ovo ne želim! Do vraga, Kraljica mi se ne dopada ništa više nego vama, ne želim da budem komandant - ne ako to znači biti samo marioneta na kanapu!" Klopka, ovo je klopka...
<BR>&nbsp;&nbsp;&nbsp;&nbsp;&nbsp;"Nije Vaše da ovo želite ili ne želite, komandante Pala-Tion... osim ako podnosite ostavku, naravno", reče Hovanese. "Postaraću se, međutim, da Vaša neubeđenost da posedujete radne sposobnosti za jedno takvo mesto bude valjano zabeležena."
<BR>&nbsp;&nbsp;&nbsp;&nbsp;&nbsp;Ona ne reče ništa. Nije bila u stanju da smisli nikakav podesan odgovor.
<BR>&nbsp;&nbsp;&nbsp;&nbsp;&nbsp;Mantanjez podiže šake do okovratnika i otkači oznake koje je, očigledno, donedavno očekivao da će nositi večno. Baci ih pred nju na radni sto; a ona jednu u poslednjem trenutku zadrža da ne odleti sa stola na pod. "Čestitam." Salutirao je, potpuno precizno.
<BR>&nbsp;&nbsp;&nbsp;&nbsp;&nbsp;Naklonila je glavu ka njemu, kruto. "Možete ići... inspektore Mantanjez."
<BR>&nbsp;&nbsp;&nbsp;&nbsp;&nbsp;Njih dvojica iziđoše iz kancelarije bez ijedne reči više.
<BR>&nbsp;&nbsp;&nbsp;&nbsp;&nbsp;Džeruša opet sede. Njene šake su se sklopile oko krilatih komandantskih oznaka; osetila je kako joj se zarivaju u dlanove. Ovo je Arienrodino delo, Arienrodina osveta. Komandant Pala-Tion... Kraljica ju je ovim okačila o kuku i ostavila da se vrti na vetru; bacila je izazov za koji se nada da će uništiti Džerušinu karijeru.
<BR>&nbsp;&nbsp;&nbsp;&nbsp;&nbsp;Ali, za ime skota koji vozi čamcem preko one reke, Geja Džeruša nije postala plavanka postupajući kao slabić ili kapitulant. Dobro, ona je sad komandant - zapovednica - Pala-Tion; do vraga, pa iskoristiće to maksimalno! Podigla je ruke veoma odmereno i lagano, i prikopčala te oznake na svoj okovratnik. "Ako misliš da ćeš me upropastiti, ako misliš da ću pretrpeti neuspeh", reče ona glasno, govoreći Kraljici Vazduha, "onda je to tvoja druga greška." Ali, ruke su joj drhtale. Neću podbaciti! Sposobna sam kao i ma koji muškarac! ali osećala je bol od starih, dubokih rana koje su slabile njeno samopouzdanje.
<BR>&nbsp;&nbsp;&nbsp;&nbsp;&nbsp;Otvorila je fioku ispred sebe, pružila ruku prema paketiću iesta. Ali, slika Lu-Skedove agonije prelete preko njenog vidnog polja, i njena šaka se sklopi u prazno, sama oko sebe. Zatvorila je ladicu. Nije ni dotakla ieste još od dana kad je on dobio preveliku dozu - već tako mnogo dana.
<BR>&nbsp;&nbsp;&nbsp;&nbsp;&nbsp;Njen pogled opet naiđe na tajanstveni paket; umesto iesta, dohvatila je njega, da bi dala svojim šakama i svom umu neku žižu. Odvezala je čvor, odmotala grubu smeđu hartiju ispod koje se pokaza primitivno sklepana kutija. Izgledalo je kao nešto sa zabačenih ostrva, dovezeno trgovačkom lađom; ali tamo nije postojao niko za koga bi ona mogla da zamisli da je poslao paket inspektorki policije.
<BR>&nbsp;&nbsp;&nbsp;&nbsp;&nbsp;Otvorila je kutiju i izvadila ono unutra, pažljivo: školjku veliku kao njene obe raširene šake, sa čije krhke kreste se već odlomio jedan šiljati 'prst'. Bila je boje izlaska sunca, a površina je bila strpljivo uglačana tako da je sijala kao jutarnje nebo. Poslednji put je ovu školjku videla, i divila joj se, na ploči iznad kamina u kući na plantaži Ngenet ran-Ahase Miroa... dok je stajala i slušala pucketanje plamenova u nenapetoj tišini, i pijuckala jaki crni čaj koji ju je Ngenet ubedio da popije pre nego što se otisnula na let prema Karbanklu. Taj iznenađujuće mirni trenutak sada joj se vratio sasvim jasno - i delovao je smirujuće na nju. Ironična pomisao: jedina prijatna poseta nečijoj kući za ovih deset godina na Tijamatu bila je ta poseta, petnaest minuta kod čoveka koji verovatno krši zakon...
<BR>&nbsp;&nbsp;&nbsp;&nbsp;&nbsp;Pipala je prstima po unutrašnjosti školjke, istresla iz kutije materijal za pakovanje; nigde nikakve poruke za nju. Uzdahnula je, ne znajući sigurno šta je očekivala da nađe, ali razočarana što to nije našla. "Čestitam ti na promociji, Geja Džerušo", reče ona umorno. Opet je uzela školjku, sklopila oči, prinela je uvu, na onaj način kako joj je Ngenet to pokazao: slušala je glas Thalase.
</P></TD></TR></TABLE>
<P class="next">
<A HREF=p19.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
