<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>52.
<P>&nbsp;&nbsp;&nbsp;&nbsp;&nbsp;"E dakle zaista nisam mislila da ću ovako provoditi Noć maski." Tor zaćuta da bi napunila usta još jednim šećernim, alkohola punim 'pijanim kolačom' iz papirne vrećice koju je nosila u ruci; trudila se najbolje što je mogla da umrtvi i telo i duh, pre nego što nastupi kraj sveta. Onda opet navuče masku. Tor je praktično visila o čvrstom Poluksovom telu, toliko se jako naslonila na njega; to telo bilo je ostrvo utehe i udobnosti u sve razređenijoj festivalskoj gomili. "Ne'am o koga da se oklembesim, nego samo o jednu ladnu gvožđuriju. A u budućnosti me čeka samo da čistim ribu. Bljaaak. Mene uvati morska boles' i u kadi. A ribu mrzim!" Poče vikati. "Prokleta riba!"
<BR>&nbsp;&nbsp;&nbsp;&nbsp;&nbsp;"Nisi jedina koja mrzi ribu, sestro!" To joj doviknu jedna maskirana osoba, mahnu rukom da pokaže svoje gađenje i zatim iščeze za svojim izabranikom u nekakvo skladište, kroz razvaljena vrata, u traganju za privatnim kutkom. Tor zavidljivim pogledom isprati to dvoje; Poluks je zurio pravo niz ulicu, ne pokazujući želju da se u ma šta umeša. Gotovo svi koji su imali s kim 'odvojili' su se već i pozavlačili negde da noćas vode ljubav.
<BR>&nbsp;&nbsp;&nbsp;&nbsp;&nbsp;"Žao mi je što si ti slabo prošla, Tor", reče Polukes neočekivano. "Ako želiš da provedeš neko vreme sa nekom osobom, ja nemam ništa protiv."
<BR>&nbsp;&nbsp;&nbsp;&nbsp;&nbsp;Tor ga pogleda, uverena, pomalo iracionalno, da bi on imao vrlo mnogo protiv. "Neeeeeee. Mogu ja to bilo koje noći... al' ovo mi je poslednja noć s tobom." Nije odgovorio.
<BR>&nbsp;&nbsp;&nbsp;&nbsp;&nbsp;Pođoše na sentimentalno putovanje dole, do dokova i lučkih maga- cina; jer, Tor je htela da provede poslednju noć svog sveta na mestima svog detinjstva, svog porekla: da se seća mladosti, da ponovo doživi dane kad nije imala čak ni ambicije da bude ono što je na kraju postala. Nadala se da, ako može da se priseti onih vremena kad te ambicije nije imala, neće toliko žaliti kad sve izgubi.
<BR>&nbsp;&nbsp;&nbsp;&nbsp;&nbsp;Pitala se ko noćas rukovodi kazinom - Ko je preostao? - i da li iko rukovodi. Čak i Herni je iščezao, odnela ga neka čudna magija Lune Svetlohodne. Do vraga sve to skupa. Večeras je u kazino navratila samo na kratko, samo da bi uzela neke stvarčice koje je želela da sačuva iz svojih persefonskih dana; ostavila je te stvari u stanu svog polubrata. Nije ga videla odavno, štaviše nije ga videla ni večeras - tip je već bio odlepršao u grad. Uostalom njih dvoje nikad nisu bili nešto bliski.
<BR>&nbsp;&nbsp;&nbsp;&nbsp;&nbsp;"Ti si mi najpribližnija imitacija prijatelja koju imam noćas, Poli." Uzdahnula je. "Možda ne samo noćas nego oduvek." Sede na neki odbačeni sanduk, u sred hrpe smeća koje je ostalo za odlazećima; osećala se udobno, u svom starom radničkom 'svepokrivnom' jednodelnom odelu i u svojoj staroj okolini. "Kol'ko god sam te gonila da radiš, nikad se nisi bunio, kol'ko god sam ti srala o ma čemu, nisi se naljutio... Al' ti i ne mož' se ljutiš, je l' tako, znači... šta li se time dokazuje?" Pojede još jedan 'pijani kolač'. Poluks je, pored nje, strpljivo sedeo na svom tronošcu. Videla je da je na njegovim prsima počelo da trepće crveno svetlo; ta informacija je u njenoj glavi izvela 'kratak spoj' i ostala neprimećena. "Pa je l' moguće da se ti u sebi nikad ne osetiš povređeno, u smislu osećanja, negde unutra? A? Bogova mu, nadam se da te nisam nijednom uvredila... bio si prema meni samo dobar..." Poče da šmrca.
<BR>&nbsp;&nbsp;&nbsp;&nbsp;&nbsp;"Ne bi ti mene nikad mogla uvrediti, Tor."
<BR>&nbsp;&nbsp;&nbsp;&nbsp;&nbsp;Digla je pogled ka njegovom nečitljivom licu, pokušavajući da protumači značenje tih reči izgovorenih bezizražajno. "Ti to ozbiljno? Mislim, je l' to misliš? Misliš da... ti se dopadam?"
<BR>&nbsp;&nbsp;&nbsp;&nbsp;&nbsp;"Mislim, 'dopadaš mi se'. Da Tor. To mislim." Lice bez lica je pogleda.
<BR>&nbsp;&nbsp;&nbsp;&nbsp;&nbsp;"Pazi, pazi ti malog?" Smeškala se. "Mislila sam da t-to, kao, ne možeš. Kao, nisi napravljen. Mislim, da osećaš išta. Uvek sam, ovaj, mis'ila da si... glup. Heh. Bez uvrede", dodade žurno.
<BR>&nbsp;&nbsp;&nbsp;&nbsp;&nbsp;"U meni je sofisticiran računar, Tor. Programiran sam da ne izričem sudove ni o čemu osim o zakonskim pitanjima. Ali teško je ne donositi sudove, na mom nivou složenosti. Potrebno mi je stalno dopunsko podešavanje."
<BR>&nbsp;&nbsp;&nbsp;&nbsp;&nbsp;"Aha." Klimnula je glavom. "Dobro, valjda sam oduvek znala da nisi samo utovarivač. Mis'im, gde bi jedan utovarivač umeo da nauči da mi pravi frizuru? Ili..." Zaćuta, da se priseti. "Ili da iscinkari plavkanima svaku nezakonitu stvar koju je iko pomenuo na Ulici?" Slegnula je ramenima. "Ili da mi spase život; a, Poli...?" Pružila je ruku i potapšala ga po prsima. "Jebote, imali smo mi i lepih trenutaka, a? Sećaš se kad te je matori Stormprins dodelio meni? Bogovi, kako sam se ponosila! Mislila sam da mi je to najveće životno dostignuće, znaš - mogućnost da upravljam tobom. Ko bi rek'o... Al' ne, možda je i bilo. Tad nisam ni za čim propuštenim žalila. Ne znam." Nehajno provuče prstima kroz mlitavu kosu. "Mislim da će mi dugo trebati da skontam šta je značilo biti Persefona." Pogleda svoje šake, na kojima odavno nije bilo ni traga žuljeva. "Šta ti to svetlo žmirka? Jesam zaboravila nešto da uradim za tebe?" Ustade, klimavo.
<BR>&nbsp;&nbsp;&nbsp;&nbsp;&nbsp;"Ne, Tor. Ono znači da mi ističe ugovor."
<BR>&nbsp;&nbsp;&nbsp;&nbsp;&nbsp;Iznenađenje je tresnu kao udarac u meso. "Ajoj. Znam... Ovaj, znam da ističe noćas. Ali..." Ali sam, kao, mislila da možda niko neće primetiti. Proguta nekako poslednji kolač, ogorčeno zgužva vrećicu i baci je. Ulica je, dokle god je pogled dopirao, bila prekrivena đubretom kao talogom karnevala. "Oćeš odma da ideš?"
<BR>&nbsp;&nbsp;&nbsp;&nbsp;&nbsp;"Ne, Tor." Poluks je pogleda bez izraza. "Ali ako ne budem uskoro u policijskom glavnom štabu, prestaću da funkcionišem, ostaću paralizovan."
<BR>&nbsp;&nbsp;&nbsp;&nbsp;&nbsp;"Ajoj", reče ona opet. "Nisam to znala. Onda je možda bolje da krenemo." Oni opet krenuše ulicom, ali prvo je dohvatila njegovu debelu, uglastu ruku, da bi uzbrdo išli, ipak, istom putanjom. "Šta će sad biti s tobom, Poli? Kuda ćeš dalje?"
<BR>&nbsp;&nbsp;&nbsp;&nbsp;&nbsp;"Ne znam gde ću biti poslat, Tor. Ali prvo će me ponovo programirati, uneće nove podatke. Zaboraviću sve što se desilo ovde."
<BR>&nbsp;&nbsp;&nbsp;&nbsp;&nbsp;"Šta?" Povukla ga je da stane, na taj način što se ukopala petama napred. "Misliš, zaboravićeš sve o Karbanklu? O meni?"
<BR>&nbsp;&nbsp;&nbsp;&nbsp;&nbsp;"Da, Tor. Sve nebitno. Sve. Sve." Okrete se ka njoj. "Da li ti se dopadam, Tor?"
<BR>&nbsp;&nbsp;&nbsp;&nbsp;&nbsp;Žmirnula je. "Pa, naravski. Kako bih uopšte izgruvala sve ove godine, da nije bilo tebe?" Ali to nije bilo dovoljno; štaviše, na neki način je videla na njemu da to nije dovoljno, iako nije imao ništa nalik na lice, ništa po čemu bi se to moglo videti. "Hoću reći... zaista mi se sviđaš. Kao pravi prijatelj. Kao prava osoba. Zapravo, da nisi samo mašina, znaš, mogli smo možda čak i da se..." Nasmeja se postiđeno. "Znaš."
<BR>&nbsp;&nbsp;&nbsp;&nbsp;&nbsp;"Hvala ti, Tor." Načinio je pokret koji je bio maltene klimanje glavom. Pođoše dalje, uzbrdo.
<BR>&nbsp;&nbsp;&nbsp;&nbsp;&nbsp;Nadomak Plave uličice, prođoše pored omanje gomile maskiranih slavitelja, koja su silazili vukući za sobom muziku i smeh. "Ej, Poli, vidi, eno je Letnja Kraljica! To budućnost prolazi pored nas." Među menažerijom maski, ona ugleda jedno lice, jedino neskriveno, čudno poznato, sa krunom vatrene kose... Ukres Svetlohodni? Pokuša da ga vidi jasnije, ali gomila koja je odlazila ponovo ga sakri. Ne... Stresla je glavom, odbijajući da poveruje u tako nešto. Ne bi to moglo da bude. Ne bi.
<BR>&nbsp;&nbsp;&nbsp;&nbsp;&nbsp;Poluks uspori i okrete ih u Plavu.
</P></TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
