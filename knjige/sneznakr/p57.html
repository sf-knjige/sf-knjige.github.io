<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>56.
<P>&nbsp;&nbsp;&nbsp;&nbsp;&nbsp;Džeruša je stajala u plamenom paklenom sjaju crveno osvetljenog poletišta, ispod gigantskog kišobrana 'novčić-broda' koji je lebdeo nad pistom. Poslednji brod, kojim odlaze poslednji policajci - poslednji stranci u ovom povlačenju sa Tijamata. U grozničavoj konačnosti poslednjih nekoliko dana, svi ostali brodovi Skupštine već su uzleteli u planetarnu orbitu, pridružujući se mnogim drugim brodovima iste vrste u koje su se već ukrcali, stižući do kosmodroma uvek punim kolima električne železnice, umorne izbeglice sa Festivala i trgovci koji su istrajavali do zadnjeg mogućeg časa.
<BR>&nbsp;&nbsp;&nbsp;&nbsp;&nbsp;Džeruša je strpljivo podnela posao oko svakojakih inventara; popi- sivala je, 'otkačinjala' podatke iz raznih izveštaja i spiskova, nastojala da sa sigurnošću utvrdi da niko nije greškom ostavljen na Tijamatu, da nijedna vitalna stvar nije ostala neurađena, nespasena, nezapečaćena. Na njoj je bila odgovornost da se to sve uradi temeljito i kompletno. Posao je obavila najbolje što je mogla; njeni ljudi nisu ostavili za sobom nijednu pogonsku jedinicu, nijedan upotrebljiv mašinski sistem, nijedan dostupan izvor energije proizvedene uvoznom tehnikom. Čitavo to vreme Džeruša je znala, sa čudnovatom dvostrukom vizijom, da će već sutra navaliti na posao da popravi što može više od ove štete koju sada čini.
<BR>&nbsp;&nbsp;&nbsp;&nbsp;&nbsp;Bogova mu bogovih, neću ja dati sebi da mi posao sutra bude lak! Znala je: ako ovu karijeru, koja joj je nekada toliko značila, završi makar i jednim jedinim činom izdaje, na tim temeljima posle nikako neće moći da izgradi neki novi život koji bi imao ikakvog smisla. Ništa što vredi imati nije lako dobiti. Sklonila je pogled sa utovara raznovrsne robe, sa gužve plavih uniformi i četvrtastih kontejnera oko nadole ispružene utovarne 'noge' pločastog broda nadnetog nad njih. Ona će se odreći - i tog broda, i tog poletišta, i cele pulsirajuće složenosti, maltene organske, ovog kosmodroma, i svega što je time simbolizovano... Ne kroz godinu dana; ne kroz sedam dana, čak ni kroz jedan dan, nego kroz manje od jedan sat, sve to će biti iza nje, ili će sve to ostaviti nju za sobom. Ona se odriče svega... radi Karbankla. A ovaj poslednji zvezdani brod će emitovati, pre nego što ode iz Tijamatove orbite, visokofrekventni signal koji će stići do tla i uništiti sve one krhke mikroprocesore od kojih zavisi rad svake, eventualno preostale, tehnologije ma gde na Tijamatu. Pokazaće se da su sakupljači tehnoloških tajnih zaliha sakupljali uzalud, a Tijamat će biti tresnut o tehnološko nulto tlo. Pade joj na um odjednom neskladni prizor vetrenjače na vrhu usamljenog brda na plantaži građanina Ngeneta. Tlo ne sasvim nulto. Prisetila se kako u ono vreme nije sagledavala nikakav, ni najmanji razlog da takva šklopocija postoji. Niko nije tako slep kao onaj ko ne želi da vidi. Osmehnu se, isto toliko neočekivano.
<BR>&nbsp;&nbsp;&nbsp;&nbsp;&nbsp;"Komandante?"
<BR>&nbsp;&nbsp;&nbsp;&nbsp;&nbsp;Povukla je svoj pogled nazad, ka prostoru oko nje, očekujući još jedan zahtev, još neku verifikaciju. "Da, ja sam - Gundalinu!" reče čovek, salutirajući. Iscerio se u širok osmeh, ali je time samo istakao avetinjsku mršavost svog lica; uniforma je visila na njemu kao da je pozajmljena, tuđa.
<BR>&nbsp;&nbsp;&nbsp;&nbsp;&nbsp;"Pa šta ćeš tu? Ne bi trebalo da..."
<BR>&nbsp;&nbsp;&nbsp;&nbsp;&nbsp;"Došao sam da se oprostimo, zapovednice."
<BR>&nbsp;&nbsp;&nbsp;&nbsp;&nbsp;Ostavila je daljinski upravljač kompjutera na svoj improvizovani radni sto sačinjen spajanjem nekoliko sanduka. "O-ho."
<BR>&nbsp;&nbsp;&nbsp;&nbsp;&nbsp;"Kerla-Tinde mi reče da... podnosiš ostavku? Ostaješ na Tijamatu?" Zvučao je nepouzdano, kao da očekuje da će ona sad da opovrgne takve priče.
<BR>&nbsp;&nbsp;&nbsp;&nbsp;&nbsp;"Istina je." Klimnula je glavom. "Ostajem ovde."
<BR>&nbsp;&nbsp;&nbsp;&nbsp;&nbsp;"Zašto? Zbog prekomande? Čuo sam i o tome." Glas mu postade ravan od gneva. "To se, zapovednice, nije dopalo nikom."
<BR>&nbsp;&nbsp;&nbsp;&nbsp;&nbsp;Mogla bih pomenuti jednog ili dvojicu koji su se izuzetno obradovali. "Samo delimično zbog toga." Namrštila se kroz njega na pomisao da brigada prežvakava kojekakva ogovaranja o njenoj ostavci kao grupa staraca na gradskom trgu. Ona je, saznavši za prekomandu, zaključila da bi bilo beskorisno žaliti se, i zadržala svoj gnev u sebi; ali, činjenicu o svome poniženju ni na koji način nije mogla sakriti od drugih. Nije pristala ni sa kim da diskutuje o svojoj odluci i ostavci - da li zato što se plašila da će oni pokušati da je ubede da se predomisli, ili da neće pokušati, nije bila sigurna.
<BR>&nbsp;&nbsp;&nbsp;&nbsp;&nbsp;"Što mi ne reče?"
<BR>&nbsp;&nbsp;&nbsp;&nbsp;&nbsp;Njeno mrštenje popusti, nestade. "Tako mu bogova, Bi-Zi. Imao si dovoljno problema i ovako, zašto da ti natovarujem još jedan."
<BR>&nbsp;&nbsp;&nbsp;&nbsp;&nbsp;"Imao sam samo pola od onih problema koji bi me spopali da me ti nisi pokrila, zapovednice." Vrh njegove donje vilice zaoštri se od osećanja. "Da nije bilo tebe, ja ne bih još i sad imao pravo da nosim ovu uniformu; znam da je tako. I znam koliko je uniforma uvek značila tebi... mnogo više nego što je ikad značila meni, bar do sad; jer, nikad ranije nisam morao da se borim za nju. Da mogu, navalio bih opako da ti pomognem da promeniš tu prekomandu. Ali..." Spustio je pogled ka svojim šakama. "Ja više nisam sin svog oca. Ostalo mi je samo 'inspektor Gundalinu'. Desetostruko sam ti zahvalan što bar još to imam." Opet diže pogled ka njoj. "Ali sve što mogu da učinim za uzvrat je da te pitam: zašto ovde? Zašto na Tijamatu? Ne krivim te što si dala ostavku - ali, do vragova, sve ostale planete u Hegemoniji su bolje, ako misliš da započneš novi život. Možeš, bar, da ostaviš ovu jednu, ako ti se ne sviđa."
<BR>&nbsp;&nbsp;&nbsp;&nbsp;&nbsp;Odmahnula je glavom odrečno, uz malen, odlučan osmeh. "Nisam od onih koji lako odustaju, Bi-Zi. Ne bih ovo ni radila, kad ne bih imala u vidu nešto bolje na šta ću se uskoro prebaciti. Mislim da sam to bolje našla, evo, ovde; mada to može zvučati slabo verovatno." Podigla je pogled u daljinu, ka jednom nizu prozora uzdignutih visoko iznad poletišta - ka jednoj praznoj dvorani u kojoj je Ngenet Miroe, neprimećen, motrio na hegemonijsku evakuaciju, čekajući trenutak kad će ona postati konačno, u celosti i nepovratno, deo njegovog sveta.
<BR>&nbsp;&nbsp;&nbsp;&nbsp;&nbsp;Gundalinu je pogledao kuda i ona, zbunjen. "Uvek si mrzela ovaj svet, čak više nego ja. Pa šta si onda, za ime deset hiljada bogova, mogla naći...?"
<BR>&nbsp;&nbsp;&nbsp;&nbsp;&nbsp;"Od sad ću se zaklinjati samo u jedno božanstvo. Mislim da ću i raditi za Nju."
<BR>&nbsp;&nbsp;&nbsp;&nbsp;&nbsp;Gledao je 'belo'. Shvatanje se vrati u njegove oči. "Misliš... za Kraljicu Leta? Misliš za Lunu... ti, sa Lunom?"
<BR>&nbsp;&nbsp;&nbsp;&nbsp;&nbsp;"Tako je." Klimnula je glavom. "Kako si saznao, Bi-Zi? Da je ona ta koja je pobedila?"
<BR>&nbsp;&nbsp;&nbsp;&nbsp;&nbsp;"Ona mi je rekla, došla je kod mene u bolnicu." Iz njegovog glasa nestade boja. "Video sam masku Letnje Kraljice. Bila je kao san." Njegove šake pođoše vazduhom, dotičući nešto iz uspomena; oči mu se sklopiše. "S njom je bio Ukres."
<BR>&nbsp;&nbsp;&nbsp;&nbsp;&nbsp;"Bi-Zi, da li će s tobom sve biti u redu?"
<BR>&nbsp;&nbsp;&nbsp;&nbsp;&nbsp;"Isto me je i ona pitala." Otvorio je oči. "Čovek bez oklopa je čovek bez odbrane, komandante." Osmehnuo se hrabro, jedva. "Ali je zato možda slobodniji. Ovaj svet... ovaj svet bi me slomio. Ali Luna mi je pokazala da čak i ja mogu da se savijem. Ima u meni, i u ovoj vasioni, više stvari nego što sam slutio. Ima prostora za sve snove koje sam ikad sanjao, i za sve košmare... za heroje u uličnom slivniku i u ogledalu; za svece u smrzloj pustoši; za budale i lažove na tronu mudrosti, i za pružene gladne šake koje će zauvek ostati prazne... Sve postaje moguće, kad nađeš hrabrost da priznaš da ništa nije sigurno." Njegov osmeh se trznu samosvesno. Džeruša ga je slušala s nevericom, ćuteći.
<BR>&nbsp;&nbsp;&nbsp;&nbsp;&nbsp;"Život je meni nekada izgledao kao izbrušeni kristal, zapovednice - oštar, čist i savršen. Svoje fantazije ostavljao sam po džepovima, gde im je i bilo mesto. Ali sada..." Slegnuo je ramenima. "Te čiste tvrde ivice prelamaju svetlost u duge, i sve postaje meko i zamućeno. Ne znam da li ću ikad više moći da gledam pravo." Nota napuštenosti opet se uvuče u njegov glas.
<BR>&nbsp;&nbsp;&nbsp;&nbsp;&nbsp;Ali ćeš zato biti bolji plavac. Džeruša vide da njegove oči pretražuju ogromnost ovog udubljenog poletišta i da se zaustavljaju na najbližoj kapiji, kao da očekuje da će kroz svoju viziju nekako uspeti, još jednom, da vidi Lunu. "Ne, Bi-Zi, ona nije tu. Za nju je kosmodrom zabranjeno područje."
<BR>&nbsp;&nbsp;&nbsp;&nbsp;&nbsp;Njegov pogled se naglo izbistri i zaoštri. "Da, gospo. Znam zakon." Ali taj pogled joj je rekao da Gundalinu sad razume da su čak i zakoni prirode nesavršeni; i da su ljudski zakoni nesavršeni - bar koliko i ljudi koji su ih pisali; da je čak i njemu jasno šta je Luna, i u čemu to ona, Džeruša, namerava da joj pomogne... i da se on tu neće protiviti. "Možda je tako najbolje", reče on, čak i ne verujući u to.
<BR>&nbsp;&nbsp;&nbsp;&nbsp;&nbsp;"Daću sve od sebe da ti je dobro čuvam, Bi-Zi."
<BR>&nbsp;&nbsp;&nbsp;&nbsp;&nbsp;Nasmejao se stidljivo; odjek jednog milovanja. "Znam, komandante. Ali, koja je to sila u galaksiji jača od nje?"
<BR>&nbsp;&nbsp;&nbsp;&nbsp;&nbsp;"Ravnodušnost." Džeruša iznenadi samu sebe takvim odgovorom. "Ravnodušnost je, Gundalinu, najjača sila u svemiru. Štogod pipne, učini besmislenim. Ljubav i mržnja nemaju šanse protiv nje. Dopušta da nered, trulež i čudovišna nepravda nadiru nesputano. Ne preduzima; dopušta. Zato i ima tako ogromnu moć."
<BR>&nbsp;&nbsp;&nbsp;&nbsp;&nbsp;Klimnuo je lagano. "Možda zato ljudi žele da imaju poverenja u Lunu. Zato što je njoj stalo do izvesnih stvari, kao i njima; kad ih ona dodirne, postaju svesni da su sami sebi važni." Digao je dlanove ka sebi, zagledao se u još neuklonjene ožiljke. "Učinila je moje ožiljke nevidljivim..."
<BR>&nbsp;&nbsp;&nbsp;&nbsp;&nbsp;"Mogao bi da ostaneš, Bi-Zi."
<BR>&nbsp;&nbsp;&nbsp;&nbsp;&nbsp;Odmahnuo je glavom, pustio da mu ruke padnu. "Bio je jedan takav trenutak... ali sad ne. Nije mi se samo život promenio, nego i ne pripadam više ovde. Ne", uzdahnu, "postoje dve planete koje ne očekujem da ikada više vidim, osim ako nastane milenijumski preokret. Jedna je ova, a druga je moja."
<BR>&nbsp;&nbsp;&nbsp;&nbsp;&nbsp;"Karemof?"
<BR>&nbsp;&nbsp;&nbsp;&nbsp;&nbsp;Nesigurno je seo na sanduke. "Moj narod će te moje ožiljke videti zauvek, čak i kad budu eliminisani. Ali šta me briga, još mi ostaje da biram između šest planeta. A ko zna šta ću naći tamo kud sam krenuo?" Ipak, njegov pogled se vraćao praznoj kosmodromskoj kapiji, tražeći ono što tamo više nikada neće naći.
<BR>&nbsp;&nbsp;&nbsp;&nbsp;&nbsp;"Uglednu karijeru." Ona pokretom prsta pomeri prekidač pod svojim grlom, zato što je njen komunikator počeo ponovo da zuji.
<BR>&nbsp;&nbsp;&nbsp;&nbsp;&nbsp;Sedeći na sanducima, Gundalinu je strpljivo gledao ukrcavanje poslednjeg tovara, pratio i poslednji raport koji su dali Džeruši, čuo njenu poslednju potvrdu prenetu do srca divovskog pločastog broda nadnetog iznad njih. Potom je stajao uz nju, rame uz rame, dok su joj prilazili poslednji od njene brigade i salutirali joj poslednji put i nezgrapno joj upućivali dobre želje i najzad odlazili prema kargo-liftu.
<BR>&nbsp;&nbsp;&nbsp;&nbsp;&nbsp;Gundalinu pokretom glave pokaza ka njima. "Nećeš i ti u brod, da tamo podneseš poslednji izveštaj?"
<BR>&nbsp;&nbsp;&nbsp;&nbsp;&nbsp;Odmahnula je glavom, najednom osećajući da joj srce steže neumoljiva šaka: trenutak šizme. "Ne. Ne mogu se suočiti s time. Ako bih sad stupila nogom na taj brod, ne verujem da bih mogla da siđem, ma koliko bila ubeđena da je ispravno ostati na Tijamatu." Dade mu kompjuterski 'daljinac'. "Možeš im ti preneti, u moje ime, da je sve spremno, inspektore Gundalinu. E, ponesi i - ovo." Skide sa okovratnika komandantske oznake i dade mu ih u šaku. "Nemoj ih izgubiti. Trebaće ti jednog dana."
<BR>&nbsp;&nbsp;&nbsp;&nbsp;&nbsp;"Hvala, komandante." Njegove pege postadoše grimizne, naterujući nju na osmeh. Njegova zdrava šaka sklopi se oko tih komadića metala kao oko retkog blaga. "Nadam se da ću ih nositi sa isto onoliko časti kao ti." Diže drugu šaku, deformisanu, nagonskim karemovskim pozdravom; ona pritisnu svoju šaku o njegovu, dlan o dlan. Za zbogom.
<BR>&nbsp;&nbsp;&nbsp;&nbsp;&nbsp;"Zbogom, Bi-Zi. Neka se bogovi osmehuju na tebe, kud god pošao."
<BR>&nbsp;&nbsp;&nbsp;&nbsp;&nbsp;"I na tebe, zapovednice. Neka te se tvoji mnogo-puta-praunuci sa divljenjem sećaju."
<BR>&nbsp;&nbsp;&nbsp;&nbsp;&nbsp;Bacila je pogled ka dalekim, zamračenim prozorima iza kojih je čekao Ngenet; osmehnula se privatno. Zapitala se šta li će ti njeni pra-pra-mnogo-puta-praunuci možda reći njegovim, ako se vrate ovamo.
<BR>&nbsp;&nbsp;&nbsp;&nbsp;&nbsp;Gundalinu sa naporom ispravi svoje još nezalečeno telo i izvede savršeno salutiranje. Ona mu isto tako otpozdravi: poslednje salutiranje u njenoj karijeri. Zbogom jednom životu i jednoj galaksiji.
<BR>&nbsp;&nbsp;&nbsp;&nbsp;&nbsp;"Ne zaboravi da isključiš svetla", reče on. Okrete se i pođe pešice prema liftu u kome su ga policajci čekali, držeći vrata otvorena samo zbog njega. Ona okrete leđa da ih ne gleda, da ne vidi taj lift koji, poput otvorenih usta, zove, viče joj da je luda... Pođe, najbrže što je mogla bez trčanja, ka najbližoj kapiji.
<BR>
<BR>&nbsp;&nbsp;&nbsp;&nbsp;&nbsp;Ulazeći u prazni auditorijum, nađe Ngeneta koji je gledao vrata, čekajući njen dolazak. Zajedno priđoše zidu od zaštitnog stakla, pogledaše dole na polje, gde je 'brod-parica' čekao na titanskoj, muklo crvenoj poletnoj površini, usamljen poput njih. Miroe poče govoriti smireno, odajući joj priznanja za sposobnost, postavljajući bezazlena pitanja; glasom prigušenim, kao da prisustvuje religioznom događaju. Odgovarala mu je rasejano, jedva čujući i njega i sebe.
<BR>&nbsp;&nbsp;&nbsp;&nbsp;&nbsp;Brod je još dugo ležao na svom doku - vreme je izgledalo i duže, zbog njihovog napetog iščekivanja - a Džeruša je dala Ngenetu da sluša, preko njenih slušalica na glavi, razgovore oficira dok su uvlačeni poslednji kranovi i drugi delovi opreme i dok su obavljane poslednje provere i upoređenja.
<BR>&nbsp;&nbsp;&nbsp;&nbsp;&nbsp;"Da li si u zaklonu, građanko Pala-Tion?"
<BR>&nbsp;&nbsp;&nbsp;&nbsp;&nbsp;Džeruša se trže: to se kapetanov glas obratio njoj, neposredno. "Da. Jesam. U zaklonu sam." Građanko. Nerazumno razočarenje uzmuti se u njoj. "Sve je čisto, kapetane."
<BR>&nbsp;&nbsp;&nbsp;&nbsp;&nbsp;"Sigurna si da hoćeš da budeš ostavljena tu?"
<BR>&nbsp;&nbsp;&nbsp;&nbsp;&nbsp;Miroe diže pogled ka njoj. Čekao je.
<BR>&nbsp;&nbsp;&nbsp;&nbsp;&nbsp;Udahnula je duboko, klimnula glavom... i tek onda progovorila, kao da je to neka posle-misao: "Da, sigurna sam, kapetane. Ipak, hvala što si pitao."
<BR>&nbsp;&nbsp;&nbsp;&nbsp;&nbsp;Život i buka nastavljali su se na drugom kraju veze još nekoliko sekundi, a onda njen komunikator ostade mrtav. Stajala je vrlo mirno, jedan dugi trenutak, kao da je čula sopstvenu smrt. Zatim skide sa glave slušalice i žice tanke kao paučina.
<BR>&nbsp;&nbsp;&nbsp;&nbsp;&nbsp;Vide, ispod njih, hologramska svetla sekvence paljenja kako preleću po brodskom koritu i nestaju. Bilo je to bezglasno upozorenje. Gledala je netremice, očekujući da vidi neki pokret, dok je oči ne zaboleše.
<BR>&nbsp;&nbsp;&nbsp;&nbsp;&nbsp;"Vidi. Dižu se."
<BR>&nbsp;&nbsp;&nbsp;&nbsp;&nbsp;Sad i ona vide kretanje, drhtanje strukture broda - jer su odbojni zraci kosmodromskog polja počeli da deluju; div se dizao, a vazduh se blago izobličio oko brodskog korita. Brod se sve više uzdizao, a iznad njega se kosmodromska zaštitna kupola otvarala poput latica kakvog cveta, otkrivajući dublje, ali takođe potmulocrveno polje noći zvezdama prepunjene. Brod je stremio ka tom otvoru i vinuo se kroz njega, van, u mrak, gde će se, negde visoko, pridružiti konvoju od nekoliko desetina drugih, a zatim floti sa još nekoliko takvih konvoja. Odatle će ih njihovi fuzioni motori potisnuti do Crne Kapije kroz koju će oni zatim proći, da se više nikad, nikad u životnom veku Geje Džeruše Pala-Tion, ne vrate na ovaj svet.
<BR>&nbsp;&nbsp;&nbsp;&nbsp;&nbsp;Kupola se sklopi u visinama, zakloni zvezde.
<BR>&nbsp;&nbsp;&nbsp;&nbsp;&nbsp;Džeruša spusti pogled na mrežu svetlećih energetskih linija na poletištu, pa još niže, na sebe samu: evo je tu, stoji, sama, u ovoj mračnoj i praznoj dvorani, kao odbačeno parče od nekog polomljenog dela nameštaja. Ufff... bogova li ti tvojih. Pokri lice jednom šakom, zanjiha se.
<BR>&nbsp;&nbsp;&nbsp;&nbsp;&nbsp;"Džeruša." Miroe ju je pridržao, oklevajući. "Obećavam ti, nećeš žaliti."
<BR>&nbsp;&nbsp;&nbsp;&nbsp;&nbsp;Klimnula je glavom, stiskajući usne. "Dobro je meni. Ili će biti, čim dođem do daha." Sagnula je glavu, prstom prošetala niz liniju mehanizma za zatvaranje jakne s prednje strane. "Kao svako novorođenče." Neodlučno mu se nasmešila; on poče taj njen osmeh hraniti svojim sve dok ne ojača.
<BR>&nbsp;&nbsp;&nbsp;&nbsp;&nbsp;"Mesto ti je ovde, na Tijamatu. To sam znao od prvog trenutka kad sam te upoznao. Ali, morao sam da čekam da to saznaš i ti... Činilo mi se da nikad nećeš uvideti." Odjednom kao da je bio postiđen.
<BR>&nbsp;&nbsp;&nbsp;&nbsp;&nbsp;"Zašto mi nisi rekao nešto, bilo šta, da mi pomogneš da razumem?" Glas joj se zaoštravao nečim što je bilo maltene ogorčenje.
<BR>&nbsp;&nbsp;&nbsp;&nbsp;&nbsp;"Pokušavao sam! Bogovi, kako sam pokušavao. Ali sam se plašio da ću čuti tvoje 'ne'."
<BR>&nbsp;&nbsp;&nbsp;&nbsp;&nbsp;"A ja sam se pribojavala da ću možda kazati 'da'." Pogledala je opet kroz prozor. "Ali, pripadala sam i ovoj zvezdanoj luci... kao i ti." Uzdahnula je, pogledala ga. "Sad ni meni ni tebi više nije mesto u njoj, Miroe. Ajmo napolje, dok se ovo ne zapečati sa svih strana kao grobnica."
<BR>&nbsp;&nbsp;&nbsp;&nbsp;&nbsp;Široko se osmehnuo, opuštajući se. "E, to je već korak u dobrom pravcu. Ostale korake ćemo redom, kako budu stvari same dolazile: malo po malo." I, opet svečano, reče: "Ja sam spreman za pokret..."
<BR>&nbsp;&nbsp;&nbsp;&nbsp;&nbsp;"I ja sam - spremnija od ovog nikad neću biti, Miroe. Spremna sam za sve što me čeka." Osećala je da joj se vraćaju uzbuđenje i hrabrost. "Biće zanimljivo." Lice joj se zagreja na mestu gde ju je Miroe dodirnuo. "Znaš, Miroe..." ona se iznenada nasmeja, "kod mog naroda, ako ti kažu 'Dabogda živeo u zanimljivim vremenima', to baš nije blagoslov..."
<BR>&nbsp;&nbsp;&nbsp;&nbsp;&nbsp;Osmehnuo se, onda se počeo smejati; zajedno pođoše nazad kroz puste hodnike, žureći u Karbankl, kući.
</P></TD></TR></TABLE>
</CENTER>
</BODY>
</HTML>
