<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35.
<P>&nbsp;&nbsp;&nbsp;&nbsp;&nbsp;"Damu ti!" Snežne sanke su usporile i stale.
<BR>&nbsp;&nbsp;&nbsp;&nbsp;&nbsp;Luninu psovku Gundalinu je ponovio u sebi, kao nečujni odjek. Novo prostranstvo golog kamenitog tla zaprečilo im je put uz jedno brdo. Gundalinu još nikad nije video, niti je očekivao da vidi, teren izvan kosmodroma lišen debelog snežnog pokrivača. Međutim, za vreme njegovog zarobljeništva Tijamat je još jednom ušao u orbitalno leto, i sad se bližio vrelom letu Promene - kad će dva sunca zvana Blizanci ući u periapsis svoje putanje oko Crne Kapije. Gravitacioni uticaj Kapije povećavao je solarnu aktivnost oba ta sunca; zato se ovaj zamrznuti svet lagano topio, a njegova ekvatorijalna zona postajala je nepodnošljivo vrela.
<BR>&nbsp;&nbsp;&nbsp;&nbsp;&nbsp;Tokom poslednjih nekoliko dana, dok su putovali ka gradu, silazeći iz crne i srebrne divljine u kojoj su banditi bili ulogoreni, vremenske prilike su im se osmehivale. Iz dana u dan ogromna, blistava samoća širila je netaknuto čisti pokrov ispod glečerima nagrizenih vulkanskih planinskih vrhunaca, ispod besprekorne čistote neba. I svakog dana, iako su odmicali ka severu, temperatura se pomicala polako na gore, prema tački mržnjenja, koju je i prelazila kad su sunca dolazila u zenit. Luna i Gundalinu su za to bili zahvalni, ali se zahvalnost brzo preobratila u kletve uskraćenosti, jer se sankama isprečivalo sve više "zakrpa" na terenu ispred njih - sve više mesta sa ogoljenim stenama i tundrom.
<BR>&nbsp;&nbsp;&nbsp;&nbsp;&nbsp;Izvukao se polako ispod gomile koža i ćebadi, otišao teškim korakom napred i podigao saonike i osetljivu donju stranu saonica. Luna je navalila da gura zadnji kraj i oni zajedno pođoše, na taj način, beskrajnom uzbrdicom. Gledao je džinove koji su, suncima bačeni, išli ispred njih imitirajući svaki pokret njihovog teturavog odmicanja; trudio se da ne obraća pažnju na obruče crveno usijanog metala koji su mu se stezali oko pluća - a ni na činjenicu da je, zbog njegove slabosti, ta devojka prisiljena da obavlja sve teške poslove i da ih, i sama, ne žaleći se, obavlja sasvim uspešno.
<BR>&nbsp;&nbsp;&nbsp;&nbsp;&nbsp;Najzad su stigli na vrh brda i na snegom pokrivenu nizbrdicu. Odahnuo je i prepustio se dugom i grčevitom kašlju do tog časa suzbijanom. Oseti da mu Luna prilazi s leđa. Povukla ga je nazad, do njegovog sedišta na sankama.
<BR>&nbsp;&nbsp;&nbsp;&nbsp;&nbsp;"Još koliko ima, Bi-Zi?" Namrštila se, navukla krzna do njegove brade, kao nervozna dadilja. Sad nije imala nikakve lekovite trave, a znala je da je njegov kašalj opet pogoršan.
<BR>&nbsp;&nbsp;&nbsp;&nbsp;&nbsp;Osmehnuo se kratkotrajno, odmahnuo glavom. "Uskoro. Možda još jedan dan i tamo smo." Kosmodrom. Spas. Raj. Nije priznavao da sad ne može da se seti da li su na putu proveli pet dana, ili šest. Nijednog trenutka nije sebi dozvolio da poveruje da je put već toliko dugo potrajao, niti da su njegovi proračuni možda pogrešni.
<BR>&nbsp;&nbsp;&nbsp;&nbsp;&nbsp;"Mislim da bi trebalo da se ulogorimo negde dole." Luna je pokazala prstom prema jednom mestu; a on je video i kako je zadrhtala pod ledeno-zubatim korbačem vetra koji je baš tada ošinuo po kičmi brda. "Sunca već zalaze." Prešla je pogledom preko vidika: beskraj brda koja se spuštaju ka dalekom moru. Zatim je digla oči ka nebu, osmotrila tamošnji indigo, sve tamniji. "Ne bi trebalo da putuješ po ovoj hladnoći." Čuo je iznenadno uvlačenje njenog daha, glasnije od uzdisanja vetra. "Bi-Zi!"
<BR>&nbsp;&nbsp;&nbsp;&nbsp;&nbsp;Digao je pogled, za njenom pruženom rukom, ne znajući šta očekuje da vidi, ali zatim znajući da vidi nešto što nije očekivao.
<BR>&nbsp;&nbsp;&nbsp;&nbsp;&nbsp;Iz plavocrnog zenita padale su zvezde. Ali ne one kao krhotine stakla, zvezde ovog zimskog sveta - nego one zvezde koje blistaju u snovima, one za koje vredi život dati, zvezde carstva, veličanstvenosti, slave... nemoguće pretvoreno u stvarnost.
<BR>&nbsp;&nbsp;&nbsp;&nbsp;&nbsp;"Šta... šta su?" reče Luna. Čuo je u njenom glasu strahopoštovanje i strah nebrojenih domorodaca koji su, na sedam različitih planeta tokom hiljadu godina, viđali ono što su i njih dvoje videli sada.
<BR>&nbsp;&nbsp;&nbsp;&nbsp;&nbsp;Pet zvezdanih letilica povećavalo se na nebu, od jednog do drugog otkucaja srca; harmonije i jačine njihovih boja premeštale su se, dolazile u nove međuodnose, zbog promena paralakse; gradile su jednu složenost za drugom, kao svetlost sipana kroz prizme od tekuće vode. Gledao je kako se pet brodova polako preraspoređuju, prave oblik krsta; gledao je kako se ispod njih obilje hladne vatre, nalik na mnoštvo munja, stapa u jednu zvezdu, ogromni znak Hegemonije. Boje su blistale muzikom koju je mogao maltene da čuje, ispunjavale su nebo svim nijansama, svim nemogućim permutacijama noći polarne svetlosti na njegovoj zavičajnoj planeti...
<BR>&nbsp;&nbsp;&nbsp;&nbsp;&nbsp;"Premijer? Je li to premijer?" Lunine reči stizale su do njega prigušene zaštitnom maskom na njenom licu i njenom dignutom šakom.
<BR>&nbsp;&nbsp;&nbsp;&nbsp;&nbsp;Progutao je, i progutao ponovo, nesposoban da odgovori.
<BR>&nbsp;&nbsp;&nbsp;&nbsp;&nbsp;"To su brodovi!" Pošto joj on nije odgovorio, odgovorila je sama. "To su samo brodovi. Kako mogu da budu stvarni, a tako lepi?"
<BR>&nbsp;&nbsp;&nbsp;&nbsp;&nbsp;"Karemovski su." Mogao je da kaže i 'carski' ili 'božji'. Nije rekao da su to samo novčić-brodovi, pljosnati i okrugli, zaogrnuti hologramskim projekcijama da bi se zadivio potčinjeni svet. Uzvratio je Luni pogledom, slep od slave, i prihvatio njen osmeh kao da zaista znači ono što na prvi pogled izgleda da znači.
<BR>&nbsp;&nbsp;&nbsp;&nbsp;&nbsp;"Je l'?" Dodirnula je njegov obraz blago, i opet pogledala nebo, gde se formacija razdvojila, plamenovi zgasnuli, a žar pao do zemlje... iza brda, činilo se - iza samo dva-tri brda na njihovom putu. "Vidi!" Otresla je zadivljenost sa sebe. "Kosmodrom je sigurno tamo! Bi-Zi, pa mi smo praktično stigli. Mogli bismo noćas ući u kosmodrom." Oblačići inja rasli su oko njenih obraza; lice joj se zajapurilo od uzbuđenja. "Stižemo na vreme!"
<BR>&nbsp;&nbsp;&nbsp;&nbsp;&nbsp;"Jest." Udahnuo je duboko. "Imamo vremena dovoljno. Bogovima hvala." Gledao je kako se gasi, iza snežnih brda, i poslednji svemirski brod. Noćas... "Nema potrebe da navaljujemo noćas. Dan više ili manje, nije bitno. I ako stignemo sutra, biće dobro."
<BR>&nbsp;&nbsp;&nbsp;&nbsp;&nbsp;Digla je pogled ka njemu, iznenađena. "Radi se o samo još nekoliko sati."
<BR>&nbsp;&nbsp;&nbsp;&nbsp;&nbsp;Slegnuo je ramenima, gledajući u daljinu. "Može biti." Uhvati ga novi kašalj, što on pokuša sakriti iza šake.
<BR>&nbsp;&nbsp;&nbsp;&nbsp;&nbsp;Prislonila je šaku, sa debelom rukavicom, na njegovo čelo, kao da pokušava da pipanjem utvrdi da li on ima povišenu temperaturu. "Što pre dođeš do nekog iscelitelja - lekara - to bolje."
<BR>&nbsp;&nbsp;&nbsp;&nbsp;&nbsp;"Tako je, dadiljo."
<BR>&nbsp;&nbsp;&nbsp;&nbsp;&nbsp;Ćušnula ga je. Široko se osmehnuo; entuzijazam se vraćao u njega. Ponovo je uključila energetsku jedinicu. Sanke su kliznule tiho sa vrha brda, u dolinu, tako da oni izgubiše iz vida čak i zaostali sjaj ateriranja zvezdanih brodova. Sati... još samo sati ga dele od povratka u svet živih, od povratka u onaj život za koji je mislio da ga je zauvek izgubio, u onaj jedini koji vredi živeti. Bogovi, da, on želi da stigne do zvezdoluke još noćas!
<BR>&nbsp;&nbsp;&nbsp;&nbsp;&nbsp;Onda, zašto joj je maločas rekao reč 'sutra'? Ako stignemo i sutra, biće dobro. Pomakao je šake ispod ćebadi, pomerio male kaveze sa dvoje Krvkinih ljubimaca koje je grejao toplinom svog tela - samo dvoje, sada. Zelena ptica je umrla pre tri ili četiri noći. Ujutro su napravili mali grob u skorenom snegu. Tebe da nema, otišao bih... Izgovorio je te reči glasno, da Luna čuje, klečeći u snegu pod ćutljivim svedokom - nebom.
<BR>&nbsp;&nbsp;&nbsp;&nbsp;&nbsp;Ali izgovorio ih je upirući pogled u svetlo svake nove zore, kad se budio i uviđao da je slobodan čovek, kad se budio i video nju pored sebe, u mehurastom šatoru - dovoljno blizu za dodir, ali nikad je ne dodirujući, posle one jedne noći. Gledao je njeno spavanje lišeno odbrane, snove koji su se kretali preko njenog lica... lepog svetlog lica i snežne ispreturane kose; gledao je divlje i neprirodno bledilo njeno, koje mu je sad bilo bliskije i normalnije nego tamnost njegove sopstvene kože, bledilo koje je iznenada postalo divno i ispravno. U svom umu, opet ju je grlio, ljubio njene usne da bi se ona probudila u susret novom danu... a u ovoj vanvremenskoj divljini bio je slobodan na način kako nikad ranije nije bio slobodan, slobodan od svoje prošlosti i budućnosti, od krutih kodova koji definišu njegovu egzistenciju. Ovde je plovio bezoblično, embrion, i nije se nimalo stideo svoje čežnje prema jednoj varvarskoj devojci sa očima nalik na izmaglicu i kamen ahat.
<BR>&nbsp;&nbsp;&nbsp;&nbsp;&nbsp;Gledao je kako se ona budi iz nemirnih snova, dodirnuta njegovim zamišljenim poljupcem, i kako leži i uzvraća mu pogled, sa pospanim osmejkom. Gledao je kako se njene oči postepeno ispunjavaju svešću, zapažao je i telesnu želju koja je nju, iako neodlučno, ispunjavala, u odgovor na njegovu. Ali on je postavljao pitanje samo očima, i samo od njenih očiju dobijao odgovor. A sad, neće više biti sledećeg jutra...
<BR>
<BR>&nbsp;&nbsp;&nbsp;&nbsp;&nbsp;Prešli su preko vrha poslednjeg brda, ispunjeni hladnoćom i bolovima, i pred njima se kosmodromski prigušeni sjaj sličan zori odjednom raskrilio kao da je izišlo neko ponoćno sunce. Niska kupola podzemnog kompleksa bila je ogromna modrica na ravnici opruženoj prema moru, maltene grad za sebe; nezemaljskim svetlom bila je prožeta njena zaobljena površina. Sad više nije bilo nikakvog traga da su tu sleteli brodovi iz kosmosa: na neprobojnoj površini kupole nije se video nikakav otvor. U daljinama, na obzorju mora, video je namigujući, spiralni oblik Karbankla.
<BR>&nbsp;&nbsp;&nbsp;&nbsp;&nbsp;Gundalinu je uzdahnuo, popuštajući bolnu stegnutost u svojim prsima. Luna je ćutke sedela za upravljačkim uređajima; zapitao se da li je zapala u stasis zato što je videla kosmodrom po prvi put u životu - a onda se setio da to njoj nije prvi kosmodrom. Njena ruka se iznenada ispruži i pritisnu njegovo rame, gestom koji je pouzdanje više tražio nego nudio. On podiže šaku, stavi je preko njene i uvide da nije u stanju da zatvori šaku. Opet uvuče ruku dole. "Ne brini", progunđa, drveno, neprikladno. "Trebalo bi da skrenemo levo, da priđemo glavnoj kapiji. Bezbednost će biti pojačana za jedan stepen, zbog državne posete - ne bi valjalo da nastradamo zbog njihove opreznosti."
<BR>&nbsp;&nbsp;&nbsp;&nbsp;&nbsp;Poslušala ga je, ali mu nije nijednom rečju odgovorila. Uhvaćen u klopku svoje sopstvene nesposobnosti da dopre do nje, da ulije pouzdanje ili njoj ili bar samom sebi, gledao je kako kupola raste ispred njih.
<BR>&nbsp;&nbsp;&nbsp;&nbsp;&nbsp;Stotinak metara pre nego što su stigli do glavnog površinskog ulaza, potopila ih je poplava svetlosti, a jedan glas bez tela naredio im je da stanu. Oprezno im se približiše četvorica u plavim uniformama čiji izgled je već bio maltene zaboravio; znao je da drugi, iz svojih uporišta, motre na sanke. Na njihovim šlemovima, štitovi za lice bili su spušteni; nijednog policajca nije mogao da prepozna. Ali saznanje da su to njegovi nije mu prijalo i nije ga umirivalo. Naprotiv, sedeo je okamenjen nelagodnošću krivca, kao da je kriminalac a ne žrtva.
<BR>&nbsp;&nbsp;&nbsp;&nbsp;&nbsp;"Zašli ste neovlašćeno u zabranjenu zonu." Prepoznao je oznake narednika, ali ne i glas. "Ispadajte napolje, majkoljupci, a ako ste poveli još nekog iz vašeg lopovskog klana, izvedite i njega, pre nego što vas upotrebimo za vežbu gađanja."
<BR>&nbsp;&nbsp;&nbsp;&nbsp;&nbsp;Gundalinu se ukoči. "Od koga si, do vragova, učio proceduru, naredniče?"
<BR>&nbsp;&nbsp;&nbsp;&nbsp;&nbsp;Narednik ustuknu, šaljivo glumeći da je iznenađen. "A ko, do vragova, pita?" Mahnuo je rukom. Dvojica priđoše Luni i stadoše levo i desno od nje, a treći izvuče Gundalinua iz sedišta na sankama. Gundalinuu popustiše noge i on sede, nimalo ceremonijalno, na sneg.
<BR>&nbsp;&nbsp;&nbsp;&nbsp;&nbsp;"Ostavite ga na miru!"
<BR>&nbsp;&nbsp;&nbsp;&nbsp;&nbsp;"Beži ruke s nje!" Njegov ljutiti povik protesta nadjača Lunin; jer Luna je krenula ka njemu, a dvojica su je silovito povukli nazad. Zbacio je unazad kapuljaču i skinuo hrapavu masku protiv hladnoće. Progovorio je namerno klostanskim jezikom, primarnim jezikom Novosklona: "Reći ću ti 'ko pita', naredniče. Policijski inspektor Gundalinu pita."
<BR>&nbsp;&nbsp;&nbsp;&nbsp;&nbsp;Narednik zabaci šlem unazad sa glave, zapilji se. "Bogovi..."
<BR>&nbsp;&nbsp;&nbsp;&nbsp;&nbsp;"Gundalinu je poginuo!" reče treći član patrole, gledajući dole, u njegovo lice. "Tako mu milenijuma, on je!"
<BR>&nbsp;&nbsp;&nbsp;&nbsp;&nbsp;Luna se otrže od njih, priđe Gundalinuu i pomože mu da ustane. On otrese sneg sa obojaka, ispravi se sporim dostojanstvom. "Izveštaji o mojoj smrti bili su preuranjeni." Prebacio joj je jednu ruku preko ramena i zapravo se jako naslonio na nju.
<BR>&nbsp;&nbsp;&nbsp;&nbsp;&nbsp;"Inspektore." Narednik zauze stav "mirno", oštrim i kratkim trzajem tela. Gundalinu uspe da sastavi to lice sa jednim prezimenom: Tesra-Barde. "Mislili smo da su te banditi sredili. Ajde pomozite mu..."
<BR>&nbsp;&nbsp;&nbsp;&nbsp;&nbsp;"Dobro je meni." Gundalinu je odmahnuo glavom, a Luna ga je istovremeno pritegla jače uz sebe, odbrambeno, zaštitnički, odbijajući da se odvoji od njega. "Sad se osećam odlično." Odjednom je prestao da oseća hladnoću i umor; kao da je, od olakšanja, dobio i toplotu i snagu.
<BR>&nbsp;&nbsp;&nbsp;&nbsp;&nbsp;"Srećno nam se vratio, inspektore! Stižeš tačno na vreme." Jedan od tih ljudi stisnuo mu je ruku, a istovremeno se radoznalo zagledao u Lunu: Gundalinu oseti uobličavanje izvesnih nagađanja. "Ko ti je ova majkoljubna prijateljica?"
<BR>&nbsp;&nbsp;&nbsp;&nbsp;&nbsp;"Baš prija vratiti se; pojma nemate koliko prija." Bacio je pogled na Lunino lice bez maske, video uplašeno pitanje na njemu i najzad shvatio da se jedan deo njene ćutljive nesigurnosti odnosio na njegov položaj. Osmehom joj je dobacio obećanje, osetio kako Lunin stisak postaje manje grčevit. "Moja pratilja bila je u zarobljeništvu sa mnom. I pre nego što kažem išta dalje o ma kome od nas dvoje..." odlažući trenutak kad će, to mu je bilo jasno, morati da laže "...dobro bi nam došla topla hrana i prilika da negde sednemo." Zatim je mučeničkim kašljem potcrtao svoj zahtev.
<BR>&nbsp;&nbsp;&nbsp;&nbsp;&nbsp;"Inspektore, kao što ti je poznato..." čuo je Tesre-Bardeov naglasak, "ulazak u kompleks nije dozvoljen... hmm, meštanima."
<BR>&nbsp;&nbsp;&nbsp;&nbsp;&nbsp;"Tako mu svih bogova, naredniče!" Nije više imao strpljenja, nimalo. "Da nisu zimački banditi ulazili u kompleks, ne bih ja ovde stajao polumrtav! A da nije bilo ove žene, ne bih ovde stajao uopšte." Krenuo je ka ulazu u tunel, i sad podržan Luninom rukom. "Uvucite naše sanke."
<BR>&nbsp;&nbsp;&nbsp;&nbsp;&nbsp;Nikakvih daljih primedaba nije bilo.
<BR>
<BR>&nbsp;&nbsp;&nbsp;&nbsp;&nbsp;Džeruša je protrljala oči i jednim brzim pomeranjem ruke prigušila zev. Brujanje pedesetak razgovora prostiralo se oko nje i preko nje, uzletalo je do tavanice i sručivalo se nazad, zatupljujućom silinom. Već dvadeset sati je budna danas, posle još jedne noći narušenog, isprekidanog sna; čak i ovo počasno mesto, za glavnim stolom u dvorani, među polubogovima hegemonijske skupštine, pretvorilo se u još jednu probu izdržljivosti. Po brodskom vremenu premijera i skupštine, sad je bila sredina dana, a ne sredina noći; zato su svi kojima je palo u zadatak da ih dočekaju morali da prihvate da je dan.
<BR>&nbsp;&nbsp;&nbsp;&nbsp;&nbsp;Noćas se rukovala i sa premijerom Ašvinijem lično, obučena u svečanu uniformu komandanta policije, natovarena tolikom količinom slavnih traka i činova da se mogla takmičiti sa suncem. Ili se bar tako njoj činilo, dok nije videla njegovu državničku odeću, od brokata sa draguljima, izvrsno skrojenu da pokaže svaku liniju njegovog još mladog tela... Koliko je njemu godina, u realnom vremenu? Četiri stotine? Pet stotina? Mora biti da čak i Arienrod oseti zavist kad vidi sve što on predstavlja. (Ispunjavala ju je tajnim zadovoljstvom činjenica da Arienrod nije bilo dozvoljeno da prisustvuje ovom banketu.) Ašvini je bio doživotni premijer, a to mesto je nasledio od svog oca, postajući na taj način hegemonijsko 'lice za pokazivanje javnosti' u ovim vekovima koji su pokazali da od karemovskih sanjarija o vladavini nad drugim planetama neće ostati mnogo - jer će biti potučeni vrhunskom ravnodušnošću galaktičkog prostor-vremena. Nju je pozdravio učtivom galantnošću u kojoj je Geja odmah pročitala njegovu privatnu nevericu da se na takvom položaju može naći žena. Sad je pored njega sedeo Hovanese, vrhovni sudija, ali njoj je bilo maltene svejedno kakve će izveštaje premijer od njega čuti o njoj.
<BR>&nbsp;&nbsp;&nbsp;&nbsp;&nbsp;Servo-konobar kliznu u prostor pored nje, spretno ukloni njeno šesto ili sedmo uzastopno netaknuto posluženje i stavi ispred nje sledeće. Pila je, malo po malo, čaj, gledajući kako se ulja vrtlože na njegovoj vreloj crvenkastocrnoj površini. Čaj toliko dugo ojačavan sve novim rastvaranjem, da ne bi bilo nikakvo čudo ako bi se sad i kašičica rastvorila u njemu; nadala se da će je održati u budnom stanju.
<BR>&nbsp;&nbsp;&nbsp;&nbsp;&nbsp;"Od zasluženog sna odvajamo li Vas mi, komandante?"
<BR>&nbsp;&nbsp;&nbsp;&nbsp;&nbsp;Džeruša se okrete kao krivac i pogleda čoveka desno od sebe, Temona Ašvinija Sirusa, rođenog sina premijerovog. Bio je to zgodan čovek; njegova koža bila je svetla i kosti krupne za Karemovca, a po starosti je bio negde na samom početku srednjih godina. Ovo potonje ju je iznenadilo, zato što je premijer izgledao mlađi od toga. Međutim daleko krupnije iznenađenje sastojalo se u tome što se među članovima skupštine našao i taj mešanac, čovek samo pedeset posto čiste krvi: u skupštini koja je predstavljala vrhunski sabor karemovske nadmenosti. Očigledno je Temon stekao znatnu slavu kao ratnik-državnik na svom matičnom svetu, pa je zbog toga premijer raskinuo sa tradicijom i 'izabrao' ga na upražnjeno skupštinsko mesto. Prvih sat-dva vodila je banalne razgovore sa njim, a i sa kraljevski nagizdanim predsedavajućim skupštine od čije teške kolonjske vode je počela da kija. Ali taj razgovor je umro nelagodnom smrću, i Džeruša je bila zahvalna kad su njih dvojica dopustili da im pažnja bude odvučena na neku drugu stranu.
<BR>&nbsp;&nbsp;&nbsp;&nbsp;&nbsp;"Ma ne, ni slučajno, sekretaru Siruse", progunđa ona, prisećajući se najzad lepog ponašanja. Pređe prstom duž donje strane svog visokog okovratnika: tu je sve bilo neravno od zlataste ukrasne trake.
<BR>&nbsp;&nbsp;&nbsp;&nbsp;&nbsp;"Jedva i pipate hranu. A naši najbolji kuvari su se toliko potrudili da nas zadovolje. Ova kora kanaube izvrsna je." Govorio je klostanskim jezikom tečno; izvrstan lingvist, kao i većina Karemovaca teha. Uostalom čemu drugom bi on mogao da posvećuje svoje vreme?
<BR>&nbsp;&nbsp;&nbsp;&nbsp;&nbsp;Osmehivala se mlako. Bogovi, izvucite me odavde... "U profesiji kojom se bavim, ne dobijam mnogo ručkova sa dvanaest posluženja." Njen sopstveni maternji jezik joj je na jeziku ležao tuđinskije nego tijamatski, sada, posle toliko godina. "Valjda tom izazovu dorasla nisam." Niti ma kom drugom izazovu, više.
<BR>&nbsp;&nbsp;&nbsp;&nbsp;&nbsp;"Probajte dinju, zapovednice." Ona poslušno dohvati zupčastu kašiku, a on klimnu glavom. "Uživanje u dobroj hrani jedini način je da se stravična dosada na ovim državnim susretima podnese, kažem ja. I pijenje dobrih pića..."
<BR>&nbsp;&nbsp;&nbsp;&nbsp;&nbsp;Dakle to ti je oslobodilo jezik. Pojela je još jednu punu kašiku dinje i odjednom shvatila da je, i protiv svoje volje, uživala u tome. Pa, zašto ne - živi u svetu snova jedan sat; to će morati da ti bude dovoljno za čitav život. Glumi da je sve ispalo kako si htela i da se neće sve okončati završnim odlaskom. Zagledala se preko dvorane, kroz prozore, u strahopoštovanja dostojnu, crvenu i zlatnu jamu sletišta, u koju su se brodovi skupštine spustili kao komadi žara, kao i hiljadu drugih olupanih pločastih 'novčić-brodova' pre njih, obustavljajući vatrenu veličanstvenost svog silaska. Mreža energetskih linija na sletištu i na njegovim perifernim proširenjima bila je prepuna uglastih linija svetlosti, kao površina lave stvrdnuta ali ispucala na bezbroj mesta tako da se vidi nova, sveža lava ispod. Nekoliko trenutaka osećala je u sebi talas ponosa i zadovoljstva pred prizorom najneverovatnijih dostignuća ljudskog roda, a i zbog činjenice da je ona prisutna među prvim građanima tog roda, i da predstoji budućnost još slavnija... sirensko obećanje koje ju je odmamilo sa rodne planete. I šta sam dobila?... Opet je prošla pogledom preko banketnih stolova koji su bili kao drveće, a lica iznad njih kao živo lišće koje se povija kako vetar duva; pogleda zatim Sirusovo lice, i pomisli nenadano, bolno, Bi-Zi... trebalo je da ovaj trenutak pripadne tebi, ne meni.
<BR>&nbsp;&nbsp;&nbsp;&nbsp;&nbsp;"Recite mi, komandante, kako se desilo da vi..."
<BR>&nbsp;&nbsp;&nbsp;&nbsp;&nbsp;"Izvinjavam se, komandante." Jedan narednik garde zadro je u njihov prostor. Izvinjavao se drskim tonom. "Izvini, gospodine", reče prvom sekretaru.
<BR>&nbsp;&nbsp;&nbsp;&nbsp;&nbsp;"Šta je, Tesra-Barde?" Džeruša nije uspevala da prepozna neobičnu hitnost u njegovom tonu.
<BR>&nbsp;&nbsp;&nbsp;&nbsp;&nbsp;"Žao mi je što te prekidam, ali mislio sam da ćeš hteti da znaš - vratio nam se, evo sad, inspektor Gundalinu."
<BR>&nbsp;&nbsp;&nbsp;&nbsp;&nbsp;Džerušina kašika zveknu o 'latice' njenog velikog tanjira u obliku cveta. "On je poginuo."
<BR>&nbsp;&nbsp;&nbsp;&nbsp;&nbsp;"Nije, gospo, lično sam ga video. Dovela ga neka meštanka. Sad ga pregleda doktor, dole, u bolnici..."
<BR>
<BR>&nbsp;&nbsp;&nbsp;&nbsp;&nbsp;"Gde je?" Džeruša je to pitanje dobacila najbližem tehničaru, ulazeći iz hola bolničkog krila zgrade u odeljenje za preglede. Tesra-Bardea je bila ostavila da objasni stvar prvom sekretaru skupštine, nadajući se (ali istinski ne mareći za to) da je njeno izvinjenje bilo dovoljno. "Inspektor Gundalinu..."
<BR>&nbsp;&nbsp;&nbsp;&nbsp;&nbsp;"Tamo, unutra, komandante." Toj ženi su ruke bile pune opreme, pa je pokazala pravac pokretom donje vilice.
<BR>&nbsp;&nbsp;&nbsp;&nbsp;&nbsp;Džeruša prođe i kroz druga vrata, bez zaustavljanja, još i sad samo napola verujući da soba neće biti prazna. "Gundalinu!" Nije bila prazna, a njegovo ime je grunulo iz nje sa više osećanja nego što je nameravala.
<BR>&nbsp;&nbsp;&nbsp;&nbsp;&nbsp;Okrenuo se da je pogleda. Sedeo je, a noge su mu visile preko ivice stola za preglede; bio je skinut do pojasa, a jedan medicinski tehničar u plavom mantilu prelazio je dijagnostičkim aparatom niz njegova prsa. Džeruša mu je mogla prebrojati svako pojedino rebro - stajala su kao poređane motke. Ona vide i njegovo lice, i oseti nevericu registrujući postepeno šta gleda: njegovu izmršavelost, neobrijanost, nedostatak pojedinih zuba. Stade pred njega, gledajući kako on pipanjem traži košulju koja nije bila tu. Pokretom ruke on pokaza bolničaru da se udalji, zatim pođe rukama neodređeno kroz vazduh i najzad ih skrsti preko prsa kao postiđeni mali dečak. "Komandante..."
<BR>&nbsp;&nbsp;&nbsp;&nbsp;&nbsp;Jeste, tako mu svih bogova; to si ti, Bi-Zi... Savladala je u sebi impuls da ga zagrli kao majka i time upropasti, sasvim, i svoje i njegovo dostojanstvo. "Zaista prija očima - tebe videti, Gundalinu", reče ona; usta su joj se širila u osmeh, još i još, do nepodnošljivosti.
<BR>&nbsp;&nbsp;&nbsp;&nbsp;&nbsp;"Bogovi! Izvini, komandantkinjo; nisam nameravao da me vidiš ovakvog; hoću reći... u smislu pristojnog izgleda..."
<BR>&nbsp;&nbsp;&nbsp;&nbsp;&nbsp;"Bi-Zi, meni je jedino važno da li je to telo pravo ili lažno. Sve drugo mi je tako svejedno! A ako je pravo, onda ona svečanost gore ipak nije besmislena."
<BR>&nbsp;&nbsp;&nbsp;&nbsp;&nbsp;Njegovo lice je petljalo sa nekim osmehom. "Pravo je - stvarnijih nema." Pogurio se i zaklonio usta šakom, dao se u silan kašalj.
<BR>&nbsp;&nbsp;&nbsp;&nbsp;&nbsp;"Je li ti dobro? Šta mu je, doktore?" Džeruša se okrete tehničaru, primećujući tek sad da u prostoriji postoji i četvrta osoba, koja tiho sedi u jednom uglu.
<BR>&nbsp;&nbsp;&nbsp;&nbsp;&nbsp;Medicinski tehničar je slegnuo ramenima. "Iscrpljenost. Zapaljenje pluća, ali on umesto da leži..."
<BR>&nbsp;&nbsp;&nbsp;&nbsp;&nbsp;"Ništa što se ne može srediti pomoću nekoliko tableta antibiotika", reče Gundalinu naglo, upadajući mu u reč. "I vrućom hranom za moju prijateljicu i mene." Pogledao je ćutljivu četvrtu osobu i osmehnuo joj se hitro, a zatim uperio službeno neodobravanje na tehničara, kao pištolj.
<BR>&nbsp;&nbsp;&nbsp;&nbsp;&nbsp;"Videću šta mogu da uradim, inspektore." Tehničar je izišao iz sobe, lica savršeno bez izraza. Džeruša se pitala da li skriva iznerviranost ili jednostavno smeh.
<BR>&nbsp;&nbsp;&nbsp;&nbsp;&nbsp;"Da sam znala, donela bih vam ono što je preostalo od mog ručka. Samo prva polovina bila bi dovoljna da nahrani izgladnele mase neke planete." Još dok je to govorila, radoznalost je povuče i ona pogleda pored nekoliko lavaboa i polica sa medicinskim opskurnostima, rešena da vidi ko je taj tihi posmatrač. Devojka, svetle boje kože, zaogrnuta belom parkom, na licu modrica koja je uveliko požutela; šta, meštanka? Džeruša se namršti. Devojka joj uzvrati pogled, ne sa pokornom bojažljivošću koju je Džeruša očekivala, nego ravnopravnim odmeravajućim načinom. To lice - kao da je poznato...
<BR>&nbsp;&nbsp;&nbsp;&nbsp;&nbsp;Gundalinu, prateći njen pogled, reče maltene prebrzo: "Komandante, to je Letnjakinja koja mi je spasla život, i vratila me na vreme za konačni odlazak. Luno, dođi i upoznaj se sa zapovednicom Pala-Tion; ako postoji iko na ovoj planeti ko ti može pomoći da pronađeš svog rođaka, to je ona." Pogleda nazad. "Mene su zarobili banditi, komandante, a i nju. Ali ona..."
<BR>&nbsp;&nbsp;&nbsp;&nbsp;&nbsp;Džeruša je pustila da se te reči kotrljaju iznad nje, neslušane. Luna... Letnjakinja... Luna Svetlohodna Letnja! Kidnapovano nevinašce, Ngenetova ubijena gošća, Kraljičina izgubljena klonka... Kraljičina klonka. Da, sad je prepoznala to lice, sad kad ga je konačno videla dobro. Hladni drhtaj prođe kroz nju: Šta radi ovde? Kako može biti ovde, i kako je moguće da je baš ona ta koja ga je dovela? Zar baš ona... Devojka priđe i stade uz Gundalinua; njegova šaka se zaštitnički sklopi preko njene. Zar on ne zna da je ona van zakona; zar je se ne seća? "Komandante Pala-Tion", reče Luna sa osmehom i sa zabrinutošću, iznenada vidljivom.
<BR>&nbsp;&nbsp;&nbsp;&nbsp;&nbsp;"Šta ti ovde..."
<BR>&nbsp;&nbsp;&nbsp;&nbsp;&nbsp;"Komandante, odgovornost za njeno dovođenje ja preuzimam na..." Gundalinu prestade u sred reči, jer sobu ispred njihove ispuni gomila glasova. Geja Džeruša vide na njegovom licu prvo ozarenost, a odmah zatim sev panike, jer prepoznao je njihov jezik. "Sveti...! Komand... Luno" i poteže parku sa njenih leđa, "treba mi tvoj kaput."
<BR>&nbsp;&nbsp;&nbsp;&nbsp;&nbsp;Luna mu je to dozvolila, čak mu je i pomogla da progura ruke kroz rukave, kao da je na neki način razumela njegovu zatečenost. Skliznuo je sa stola i stao uspravno, i zatvorio tu debelu jaknu s prednje strane, a upravo u tom trenutku ušli su prvi sekretar i voditelj skupštinskih sednica, vukući za sobom izvrsni posle-talas sačinjen od desetak gostiju sa banketa i njihovih pratilja i pratilaca. Džeruša ih je pozdravila salutiranjem i videla da salutira i Gundalinu, grčevito-bolnim trzajem ponosa.
<BR>&nbsp;&nbsp;&nbsp;&nbsp;&nbsp;"Komandante." Prvi sekretar Sirus pozdravi ih klimanjem glave. "Kad smo čuli da je izgubljeni oficir jedan od naših, zaključili smo da treba da dođemo i da mu neposredno čestitamo na bezbednom povratku", reče na tijamatskom. Pogledao je Gundalinua, pa Lunu; i opet Gundalinua, kao da ne može da poveruje da je ijedan Karemovac ikad izgledao tako.
<BR>&nbsp;&nbsp;&nbsp;&nbsp;&nbsp;"Inspektor Bi-Zi Gundalinu, sadhu." Gundalinu opet salutira, kao da je potrebno da dokaže da to jeste. Džeruši je odjednom bilo drago što je sve besane noći proteklog meseca provela učeći, makar i bezvoljno, govorni sandi za ovu priliku. Ni sad nije uspevala da razmrsi sve sandijske zapetljancije oko socijalnih položaja. "Tehničar drugog ranga, sadhanu, bhai - ja, ja vam se zahvaljujem što ste došli. Ovo je velika čast, najuzvišeniji trenutak mog života."
<BR>&nbsp;&nbsp;&nbsp;&nbsp;&nbsp;"Gundalinu eškrad." Sirusov izraz lica malo se ublažio zbog dobijenog komplimenta i zbog saznanja da je Gundalinu, ipak, visokog roda. Nastavi na sandiju. "Nosiš svojoj klasi i porodici ugled do, tako mlad već inspektor da si."
<BR>&nbsp;&nbsp;&nbsp;&nbsp;&nbsp;"Hvala ti, sadhu." Gundalinuove pegice pocrveneše. Pokušao je da zadrži napad kašlja, nije uspeo; sačekali su, sa učtivom uzdržanošću, da to prođe.
<BR>&nbsp;&nbsp;&nbsp;&nbsp;&nbsp;"On moj bolji oficir bio je naj", reče Geja Džeruša. "Dostajao meni silno je ne." Prijao joj je Gundalinuov hitro dobačeni pogled pun iznenađenja - zbog pohvala, pa još na sandiju. Luna je stajala ćutke između njih i osmehivala se Gundalinuu kao da zna šta je rečeno o njemu. Džeruša tek sad zapazi kakvu tuniku ta devojka nosi: tuniku čije su boje još više isticale tuđinstvo njene blede kože i svetlosrebrne kose. Narodnu nošnju nomada Zimaca; Geja je to jednom videla u izlogu neke starinarnice u Lavirintu, prikazano kao retkost. Ko si ti, devojko?
<BR>&nbsp;&nbsp;&nbsp;&nbsp;&nbsp;Ali, čula je samo sekretara Sirusa kako se predstavlja, dižući dlan ka sagovorniku, što je Karemovcima bio ekvivalent rukovanja. Luna se neočekivano ukoči čuvši to ime. Gundalinu zakorači napred, na isti način dižući ruku. Jedan sekund neugodnosti prođe kao električna varnica između njih pre nego što su se njihovi dlanovi dotakli: Džeruša vide da Gundalinu ne može sasvim da otvori šaku, da mu prsti ostaku skvrčeni kao kandže. Zatim vide i ružičaste ožiljke na unutrašnjoj strani zglavka, ožiljke nalik na niz paralelnih nabora i udubina. O, bogovi, Bi-Zi...
<BR>&nbsp;&nbsp;&nbsp;&nbsp;&nbsp;Sirus je nastavio sa predstavljanjem pridošlica. Naparfimisani 'spiker' nije hteo da dotakne dlanom Gundalinuov dlan, ali Gundalinu pređe preko toga, uopšte ne menjajući izraz lica. Da li ovaj misli da je to zarazno? pomisli Džeruša mršteći se. Prepoznavala je, sasvim pouzdano, posledice sečenja vena, a znala je i to da Karemovci, budući da jesu to što jesu, te ožiljke prepoznaju jednako pouzdano.
<BR>&nbsp;&nbsp;&nbsp;&nbsp;&nbsp;"Ti - strašne teškoće trpeo mora da si pre, gubljen u divljini iz, posle pada tvoje patrolne letilice, inspektore Gundalinu." Sirusove reči bile su odskočna daska za objašnjenje.
<BR>&nbsp;&nbsp;&nbsp;&nbsp;&nbsp;"Ja - u divljini izgubljen bio sam ne, sekretaru Siruse", reče Gundalinu drveno. "Robili banditi su me za. Stupali sa mnom loše su po." Spustio je pogled, pod težinom udruženih pogleda svih njih, pritisnuo zglavkove uz svoje bokove. "Ova žena ovde nije našla se da, nikad vratio bih se ne. Spasla moj život je ona." Pružio je ruku, uhvatio Lunu za lakat i povukao je napred. "Ovo je Luna Svetlohodna Letnja." Njegov izraz lica, u trenutku kad je bacio pogled ka njoj, pokazao joj je o kolikom stepenu iskazivanja počasti se tu radi. Osmehnula mu se, a Sirusa pogledala sa iznenadnom usmerenošću pažnje.
<BR>&nbsp;&nbsp;&nbsp;&nbsp;&nbsp;"Urođenica?" reče spiker, glasom pojačanim zbog pića. "Jedna neuka varvarska devojka inspektora karemovskog spasla? To zabavlja me ne, Gundalinu-eškrad, nimalo."
<BR>&nbsp;&nbsp;&nbsp;&nbsp;&nbsp;"Humor nameravan bio je ne." Gundalinu diže glavu, i nastavi glasom iznenada tihim i hladnim. "Neuka divljakinja nije to. Najmudrije i najplemenitije ljudsko biće u ovoj sobi je ona. Sibila je." Obazrivo je povukao u stranu okovratnik njene tunike; a Luna gordo diže glavu da pokaže napola zaraslu ranu od noža i utetovirani radijalni trokraki znak. Džeruša načini grimasu. Tako ti onog Čamdžije, sad si udesio stvar!
<BR>&nbsp;&nbsp;&nbsp;&nbsp;&nbsp;Pošto su bili sasvim iznenađeni ovim, na njihovim zurećim licima se jasno pokazala reakcija, ali ipak su oćutali; jedino je spiker bio tako duboko 'zašao u čaše' da je ispoljio nepoštovanje pa i nevaspitanje. "Na ovom svetu znači to šta? Obuci ti nju u tuniku i zovi eškrad je na, ali ona time teh postaće ne. Sibila na ovoj planeti, puuuuh...." Zagrcnuo se i zaćutao, zato što ga je neko dograbio s leđa i promrmljao mu oštre, nerazgovetne reči u uvo.
<BR>&nbsp;&nbsp;&nbsp;&nbsp;&nbsp;Međutim Džeruša je motrila devojku i videla da su se njeni obrazi zacrveneli kao da je razumela svaku reč. Zatim se odmakla jedan korak od Gundalinua, držeći ruke kruto pružene uz telo, i rekla na nespretnom, lošem sandiju: "Ja samo vrč u koji znanje usuto je sam. Znanje nije manje ma koliko vrč loš bio. Mudrost onih koji piju iz mene je ta koja mudrom čini me. Budale učine da i sibila bude glupa, ma gde to bilo." Džeruša trznu licem i odmahnu glavom.
<BR>&nbsp;&nbsp;&nbsp;&nbsp;&nbsp;Karemovski izrazi lica talasali su se od zaprepašćenja. "Mi da uvredimo tebe hteli smo ne", reče Sirus hitro, umirujućim tonom. "Pošto sveta žena svome narodu si, služuješ i naše poštovanje za, sibilo." Nasmešio se, malim, samo-omalovažavajućim osmejkom. "Ali sandi gde učila ona je na, komandante?"
<BR>&nbsp;&nbsp;&nbsp;&nbsp;&nbsp;"Učio sam je ja na", reče Gundalinu, pre nego što je Džeruša mogla ispuniti usta odgovorom koji se sam po sebi nametao. Gundalinu obuhvati Lunu jednom rukom oko pleća, privuče je opet sebi i čvrsto stisnu i drugom šakom za drugo rame. "I, sa dužnim štovanjem prema časnome spikeru po, želim reći da kad bih ja činio da ona Gundalinu-eškrad bude u, dakle supruga moja, to bi čast cele moje klase visilo po."
<BR>&nbsp;&nbsp;&nbsp;&nbsp;&nbsp;Ovog puta zaprepašćenje je došlo do ruba užasa. Džeruša se zablenula, kao i ostali. Začu neki ženski glas iz pozadine grupe, koji je nešto blejao - razabra reč "...bljuvotine..."
<BR>&nbsp;&nbsp;&nbsp;&nbsp;&nbsp;"Gundalinu-eškrad", reče Sirus nelagodno se pomičući, "držao velike tegobe ti si iz, to razumemo..."
<BR>&nbsp;&nbsp;&nbsp;&nbsp;&nbsp;Gundalinu se pokoleba pod jednoglasnošću njihove osude. Njegove ruke popustiše, mada je obe šake još zadržao na njenim ramenima. "Da, sadhu, promrmlja tonom izvinjavanja. "Ali čuti da nju vređaju ću ne. Život spasla je mi."
<BR>&nbsp;&nbsp;&nbsp;&nbsp;&nbsp;"Naravno." Sirus se opet smeškao. "Ali ti nameravaš njome da se ženiš ne..." On se osvrte, pogleda i levo i desno od sebe.
<BR>&nbsp;&nbsp;&nbsp;&nbsp;&nbsp;"Drugoga ona voli", reče Gundalinu, maltene žalosno. Luna se pod njegovim rukama okrete da ga pogleda.
<BR>&nbsp;&nbsp;&nbsp;&nbsp;&nbsp;"Znači ti njome oženio se bi?" upita spiker uvređeno. "Ponosa zar ti nimalo ostalo je? Degenerisan toliko si zar? Reći nešto tako, stida bez! Čovek koji već neuspeli-samoubica je!" Ta reč takođe je značila i kukavica.
<BR>&nbsp;&nbsp;&nbsp;&nbsp;&nbsp;Gundalinu usisa promukli dah. "Časnu stvar kušao sam po. Krivica za neuspeh moja je ne!" On ispruži obe ruke ka njima.
<BR>&nbsp;&nbsp;&nbsp;&nbsp;&nbsp;"Odista nadmoćnog čoveka krivica uvek uspeh je ne." To je rekao drugi zvaničnik, jedan koga Geja Džeruša nije poznavala. "Neuspeli-samoubica da živi zaslužuje ne."
<BR>&nbsp;&nbsp;&nbsp;&nbsp;&nbsp;Gundalinuov izgruvani štit samopoštovanja raspade se sasvim; on se zatetura nekoliko koraka unazad, do stola za pregled pacijenata. Tamo se zadrža kao da su te reči bile smrtni udarci. "Oprostite mi, sadhanu, bhai, za - za sramotio moju klasu i porodicu što sam o." Nije mogao čak ni da pogleda u njih. "Nikada nisam služivao čast da me poštujete za, niti u vašem sustvu da budem pri. Ali sam služio vaš podsmeh i gnušanje u celosti za. Bolji od roba, od puzeće zveri, nisam." Cele ruke počele su da mu se tresu; Džeruša mu priskoči da ga pridrži pre nego što se sruši.
<BR>&nbsp;&nbsp;&nbsp;&nbsp;&nbsp;"Šta je vama ljudi!" Bacala je optužujuće reči, na tijamatskom, preko ramena, ne mareći mnogo. "Šta vi hoćete od njega? Da ponovo seče vene, da gledate kako njegova 'čast' otiče niz lavabo?" Mahnula je rukom. "Pripadnik vašeg naroda, hrabar i pristojan oficir, prošao je kroz pakao i imao dovoljno snage da preživi; a vi ne znate ništa drugo da mu kažete nego 'umri'!"
<BR>&nbsp;&nbsp;&nbsp;&nbsp;&nbsp;"Nisi ti jedna od nas, komandante", reče Sirus tiho. "Gundalinu... shvata. Ti nikad ne bi mogla shvatiti."
<BR>&nbsp;&nbsp;&nbsp;&nbsp;&nbsp;"I hvala bogovima za to." Džeruša pomože Gundalinuu da se opet popne na sto. Društvo zvaničnika, gunđajući, već je počelo da se povlači iz sobe, ali ona ih nije ni na koji način pozdravila. Začula je još kako spiker podiže glas i poziva Gundalinua rečima koje se koriste samo za obraćanje najnižoj podgrupi među neklasifikovanima. Gundalinuova usta zadrhtaše; on grčevito proguta.
<BR>&nbsp;&nbsp;&nbsp;&nbsp;&nbsp;"Građanine Siruse!" reče Luna neočekivano.
<BR>&nbsp;&nbsp;&nbsp;&nbsp;&nbsp;Džeruša iskoristi Lunin glas kao izgovor da se okrene na drugu stranu, dajući tako Gundalinuu vremena da ovlada sobom. Videla je da na samom pragu Sirus zastaje, ali je videla i da se devojka, gledajući ga, bori da savlada svoj gnev podignut do belog usijanja, i da u tome uspeva. Pred Džerušinim očima, neka druga, hitnija emocija nadvladala je gnev.
<BR>&nbsp;&nbsp;&nbsp;&nbsp;&nbsp;"Ja... moram sa tobom govoriti."
<BR>&nbsp;&nbsp;&nbsp;&nbsp;&nbsp;Sirus podiže obrve, baci pogled ka Gundalinuu. "Mislim, previše reči već rečeno je da."
<BR>&nbsp;&nbsp;&nbsp;&nbsp;&nbsp;Ona odmahnu glavom, uporna u svojoj odluci; njena bleda i opuštena kosa pri tome se takođe razmahala. "O... nekom drugom."
<BR>&nbsp;&nbsp;&nbsp;&nbsp;&nbsp;"Kao sibila tražiš to?"
<BR>&nbsp;&nbsp;&nbsp;&nbsp;&nbsp;Još jedno odmahivanje glavom. "Kao nećaka tvoja."
<BR>&nbsp;&nbsp;&nbsp;&nbsp;&nbsp;Njegovi udovi obustaviše pokušaje da ga iznesu kroz vrata. Zadnja grupa odlazećih Karemovaca poče se osvrtati i kikotati o skandalu, sad već u hodniku. Džeruša žmirnu, oseti kako se Gundalinu ispravlja pored nje. "O tvom sinu. Sa prošlog Festivala."
<BR>&nbsp;&nbsp;&nbsp;&nbsp;&nbsp;Sirusove oči pogledaše na kratko u prošlost. On klimnu glavom, samo jednom, a onda još jednim pogledom i pokretom glave pozva Lunu u drugu sobu. Ona pođe za njim, ali se jednom i osvrte.
<BR>&nbsp;&nbsp;&nbsp;&nbsp;&nbsp;Gundalinuov pogled ju je pratio, kao da sad ne bi mogao podneti da je izgubi iz vida; ali njegovo lice bilo je bez nade.
<BR>&nbsp;&nbsp;&nbsp;&nbsp;&nbsp;"Bi-Zi... inspektore Gundalinu." Džeruša je povišenim glasom zahtevala da on obrati pažnju na nju.
<BR>&nbsp;&nbsp;&nbsp;&nbsp;&nbsp;"Izvoli." Poslušno je okrenuo glavu, ali ne i pažnju.
<BR>&nbsp;&nbsp;&nbsp;&nbsp;&nbsp;Džeruša je oklevala, odjednom ne znajući sigurno sopstvene namere. "Bi-Zi... ti se nisi istinski zaljubio u tu devojku, a?"
<BR>&nbsp;&nbsp;&nbsp;&nbsp;&nbsp;Njegovo grlo se pokretalo. "A šta ako jesam, komandante?" reče on, previše ujednačeno. "To može biti skandal, ali nije krivično delo."
<BR>&nbsp;&nbsp;&nbsp;&nbsp;&nbsp;"Bi-Zi, zar ne uviđaš ko je ona?"
<BR>&nbsp;&nbsp;&nbsp;&nbsp;&nbsp;On diže pogled, u kome ona pročita njegovu krivicu. Ali odgovor ne dobi.
<BR>&nbsp;&nbsp;&nbsp;&nbsp;&nbsp;"To je ona cura koja nam je izmakla sa teh-krijumčarima pre pet godina." Uporno je nastavila da mu priča stvari koje je on već znao, nadajući se da će to biti dovoljno. "Ona je ilegalac, protivzakoniti povratnik. Moraće biti deportovana."
<BR>&nbsp;&nbsp;&nbsp;&nbsp;&nbsp;"Komandante, pa ne mogu ja..." Njegova zdrava ruka stisnu mekano obloženu površinu stola.
<BR>&nbsp;&nbsp;&nbsp;&nbsp;&nbsp;"Ako je zaista voliš, Bi-Zi, onda to ne mora da bude problem." Osmehnula se na ohrabrujući način. "Oženi se njome. Odvedi je odavde kao svoju suprugu."
<BR>&nbsp;&nbsp;&nbsp;&nbsp;&nbsp;"Ne mogu." Uze iz poslužavnika na kraju stola jednu hiruršku alatku zašiljenu poput oštre bodlje i oproba je na svom dlanu.
<BR>&nbsp;&nbsp;&nbsp;&nbsp;&nbsp;Ona žurno reče: "Nećeš valjda da dopustiš da ta gomila licemernih snobova..."
<BR>&nbsp;&nbsp;&nbsp;&nbsp;&nbsp;"Ne radi se o tome." On se ukruti. "A ti o liderima Hegemonije ne smeš govoriti na taj način. Oni su potpuno imali pravo da me kritikuju."
<BR>&nbsp;&nbsp;&nbsp;&nbsp;&nbsp;Džeruša zausti da nešto kaže, ali ipak oćuta.
<BR>&nbsp;&nbsp;&nbsp;&nbsp;&nbsp;"Ne bi se Luna udala za mene." Ostavio je instrument. "Ona je, hm... verena", kao da je u nekom delu njegovog uma još nedolično da se živi u nevenčanom braku. "Za svog rođaka, sina prvog sekretara Sirusa." Pogledao je opet ka vratima, sa nevericom. "Ona ga voli. Pokušavala je čitavo ovo vreme da stigne u Karbankl da bi potražila njega." Izgovarao je te činjenice ravno, kao neko ko čita izveštaj. "Taj se zove Ukres Svetlohodni."
<BR>&nbsp;&nbsp;&nbsp;&nbsp;&nbsp;"Ukreše?"
<BR>&nbsp;&nbsp;&nbsp;&nbsp;&nbsp;"Znaš ga?"
<BR>&nbsp;&nbsp;&nbsp;&nbsp;&nbsp;"Da, a znaš ga i ti. Spasli smo ga od lovaca na robove, jednom, onog dana kad si poslednji put posetio Palatu. Posle toga Arienrod ga je uzela pod svoje; od tada je jedan od njenih miljenika na dvoru. Zbog toga se iskvario sasvim."
<BR>&nbsp;&nbsp;&nbsp;&nbsp;&nbsp;Gundalinu se namršti. "Znači, moguće je..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Luna misli da je on Starbak."
<BR>&nbsp;&nbsp;&nbsp;&nbsp;&nbsp;"Starbak!" Džeruša prinese šaku čelu. "Tako je - tako je, uklapa se. Hvala vam, bogovi! I hvala tebi." Ona se opet okrete ka njemu, natuštena lica. "Već neko vreme se trudim da doznam ko je Starbak, da bih mogla da ga pritisnem zbog ubistva i zbog ilegalnog pokolja mera."
<BR>&nbsp;&nbsp;&nbsp;&nbsp;&nbsp;Gundalinu se trže. "Zbog ubistva?"
<BR>&nbsp;&nbsp;&nbsp;&nbsp;&nbsp;Klimnula je glavom. "Ubio je jednog dilipa, ili pustio da njegovi goniči to učine. Mislila sam da je ubio i Lunu... ali i to jedno je dovoljno. Ovog puta ću Arienrod smestiti žaoku tamo gde boli!" Dakle postao si pokvareniji nego što sam i sanjala, Svetlohodni. Videla je u svom umu istučenog dečaka sa slomljenom sviralom, ubicu u crnom naspram panorame jedne obale po kojoj su razasuti leševi. Ni u najluđim maštanjima nisam zamišljala da ćeš moći da padneš tako nisko.
<BR>&nbsp;&nbsp;&nbsp;&nbsp;&nbsp;"Obećao sam Luni...da ćemo ga naći... i pomoći mu, ako bude moguće. Ako ga ne zgrabimo mi, zgrabiće ga Promena."
<BR>&nbsp;&nbsp;&nbsp;&nbsp;&nbsp;"Ne budi tako siguran u to. Znači, Luna bi i sad htela da joj se on vrati, iako je, sigurno, na onoj plaži videla šta je radio?" Džerušu zahvati iznenadno, dekoncentrišuće uviđanje da je Ukres pripadao, u svoje vreme, i Luni i Arienrod... i da još pripada obema. Arienrodina klonka.
<BR>&nbsp;&nbsp;&nbsp;&nbsp;&nbsp;"Otkud si ti to znala?" reče Gundalinu.
<BR>&nbsp;&nbsp;&nbsp;&nbsp;&nbsp;"Nije bitno." Džeruša pruži ruku, dotače kupastu metalnu spravu priključenu na senzorne obloge.
<BR>&nbsp;&nbsp;&nbsp;&nbsp;&nbsp;"Ona kaže da ga i sad voli. To ne može tek tako da prestane, posle toliko godina... I jedino želi da zna da li on ima ista osećanja prema njoj." Izronio je neki svetlucavi treptaj izgubljene nade.
<BR>&nbsp;&nbsp;&nbsp;&nbsp;&nbsp;Da li zaista želi samo to? "Ja nju ne mogu da pustim da se slobodno kreće po gradu, Bi-Zi." Džeruša je odmahnula glavom, pipkajući činove na okovratniku. "Žao mi je. Ali, taj rizik ne dolazi u obzir."
<BR>&nbsp;&nbsp;&nbsp;&nbsp;&nbsp;"Ne razumem. Neće zaraziti nikoga. Ostaću s njom dok ga ne nađemo."
<BR>&nbsp;&nbsp;&nbsp;&nbsp;&nbsp;"I šta će biti onda?"
<BR>&nbsp;&nbsp;&nbsp;&nbsp;&nbsp;Podigao je ruke, opet ih pustio da padnu. "Ne znam... Komandante, Promena je na pragu, a kad se bude dogodila neće biti važno da li je Luna boravila van Tijamata ili nije. Letnjaci mrze i samu tu pomisao. Na Karemofu je bila samo nekoliko nedelja. Kakvu štetu može naneti?"
<BR>&nbsp;&nbsp;&nbsp;&nbsp;&nbsp;"Ti mene pitaš kakvu štetu može naneti sibila koja je saznala razlog postojanja sibilstva?" upita ona, maltene ljutito. "Ako uspemo da uhapsimo Starbaka, ona može u istu ćeliju s njim. U ma kom drugom slučaju, veruj mi, bolje je za sve zainteresovane da ga ona više nikad ne vidi i da on više nikad ne vidi nju."
<BR>&nbsp;&nbsp;&nbsp;&nbsp;&nbsp;"Ne mogu verovati da to čujem od tebe." Reči su bile otežale od potmule optužbe.
<BR>&nbsp;&nbsp;&nbsp;&nbsp;&nbsp;"A ja ne mogu verovati da te čujem da kažeš da ona nije pretnja, Gundalinu! Šta ti je, do vragova?" Ne pritiskaj me, Bi-Zi. Budi dobar plavac i prihvati ovo; ne prisiljavaj me da te sad povređujem.
<BR>&nbsp;&nbsp;&nbsp;&nbsp;&nbsp;"Stalo mi je do nje. Čini mi se da bi to trebalo nešto da znači." Poče kašljati, pritiskajući prsa.
<BR>&nbsp;&nbsp;&nbsp;&nbsp;&nbsp;"Više nego do tvoje dužnosti prema zakonu?"
<BR>&nbsp;&nbsp;&nbsp;&nbsp;&nbsp;"Pa ona je samo jedna nedužna letnjačka devojka! Zašto, pakla mu, ne možemo da pustimo da na tome i ostane?" Zvučalo je kao čovek u mukama; Džeruša uvide da je Gundalinu sam svoj najstroži inkvizitor.
<BR>&nbsp;&nbsp;&nbsp;&nbsp;&nbsp;"Nije samo jedna, obična Letnjakinja, Bi-Zi", reče ona sa teškom nevoljnošću. "Da li si ikad primetio koliko liči na Arienrod?"
<BR>&nbsp;&nbsp;&nbsp;&nbsp;&nbsp;Njegov izraz lica govorio je da je ona sišla s uma.
<BR>&nbsp;&nbsp;&nbsp;&nbsp;&nbsp;"Ozbiljno kažem, Gundalinu! Imam sve razloge da verujem da je Kraljica na neki način klonirala sebe. A jedini mogući njen razlog za to bio bi, da ne dozvoli da Zima bude oborena s vlasti." I zatim mu ispriča sve, svaki detalj svojih dokaza izvedenih na osnovu okolnosti. "Prema tome, vidiš - Luna je sibila. Ne mogu da rizikujem da je se Arienrod dočepa, da se dočepa sebe same, ali naoružane takvim smrtonosnim oružjem. Ona čini sve što može da se održi na vlasti." I da nastavi da korumpira sve što dotakne na ovom svetu. "Ali ja činim sve što mogu da joj to ne uspe. Dakle, i da Luna ne dopadne u njene šake."
<BR>&nbsp;&nbsp;&nbsp;&nbsp;&nbsp;"Ja u to ne mogu da verujem." Odmahivao je glavom, a Geja Džeruša uvide da on, zaista, ne može da poveruje. "Luna se razlikuje od svih drugih osoba koje sam ikada sreo. Uopšte ne liči na Arienrod! Luni je na srcu svačija dobrobit, i dobrobit svega - i to svako oseti u njoj. Ako u nekoj osobi postoji makar i iskrica pristojnosti, Luna je razgori u veliku vatru. Zavoleti je... to je nešto čemu niko ne može da odoli." Nekakav praznoglavi osmejak okrete krajeve njegovih usana nagore.
<BR>&nbsp;&nbsp;&nbsp;&nbsp;&nbsp;Džeruša iskrivi lice. "Za ime bogova, Bi-Zi, niko nije toliko divan."
<BR>&nbsp;&nbsp;&nbsp;&nbsp;&nbsp;"Ona jeste. Pa, samo porazgovaraj s njom."
<BR>&nbsp;&nbsp;&nbsp;&nbsp;&nbsp;"Izgleda da je pametnije i ne pogledati je, ako je tačno to što o njoj tvrdiš. Nije nimalo čudno što ljudi kažu 'ljubav je slepa'", dodade ona, blaže. Osećala je kako njen osmejak izvinjavanja raste, dok je zdravo opiranje izravnavalo liniju njegovih usta. "Tvoja tačka gledišta se malo poremetila, Bi-Zi, to ti je sve. Tebi su sad potrebni dobra klopa i dobro spavanje, i dovoljno vremena da poveruješ da si se vratio u onaj svet kome pripadaš."
<BR>&nbsp;&nbsp;&nbsp;&nbsp;&nbsp;"Nemoj mi popovati!" Tresnuo je po poslužavniku sa instrumentima i oni poleteše, svetlucajući. Džerušino lice se trznu. "Znam gde sam, a mesto mi više nije ovde! Nisam podoban da budem policijski inspektor, niti da pripadam ljudskoj rasi. Imam samo jednu želju, a to je da održim obećanje, jedino koje još mogu da održim, dato jedinoj osobi koja uopšte ne mari šta sam postao. A gle tebe, pokušavaš da me ubediš da je ona čudovište, i da moram da je udaljim od njenog jedinog cilja, sad kad joj je maltene na dohvat ruke!"
<BR>&nbsp;&nbsp;&nbsp;&nbsp;&nbsp;"Kažem ti da kao oficir policije imaš dužnost da štitiš Hegemoniju! To mora da ti bude prvo. Ne možeš početi da tumačiš zakon 'elastično' prema svom ličnom ukusu. Stvari ne rade tako." Trebalo bi da ja to dobro znam.
<BR>&nbsp;&nbsp;&nbsp;&nbsp;&nbsp;"Onda podnosim ostavku."
<BR>&nbsp;&nbsp;&nbsp;&nbsp;&nbsp;"Ne prihvatam tvoju ostavku. U takvom si stanju, da je sad ne možeš ponuditi - osim toga isuviše si mi potreban. Svaki pojedini od mojih ljudi potreban mi je do samog trenutka uzletanja poslednjeg broda." Znala je, dok je to govorila, da su u pitanju stvari beskonačno veće od toga: karijera i samopoštovanje jednog čoveka, možda čak i njegov život. "Čuj me, molim te, Bi-Zi. Znaš da ti sve ovo ne bih ispričala da nisam uverena da je istinito. Arienrod je..." čudovište i infektivna bolest "...opasnost za Hegemoniju, pa je otud i Luna to", ma šta ta Luna zapravo bila. "A Starbak je opaki ubica, koji je ubio sve ono što je Ukres nekad davno bio, baš kao što je ubio i hiljadu mera. Razmisli, Gundalinu, razmisli o tome! Još i sad si dobar oficir - i ne možeš poricati da ovim sada kršiš svoje dužnosti. Štaviše, predajući Lunu onima gore, ne bi joj učinio uslugu." Razum poče da se vraća u Gundalinuove oči, malo po malo; razum, i mračna rešenost. Ostani sa mnom, Bi-Zi.
<BR>&nbsp;&nbsp;&nbsp;&nbsp;&nbsp;Na vratima se opet pojavila Luna. Dolazila je bacajući poglede preko ramena, a lice joj je bilo stisnuto od razočaranja i uskraćenosti. Iza nje, Sirus je izlazio iz spoljašnje sobe. A-uh, ne sad kad sam na rubu pobede! Džeruša opet okrete glavu ka Gundalinuu, vide sa naglim olakšanjem da se njegov izraz lica nije promenio. "Bi-Zi", prošaputa ona, "ne moraš ti to da radiš. Odrediću nekog drugog da je vodi. Ostani ovde dok ne dobiješ lekove. Odmor ti je potreban, i..."
<BR>&nbsp;&nbsp;&nbsp;&nbsp;&nbsp;"Ja ću." Govorio je kao da ona ne postoji. Odgurnuo se sa tog stola, stao na noge nesigurno, pribirajući snage da radi svoj posao. "Već su mi dali lekove, komandante. Dobro mi je", reče odsutno. "Moram ja ovo da uradim; i moram sad odmah, pre nego što se predomislim." Pege na njegovom licu isticale su se kao zvezde, anemično bele na tamnoći njegove kože.
<BR>&nbsp;&nbsp;&nbsp;&nbsp;&nbsp;Luna ga pogleda, zaustavi se u prelaženju sobe. "Bi-Zi?"
<BR>&nbsp;&nbsp;&nbsp;&nbsp;&nbsp;Gundalinu tiho reče: "Luno, uhapšena si."
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
