<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;"Bogova mu, baš mrzim ovu dužnost!" Policijski inspektor Geja Džeruša Pala-Tion trzajem je oslobodila rub svog skerletnog ogrtača koji su priklještila vrata. Kola malo zadrhtaše, lebdeći na potisnicima u dvorištu palate, na samom gornjem kraju Ulice Karbankla.
<BR>&nbsp;&nbsp;&nbsp;&nbsp;&nbsp;Poručnik joj uputi ironični smešak koji iskrivi blede pege na njegovom tamnom, lepo oblikovanom licu. "Hoćeš da kažeš da ne uživaš u posetama veličanstvu, inspektorko?" upita je on tobože naivno.
<BR>&nbsp;&nbsp;&nbsp;&nbsp;&nbsp;"Dobro ti znaš šta sam htela da kažem, Gundalinu." Ona grubo zabaci oko sebe ogrtač tako da se otvarao samo na jednom ramenu, skrivajući utilitarnu prašnjavo-plavu boju uniforme koju je nosila ispod njega. Broš sa pečatom Hegemonije pridržavao je njegove nabore. "Mislila sam, Bi-Zi..." ona pokaza rukom ka svojoj odeći... "da mrzim da se oblačim kao neko ko je upravo došao sa maskenbala gde je sa Snežnom Kraljicom glumio 'tešku dužnost svemirskog čoveka'."
<BR>&nbsp;&nbsp;&nbsp;&nbsp;&nbsp;Gundalinu je lupnuo po viziru za zaštitu od laserskih zraka, koji se nalazio na prednjem delu njegovog prema gore raširenog šlema. Njen šlem bio je prekriven tankim slojem zlata, nanetim u vidu spreja; njegov je još bio beo; osim toga, Gundalinu nije nosio ogrtač. "Trebalo bi da ti je milo što ti Zapovednik ne stavlja neku biljku u saksiji ovde gore, inspektorko, kako bi izgledala još upečatljivije... Moraš ličiti na ulogu koju igraš, kada se spremaš da opališ po stolu univerzalnim zakonima, a gledaju te Majkoljupci, nije li tako?"
<BR>&nbsp;&nbsp;&nbsp;&nbsp;&nbsp;"Gledaju Majkoljupci, đubre." Krenuli su prema masivnim vratima ceremonijalnog ulaza, preko zamršenih zavojitih obrazaca od umetnutog bledog kamena. Na suprotnom kraju dvorišta dvojica slugu, Zimaca, ribali su tu kamenu površinu četkama na dugačkim drškama. Uvek su bili ovde napolju i ribali, održavajući ga besprekornim. Alabaster? zapitala se, spustivši pogled, i pomislila na pesak, vrelinu i nebo. Ovde nije bilo nijedne od tih stvari, kao ni bilo gde drugde u ovom hladnom slatkiš-gradu od upletene kamene, a ne šećerne, vune. Ovo dvorište označava početak Ulice, početak grada, početak svega u Karbanklu. Ili kraj. S druge strane protiv-olujnih zidova ugledala je smrzlo nebo većih geografskih širina koje je besno, ali bespomoćno, zurilo u njih. "Ova šarada ne može da zavara ni Kraljicu, kao ni nas. Jedino moguće dobro koje bi moglo iz ovoga proisteći bilo bi da poveruje da smo glupi kao što izgledamo."
<BR>&nbsp;&nbsp;&nbsp;&nbsp;&nbsp;"Da, ali šta sa svim tim njihovim primitivnim obredima i sujeverjima, inspektorko? Hoću da kažem, to su ljudi koji još veruju u prinošenje ljudskih žrtava. Koji se uvuku u maske i prave orgije po ulicama svaki put kada Skupština dođe u posetu..."
<BR>&nbsp;&nbsp;&nbsp;&nbsp;&nbsp;"Zar i vi ne slavite kada predsednik vlade svrati u vaš Karemof svakih nekoliko desetina godina kako bi vam dozvolio da mu ljubite stopala?"
<BR>&nbsp;&nbsp;&nbsp;&nbsp;&nbsp;"Teško da je to isto. On je Karemovac." Gundalinu se uspravi, kao da hoće da se zaštiti od nekog zagađenja. "Povrh toga, naše proslave su dostojanstvene."
<BR>&nbsp;&nbsp;&nbsp;&nbsp;&nbsp;Džeruša se osmehnu. "Sve je to stvar mere. A pre nego što počneš da se razbacuješ sudovima o kulturi, naredniče, vrati se i prouči etnografiju dok zaista ne shvatiš tradicije ovog sveta." Potom se na njenom licu pojavi maska službenosti, koju je morao gledati i on dok je njome paradirala pred kraljičinim stražarima. Stajali su ukočeno u stavu mirno, izvodeći svoju kostimiranu imitaciju vantijamatske policije. Ogromna, vremenom nagrižena vrata bez oklevanja se pred njom otvoriše.
<BR>&nbsp;&nbsp;&nbsp;&nbsp;&nbsp;"Da, gospođo", odvrati Gundalinu dok je bat njihovih uglačanih čizama odjekivao hodnikom koji je vodio u Dvoranu vetra; ali izgledao je ražalošćen. Bio je na Tijamatu već nešto manje od jedne standardne godine i većinu tog vremena bio je njen pomoćnik. Dopadao joj se,i mislila je da se ona njemu dopada; osećala je da će postati sposoban oficir od karijere. Međutim, njegov rodni svet bio je Karemof, svet koji je vodio glavnu reč u Hegemoniji, svet kojim je vladala tehnokratija koja je proizvodila najusavršeniji hardver u Hegemoniji. Podozrevala je da je Gundalinu mlađi sin iz porodice na nekom višem položaju, koji je bio primoran da prihvati ovu karijeru zbog krutih naslednih zakona kod kuće, i da je teh skroz naskroz. Džeruša pomisli pomalo s tugom da ga ni preslušavanje orijentacijskih traka, pa makar ih preslušao i stotinu puta, neće naučiti da bude tolerantan.
<BR>&nbsp;&nbsp;&nbsp;&nbsp;&nbsp;"Pa", poče ona nešto ljubaznije, "navešću ti primer jednog čoveka sa maskom koji se verovatno uklapa u sve tvoje, a i moje, predrasude... a to je Starbak. On je van-Tijamatovac, ko god i šta god pored toga još bio." Ona se zagleda u freske ledenih prizora Zime duž ulaznog hola; pokuša da se zapita koliko li su puta bile naslikane i preslikane. Ali u oku svoga uma već je videla Starbaka gde stoji zdesna od Kraljice, podrugljivo iskežen ispod one proklete kapuljače krvnika, i gleda s visine predstavnike Zakona kojima su ruke vezane.
<BR>&nbsp;&nbsp;&nbsp;&nbsp;&nbsp;"On nosi masku iz istog razloga kao i svaki drugi lopov ili ubica", ogorčeno primeti Gundalinu.
<BR>&nbsp;&nbsp;&nbsp;&nbsp;&nbsp;"To je tačno. Živi primer da nijedan svet nema monopol na regresivno ponašanje... a takav ološ teži da se izdigne na sam vrh." Džeruša uspori, začuvši uzdah usnulog džina duboko iz utrobe planete. I ona je duboko udahnula pripremajući sebe za Probu vazduhom, koja je predstavljala deo rituala pri svakoj poseti palati. Zadrhtala je ispod ogrtača, i to ne samo usled povećane hladnoće vazduha. Nikada nije uspela da prevaziđe strah, isto kao što nikada nije uspela da se navikne na čuđenje što je osećala prema onome što je izazivalo taj strah: mestu koje su nazivali Dvorana vetra.
<BR>&nbsp;&nbsp;&nbsp;&nbsp;&nbsp;Ugledala je jednog plemića koji ih je čekao na ivici ponora, zadovoljna što što je kraljica bar ovom jednom prilikom odlučila da ih ne pusti da čekaju. Što manje vremena bude provela stojeći i razmišljajući o tome, imaće manje muke da pređe preko. Ovo bi moglo značiti da je Arienrod dobro raspoložena... ili da je jednostavno suviše zauzeta drugim stvarima da bi se danas zabavljala sitnim maltretiranjima. Džeruša je u potpunosti bila upoznata sa špijunskim sistemom koji je Kraljica postavila po celom gradu, a naročito ovde u palati. Kraljica je uživala u tome da smišlja sitne neprijatnosti kako bi demoralisala opoziciju... a Džeruši je takođe bilo jasno da Kraljica uživa u tome da gleda svoje žrtve kako se preznojavaju.
<BR>&nbsp;&nbsp;&nbsp;&nbsp;&nbsp;Prepoznala je Kirarda Seta, starešinu porodice Dalekoputov, koji je spadao među Kraljičine ljubimce. Pričalo se da je doživeo četiri posete Skupštine; međutim, njegovo lice, ispod pomodno vezanog turbana, jedva da je pokazivalo muškarca izišlog iz dečačkog doba. "Starešino." Džeruša mu ukočeno salutira, bolno svesna bora koje su počinjale u uglovima njenih očiju; ali još svesnija zavijajućeg poziva provalije s njene druge strane, koje je nalikovalo gladnom smehu prokletnika koji se nije pokajao. Ko bi sagradio ovako nešto? To se zapitala svaki put kada bi došla na ovo mesto; to, i još nešto: nije li tužno zavijanje vetra u stvari glas njegovih tvoraca, onih izgubljenih predaka koji su odsanjali i sagradili ovaj od duhova progonjeni grad na severu. Niko od njenih poznanika nije znao šta su oni bili, šta su učinili, ovde, pre kolapsa međuzvezdanog carstva prema kome je sadašnja Hegemonija izgledala beznačajna.
<BR>&nbsp;&nbsp;&nbsp;&nbsp;&nbsp;Da se nalazila bilo gde drugde, mogla bi da potraži neku sibilu i pokuša da dobije odgovor na to pitanje, mada bi on verovatno bio neproziran i nerazgovetan. Čak i ovde na Tijamatu, na udaljenim ostrvima sibile lutaju poput putujućih okultista, misleći da govore glasom Majke Mora. Međutim, njihova mudrost je stvarna, i još nedirnuta čak i ovde, mada su Tijamatovci izgubili istinu koja se krila iza nje, isto kao što su izgubili razlog nastanka Karbankla. U gradu nema sibila... prema hegemonijskom zakonu, kome zgodno ide na ruku odvratnost Zimaca prema svemu što je makar neznatno 'primitivno'. Sračunata i krajnje uspešna hegemonijska propaganda drži Zimce u uverenju da je sibilstvo puka mešavina sujeverne prevare i urođenog ludila. Čak ni Hegemonija se ne bi usudila da ukloni sibile sa jednog nastanjenog sveta... ali može da ih drži van domašaja. Sibile su nosioci izgubljene mudrosti Starog Carstva, osobe čija je svrha da novim civilizacijama koje nastanu na njenim ruševinama pruže ključ kojim će otključati njene pokopane tajne. A ako postoji bilo šta što bogataši i moćnici Hegemonije ne žele, to je onda upravo to da vide ovaj svet na vlastitim nogama - Tijamat koji bi dovoljno ojačao da im uskrati vodu života.
<BR>&nbsp;&nbsp;&nbsp;&nbsp;&nbsp;Džeruša se iznenada setila, živo, jedine sibilske osobe koju je ikada videla u Karbanklu... pre deset godina, neposredno po njenom dolasku ovamo na prvo radno mesto. A to je bio muškarac sibil. Videla ga je jer je bila poslata da nadgleda njegovo proterivanje iz grada; išla je sa gomilom koja mu se rugala dok su vodili svog zaplašenog saplemenika, koji se usput bunio. Odveli su ga dole, na dokove, i smestili u čamac. Oko vrata je imao vešticolovca od gvožđa načičkanog šiljcima; gurali su ga ispred sebe na udaljenosti duge motke, s pravom se plašeći zaraze.
<BR>&nbsp;&nbsp;&nbsp;&nbsp;&nbsp;Kada su stigli do strmog silaza koji je vodio u luku, gurnuli su sibilana suviše jako i on je pao. Šiljci su mu se zabili u grlo i u jednu stranu lica, napravivši rane. Krv sibila koju se rulja toliko plašila da prospe, pojavila se i potekla u obliku ogrlice od dragulja, ispod njegove brade, prljajući mu košulju (a košulja je bila tamno nebesko plava; zaprepastila ju je lepota suprotnosti). Obuzeta strahom kao i ostali, posmatrala ga je dok je sedeo i ječao držeći šake pritisnute uz grlo, i nije preduzela ništa da mu pomogne...
<BR>&nbsp;&nbsp;&nbsp;&nbsp;&nbsp;Gundalinu joj oklevajući dodirnu lakat. Ona postiđeno podiže pogled i zagleda se u neznatno podrugljiv izraz na licu starešine porodice Dalekoputov. "Čim budete spremni, inspektorko."
<BR>&nbsp;&nbsp;&nbsp;&nbsp;&nbsp;Ona klimnu glavom.
<BR>&nbsp;&nbsp;&nbsp;&nbsp;&nbsp;Starešina podiže malu pištaljku koja mu je visila na lancu oko vrata i stupi na most. Džeruša krenu za njim, pogleda uprtog ravno napred; pošto je znala šta će ugledati ako pogleda naniže, nije joj bilo potrebno da to vidi: užasavajući otvor koji je predstavljao ulaz za servisiranje gradske samodovoljne fabrike, kojoj servisiranje nijednom nije zatrebalo, koliko je ona znala, tokom milenijuma koliko je Hegemonija znala za Karbankl. Postojali su zatvoreni liftovi-kapsule koji su tehničarima, što su došli da prouče podzemnu strukturu Karbankla, obezbedili bezbedan transport ka njenim bezbrojnim nivoima; postojao je takođe stub vazduha, koji se uzdizao ovim otvorom kroz šuplje jezgro Karbankla, na isti način kao što se strujanje vazduha obezbeđuje u kakvom otvorenom odžaku. Ovo je bila jedina oblast grada koja nije bila potpuno zaštićena olujnim zidovima; jaki vetrovi otvorenog neba divljali su ovuda, izvlačeći dah iz podzemnih šupljina. Ovde se visoko u vazduhu uvek osećao snažan miris mora i čulo zavijanje zato što je vetar navaljivao na pukotine i izbočine u tom gigantskom vertikalnom tunelu.
<BR>&nbsp;&nbsp;&nbsp;&nbsp;&nbsp;Tamo su se takođe nalazile, obešene u vazduhu poput ogromnih mobila slobodnog oblika, providne ploče od nekog otpornog materijala koje su promicale i nadimale se kao oblaci; te ploče izazivale su pojavu varljivih unakrsnih struja i povratnih tokova u neumornom vetru. A postojao je samo jedan put kojim se moglo preći preko dvorane do viših nivoa palate: pred Džerušom se hodnik pretvarao u most koji je, kao traka svetlosti, premošćivao provaliju. Most dovoljno širok da se preko njega lako pređe kada je vazduh miran, ali smrtonosan kada njime gladno brišu vetrovi.
<BR>&nbsp;&nbsp;&nbsp;&nbsp;&nbsp;Starešina Dalekoputova dunuo je u zviždaljku i proizveo jedan određeni ton. Prostor oko njega se smirio i on je samouvereno krenuo napred. Džeruša je krenula za njim i umalo ga nije zgazila usled silne želje da i sebe i Gundalinua uvuče u kuglu mirnog vazduha. Starešina je nastavio dalje, mirnim, ravnomernim korakom; odsvirao je drugu notu, drugačiju, a zatim i treću. Kugla mirnog vazduha ih je i dalje okruživala; ali Džeruša je iza sebe čula Gundalinua kako uzalud pominje imena nekih bogova kada je malo zaostao i vetar ga liznuo po leđima.
<BR>&nbsp;&nbsp;&nbsp;&nbsp;&nbsp;Ovo je ludost! Ponavljala je litaniju straha i srdžbe kojom je uvek propraćala ovaj prelaz. Kakav manijak bi sagradio ovakvu sadističku kuću zabave?... znajući da je tehnologija koja je stvorila ovo mesto lako mogla i da ga zaobiđe, da je bilo zamišljeno samo kao mera sigurnosti. Na teh nivou koji je sada dopušten Zimcima na Tijamatu, i kao mera bezbednosti dovoljno je efektno. Džeruši se činilo da ova Dvorana vetra, bez obzira na to što ju je u davnim danima ovde ugradio možda neki bezočni ludak, sad savršeno odgovara Kraljičinim ciljevima.
<BR>&nbsp;&nbsp;&nbsp;&nbsp;&nbsp;Već su stigli na pola puta. Pogled nije skidala sa leđa starešine; osluškivala je atonalne note zviždalje za "omađijavanje vetra", note koje su od njih troje odbijale samrtni fijuk, iznad provalije koja je ječala. Znala je da nije reč ni o kakvoj magiji, već o aktiviranju automatskih kontrola koje razdvoje zavesu vetrova na takav način da onaj koji prelazi preživi. Ovo saznanje nije predstavljalo bogzna kakvu utehu kada se uzme u obzir kolike su bile mogućnosti da dođe do ljudske greške, ili do iznenadnog kvara u jednom tako drevnom sitemu. Nekada su postojale kontrolne kutije koje su obavljale ono što je sada radio zviždač; ali, koliko je ona znala, jedina koja je još radila bila je okačena o Starbakov opasač.
<BR>&nbsp;&nbsp;&nbsp;&nbsp;&nbsp;Bezbedna. Čizmama je dotakla sigurnost naspramnog oboda. Uspela je da obuzda snažnu želju da dopusti svojim nogama da se rastope ispod nje; da sedne. Oznojeno lice Gundalinua odvažno joj se isceri. Zanimalo ju je da li i on to pokušava da ne misli na povratno putovanje. Zagledavši se ponovo napred, ona u hodu starešine Dalekoputova nazre trijumf dok su ga sledili u dvoranu za audijenciju.
<BR>&nbsp;&nbsp;&nbsp;&nbsp;&nbsp;Čak i ovde, tako blizu najvišlje tačke Karbankla, dvorana je bila neodoljiva u svojoj ogromnosti; Džeruša je zamišljala da bi unutra mogla da stane cela jedna vila iz Novosklona, njenog rodnog sveta. Draperije od vlakana izatkane, u ledenim pastelnim bojama, visile su sa geometrijskih svodova tavanice na stubovima, žmirkajući i zvoneći egzotičnom pesmom hiljadu sićušnih, ručno izrađenih srebrnih zvončića.
<BR>&nbsp;&nbsp;&nbsp;&nbsp;&nbsp;A s druge strane prostranog belog saga... uvezenog sa nekog tuđinskog sveta... na svom prestolu sedela je Snežna Kraljica, inkarnacija boginje, snežni soko sa kandžama u ledom okovanom visokom gnezdu. Džeruša se nesvesno čvršće umotala u ogrtač. "Hladnije nego na Karuu", Gundalinu promrmlja i protrlja mišice. Starešina porodice Dalekoputov dade im znak da sačekaju i ode napred da najavi njihovo prisustvo. Džeruša je bila ubeđena da su tamne, daleke oči ispod krune blede kose već i te kako bile svesne njihovog prisustva, mada im Arienrod to ničim nije stavila do znanja, već je samo zurila preko dvorane. Kao i obično, Džeruši je prvo za oko zapala Arienrod; ali sada, pošto je počela da sledi kraljičin pogled bliže mestu na kome je stajala, jedna pržeća linija svetlosti, odvuče joj pažnju: zujanje, prasak, neki energetski snop je pogodio cilj.
<BR>&nbsp;&nbsp;&nbsp;&nbsp;&nbsp;"Šakt!" prosiktao je Gundalinu, kada se prolomiše uzvici mnogih ljudi. Oni ugledaše gomilu plemića kako se razdvaja: laserska munja oborila je jednoga od njih, koji se prućio po sagu. "Dvoboj...?" Glas mu je izražavao nevericu. Džerušina šaka stegnu imperijalni krst na šnali opasača. Jedva je uspevala da obuzda iznenadni bes koji ju je obuzeo. Da li se to Kraljica ruga autoritetu policije u toj meri da je priredila ubistvo u njenom prisustvu? Zaustila je da se pobuni, da upita... ali pre nego što je uspela da pronađe reči, žrtva se zakotrljala i sela, niti je bila u plikovima niti spržena, niti je kap krvi uprljala snežnu belinu ćilima. Žena, vide Džeruša; pomodno ludilo u odevanju plemstva ponekad je otežavalo određivanje polova. Kretanje te žene bilo je praćeno slabim izobličavanjem vazduha; nosila je polje za odbijanje napada. Graciozno je ustala i savršeno se naklonila Kraljici, dok su ostali pljeskali i razdragano se smejali. Gundalinu ponovo opsova, malo tiše, u znak gađenja.Dok su se plemići pomerali, Džeruša je na trenutak ugledala jednu priliku u crnom, hladni sjaj metala, i shvatila da je Starbak odigrao ulogu ubice.
<BR>&nbsp;&nbsp;&nbsp;&nbsp;&nbsp;Bogovi! U kojoj meri ljudi treba da budu blazirani maloumnici da pokušaju da spale jedni druge zabave radi? Odnosili su se prema oružju koje je moglo da osakati i ubije kao prema igrački... nisu ništa bolje shvatali pravu ulogu ili značaj tehnologije nego što maženi kućni ljubimac shvata ogrlicu sa draguljima. Da... ali čija je to greška, ako ne naša? Arienrodin pogled zaustavi se na njoj u trenutku kada joj se menjao izraz na licu. Oči čudne boje zaustaviše se na njoj; Kraljica se osmehnula. To nije bio prijatan izraz. Ko kaže da ljubimac ne razume svoju ogrlicu? Džeruša tvrdoglavo izdrža taj pogled. Ili da divljak ne prozire laž koja ga čini manje nego ljudskim?
<BR>&nbsp;&nbsp;&nbsp;&nbsp;&nbsp;Starešina Dalekoputova ih je najavio i upravo je počeo da se povlači iz Kraljičinog prisustva kada Starbak dođe i stade pored prestola. I njegovo skriveno lice okrenulo se prema njima, kao da ga je zanimao utisak koji je ostavila njegova predstava. Svi smo mi u srcu divljaci.
<BR>&nbsp;&nbsp;&nbsp;&nbsp;&nbsp;"Možete prići, inspektorko Pala-Tion." Kraljica nepotrebno podiže šaku.
<BR>&nbsp;&nbsp;&nbsp;&nbsp;&nbsp;Džeruša je skinula šlem i krenula napred, a Gundalinu ju je sledio na maloj udaljenosti. Bila je ubeđena da i njeno i njegovo lice izražavaju samo minimum poštovanja. Plemići su uzmakli, okupili se na jednoj strani; zauzeli su poze poput hologramskih trgovačkih lutaka u izlogu, posmatrajući je sa iskrenom nezainteresovanošću dok je pozdravljala Kraljicu. Na čas se zapitala zašto im je poigravanje sa smrću toliko zabavno. Sve su to Kraljičini miljenici, mladoliki... a samo bogovi znaju koliko su zapravo ti ljudi stari. Stalno je slušala da se korisnici vode života patološki trude da zaštite svoju produženu mladost. Zar je zaista moguće da nastupi trenutak kada čovek iskusi sve što bi mogao poželeti? Ne, čak ni za vek i po. Ili da li je moguće da jednostavno ne znaju, da ih Starbak nije upozorio na opasnost?
<BR>&nbsp;&nbsp;&nbsp;&nbsp;&nbsp;"Vaše veličanstvo..." Ona podiže pogled, samo na tren okrznuvši njime Starbaka, a zatim ga vrati na Ariendrod čiji je presto bio podignut na jednu platformu. Kraljičino slatko devojačko lice dobijalo je, zbog predubokog mudrog znanja u očima, kvalitet zle i podrugljive maske, i to maske koja je zapravo ličila na Starbakovu.
<BR>&nbsp;&nbsp;&nbsp;&nbsp;&nbsp;Arienrod podiže prst, i tim jedva vidnim pokretom je prekinu u pola rečenice. "Odlučila sam da ćete od sada pa nadalje klečati kada iziđete pred mene, inspektorko."
<BR>&nbsp;&nbsp;&nbsp;&nbsp;&nbsp;Džeruša je stisnula usne. Sačekala je trenutak i duboko uvukla vazduh. "Ja sam oficir policije Hegemonije, Vaše veličanstvo. Zaklela sam se na vernost Hegemoniji." Namerno je upirala pogled u visoki naslon Kraljičinog prestola, kroz nju, oko nje. Naduvane i zalemljene površine stakla, sjajne spirale i senovite pukotine: sve to je, hipnotičkom čarolijom Lavirinta, izazivalo tačkice pred njenim očima; bizarna veštačka umetnost koja se katalizovala iz karbaklovske zapaljive mešavine kultura.
<BR>&nbsp;&nbsp;&nbsp;&nbsp;&nbsp;"Ali Hegemonija je stacionirala vašu jedinicu ovde da služite meni, inspektorko." Arienrodin glas joj ponovo privuče pažnju. "Ja tražim samo da predstavnici jednog vladara iskazuju dužno poštovanje drugom nezavisnom vladaru", neznatno je naglasila reč nezavisnom.
<BR>&nbsp;&nbsp;&nbsp;&nbsp;&nbsp;"Traži i budi prokleta!" Džeruša je čula kako Gundalinu samo dahom izgovara te reči, gotovo nečujno, iza nje; primetila je da ga je Kraljica ošinula pogledom, na način kao da namerava dobro da ga zapamti. Starbak se spustio za jedan stepenik od prestola, gotovo lenjo, dok mu se pištolj i dalje klatio u šaci sa crnom rukavicom. Međutim Kraljica je ponovo podigla šaku i on stade, čekajući bez reči.
<BR>&nbsp;&nbsp;&nbsp;&nbsp;&nbsp;I Džeruša je oklevala. Osećala je, na svom boku, težinu pištolja za onesvešćivanje, a iza sebe Gundalinuovu usceptalu indignaciju. Moja je dužnost da očuvam mir. Okrenula se neznatno prema Starbaku, prema Gundalinuu. "U redu, Bi-Zi", reče ona isto onako tiho kao on maločas; ali ne dovoljno tiho. "Klečaćemo. To i nije nerazuman zahtev."
<BR>&nbsp;&nbsp;&nbsp;&nbsp;&nbsp;Gundalinu reče nešto na jeziku koji nije znala, a zenice mu se zacrniše. Starbakova pesnica se čvrsto stisnula oko oružja.
<BR>&nbsp;&nbsp;&nbsp;&nbsp;&nbsp;Džeruša se ponovo okrete prema Kraljici. Osećala je da pogledi posmatrača, ne više onako nezainteresovani, snažno pritiskaju njena ramena, dok se spuštala na jedno koleno i povijala glavu. Posle jedne sekunde začula se škripa i pucketanje kože kada se Gundalinu s mukom spustio iza nje. "Vaše veličanstvo."
<BR>&nbsp;&nbsp;&nbsp;&nbsp;&nbsp;"Možete ustati, inspektorko."
<BR>&nbsp;&nbsp;&nbsp;&nbsp;&nbsp;Džeruša ustade. "Ti ne!" Kraljičin glas sevnu pored nje kada je Gundalinu počeo da se diže. "Ti ostani da klečiš dok ti ne dozvolim da ustaneš, stranče." Dok je govorila, Starbak se nađe kao produžetak njene volje pored njega i svojom teškom rukom u fluidnom crnilu obujmi Gundalinuovo rame, nateravši ga da ponovo klekne. Starbak promrmlja nešto na nekom nepoznatom jeziku. Džerušine šake koje su bile stisnute u pesnice ispod ogrtača polako se ponovo rastvoriše. Ona ogorčeno reče: "Skidaj šake s njega, Starbak, pre nego što te privedem zbog napada na oficira."
<BR>&nbsp;&nbsp;&nbsp;&nbsp;&nbsp;Starbak se osmehnu... videla je kako mu se oči drsko mreškaju, a izraz lica ispod glatke površine maske menja. Nije se pomerio dok mu Kraljica nije dala znak da se udalji.
<BR>&nbsp;&nbsp;&nbsp;&nbsp;&nbsp;"Ustani, Bi-Zi", nežno reče Džeruša, s mukom kontrolišući glas. Ispružila je ruku da mu pomogne da ustane i osetila kako Gundalinu drhti od besa. Nije pogledao u nju; na tamnoj koži pojavile su mu se pege, krvavo-crvene usled doživljenog poniženja.
<BR>&nbsp;&nbsp;&nbsp;&nbsp;&nbsp;"Da je on moj čovek, kaznila bih ga zbog tolike nadmenosti." Arienrod ih je sada bezizražajno posmatrala.
<BR>&nbsp;&nbsp;&nbsp;&nbsp;&nbsp;Dosta kažnjavanja. Džeruša je sklonila pogled sa njegovog lica, podigla glavu. "On je građanin Karemofa, Vaše Veličanstvo. On nije ničiji, on je svoj čovek." Ona namerno pogleda u Starbaka koji je i dalje stajao pored nje.
<BR>&nbsp;&nbsp;&nbsp;&nbsp;&nbsp;Kraljica se osmehnula i ovog puta je taj osmeh otkrivao izvesno poštovanje. "Možda vas komandant Lu-Sked ipak nije meni poslao samo kao simbolično-prisutnu ženu."
<BR>&nbsp;&nbsp;&nbsp;&nbsp;&nbsp;To dokazuje da nisi svaznajuća. Džerušina usta razvukla su se u napeti smešak. "Ako bih smela da vas zamolim da mi dozvolite, da istaknem da..." iznenada se pokrenula i, posle pritiska na skriveni nerv koji izaziva blokadu, oduzela Starbaku pištolj, "ovo oružje nije igračka." Nezgrapan metalni predmet legao joj je u šaku, sa uperenom cevi poput upozoravajućeg prsta kada je Starbak krenuo prema njoj; začula je uzbuđeno čavrljanje posmatrača. "Energetsko oružje ne treba nikada uperiti u bilo šta osim ako niste voljni da vidite kako to nešto leti u vazduh." Starbak se sledio u polupokretu, primetila je kako mu se zapanjeni mišići napinju i uvijaju. Spustila je pištolj. "Odbojno polje popusti, pod direktnim pogotkom, jednom u pet slučajeva. Vaši plemići bi trebalo to da imaju na umu." Kraljica je načinila jedan zvuk kao da je sve to zabavlja, a Starbak okrenu glavu prema prestolu, dok je svetlost poigravala kroz bodlje njegova šlema.
<BR>&nbsp;&nbsp;&nbsp;&nbsp;&nbsp;"Hvala, inspektorko." Arienrod klimnu glavom, izvevši neku čudnu kretnju prstima. "Ali svi smo i te kako svesni ograničenja i nepouzdanosti vaše tuđinske opreme."
<BR>&nbsp;&nbsp;&nbsp;&nbsp;&nbsp;Džeruša trepnu u znak neverice i nemo ponovo pruži pištolj, okrenut drškom napred, Starbaku.
<BR>&nbsp;&nbsp;&nbsp;&nbsp;&nbsp;"Zažalićeš ovo, kučko", promrmlja on, da ga samo ona čuje. Trzajem je uzeo pištolj, ogrebavši je pri tom po dlanu, i vratio se do platforme.
<BR>&nbsp;&nbsp;&nbsp;&nbsp;&nbsp;Nevoljno je napravila grimasu. "Onda... s vašim dopuštenjem, Vaše veličanstvo, saopštiću vam komandantov mesečni izveštaj o stanju kriminala u gradu."
<BR>&nbsp;&nbsp;&nbsp;&nbsp;&nbsp;Arienrod klimnu, nagnuvši se napred kako bi mogla da položi posesivnu šaku na Starbakovu mišicu, kao što bi neko tešio psa koga su uznemiravali i ljutili. Plemići počeše da se povlače, sklanjajući se Kraljici s očiju. Džeruša potisnu osmeh bolne empatije. Ovaj izveštaj nije bio ništa značajniji od stotine koji su mu prethodili, niti od bilo koga koji će uslediti; i ona sama bi radije bila u ovom trenutku negde drugde. Spustila je šaku, uključila rikorder na opasaču i začula glas svog zapovednika koji je iznosio statističke podatke o broju napada i pljački, hapšenja i osuda, zločina koje su počinili kako van-Tijamatovci tako i domaći živalj, i žrtava na obema stranama. Reči su sustizale jedna drugu u besmislenoj pesmi u njenom umu, izazivajući u njoj sve poznate frustracije i žaljenja. Besmisleno... sve je to besmisleno.
<BR>&nbsp;&nbsp;&nbsp;&nbsp;&nbsp;Policija Hegemonije predstavljala je paravojnu formaciju stacioniranu na svim svetovima Hegemonije, kako bi štitila njene interese i njene građane... što je obično podrazumevalo zaštitu interesa lokalnih struktura moći na dotičnom svetu. Ovde, na Tijamatu, planeti sa nerazvijenom tehnologijom i malobrojnom populacijom (a i od tog malog broja, Hegemonija polovinu jedva da je uzimala u obzir) policijske snage sastojale su se od jedne jedine regimente, uglavnom ograničene na kosmodrom i na Karbankl.
<BR>&nbsp;&nbsp;&nbsp;&nbsp;&nbsp;A i aktivnosti policije bile su ograničene, sputane, strogo određene: svodile su se na prekidanje tuča među pijancima, hapšenje sitnih lopova, beskrajan ciklus brisanja noseva i uzaludnih krivičnih gonjenja, a na očigled svih policajaca dešavali su se neki od najvulgarnijih poroka u civilizovanoj galaksiji i neke od najpokvarenijih zloupotreba ljudskih bića ma gde u Hegemoniji. Zloupotrebljavači su se javno sastajali u paklovima zadovoljstva, gde su se osećali kao kod svoje kuće.
<BR>&nbsp;&nbsp;&nbsp;&nbsp;&nbsp;Predsednik vlade je Hegemoniju možda i sad simbolizovao, ali je više nije kontrolisao - ako ju je uopšte ikad kontrolisao. Jer, Hegemoniju kontroliše ekonomija; trgovina je oduvek bila pravi koren Hegemonije, a trgovci oduvek imaju samo jednog pravog gospodara - Profit. Međutim, postoje mnoge vrste trgovine, i trgovaca... Džeruša je digla pogled ka Starbaku, koji je mlitavo, a ipak nadmeno stajao Kraljici s desne strane: živi simbol Arienrodinog neobičnog ugovora sa silama svetlosti i tame, i simbol njenog manipulisanja tim silama. Starbak je bio sve ono trulo, gramzivo i korumpirano, u ljudskom rodu i u Karbanklu.
<BR>&nbsp;&nbsp;&nbsp;&nbsp;&nbsp;Zločin i kazna su na Tijamatu - što je praktično značilo, u Karbanklu - bili podeljeni u jurisdikciju dva zasebna suda, kao i na drugim planetama Hegemonije: u jednom sudu predsednik je bio državljanin planete, meštanin, u ovom slučaju Zimac, i taj se pridržavao lokalnih zakona; u drugom sudu vrhovni sudija bio je sa neke druge planete i sudio je pridošlicama sa drugih planeta, po zakonima Hegemonije. Policija je davala mlivo za oba ta mlina; po Džarušinom mišljenju, trebalo je da se dobiju ogromne količine 'brašna', ali Arienrod je dopuštala i čak podsticala podzemlje; stvarala je neku vrstu međusveta ili neutralnog terena, što je pogodovalo korisnicima međuzvezdanih kapija. A Lu-Sked, pompezna ulizica, imitacija čoveka i komandanta, nije imao petlju da se tome usprotivi. Kad bi ona, Džeruša, samo imala odgovarajući čin, i kad bi joj se dala prilika...
<BR>&nbsp;&nbsp;&nbsp;&nbsp;&nbsp;"Imate li ikakvih komentara o tom izveštaju, inspektorko?"
<BR>&nbsp;&nbsp;&nbsp;&nbsp;&nbsp;Trgla se. Učinilo joj se da je glupo providna. Isključila je tonski rikorder, što joj je poslužilo kao izgovor da još ne diže pogled. "Nikakvih, Vaše veličanstvo." Nemam ništa što bi ti htela da čuješ. I ništa što bi iole promenilo situaciju.
<BR>&nbsp;&nbsp;&nbsp;&nbsp;&nbsp;"A neslužbeno, Geja Džeruša?" Kraljičin glas se promenio.
<BR>&nbsp;&nbsp;&nbsp;&nbsp;&nbsp;Džeruša je digla pogled ka njenom licu, koje je sad bilo otvoreno, ubedljivo, lice stvarne žene a ne maska kraljice.
<BR>&nbsp;&nbsp;&nbsp;&nbsp;&nbsp;Mogla bi maltene imati poverenja u to lice... mogla bi, zamalo, poverovati da se iza ovih rituala i laži nalazi ljudsko biće do koga je moguće dopreti... maltene. Džeruša opet na tren pogleda ko stoji uz Kraljicu: Starbak, izvršilac zločina po njenom naređenju, njen ljubavnik.
<BR>&nbsp;&nbsp;&nbsp;&nbsp;&nbsp;Džeruša je uzdahnula. "Nema ja nikakvo neslužbeno mišljenje, Vaše veličanstvo. Ja predstavljam Hegemoniju."
<BR>&nbsp;&nbsp;&nbsp;&nbsp;&nbsp;Starbak reče nešto na tom nepoznatom jeziku; Geji je po grubosti tona bilo jasno da je to uvreda.
<BR>&nbsp;&nbsp;&nbsp;&nbsp;&nbsp;Kraljica se nasmejala, visokim, neskladno nevinim smehom. Mahnula je rukom. "Pa dobro, onda možete ići, inspektorko. Ako želim da slušam recitacije o odanosti ispričane napamet, uvešću kopoka. Bar će imati maštovitije perje." Pojavio se starešina porodice Dalekoputov, naklonio se, i odveo ih iz kraljevske prisutnosti.
<BR>
<BR>&nbsp;&nbsp;&nbsp;&nbsp;&nbsp;Džeruša je najzad stajala u dvorištu kraljevske palate; ukočeno je zurila u patrolno vozilo. Vetrobran je bio upropašćen: oko jedne rastopljene tačke zrakasto se širila mreža pukotina. Znači došli smo tako daleko? "Sigurna sam da bih zbog ovoga mogla načiniti mnogo teških primedaba." Trzajem šake pokazala je ka tom vandalizmu, zatim ipak dohvatila kvaku. "Ali neka me bogovi prokunu ako ću ovde praviti ikakav cirkus." Skliznula je u sedište, koje se ispod nje mekano zaljuljalo, a Gundalinu je zaobišao vozilo i ušao sa druge strane, vozačke. "Osim toga", spustila je vrata, "ne mogu da smislim nijednu rečenicu osim ove: da sam umorna, i da se osećam kao da je neko pljuvao na mene. Ponekad se zapitam da li zaista vladamo ovom planetom." Zabila je ruku u džep, pronašla pravougaonik sa iesta-kapsulama, istresla dve na dlan. Stavila ih je u usta i zagrizla kožasto-čvrste omotače. Oštro kiseli ukus... i njeni nervi počeše da se opuštaju. "Konačno... hoćeš i ti?" Pružila mu je pakovanje.
<BR>&nbsp;&nbsp;&nbsp;&nbsp;&nbsp;Gundalinu je sedeo kruto, za kontrolama vozila. Zurio je van, kroz ludo razgranate pipke destrukcije. Ćutao je tokom čitavog povratka iz kraljevske prijemne odaje, a Dvoranu vetra je prešao kao kakvu pustu ulicu. Počeo je da ukucava kod za paljenje motora, a Džeruši nije odgovorio.
<BR>&nbsp;&nbsp;&nbsp;&nbsp;&nbsp;Vratila je plastični pravougaonik u džep. "Možeš li ti da voziš, naredniče, ili da ja vozim?" Iznenadna službenost u njenom glasu naterala ga je da se malo trgne.
<BR>&nbsp;&nbsp;&nbsp;&nbsp;&nbsp;"Da, inspektorko, mogu da vozim." Klimnuo je glavom, i dalje gledajući pravo ispred sebe. Posmatrala je kako se još neke reči bore u njegovom grlu: progutao je knedlu, i to sa naporom, kao razljućeno dete. Vozilo je podiglo nos i krenulo polako unazad i u stranu, usmeravajući se ka gradu.
<BR>&nbsp;&nbsp;&nbsp;&nbsp;&nbsp;"Šta je Starbak rekao neposredno pre nego što nas je Kraljica ispratila?" Ovo je pitala bezličnim tonom. Neke od karemovskih ideografskih zapisa umela je da pročita - tako su bila ispisana uputstva za rukovanje na većini karemovske izvozne opreme - ali nikad se nije potrudila da uči njihov govorni jezik, sandi. Policija je kao svoj uvek koristila jezik planete na kojoj se nalazila.
<BR>&nbsp;&nbsp;&nbsp;&nbsp;&nbsp;Gundalinu je pročistio grlo i još jednom progutao knedlu. "Uz izvinjenje na izrazu, gospođice, to kopile je reklo... 'Ako Hegemonija šalje tebe kao zastupnika, znači da joj fale muda, u poslednje vreme.'"
<BR>&nbsp;&nbsp;&nbsp;&nbsp;&nbsp;"I to je sve?" Džeruša je načinila neki zvuk vrlo blizak smehu. "Vraga, to je kompliment... čudi me da je Kraljicu nasmejao. Pitam se da li je zaista razumela. Ili je mislila da se to odnosi samo na nas."
<BR>&nbsp;&nbsp;&nbsp;&nbsp;&nbsp;"Ako je do muda", progunđa Gundalinu otrovno, "ona ima njegova."
<BR>&nbsp;&nbsp;&nbsp;&nbsp;&nbsp;Ovog puta se zaista nasmejala. "Jeste. I neka ih ima. Starbak je dakle sa Karemofa."
<BR>&nbsp;&nbsp;&nbsp;&nbsp;&nbsp;Klimnuo je glavom.
<BR>&nbsp;&nbsp;&nbsp;&nbsp;&nbsp;"A šta je rekao tebi?"
<BR>&nbsp;&nbsp;&nbsp;&nbsp;&nbsp;Odmahivanje glavom.
<BR>&nbsp;&nbsp;&nbsp;&nbsp;&nbsp;"Ne postoji ništa što bi ti mogao izgovoriti a da ja to nisam već čula, Bi-Zi."
<BR>&nbsp;&nbsp;&nbsp;&nbsp;&nbsp;"Znam, inspektorko." Konačno je skrenuo pogled ka njoj, ali samo na trenutak; njegove blede pegice na licu popunjavale su se crvenilom. "Samo, ne mogu ti reći. Ne bi ništa značilo, osim nekome ko je odgajen na Karemofu. Reč je o principu Časti."
<BR>&nbsp;&nbsp;&nbsp;&nbsp;&nbsp;"A-ha, tako." On je u razgovoru s njom i ranije pominjao Čast, sa neobičnim naglaskom koji je ukazivao na veliko početno slovo.
<BR>&nbsp;&nbsp;&nbsp;&nbsp;&nbsp;"Hvala ti", reče on, "što si preuzela moju ulogu protiv Starbaka. Ja nisam mogao samostalno da mu se dalje protivim, a da ne izgubim dostojanstvenost." Iznenadila se čujući ceremonijalni i zahvalni ton ovih njegovih reči.
<BR>&nbsp;&nbsp;&nbsp;&nbsp;&nbsp;Pogledala je plemiće i poslužitelje koji su blenuli u njih kroz razmrskani vetrobran, dok je vozilo klizilo pored otmenih vila gornjeg grada. "Nije gubitak časti ako te uvredi čovek koji nikad nije znao šta znači ta reč."
<BR>&nbsp;&nbsp;&nbsp;&nbsp;&nbsp;"Hvala." Skrenuo je uvis, da izbegne jedno dete koje je, ispred njih, vrtelo oko sebe zlataste hula-hop obruče. "Ali ja sam te uvrede sam navukao na sebe; znam da je tako. Osim toga, napravio sam problem i tebi, a i nezgodu policiji. Ako hoćeš da me otpustiš kao pomoćnika, razumeću to."
<BR>&nbsp;&nbsp;&nbsp;&nbsp;&nbsp;Zavalila se u mekano obloženu udubljenost naslona i razgibala šaku koju je Starbak povredio. "Možda bi bilo dobro da ti više ne ideš sa mnom u te posete Kraljici, Bi-Zi. Ne zbog nekog mog istinskog neslaganja sa tvojim postupanjem danas. Nego jednostavno zato što Starbak sad ima oružje koje može da upotrebi protiv tebe; znači, tebi će biti teško, onda će i meni biti teže, a njima lakše da vuku ime Hegemonije po blatu. A ako to ostavimo po strani - iskreno, dopadaš mi se, Bi-Zi, i bila bih grdno razočarana ako bi se ti zaista toliko žurio da se udaljiš od mene." Mada ne bi bio prvi.
<BR>&nbsp;&nbsp;&nbsp;&nbsp;&nbsp;Slabašan osmejak olakšanja pomakao se na njegovom licu. "Ma, ne. Ja sam zadovoljan... više nego zadovoljan. A što se tiče ovoga da ja ne idem kad ti ideš kod nje - to je super." Osmeh se širio, neodoljiv.
<BR>&nbsp;&nbsp;&nbsp;&nbsp;&nbsp;Klimnula je glavom. "Nemoj misliti da ne bih poslala samo tebe, da ideš sam, kad bih ja mogla da se izvučem." Široko se osmehnula. Otkopčala je teški ogrtač. Osetila je težinu šlema, skinula ga je, pogledala njegovu zlatasto obojenu jajoliku zakrivljenost. "Trebalo bi da neko okači ovo na drvo. Bogovi, ala mi je dozlogrdilo! Dala bih sve što imam za neki čestit posao, na nekom mestu gde se traži pravi policijski rad, a ne sprdnja."
<BR>&nbsp;&nbsp;&nbsp;&nbsp;&nbsp;Gundalinu joj je dobacio kratak pogled, sad bez osmeha: "Zašto ne preduzmeš transfer?"
<BR>&nbsp;&nbsp;&nbsp;&nbsp;&nbsp;"Imaš li ti pojma koliko to traje?" Odmahnula je glavom, ostavila šlem i razlabavila visoki okovratnik bluze svoje uniforme. Uzdahnula je. "Osim toga, pokušala sam. Nije bilo sreće. Njima sam 'potrebna ovde'." Gorčina u njenom glasu pržila je kao kiselina.
<BR>&nbsp;&nbsp;&nbsp;&nbsp;&nbsp;"Zašto ne podneseš ostavku?"
<BR>&nbsp;&nbsp;&nbsp;&nbsp;&nbsp;"Zašto ne zaćutiš?"
<BR>&nbsp;&nbsp;&nbsp;&nbsp;&nbsp;Gundalinu je, sa izrazom poslušnosti, opet gledao u kontrolne instrumente. Sad su se vozili kroz Lavirint, ulica je bila zakrčena pa su išli sporije. Nebo je, onostran protiv-olujnih zidova, bilo već zamrljano nailaskom večeri. Džeruša je gledala dronjave uličice i drečavo šarene 'paklove' duž glavne ulice: sve je to promicalo kao podrugljiva imitacija njenih snova i ambicija... Da li bi ona zaista bila spremna da se odrekne ma čega, samo da bi prešla na mesto gde bi mogla da radi kvalitetnije? Da li bi rizikovala i da izgubi visoki položaj koji joj je (znala je to) Lu-Sked dao samo zato da bi Kraljici mogao ponuditi dovoljno "visoku" žrtvu? Povukla je jedan uvojak kose, crne sa prelivima mrkocrvenog, napred, preko levog uva. Nije bitno, kroz samo pet godina sve će se neminovno promeniti. Hegemonija će otići sa Tijamata, a nju, Džerušu, poslaće na neko bolje mesto - a sva druga mesta su bolja. Strpljenje, samo strpljenje joj je potrebno. Bogovi znaju da je ženi teško da uopšte stekne ikakvu karijeru u Plavom, a kamoli da se podigne do visoke policijske vlasti.
<BR>&nbsp;&nbsp;&nbsp;&nbsp;&nbsp;Bacila je pogled niz još jednu uličicu pored čijeg ulaza su prolazili. U toj uličici preovladavala je plavoljubičasta boja, kojom su bili obojeni zidovi, firme, ulične svetiljke... Bila je to ulica Indigo... Džeruša je čvrsto verovala da su je na Tijamat poslali zato što je žena; ovo joj se u prvi mah svidelo. Ubrzo je ta radost postala kisela. Džeruša je pristupila Plavima zato što voli taj posao... a ovde se taj posao, zapravo, ne obavlja.
<BR>&nbsp;&nbsp;&nbsp;&nbsp;&nbsp;Napola viđen pokret probudio je alarm u njoj. "Bi-Zi, nazad! Upali sevalicu, videla sam nešto u ovoj uličici." Nabacila je šlem na glavu i jednim trzajem podvukla kaiš šlema pod donju vilicu; istovremeno je žestokim pokretom otvorila vrata vozila. "Za mnom, idemo dole." Iskočila je i potrčala istog trenutka kad su patrolna kola stala, uz trzaj i njihanje, na ulazu u tu slabo osvetljenu pobočnu uličicu. Teški mirisi kuvanja visili su u vazduhu; uličica je bila uzana i slepa, bez drugog izlaza. Na prednjoj strani nekoliko zgrada bili su kojekakvi restorančići, ali je prolaznika bilo vrlo malo, upravo zato što je bilo vreme za jelo. Ona je ipak videla nekoliko osoba, ali sad svi kao da su potonuli u okolne zidove, čim su videli crveno rotirajuće svetlo i uniformu prašnjave plave boje. Oko sredine, dešavalo se negde oko sredine... Usporila je trčanje, posegnula prstima do dugmeta za paljenje reflektora na šlemu, uperila reflektor prema mračnim procepima u fasadi sklepane trospratnice levo od nje. Onda ga je upalila; u prvom procepu ništa, samo gomila metalne buradi, u drugom procepu ništa. Bila je svesna Gundalinuovih koraka iza sebe duž pločnika... glasovi.
<BR>&nbsp;&nbsp;&nbsp;&nbsp;&nbsp;Poplava svetlosti iz njene svetiljke na šlemu zapljusnula je i treći procep u fasadi, najdublji. U svetlosti ostadoše, kao prikovane, tri figure - ne, četiri - ne, pet - jedan je čučao iznad opružene žrtve, držeći u ruci nešto što je živelo sopstvenom svetlošću. "Ne mrdaj!" Staner-pištolj u njenoj ruci već je bio uperen.
<BR>&nbsp;&nbsp;&nbsp;&nbsp;&nbsp;"Plavci!" Pometnja pokreta, kao insekti ošamućeni sjajem; učinilo joj se da je jedan pokret pogrešan.
<BR>&nbsp;&nbsp;&nbsp;&nbsp;&nbsp;Pucala je i videla kako čovek pada a oružje izleće iz njegove ruke. "Rekla sam ne mrdaj! Ti sa nožem, ustaj; isključi ga i baci ga ovamo. Sad!" Osetila je da je Gundalinu stao uz nju, sa naperenim pištoljem, pa je mogla da usredsredi svu svoju pažnju na četvrtog čoveka, onog sa nožem, koji je već izvršavao njeno naređenje. Svetlosna 'olovka' doklizala se po pločniku i lupnula o jednu njenu čizmu. "Sad lezi potrbuške, svi! Bi-Zi, vadi im zube. Pokrivaću te."
<BR>&nbsp;&nbsp;&nbsp;&nbsp;&nbsp;Gundalinu je brzo krenuo napred; čučnuo je kod jednog i pretresao ga, zatim tako redom i kod ostalih. Dok je čekala, njen pogled je odlutao do njihove žrtve koja je bespomoćno ležala na boku; namrštila se, prišla bliže da vidi lice. "Gle, gle..." U žestokoj svetlosti nije najjasnije videla tog crvenokosog momka; ali je videla užas u belini njegovih očiju i čula parajući zvuk njegovog mučeničkog disanja. Spustila se na kolena pored njega. Gundalinu je pretresao poslednjeg od lovaca na robove. "Bi-Zi, nađi ključ za lisice koje su stavili ovom dečku. Dobro ga je tresnulo, mislim da mu treba antifriz." Otklopila je kutiju za prvu pomoć, koju je imala na opasaču, i izvukla ampulu-injekciju stimulanta, spremnu za upotrebu. "Ne znam da li vidiš moje lice, dečko, ali zamisli jedan veliki osmeh. Sve će biti u redu." I tako sa osmehom, raskopčala mu je košulju i zabila mu injekciju direktno u grudne mišiće. Malo je jeknuo, od bola ili iz protesta. Podigla je njegovu glavu i namestila je da bude naslonjena na njena kolena, a Gundalinu je prišao sa kutijicom za otključavanje i zaključavanje. Skinuo je lisice sa dečakovih ruku koje mlitavo padoše uz njegove bokove.
<BR>&nbsp;&nbsp;&nbsp;&nbsp;&nbsp;"Znam gde se ovo može dobro upotrebiti", reče Gundalinu široko se osmehujući i držeći lisice podignute.
<BR>&nbsp;&nbsp;&nbsp;&nbsp;&nbsp;"Dabome", reče ona, "uradi to." Skinula je sa opasača i svoje lisice i dodala mu ih. "Evo. Jednak tretman pred zakonom." Gundalinu je opet ustao. Posmatrala je kako sputava ruke trojici pokretnih lovaca na robove. Kroz dečakovo telo prođe drhtaj; spuštajući pogled, ona vide da dečak počinje da grabi vazduh punim plućima, sa olakšanjem očajnika. Kapci su mu pali preko divljih očiju boje mora. Sklonila je mokre pipke crvene kose sa njegovog lica, zagladila ih. "Pozovi još vozila, Bi-Zi, nećemo moći sve ove goste da poređamo na zadnje sedište. Mislim da se našem mladom prijatelju stanje naglo popravlja."
<BR>&nbsp;&nbsp;&nbsp;&nbsp;&nbsp;Gundalinu je klimnuo glavom. "Da, inspektorko." Lovac na robove, onaj iznad koga je Gundalinu u tom trenutku stajao opkoračivši ga, podiže glavu, a onda pljunu. "Žena! Jebena Plavka. Kako vam se to sviđa! Sjebala nas žena." Gundalinu ga je ritnuo čizmom. Usledio je jauk.
<BR>&nbsp;&nbsp;&nbsp;&nbsp;&nbsp;Džeruša se naslonila na zid, a staner-pištolj je oslonila o koleno. "Žena; to ne zaboravi nikad, đubre jedno. Možda nismo u stanju da iskopamo srce zla u ovom gradu, ali nekoliko zlih prstiju umemo da odsečemo."
<BR>&nbsp;&nbsp;&nbsp;&nbsp;&nbsp;Gundalinu se vratio na pločnik uličice i pošao nazad ka patrolnim kolima. Niko nije prišao da pita šta se to tu dešava. Geja Džeruša je bila sigurna da svi koji su iole zainteresovani već znaju. Dečko je načinio neki neodlučni zvuk, neko slabo ječanje, i prislonio šake na grudi. Otvorio je oči, opet ih zatvorio zbog žestoke svetlosti njenog reflektora.
<BR>&nbsp;&nbsp;&nbsp;&nbsp;&nbsp;"Šta misliš, da li možeš da sedneš?"
<BR>&nbsp;&nbsp;&nbsp;&nbsp;&nbsp;Klimnuo je glavom, oslonio se rukama o tlo, a ona mu je pomogla da se pomakne unazad i nasloni na zid. Krvario je iz nosa i iz jedne ogrebotine na donjoj vilici; po licu i košulji imao je uljaste mrlje. Počeo je da opipava višestruku ogrlicu od raznobojnih školjki, koja mu je bila oko vrata; mnoge su sad bile polomljene. "Jaooo... do vraga, do vraga, sad sam ih kupio." Oči su mu bile ustakljene.
<BR>&nbsp;&nbsp;&nbsp;&nbsp;&nbsp;"Baš te briga kako si upakovan, važno je da sadržina nije oš..." Zaćutala je, primetivši zaprljanu medalju časti koja se njihala između školjki. "Odakle ti ovo?" Čula je nenamernu oštrinu u svom glasu.
<BR>&nbsp;&nbsp;&nbsp;&nbsp;&nbsp;Njegova pesnica se zaštitnički sklopila oko medalje. "To je moje!"
<BR>&nbsp;&nbsp;&nbsp;&nbsp;&nbsp;"Niko ne kaže da nije tvoje. - Ej! Lezi!" Krajičkom oka videla je kretanje; digla je oružje. Lovac na robove koji je bio najbliži pločniku njihao se na kolenima i samo mu je još malo trebalo da bi skočio na noge, iako su mu ruke bile vezane iza leđa. "Potrbuške, gade; ili ćeš da se opružiš na drugi način, kao ovaj dečko maločas." Čovek pade potrbuške, streljajući je pogledom.
<BR>&nbsp;&nbsp;&nbsp;&nbsp;&nbsp;"On..." poče dečak. "On je hteo da mi... odseče jezik. Mislili su da me prodaju! Rekli su da... ja..." Zadrhtao je; posmatrala je njegove napore da zaustavi drhtanje.
<BR>&nbsp;&nbsp;&nbsp;&nbsp;&nbsp;"Mutavi ne pričaju priče... mada, tamo gde su tebe hteli da pošalju, niko ne bi ni inače razumeo nijednu reč tvog jezika... niti bi iko mario. Ovo baš nisu lepa razmišljanja, a?" Blago je stisnula njegovu tanku mišicu. "Ali takve stvari se sve vreme događaju. Doduše, ova četvorica dobričina to sigurno više neće raditi. Ti si sa nekog drugog sveta?"
<BR>&nbsp;&nbsp;&nbsp;&nbsp;&nbsp;Njegova ruka se opet stegla oko medalje. "Da... zapravo, ne. Moj otac je bio stranac, majka ne." Žmirkao je jako, pod tim svetlom.
<BR>&nbsp;&nbsp;&nbsp;&nbsp;&nbsp;Nije dopustila da se na njenom licu pojavi ikakav znak iznenađenja. "A ta medalja je bila njegova." To je kazala kao gotovu činjenicu, ne zanimajući se gde je mladić dobio medalju; sad joj je bilo važnije da stigne do saznanja o nekim eventualnim većim zločinima. "Ali odrastao si ovde? Smatraš da si državljanin Tijamata?"
<BR>&nbsp;&nbsp;&nbsp;&nbsp;&nbsp;Opet je pritrljao usta, žmirkajući. "Pa, valjda." Neodlučno i podozrivo.
<BR>&nbsp;&nbsp;&nbsp;&nbsp;&nbsp;Gundalinu se ponovo pojavio na ulici ispred njih; njegova blistava svetlost pomešala se sa njenom, rasterujući senke. "Marica uskoro stiže, inspektorko." Klimnula je glavom. Gundalinu je stao pokraj dečaka. "Kako si?"
<BR>&nbsp;&nbsp;&nbsp;&nbsp;&nbsp;Dečak je gledao gore, u Gundalinuovo tamno pegavo lice, maltene je zurio, a onda kao da se setio pravila lepog ponašanja. "Valjda sam dobro. Hvala... hvala." Okrenuo se opet Džeruši, susreo se sa njenim pogledom, pogledao dole, pa nekud u stranu, pa opet nju u oči. "Ne znam kako da... samo... hvala."
<BR>&nbsp;&nbsp;&nbsp;&nbsp;&nbsp;"Hoćeš da nam se odužiš?" Osmehnula se, a on je klimnuo glavom. "Onda pažljivije biraj gde ćeš prolaziti. I budi voljan da pred kamerama svedočiš, pod zakletvom, da si građanin Tijamata." Iscerila se Gundalinuu. "Ovo je bila otmica i napad, ali i još nešto - pokušaj da se državljanin prokazane planete odvede na drugu planetu." Ustala je. "Osećam se svakim trenutkom sve bolje."
<BR>&nbsp;&nbsp;&nbsp;&nbsp;&nbsp;Gundalinu se nasmejao. "Ali postoji neko ko se oseća sve gore." Pokretom glave pokazao je prema uhapšenima.
<BR>&nbsp;&nbsp;&nbsp;&nbsp;&nbsp;"Šta je ovo značilo?" Dečak se podigao na noge, oslanjajući se velikim delom svoje težine o zid. "Da li si hteo da kažeš da ja nikad neću moći na drugu planetu, čak i ako budem hteo?" Gundalinu je pružio ruku i pomogao mu da stane čvršće.
<BR>&nbsp;&nbsp;&nbsp;&nbsp;&nbsp;Geja Džeruša je pogledala svoj časovnik. "U tvom slučaju, možda će postojati mogućnost. Ako je tvoj otac stranac, onda si ti u drugačijem položaju - ako možeš to da dokažeš. Ali, naravno, ako jednom odeš nikad više ti neće biti dozvoljen povratak... O tim stvarima morao bi da porazgovaraš sa advokatom."
<BR>&nbsp;&nbsp;&nbsp;&nbsp;&nbsp;"Zašto?" upita Gundalinu. "Imao si plan da otputuješ?"
<BR>&nbsp;&nbsp;&nbsp;&nbsp;&nbsp;Dečakov izgled postao je pomalo neprijateljski. "Možda bi moglo i to da bude, jednog dana. Ako vi dolazite ovamo, zašto nama ne date da odlazimo?"
<BR>&nbsp;&nbsp;&nbsp;&nbsp;&nbsp;"Zato što vaše kulture još nisu dostigle odgovarajući stepen zrelosti", reče Gundalinu svečano.
<BR>&nbsp;&nbsp;&nbsp;&nbsp;&nbsp;Dečak upadljivo pogleda ka strancima, lovcima na robove, pa opet ka Gundalinuu. Gundalinu se namršti.
<BR>&nbsp;&nbsp;&nbsp;&nbsp;&nbsp;Džeruša je uključila rikorder. "Ako nemaš ništa protiv, ja bih snimila ponešto, čisto da dokumentujemo. Posle bismo mogli da te odvedemo u bolnicu, da..."
<BR>&nbsp;&nbsp;&nbsp;&nbsp;&nbsp;"Nema potrebe. Dobro mi je." Uspravio se, potežući krajeve odeće.
<BR>&nbsp;&nbsp;&nbsp;&nbsp;&nbsp;"Znaš, ti verovatno ne možeš najbolje da proceniš kako ti je", reče ona. Pogledala ga je oštro, naišla na žar u njegovim očima. "Ali, to je tvoj problem. Umesto u bolnicu, idi kući, pa se dobro ispavaj. Ako tako hoćeš. U svakom slučaju, potrebno je da znamo gde te možemo naći kad nam budeš potreban. Molim te, kaži kako se zoveš."
<BR>&nbsp;&nbsp;&nbsp;&nbsp;&nbsp;"Ukres Svetlohodni Letnji."
<BR>&nbsp;&nbsp;&nbsp;&nbsp;&nbsp;"Letnjak, a?" Tek sad je osetila tipični letnjački akcenat u njegovom govoru. "Od kad si u ovom gradu, Ukreše?"
<BR>&nbsp;&nbsp;&nbsp;&nbsp;&nbsp;Slegnuo je ramenima. "Ne mnogo." Pogledao je u stranu.
<BR>&nbsp;&nbsp;&nbsp;&nbsp;&nbsp;"Hm." Time se što-šta objašnjava. "Zašto si došao u Karbankl?"
<BR>&nbsp;&nbsp;&nbsp;&nbsp;&nbsp;"Je li i to protivno vašim zakonima?" pitao je zajedljivo.
<BR>&nbsp;&nbsp;&nbsp;&nbsp;&nbsp;"Koliko ja znam, nije", reče ona. Čula je da je Gundalinu šmrknuo na način koji je kod njega značio neodobravanje. "Imaš li zaposlenje, a ako imaš, kakvo?"
<BR>&nbsp;&nbsp;&nbsp;&nbsp;&nbsp;"Imam. Ulični muzičar." Dečakove šake odjednom počeše da pretražuju opasač, košulju, vazduh. "Moja flauta..."
<BR>&nbsp;&nbsp;&nbsp;&nbsp;&nbsp;Džeruša je razmahnula svetlosnim mlazem po uglovima tame. "Je l' ono?"
<BR>&nbsp;&nbsp;&nbsp;&nbsp;&nbsp;Dečak se bacio na šake i kolena pokraj jednog lovca na robove, i počeo da skuplja deliće. "Ne!... Ne!" Njegovo lice i šake počeše se bolno grčiti. Lovac na robove se nasmeja, a dečak ga tresnu pesnicom po ustima.
<BR>&nbsp;&nbsp;&nbsp;&nbsp;&nbsp;Džeruša je stupila napred i povukla dečaka da ustane i da se malo odmakne. "Dosta je bilo, Letnjače... Ovde si se loše proveo, zato što ti niko nije rekao pravila igre. A niko ti ih i ne može reći, u tome je problem. Idi, vrati se na tvoja tiha ostrva gde vreme stoji nepomično, dok još možeš. Idi kući, Letnjače... i čekaj pet godina. Posle Promene, biće ti mesto ovde."
<BR>&nbsp;&nbsp;&nbsp;&nbsp;&nbsp;"Znam ja šta radim."
<BR>&nbsp;&nbsp;&nbsp;&nbsp;&nbsp;Vraga ti znaš, pomisli ona, gledajući njegovo izudarano lice i slomljenu sviralu koju je stezao u šakama. "U tom slučaju, pošto sad nemaš nikakvo sredstvo pomoću koga bi zarađivao za život, optužiću te za skitnju. Osim, naravno, ako odeš iz grada u toku današnjeg ili sutrašnjeg dana." Sve će dobro poslužiti, samo da te ubacimo u neki brod i oteramo odavde, pre nego što Karbankl upropasti još jedan ljudski život.
<BR>&nbsp;&nbsp;&nbsp;&nbsp;&nbsp;Dečak je izgledao kao da ne veruje da je tako nešto čuo. Zatim se vratio njegov bes; sad je znala da je izgubila. "Nisam skitnica! Stanujem kod - kod - one osobe koja pravi maske, u Citrusnoj ulici."
<BR>&nbsp;&nbsp;&nbsp;&nbsp;&nbsp;Čula je dolazak još jednih patrolnih kola, čula je čizme u uličici. "Dobro, Ukreše. Ako imaš boravište, onda, rekla bih, možeš kući." Samo, ti nećeš otići kući, budalo. "Ipak, trebaće mi da svedočiš, kao žrtva ovog napada, pred kamerom, da bismo ove pijavice mogli da sklonimo trajno. Svrati sutra u glavni štab policije; duguješ mi bar toliko."
<BR>&nbsp;&nbsp;&nbsp;&nbsp;&nbsp;Dečak je mrzovoljno klimnuo glavom i iskoračio u uličicu. Nije očekivala da će ga ikad više videti.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
