<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>38.
<P>&nbsp;&nbsp;&nbsp;&nbsp;&nbsp;Luna se neočekivano probudila u nečijem toplom zagrljaju. Ukrešence, al' sam čudno sanjala... Otvorila je oči, trgla se pred neočekivanošću sobe koja se pred njom otvarala. Počinjući da se seća, pogledala je dole i videla jednu toplu smeđu ruku prošaranu roze pegicama, bezbedno prebačenu preko nje, i, takođe, svoju ruku preko te. Samo za tren, nekakva bol je preseče; onda se Luna osmehnu, bez stida i bez kajanja, i proplete prste kroz njegove. Počela se migoljiti na uzanom kauču sa naslonom, da ne probudi Bi-Zija, ali da osmotri njegovo usnulo lice, pamteći kako je on u nekim tihim zorama bdio iznad nje. Pamteći i poeziju njegovog srca, koju je izgovarao noćas njenom začuđenom sluhu, dok joj se konačno davao ceo: zvezdo moja, moja ptico bela, moja bašto divljeg cveća... da bi na kraju ona uzviknula reči koje nije imala pravo da kaže, ali ni silu da suzbije, volim te, volim te...
<BR>&nbsp;&nbsp;&nbsp;&nbsp;&nbsp;Pogladila ga je po obrazu, ali on se ne pomače; oslonila je glavu o njegovo rame. Ovde, u ovoj sobi, u ovom prostoru izdvojenom iz njihovih zasebnih života, podelili su ljubav i dali jedno drugome nešto drugo, jednako dragoceno - potvrdu vrednosti oboje.
<BR>&nbsp;&nbsp;&nbsp;&nbsp;&nbsp;Zvuci svetkovine još su stizali do nje, prigušeni ali nepromenjeni; nije se promenio ni nivo svetlosti koja je dospevala kroz prozor. ("Ja ovo nikad nisam na svetlosti radio", mrmljao je on tada. "Baš smo lepi... Zašto sam se stideo?") Ni po čemu nije osećala da li je noć ili dan, niti koliko su dugo spavali. Telo joj je bilo tromo i nevoljno, na taj način je saopštavalo da spavanje nije dovoljno dugo potrajalo. Ali ona nije mogla sebi dozvoliti duže. Bi-Zi je nastavio da spava kao mrtav, pa se ona izvuče ispod njegove ruke, što je tiše mogla, bez želje da ga budi; sigurna da može i sama da nađe put do uličice gde živi ona maskerka. Obuče se, kliznu kroz vrata.
<BR>&nbsp;&nbsp;&nbsp;&nbsp;&nbsp;Gomile sveta izgledale su jednako nepregledne i vibrantne kao pre, kao da se jedna smena slavljenika neosetno pretapala u drugu, tvoreći točak bez kraja. Luna se držala blizu zidova, proguravala se kroz ljudske vrtloge na rubovima gomile, zaobilazila kioske i kolica uličnih prodavca i ulične 'bašte' kafana. Sa jednog stola dohvatila je, u prolazu, komad začinjenog mesa, progutala ga u dva-tri hitra zalogaja; njen um je iskrio odražavajući energiju koja je prosto zračila sa svih strana.
<BR>&nbsp;&nbsp;&nbsp;&nbsp;&nbsp;Konačno se probila do Citrusne, gde je tok svetine bio sporiji i plići. Našla je put do ulaza u prodavnicu lekovitog bilja, a već sledeći ulaz bio je maskerkin. Ta žuta i zelena vrata, sastavljena od gornje i donje polovine, bila su zatvorena, čvrsto; ona zalupa pesnicom po gornjoj polovini, unoseći svu svoju uskraćenost i žurbu u to. "Otvori! Otvori! Molim otvori!"
<BR>&nbsp;&nbsp;&nbsp;&nbsp;&nbsp;Otvori se gornja polovina vratiju, u sred njenog uzvika, koji Luna nastavi kao uzvik olakšanja. Jedna sredovečna žena sa tamnom kosom svijenom u tešku pletenicu pogledala je iznutra, u Lunu, kroz Lunu, očima crvenim od sna... očima koje je nisu videle. "Da, ko je to?" upita žena umorno i malčice nestrpljivo.
<BR>&nbsp;&nbsp;&nbsp;&nbsp;&nbsp;"Jesi li ti... Sudba Rejvenglas, maskerka?" Pitala se šta je očekivala da će videti, zadovoljna što ova žena nije to.
<BR>&nbsp;&nbsp;&nbsp;&nbsp;&nbsp;"Jesam." Žena protrlja lice. "Ali sve moje maske su prodate. Ako hoćeš da gledaš maske, moraš na neku izložbu. To ima u pojedinim ispražnjenim radnjama i skladištima, širom grada."
<BR>&nbsp;&nbsp;&nbsp;&nbsp;&nbsp;"Ne, ne treba mi maska. Hoću da te pitam o... Ukresu. Ukresu Svetlohodnom."
<BR>&nbsp;&nbsp;&nbsp;&nbsp;&nbsp;"O Ukresu?" Baš ona reakcija na koju je Luna čekala, i za koju se bogovima molila, ispuni ženino lice. Maskerka otvori i donju polovinu vratiju. "Pa, uđi, kad je tako! Uđi."
<BR>&nbsp;&nbsp;&nbsp;&nbsp;&nbsp;Luna uđe u radnju, žmirnu na mutnom i slabom svetlu. Oči su joj se već prilagođavale, i ona sagleda kutije i košare, natrpane u precizno smišljenom neredu, u sva četiri ugla radionice - ostatke platna, kalupe u obliku lica, perje, đinđuve, perle. Stupajući napred, okliznu se na jednu perlu, koju zatim pažljivo podiže i zadrža u šaci. Zidovi radionice sad su bili prazni, ali načičkani kukama gde su svakako morale do pre dva-tri dana visiti maske, okačene kao retko cveće, stotinu maski... Ali poslednje takvo mesto nije bilo prazno. Tu je visila jedna maska, sasvim usamljena, i Luna stade kao skamenjena pred tom treperavom vizijom letnjeg dana: duge rođene u vodenom prahu i odražene u raznobojnim jezercima, smaragdno-somotna mahovina pod nogama i zelenozlatna svila novih trava koje izniču po brdima; hrpe divljeg cveća, mirisnog od života, kupinasti plodovi, ptičja krila istačkana senkom; a u sredini svega toga, jedno lice koje zrači od nevinosti, zagledano u nešto čudesno, krunisano zracima dvaju sunaca. "Je l'... je l' to... Letnja Kraljica?" šapnu ona, prepuna strahopoštovanja.
<BR>&nbsp;&nbsp;&nbsp;&nbsp;&nbsp;Žena se instinktivno okrete licem tačno ka maski. "To je maska za nju. A ko će biti Letnja Kraljica, to je još tajna, na koju odgovor znaju samo bogovi."
<BR>&nbsp;&nbsp;&nbsp;&nbsp;&nbsp;"Zna samo Dama Thalasa", reče Luna bez ikakvog razmišljanja.
<BR>&nbsp;&nbsp;&nbsp;&nbsp;&nbsp;"E, da, naravno." Maskerka se nasmeši malčice tužno; Luna uvide šta sve ova maska mora značiti pripadniku naroda Zime: mnogo stvari, od kojih nijedna nije ono isto što pokreće nju, Lunu.
<BR>&nbsp;&nbsp;&nbsp;&nbsp;&nbsp;"Postigla si da ona izgleda tako divno, a ona će doći da ti oduzme ovaj život."
<BR>&nbsp;&nbsp;&nbsp;&nbsp;&nbsp;"Hvala." Žena se još jednom nasmeši, ovog puta ponosito. "Ali tu cenu plaća svaka umetnica - izgubi deo sebe svaki put kad stvori nešto za šta se nada da će živeti i posle nje. E, sad, ako je napravim tako da bude lepa i dobra, ova Letnja Kraljica bi mogla ispuniti proročanstvo i biti lepota i dobrota za nas."
<BR>&nbsp;&nbsp;&nbsp;&nbsp;&nbsp;"Biće, biće", promrmlja Luna. Ali i neće, jer te neće razumeti, pa neće ni moći da bude.
<BR>&nbsp;&nbsp;&nbsp;&nbsp;&nbsp;"Nego, reci ti meni, Letnja devojko" - Luna se osvrte, napola iznenađena - "zašto si došla sa pitanjem o Ukresu Svetlohodnom?"
<BR>&nbsp;&nbsp;&nbsp;&nbsp;&nbsp;"Ja sam njegova rođaka, Luna Svetlohodna."
<BR>&nbsp;&nbsp;&nbsp;&nbsp;&nbsp;"Luna!" Praviteljica maski se namršti ničemu. "Stani, stani malo." Prođe, pouzdano, kroz jedna vrata, u drugu sobu, i vrati se noseći neku neobičnu traku omotanu oko glave, preko čela. "Toliko mi je pričao o tebi, o vama dvoma. Hodi ovamo, kod vrata, da te bolje vidim ovim mojim 'trećim okom'.
<BR>&nbsp;&nbsp;&nbsp;&nbsp;&nbsp;Luna posluša. Žena je okrete i zadrža tako da je Lunino lice bilo na svetlosti; polako se ukoči. "Ukres jeste rekao da ličiš na nju... na nju..." Odjednom kao da zadrhta.
<BR>&nbsp;&nbsp;&nbsp;&nbsp;&nbsp;"Na koga?" Luna je te reči istisnula kroz ukočene usne.
<BR>&nbsp;&nbsp;&nbsp;&nbsp;&nbsp;"Na Arienrod. Ali ja sam tebe videla i ranije, na nekom drugom mestu, u neko drugo doba." Digla je ruku i počela osetljivim vrhovima prstiju prelaziti preko Luninog lica kao da pokušava da napravi mapu; za to vreme Luni je bilo nezgodno da postavi ma kakvo dalje pitanje. Sudba je povede nazad, dublje u radnju, do okruglog, lepkom iskapanog stola okruženog stolicama; to je bio sav nameštaj u radionici. "Gde sam ja tebe videla, Luno?" Krupan sivi mačor se pojavi na stolu, niotkud, i priđe da upitno onjuši Lunine šake. Luna ga rasejano počeška ispod donje vilice, po guši.
<BR>&nbsp;&nbsp;&nbsp;&nbsp;&nbsp;"Ne bih rekla... uh... da si me ikad videla." Luna, postupajući po Sudbinom pokretu rukom, sede; otvori pesnicu i stavi to usamljeno crveno zrno na sto.
<BR>&nbsp;&nbsp;&nbsp;&nbsp;&nbsp;Sudbi zastade dah. "Dabome. Sibila."
<BR>&nbsp;&nbsp;&nbsp;&nbsp;&nbsp;Lunine ruke poleteše ka grlu. "Ne..."
<BR>&nbsp;&nbsp;&nbsp;&nbsp;&nbsp;"Rekao mi je tvoj rođak; u redu je." Sudba odmahnu glavom umirujuće. "Tvoja tajna je bezbedna. Ujedno ona znači, da ti ja sad smem poveriti moju tajnu." Povuče nadole visoki okovratnik spavaćice, otkrivajući grlo.
<BR>&nbsp;&nbsp;&nbsp;&nbsp;&nbsp;Luni zastade dah. "Sibila si, ovde? Ali kako? Kako se usuđuješ?" Setila se Danakil Lua i ožiljaka koji su na njemu ostali kao upozorenje.
<BR>&nbsp;&nbsp;&nbsp;&nbsp;&nbsp;"Imam vrlo... odabranu klijentelu." Luna okrete lice na drugu stranu. "Možda je to sebično s moje strane, možda ne činim sve što bih sa tim darom mogla, ali... imam nekakav osećaj da postoji potreba da boravim baš ovde. Kao... terminal, ako ništa drugo." Njene šake nađoše jedno zalutalo perce na stolu. Ona ga podiže, poče ga provlačiti kroz prste. Mačak ju je gledao, mrdajući ušima s vremena na vreme. "Vidiš, imam čudne ideje o sibilstvu; besmislene, može biti, ali..." Njena pleća se trznuše.
<BR>&nbsp;&nbsp;&nbsp;&nbsp;&nbsp;Luna se naže napred. "Hoćeš li reći da sibile možda postoje i na drugim svetovima, a ne samo ovde?"
<BR>&nbsp;&nbsp;&nbsp;&nbsp;&nbsp;Pero polete dole, mačor se baci na njega. "Da! O, za ime bogova, da li si i ti to osetila?" Sudba pruži ruku ka njoj, željna potvrde.
<BR>&nbsp;&nbsp;&nbsp;&nbsp;&nbsp;"Ja sam to... videla." Luna je dotače po šaci. "Upoznala sam jednog sibila, na drugoj planeti. Postoje sibile svuda, i one su deo informacione mreže koju je Stara Imperija ostavila da nam pomogne u ovoj sadašnjoj epohi. A Hegemonci nas lažu."
<BR>&nbsp;&nbsp;&nbsp;&nbsp;&nbsp;"I mislila sam da je tako - znala sam da postoji još nešto! Da, sad je celina toliko razumnija." Njen osmeh bio je sveća upaljena u mraku. "Jesam li te, dakle, tamo videla? Na drugom svetu? Kad si postavljala pitanje o njemu..."
<BR>&nbsp;&nbsp;&nbsp;&nbsp;&nbsp;"Jesam, postavila sam pitanje o njemu! Zato sam se i vratila. Znači, ti si bila ta koja mi je odgovorila o Ukresu..." I rekla da on sad voli drugu. "Ono, da još nije gotovo, i da sam mu potrebna." Progovorila je glasnije, da nadjača glas sopstvene sumnje. "Ali kako to znaš? Zar mi možemo da zapamtimo ono što kažemo i vidimo? Mene nikad niko nije pozvao."
<BR>&nbsp;&nbsp;&nbsp;&nbsp;&nbsp;"Da, to zapamtimo, jasno zapamtimo." Sudba se osmehnula svojim uspomenama na te trenutke jasnog gledanja. "Mene pozivaju prilično često i zato verujem da sam ovde potrebna. Možda sam jedina koja daje odgovore na sva pitanja o Karbanklu. Zato sam i počela da podozrevam da značimo mnogo više nego što to navodni znalci tvrde. Kako bi Hegemonija mogla ne znati da je naš posao realan?"
<BR>&nbsp;&nbsp;&nbsp;&nbsp;&nbsp;"Ma, lažu oni o mnogo čemu." O merima... da li je to pravi razlog što nas ne žele u Karbanklu: da niko ne dokaže koliko lažu u vezi sa merima? I u vezi sa čime još? "Ali mi bismo to mogli promeniti, sad kad znamo istinu. Čim van-Tijamatovci odu..."
<BR>&nbsp;&nbsp;&nbsp;&nbsp;&nbsp;"E, tad će Leto doći na vlast, a Letnjaci neće slušati."
<BR>&nbsp;&nbsp;&nbsp;&nbsp;&nbsp;"Pa, ja sam slušala." Luna oseti kako joj pogled teži ka masci na zidu. Bi li slušali kraljicu sibilu? Peckavo uzbuđenje prođe kroz nju, od kičme pa sve do vrhova prstiju. "Sudbo, u transferu si rekla... da bih ja mogla postati Kraljica. Šta je to značilo?"
<BR>&nbsp;&nbsp;&nbsp;&nbsp;&nbsp;"A, pre nekoliko godina sam to rekla..." Sudba pritisnu šaku na senzorsko oko. "Pretpostavljam da to znači da si ličila na Arienrod." Sklonila je šaku, pogledala u pravcu maske na zidu. "Opet - možda i ne. Pozvala sam te da se vratiš na Tijamat; pamtim to osećanje da... da moram. Nisam razumela zašto to činim. Pa, ako bi ti učestvovala u trci sa drugim devojkama, na dan odabiranja, ko zna? Moglo bi se dogoditi da te izaberu za Kraljicu."
<BR>&nbsp;&nbsp;&nbsp;&nbsp;&nbsp;"Koliko još ostaje do tog odabiranja?"
<BR>&nbsp;&nbsp;&nbsp;&nbsp;&nbsp;"To je onog dana posle koga je noć pod maskama - dakle, preksutra."
<BR>&nbsp;&nbsp;&nbsp;&nbsp;&nbsp;Luna splete prste kroz koje su prolazili trnci, zatvori na taj način strujno kolo, oseti kako nalet elektrizirajuće i zastrašujuće izvesnosti juri kroz nju. Eto, to je razlog. Zbog toga sam došla. Da ova Promena bude prava promena, da se krug otvori... Zurila je u masku Letnje Kraljice i nije mogla pogled da odvoji od nje, a razne mogućnosti počinjale su da se pale u njenim očima.
<BR>&nbsp;&nbsp;&nbsp;&nbsp;&nbsp;To, međutim, neće spasti Ukresa. Vatra otkrivanja udavila se odmah u hladnim vodama istine. Nema vaskrsenja bez smrti; ona neće imati nikakvu vlast dok Snežna Kraljica ne bude ubijena... "Ali zato sam došla!" Strese glavom ljutito; Sudbino lice dobi izraz upitanosti i osluškivanja. "Došla sam da nađem Ukresa i da ga spasem, ako mogu. Ako sam mu još potrebna, ako me uopšte hoće..." Zamucnu, zaćuta.
<BR>&nbsp;&nbsp;&nbsp;&nbsp;&nbsp;"Tebi je poznato... šta je postao?"
<BR>&nbsp;&nbsp;&nbsp;&nbsp;&nbsp;"Jeste. Znam, znam sve." Oseti da joj žuč puni usta, od te reči. "Starbak."
<BR>&nbsp;&nbsp;&nbsp;&nbsp;&nbsp;Sudba klimnu glavom, a lice joj se malo oteže nadole. Dovuče mačora sebi u krilo. "On više nije onaj dečak koga si poznavala. Ali ni ti nisi ona cura koju je ostavio na letnjačkoj teritoriji. Što se tiče toga da li si mu potrebna, jesi, Luno, očajnički si mu potrebna; i oduvek si bila, inače se on nikad ne bi okrenuo Arienrodi. Nađi ga, i spasi ako možeš. Meni to znači veoma mnogo."
<BR>&nbsp;&nbsp;&nbsp;&nbsp;&nbsp;"I meni." Luna ćušnu sto. "Ali ne znam kako da ga nađem. Zato sam došla kod tebe. Možeš li mi pomoći, možeš li ga dovući ovamo? Vremena je ostalo još sasvim malo." Još danas i još dva dana, do njegove smrti - tri dana za pretraživanje celog ovog grada.
<BR>&nbsp;&nbsp;&nbsp;&nbsp;&nbsp;"Znam." Sudba strese glavom, obori pogled. "Ali on navrati ovamo kad je njemu ćef, a ne meni. Ne znam kako bih ga... Čekaj." Tragajući, ona pronađe crvenu perlu, podiže je sa stola. "Postoji neko drugi, ko ga viđa češće nego ja. Ta ženska se zove Tor Zvezdošetna, a radi kao direktor kazina 'Persefona'. Sad sebe naziva imenom Persefona, pa treba tako i da pitaš za nju. Jesi li ovde sama?"
<BR>&nbsp;&nbsp;&nbsp;&nbsp;&nbsp;"Nisam." Luna se osmehnula. "Imam nekog." Uvide da je od tog 'nekog' razdvojena već dugo, duže nego što je nameravala kad je kretala. Ustade neodlučno. "Hvala ti što si mi pomogla. I što si bila prijateljica Ukresu onda kad to ja nisam mogla biti." Čeznula je da ima dovoljno vremena da pita o svemu što se između njih izdogađalo tokom dugih/kratkih godina razdvojenosti. "Nek ti se Dama osmehuje", reče stidljivo.
<BR>&nbsp;&nbsp;&nbsp;&nbsp;&nbsp;"Nek se Dama osmehne svima nama. Ali naročito tebi, sada." Osmehnu se i Sudba.
<BR>&nbsp;&nbsp;&nbsp;&nbsp;&nbsp;Luna pogleda još jednom, poslednji put, masku Letnje Kraljice i iziđe.
<BR>
<BR>&nbsp;&nbsp;&nbsp;&nbsp;&nbsp;Stiže najzad do konačišta u kome je ostavila Bi-Zija, nahrupi kroz vrata sa prozorčićem, bez daha od oduševljenja i olakšanja.
<BR>&nbsp;&nbsp;&nbsp;&nbsp;&nbsp;"Luno!" Bi-Zi je stajao u uskom hodniku; zadnji kraj njegove iscepane košulje bio je samo delimično zavučen pod opasač pantalona. Pored njega je stajala gazdarica, čije masivno prisustvo je izgledalo daleko snažnije od njegove mršave figure. Upravo je slegala ramenima kao da nešto poriče. Bi-Zi se progura pored nje, potrča da zgrabi Lunu u naručje, odiže je od tla. "Bogovi! Gde si, do vragova, bila? Pomislio sam..."
<BR>&nbsp;&nbsp;&nbsp;&nbsp;&nbsp;"Kod maskerke." Nasmejala se iznenađeno, a on je spusti na pod. "Prestani, ne bi trebalo da..."
<BR>&nbsp;&nbsp;&nbsp;&nbsp;&nbsp;"Kod maskerke? Sama? Zašto?" Namrštio se u znak neodobravanja, ali ona vide u tome samo da se zabrinuo za njenu bezbednost.
<BR>&nbsp;&nbsp;&nbsp;&nbsp;&nbsp;"Znala sam put. Tebi je bilo potrebno da se odmoriš." Smeškala se sve dok se i on ne osmehnu. "Našla sam je. I, Bi-Zi, ovo nećeš verovati..." Zaćuta, imajući u vidu da gazdarica još stoji iza njega i sve pomno sluša. Bi-Zi baci pogled preko ramena, pročisti grlo.
<BR>&nbsp;&nbsp;&nbsp;&nbsp;&nbsp;"Dobro, dobro, inspektore." Žena diže ruke, dobrodušno glumeći da se predaje. "Umem ja da shvatim kad se nešto nagoveštava." Provuče se pored njih i pođe ka vratima svog stana. "Baš si ga zabrinula." Namignula je Luni, nimalo neupadljivo. "Zabrinjavaj ga još, pa neće otići sa ove planete bez tebe, dete!" Otvori vrata i uđe, a ona se zatvoriše iza nje.
<BR>&nbsp;&nbsp;&nbsp;&nbsp;&nbsp;Bi-Zi baci pogled ka tavanici, izbegavajući da gleda nelagodnost i Luninu i svoju. Povede je malo dalje niz hodnik. "E sad mi reci. Našla si je?"
<BR>&nbsp;&nbsp;&nbsp;&nbsp;&nbsp;"Jesam! I, vidi, Bi-Zi - kad je Kej-Ar Aspundh ušao u transfer, ova maskerka je bila ta koja mi je rekla da se vratim."
<BR>&nbsp;&nbsp;&nbsp;&nbsp;&nbsp;Bio je potreban jedan trenutak da on to registruje. "Ona je sibila? Ovde?"
<BR>&nbsp;&nbsp;&nbsp;&nbsp;&nbsp;Luna klimnu glavom, i ne čujući tonove njegove neverice. "Jedina ovde, za celu galaksiju..."
<BR>&nbsp;&nbsp;&nbsp;&nbsp;&nbsp;"Šta si joj rekla?" Neočekivano, bio je gnevan.
<BR>&nbsp;&nbsp;&nbsp;&nbsp;&nbsp;Ovog puta je razumela; staro protivljenje i novo razočaranje zatamniše njen pogled. "Da hoću da vidim Ukresa." Ti imaš pravo da znaš toliko i ne više.
<BR>&nbsp;&nbsp;&nbsp;&nbsp;&nbsp;"Nisam na to mislio." On priguši napad kašlja, ali i suzdrža svoj bes. "Nego, nego sam se plašio da si me ostavila", promrmlja nezgrapno i postiđeno, "čak i bez zbogom."
<BR>&nbsp;&nbsp;&nbsp;&nbsp;&nbsp;Znajući da on zna da to nije cela istina, prihvatila je tu njegovu tvrdnju; jer, znala je da bi on voleo da to bude cela istina. "Bi-Zi, nikad ne bih... ne tebe. Ne bih tebe ostavila tako." Dohvatila ga je za šake, u znak obećanja, i poljubila ga sa nežnim jadom.
<BR>&nbsp;&nbsp;&nbsp;&nbsp;&nbsp;"Dobro, i šta si saznala? Da li ga je viđala?"
<BR>&nbsp;&nbsp;&nbsp;&nbsp;&nbsp;"Sudba ne zna kako da dopre do njega." Čujući to, on diže glavu, a Luna nastavi. "Ali mi je pomenula jednu ženu koja bi to možda mogla. Ta se zove - Persefona; vodi neki kazino."
<BR>&nbsp;&nbsp;&nbsp;&nbsp;&nbsp;Pomislila je da će on biti razočaran. Međutim, on klimnu glavom. "Dobro. Znam to mesto. U gornjem delu grada, jedan od najvećih lokala. Idemo sad tamo." Diže pogled ka paukolikom stepeništu koje se spiralno uzdizalo ka gornjim spratovima i ka sobi koja je tokom jedne noći bila njihova. "Samo da... uzmem jaknu."
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
