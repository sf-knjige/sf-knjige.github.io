<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>49.
<P>&nbsp;&nbsp;&nbsp;&nbsp;&nbsp;I tako, mala zaista veruje da će biti izabrana za Letnju Kraljicu. Čuje neke glasove koji joj govore da će pobediti. Geja Džeruša je lagano šetkala po predsoblju predsednika Vrhovnog suda, odveć nervozna da bi sedela mirno na očajnom izboru napuštenog nameštaja. Iako su joj izgledi samo jedan prema nekoliko stotina? Ne, Džeruša, vasiona ni najmanje ne mari u šta neko veruje... Luna ili ti ili ma ko drugi. Verovanje naprosto nema veze.
<BR>&nbsp;&nbsp;&nbsp;&nbsp;&nbsp;Ničeg tu nije bilo što bi joj skrenulo pažnju sa takvih misli, ničeg osim neoštrih negativa pojedinih predmeta koji su ranije bili okačeni po zidovima, a sad uklonjeni iz ove gole, drevne sobe. Međutim, biće unet novi komplet predmeta, ali doveden i novi skup ljudi, kad Promena još jednom zavlada u ovom istrajnom Karbanklu. Stvari se stalno menjaju; ali do koje mere je to menjanje realno? Da li ijedan naš izbor, ma kako nam izgledao važan, ikad dovede do nastanka makar i najmanjeg talasića u široj slici stvari? Prolazeći pored prozora, ona vide sopstveni odraz, u duploj ekspoziciji, preko slike grada zahvaćenog preobražajem; stade, u tišini, da posmatra taj prizor.
<BR>&nbsp;&nbsp;&nbsp;&nbsp;&nbsp;"Komandantkinjo Pala-Tion. Lepo je od tebe što si pristala da dođeš. Znam koliko si zauzeta." Na vratima se pojavio predsednik Vrhovnog suda, Hovanese. Digao je ruku za učtivi pozdrav, a ona uspe da zaboravi da su je pustili da ovde čeka i šetka se znatno posle zakazanog trenutka prijema.
<BR>&nbsp;&nbsp;&nbsp;&nbsp;&nbsp;Salutirala je. "Nikad nisam zauzeta toliko da ne bih mogla da diskutujem o dobrobiti Hegemonije, visokočasni." Ili o svojoj. Ili da gledam kako neko jede gluposti koje je nalupetao... Učtivo je dotakla njegovu uzdignutu šaku, a on joj je pokretom pokazao da uđe pre njega u sobu. Bila je to sala za sastanke, imala je dug sto sastavljen od nekoliko manjih stolova i zakrčen mnogobrojnim prenosivim terminalima. Oko stola su sedeli ovdašnji hegemonijski birokrati, ona uobičajena grupa koju je odavno upoznala i namrzla, ali, među njima, i nekoliko članova Hegemonijine skupštine, njoj većinom nepoznatih. Pretpostavila je da spremaju poslednje elemente obaveznog izveštaja o svim zamislivim aspektima njihove okupacije Tijamata. Čak i na svetu ovako retko nastanjenom i slabo razvijenom, proces odlaska bio je levijatanski. Jasno je sagledala ogromnu dosadu na nekima od malobrojnih karemovskih lica u sali. Hvala bogovima što sam samo plavanka, a ne činovnica. Pade joj na um: otkad je postala komandant, zapravo se ničim stvarnim, osim komandovanjem, nije bavila. Ali juče sam ponovo bila prava policajka.
<BR>&nbsp;&nbsp;&nbsp;&nbsp;&nbsp;Stala je, saslušala njihov aplauz: tupkanje dlanovima o površinu stola. Apsorbovala je takav doček i mentalno ga upoređivala sa onim koji je do juče očekivala. Glavnina civilnih službenika poslatih na Tijamat bila je poreklom iz iste oblasti na planeti Novosklon, baš kao i glavnina policajaca; po mišljenju Hegemonije, kulturna homogenost daje veću delotvornost u radu. Danas činjenica da je ona ipak jedna od njihovih, i da dobija počast, kao da je značila više od činjenice da je samo žena. Dostojanstvenim naklonom uzvratila je na priznanje koje su joj ukazali, a zatim je sela u stolicu, odnekud neskladno donetu, koja joj se našla u blizini.
<BR>&nbsp;&nbsp;&nbsp;&nbsp;&nbsp;"Siguran sam da ste svi već čuli", reče vrhovni sudija stajući na svoje mesto, "da je komandant Pala-Tion otkrila, i praktično u poslednjim trenucima osujetila, pokušaj tijamatske Snežne Kraljice da zadrži vlast..."
<BR>&nbsp;&nbsp;&nbsp;&nbsp;&nbsp;Džeruša je gordo slušala njegov izveštaj. Svaki pohvalni pridev prijao joj je kao miris retkih trava, u svakom je uživala. Bogovi, pa ja bih mogla i da se naviknem na ovo. Iako Karemovac, Hovanese je znao da se danas i na njega odsijava deo njene slave, pa nije štedeo pohvale. Često je zastajao da popije još po malo iz jednog poluprozirnog vrča; pitala se je li to zaista voda, ili nešto protiv bola hvaljenja nekog drugog. "...Iako je bilo, kao što većina nas prisutnih zna, određenih osporavanja kad je trebalo naimenovati ženu za komandanta policije, mislim da se na tom poslu dokazala. Ne verujem da je naš prvobitni kandidat za to mesto, glavni inspektor Mantanjez, mogao iole bolje da postupi u toj situaciji, da su im uloge bile obratne."
<BR>&nbsp;&nbsp;&nbsp;&nbsp;&nbsp;Ovo ti je prokleto tačno. Džeruša, u lažnoj skromnosti, obori pogled, u stvari samo da bi sakrila komade polomljenog stakla u svom osmehu. "Samo sam radila svoj posao, visokočasni. Kao i uvek." Ti nisi nimalo pomogao, mogla bih dodati. Ugrize se za jezik.
<BR>&nbsp;&nbsp;&nbsp;&nbsp;&nbsp;"Ipak, komandante", reče jedan od skupštinskih poslanika ustajući veličanstveno, "završetak tvoje službe ovde biće u znaku pohvala. Ti činiš čast svojoj planeti i svom polu." Na ovo se jedan ili dvojica Novosklonaca nakašljaše. "Što pokazuje da nijedna pojedinačna planete, niti rasa, niti pol, nemaju potpun monopol na inteligenciju; svi mogu da doprinesu, i doprinosiće, daljem napretku Hegemonije; doduše, možda ne svi u jednakoj meri, ali zato svako prema svojoj sposobnosti..."
<BR>&nbsp;&nbsp;&nbsp;&nbsp;&nbsp;"Ko ovome piše grafite na unutrašnjoj strani lobanje?" progunđa kiselo direktor sektora narodnog zdravlja, koji je sedeo do nje.
<BR>&nbsp;&nbsp;&nbsp;&nbsp;&nbsp;Džeruša, mrmljajući iza šake, odgovori: "Ne znam, ali čovek je živi dokaz da je moguće živeti vekovima i ne naučiti ništa." Vide direktorov kratki trzaj usnama i prevrtanje očima: tren drugarstva, zajedničkog stava o nečemu što smeta.
<BR>&nbsp;&nbsp;&nbsp;&nbsp;&nbsp;"Da li bi ti rekla nekoliko reči, zapovednice?"
<BR>&nbsp;&nbsp;&nbsp;&nbsp;&nbsp;Džeruša se trže, uviđajući da taj skupštinar nije ni opazio da je iko sem njega kazao išta. Bogovi, ne dajte da se zagrcnem. "Hm, hvala, hvala. Zaista nisam došla sa namerom da držim govor, niti za to imam vremena." Ali, samo malo sačekajte... "Ali pošto ste već svi ovde, dozvolite da iskoristim vašu pažnju i pomenem jedno pitanje koje je dovoljno važno da se na njemu zadržimo." Ustala je, nagnula se napred preko pomalo neravne površine stola. "Pre nekoliko nedelja postavljeno mi je veoma uznemiravajuće pitanje - o merima, tijamatskim stvorenjima od kojih dobijamo vodicu života." Ovo poslednje je dodala za slučaj da neko od članova Skupštine ne zna, ili se pravi da ne zna, šta su meri. "Saopšteno mi je da je Stara Imperija stvorila mere sa namerom da to budu stvorovi sa inteligencijom na nivou ljudske. Čovek koji mi je to rekao dobio je informacije neposredno iz jednog sibilskog transfera."
<BR>&nbsp;&nbsp;&nbsp;&nbsp;&nbsp;Gledala je kako se njihove reakcije, kao koncentrični krugovi talasića, šire i sudaraju oko stola. Pokušavala je da oceni šta je zaista istina - da li Skupština zna, znaju li ovi činovnici, da li je ona, Džeruša, zaista jedino ljudsko biće u ovoj sobi koje nije znalo istinu... Ali, ako je iko od njih samo glumio zapanjenost, bio je odličan glumac. Gunđanja počeše oko stola: bunili su se.
<BR>&nbsp;&nbsp;&nbsp;&nbsp;&nbsp;"Pokušavaš li ti da nam kažeš", reče Hovanese, "da neko tvrdi da smo istrebljivali jednu inteligentnu rasu?"
<BR>&nbsp;&nbsp;&nbsp;&nbsp;&nbsp;Klimnula je glavom, oborenog pogleda. Trudila se da stupa veoma lakim korakom. "Ne svesno, dakako." U svom umu videla je ona tela na plaži: ali, svesno ili ne, ubijali ste ih. "Sigurna sam da niko u ovoj sobi, nijedan poslanik hegemonijske Skupštine, ne bi dopustio da se išta slično događa." Namerno je uputila pogled najstarijem 'Nosiocu znaka' među njima, skupštinaru koji je izgledao kao da ima oko šezdeset godina, i koji bi mogao biti zaostatak iz vremena dovoljno davnih. "Ali neko je, svojevremeno, znao, jer, znamo za vodu života." Ako je ovaj stari znao, nije dopustio da mu se to primeti na licu; ona se iznenada zapita zašto joj je stalo da ga u takvom nečem ulovi.
<BR>&nbsp;&nbsp;&nbsp;&nbsp;&nbsp;"Znači, ti sugerišeš", poče neko od drugih Karemovaca, "da su naši preci svesno zakopali istinu, da bi dobili vodu života za sebe?" Čula je koje se posebno ogorčenje skršilo u reč preci, i uvidela da je ipak učinila jedan pogrešan korak. Karemovcu kritikovati pretke, to je kao da optužiš nekog pripadnika njenog naroda za incest.
<BR>&nbsp;&nbsp;&nbsp;&nbsp;&nbsp;Ipak, klimnula je glavom, čvrsto, uporno. "Da, gospodine, neko je to uradio."
<BR>&nbsp;&nbsp;&nbsp;&nbsp;&nbsp;Hovanese povuče gutljaj iz čaše; reče teško: "To su optužbe koje svojom ružnoćom i neprijatnošću ne dolikuju ovakvom trenutku, komandante Pala-Tion."
<BR>&nbsp;&nbsp;&nbsp;&nbsp;&nbsp;Opet je klimnula glavom. "Znam, visokočasni. Ali ne vidim koji bi auditorijum bio podesniji da ih čuje. Ako su istinite..."
<BR>&nbsp;&nbsp;&nbsp;&nbsp;&nbsp;"Ko je izrekao tu optužbu? Gde su mu dokazi?"
<BR>&nbsp;&nbsp;&nbsp;&nbsp;&nbsp;"Van-Tijamatovac, po imenu Ngenet; poseduje zemljište i plantažu ovde na Tijamatu."
<BR>&nbsp;&nbsp;&nbsp;&nbsp;&nbsp;"Ngenet?" Direktor komunikacija podsmešljivo se pipnu po uvu. "Onaj odmetnik? On bi tvrdio bilo šta, samo da stvori rđav utisak o Hegemoniji. To cela vlada zna. Jedina pažnja koju on zaslužuje da dobije od tebe, zapovednice, jeste da ga smestiš u zatvorsku ćeliju."
<BR>&nbsp;&nbsp;&nbsp;&nbsp;&nbsp;Džeruša se nasmeši kratkotrajno. "Svojevremeno sam razmatrala tu mogućnost. Ali on tvrdi da je tu informaciju dobio od jedne sibile; dakle, stvar bi se lako dala proveriti, treba samo da pitamo neku drugu sibilu."
<BR>&nbsp;&nbsp;&nbsp;&nbsp;&nbsp;"Ja nikad ne bih degradirao čast mojih predaka tako sramotnim postupkom", progunđa jedan poslanik.
<BR>&nbsp;&nbsp;&nbsp;&nbsp;&nbsp;"Meni se čini", reče Džeruša naginjući se opet napred, "da budućnost ovdašnjih naroda, onih koji su ljudi i onih koji to nisu, treba da bude mnogo važnija nego ugled nekih Karemovaca koji su postali prašina pre jednog milenijuma. Ako se vrši neka nepravda, dajte da to priznamo i ispravimo. Ako se pravimo da ne primećujemo masovno ubistvo na ovim prostorima, to znači da nismo ništa bolji od Snežne Kraljice. Štaviše, da smo gori - poprskani krvlju nevinih bića, ali zato što ih ubijaju robovi i lakeji koji samo izvršavaju naše zahteve, dok ih mi, za uzvrat, kažnjavamo tako što njihov svet zadržavamo u vatrenom dobu!" Otupelo je slušala te reči koje su izletale iz njenih sopstvenih usta; setila se od koga je sve to čula.
<BR>&nbsp;&nbsp;&nbsp;&nbsp;&nbsp;Tišina groba pritisnula ju je sa svake strane i naterala da sedne. Nepomično je sedela, vrlo jasno svesna svog disanja i iščezavanja njihove dobre volje koja je isticala iz ove sobe kao tečnost iz neke ljušture u kojoj ničeg drugog i nema. "Izvinite, gospodo. Izgleda da sam... govorila neumesno. Znam da je teško suočiti se sa ovakvom optužbom. Zato sam se i ja tolikom lomila šta da preduzmem po tom pitanju, da li da podnesem službeni izveštaj..."
<BR>&nbsp;&nbsp;&nbsp;&nbsp;&nbsp;"Nemoj podnositi izveštaj", reče Hovanese.
<BR>&nbsp;&nbsp;&nbsp;&nbsp;&nbsp;Digla je pogled ka njemu, iznenađena; a onda pogledala redom sve oko stola, videći kruti gnev Karemovaca i ozlojeđeni gnev Novosklonaca. Glupačo! Odakle ti pomisao da oni žele da pogledaju Istinu u lice, kad to ni sama ne voliš?
<BR>&nbsp;&nbsp;&nbsp;&nbsp;&nbsp;"Skupština će uzeti tu temu u razmatranje kad odemo sa Tijamata. Kad dođemo do odluke, hegemonijski koordinacioni centar na Karemofu biće obavešten o eventualnoj potrebi izmene politike."
<BR>&nbsp;&nbsp;&nbsp;&nbsp;&nbsp;"Pitaćete, bar, i neku sibilu." Ispod stola je okretala kaiš svog ručnog sata, čeznući za punom šakom kapsula ieste.
<BR>&nbsp;&nbsp;&nbsp;&nbsp;&nbsp;"Imamo mi jednu, sa nama je, na brodovima", reče on, ne odgovarajući na pitanje u celosti.
<BR>&nbsp;&nbsp;&nbsp;&nbsp;&nbsp;Teško toj jadnici, sa takvim mušterijama. U srcu se pitala da li će mersko pitanje, jedino koje bi vredelo da oni postave, ikad više biti postavljeno.
<BR>&nbsp;&nbsp;&nbsp;&nbsp;&nbsp;"U svakom slučaju", reče Hovanese mršteći se njenoj ćutnji, "odluka, kakva god da bude, neće biti tvoj problem, Džeruša; provešćeš ostatak svoje karijere, i života, mnogo svetlosnih godina daleko od Tijamata. Kao i svi mi. Cenimo tvoju zabrinutost i otvorenost u iskazivanju svog uverenja. Ali za nas, ovde okupljene, meri i ceo Tijamat od sad postaju čisto akademsko pitanje."
<BR>&nbsp;&nbsp;&nbsp;&nbsp;&nbsp;"Valjda je tako, visokočasni." Uostalom ni kiša ne pada ako ne pada na tebe. Ona još jednom ustade i sve ih pozdravi krutim salutiranjem. "Hvala vam za vaše vreme i što ste me pozvali. Ali, moram da se vratim mojim dužnostima pre nego što i one postanu akademske." Okrete se, ne čekajući ni na kakav znak da joj dozvoljavaju da ode, i iziđe brzo iz sobe.
<BR>&nbsp;&nbsp;&nbsp;&nbsp;&nbsp;Stigla je do izlaznog hodnika, ali onda za njom dolete Hovaneseov glas koji ju je pozivao da stane. Ona se okrete, napola vrela, a napola hladna, i vide da on za njom dolazi sam. Nije uspevala da sasvim pročita njegovo lice.
<BR>&nbsp;&nbsp;&nbsp;&nbsp;&nbsp;"Nisi dala Skupštini priliku da ti uruči prekomandu, zapovednice." Njegove oči su je kažnjavale za njenu netaktičnost i nezahvalnost pred poslanicima; međutim, ne reče joj ništa više.
<BR>&nbsp;&nbsp;&nbsp;&nbsp;&nbsp;"A." Uzela je list sa tekstom automatski iz njegove ruke, prstima koji nisu osećali ništa. O, bogovi, kakve li ću sreće biti?
<BR>&nbsp;&nbsp;&nbsp;&nbsp;&nbsp;"Nećeš ni da pogledaš?" To nije bilo uzgredno pitanje, a ni prijateljsko, i ona oseti da se njena otupelost širi.
<BR>&nbsp;&nbsp;&nbsp;&nbsp;&nbsp;Malo je nedostajalo da odbije; ali neki perverzni deo nje nije hteo da ignoriše taj izazov. "Hoću, naravno." Odlomila je pečat, rasklopila tanani papir i nasumice prolutala očima po stranici. Rasformiranje tijamatske policijske brigade; to je i očekivala, plavci će ići na nekoliko raznih svetova. Mantanjez će biti glavni inspektor negde drugde. A ona... ona... konačno nađe svoje ime i pročita...
<BR>&nbsp;&nbsp;&nbsp;&nbsp;&nbsp;"To je neka greška." Osećala je u sebi savršeni mir savršene neverice. Pročita ponovo: komandant sektora, što je maltene jednako njenom položaju ovde. Ali u mestu Rajska Stanica, Silagong, na Velikoj Plavoj. "Tamo nema ničeg osim pustinje od šljake."
<BR>&nbsp;&nbsp;&nbsp;&nbsp;&nbsp;"Tamo postoji i kažnjenička kolonija. Obimno vađenje minerala obavlja se tamo, komandante. Rudarski posao, od velikog značaja za Hegemoniju. Planira se otvaranje još jedne robijaške naseobine. Zato se i ojačava sastav policije."
<BR>&nbsp;&nbsp;&nbsp;&nbsp;&nbsp;"Do vraga, ja sam policajka. Neću da budem upravnik logora." Hartija uzdahnu pod pojačanim stiskom njene šake. "Zašto se meni daje ovo? Je l' zbog onog što sam maločas rekla unutra? Pa nisam ja kriva što..."
<BR>&nbsp;&nbsp;&nbsp;&nbsp;&nbsp;"Bilo je odavno predviđeno da odeš tamo u prekomandu, zapovednice. Samo, zbog zasluga ti je dato više mesto - komanda sektora."
<BR>&nbsp;&nbsp;&nbsp;&nbsp;&nbsp;Izgovarao je te reči promišljeno, sporo; iz njega je prosto curilo samozadovoljstvo čoveka koji živi od uticaja i od znanja pre drugih. "Uostalom, rehabilitacija kažnjenika je jednako važna kao njihovo privođenje pred zakon. Neko mora i to da radi, a ti si osoba koja ume da odoli u... teškom položaju."
<BR>&nbsp;&nbsp;&nbsp;&nbsp;&nbsp;"U slepoj ulici!" Dalje se raspravljati, značilo bi samo se još ponižavati; Džeruša se borila da obuzda svoj temperament, ali nije baš uspevala. "Komandujem policijom cele jedne planete. Upravo sam dobila pohvalu. Ne moram ćutke da trpim da mi crkava karijera!"
<BR>&nbsp;&nbsp;&nbsp;&nbsp;&nbsp;"Naravno da ne moraš", reče on pokroviteljskim tonom. "Možeš da pokreneš to pitanje pred članovima skupštine - mada verovatno nećeš naići na velike simpatije kod njih, posle gnusnih i ogavnih optužbi koje si maločas izgovorila tamo." Njegove oči postadoše mračnije. "Da se mi pogledamo otvoreno oko ovoga, je l' može, komandante? Oboje znamo da si vrhunski položaj dobila zahvaljujući Kraljičinom mešanju. Pa unapređena si, pre svega, u inspektora - samo da bi se učinilo Kraljici po volji. Ova nova pozicija je više nego što zaslužuješ. Jasno ti je isto koliko i meni da se muškarci pod tvojom komandom nijednog trenutka nisu pomirili da im zapoveda žena." Ali to je Arienrod nameštala! Upravo sad se ta situacija menja, već se promenila... "Stanje morala u brigadi bilo je očajno; glavni inspektor Mantanjez često mi je referisao o tome. Tebe u policiji ne žele i ne traže. Da l' ćeš ti ovu prekomandu da prihvatiš, ili da podneseš ostavku, to je tvoja stvar, ali nama je to savršeno svejedno." Iza svojih leđa je uhvatio jednu šaku drugom i tako stajao pred njom, nepomičan kao zid. Sećala se blistavih pohvala koje je govorio o njoj pre tako kratkog vremena.
<BR>&nbsp;&nbsp;&nbsp;&nbsp;&nbsp;Ti si mi ovo namestio, skote jedan. Videla sam da će tako biti. Ali posle onog juče mislila sam - mislila sam..." "Boriću se protiv ovoga, Hovanese." Glas joj je drhtao od besa, ali polovina besa bila je usmerena ka njoj samoj, što je dozvolila da se ovo desi. "Ni Kraljica nije mogla da me upropasti, pa nećeš ni ti." Ali Arienrod te jeste upropastila, Džeruša. Jeste... Okrete se i iziđe. Ovog puta niko je ne pozva da se vrati.
<BR>&nbsp;&nbsp;&nbsp;&nbsp;&nbsp;Geja Džeruša iziđe iz zgrade Suda Tijamata i pođe nazad, nezakrčenom Plavom uličicom, ka glavnom štabu policije. (Čak i u doba Festivala, veseljaci su izbegavali ovaj deo grada.) Njena prva i jedina misao bila je da ode kod svojih ljudi, da im objasni u čemu je njen problem i da pokuša da dobije njihovu podršku. Njihov stav prema njoj odista se menjao, zbog onog juče; to je videla na gotovo svakom licu. Međutim, da li se promenio dovoljno? Kad bi sad imala pred sobom dovoljno vremena, moguće je da bi dobila poštenu šansu da dokaže da je sposobna, jednako kao i ma koji muškarac, da zadobije njihovo poštovanje. Ali toliko vremena nema. Ima li dovoljno bar da pokuša da ih okupi, da joj pomognu u ovome? Ako bi to i mogla... vredi li truda?
<BR>&nbsp;&nbsp;&nbsp;&nbsp;&nbsp;Uvide da je već stala. Ispred nje - građevina štaba: prastari, grozni fosil na koji se toliko navikla. Nijednu drugu zgradu niti položaj u službi ona više nikad, nikad u životu neće toliko mrzeti - niti, uvide ona, smatrati toliko značajnim. Kud god da ode, ako uopšte ode u uniformi koju sad nosi, uvek će biti marginalka, uvek će morati ne samo da radi svoj posao dobro, nego i da se bori da bi dokazala da uopšte zaslužuje pravo da ga radi. I uvek će se naći neki novi Hovanese, neki drugi Mantanjez; takvi je nikad neće prihvatiti i nastojaće da je isteraju. Bogovi, pa da li ona zaista želi da provede ostatak svog života tako? Ne... ne ako može naći nešto drugo, neku drugu svrhu života, koja će joj značiti isto koliko ovaj posao i u koju će verovati isto toliko. Ali, nema ničeg drugog... ne postoji. Izvan ovog zaposlenja ona nema ni život, ni cilj, ni budućnost. Prođe pored štaba, iziđe iz Plave uličice i zaroni u reku svetkovanja.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
