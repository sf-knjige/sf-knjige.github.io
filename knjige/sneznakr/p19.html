<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>18.
<P>&nbsp;&nbsp;&nbsp;&nbsp;&nbsp;EJ, UKREŠE, NE ODLAZI SAD KAD SI VRUĆ. PRUŽI NAM PRILIKU DA IZJEDNAČIMO.
<BR>&nbsp;&nbsp;&nbsp;&nbsp;&nbsp;Hologramski torzo iznad opustošenog grada na stolu za igru dobacio mu je taj protest dok je Ukres skidao sa glave krhki komplet instrumenata. Ali on okači komplet o klin na terminalu, time se i zvanično povlačeći iz igre.
<BR>&nbsp;&nbsp;&nbsp;&nbsp;&nbsp;"Baš mi žao." Iscerio se nonšalantno i samozadovoljno, upućujući taj odgovor neprijateljskim ukočenim pogledima drugih igrača, više nego kompjuteru koji je kontrolisao tog fantomskog krupijea. "Dosadilo." Ćušnuo je svoju kreditnu karticu u prorez i video kako ona iskače napolje sa novom sumom na sebi - više novca nego što je on do pre nekoliko meseci mogao i zamisliti da na svetu postoji. Pomisao da to sve pripada njemu već je gotovo sasvim prestala da ga impresionira; jer sad je znao koliko bogatstva cirkuliše kroz spiralnu Ulicu Karbankla. Čak je počinjao da naslućuje i koliko novca verovatno teče kroz Crnu Kapiju do drugih svetova Hegemonije... učio je brzo. Ali ne dovoljno brzo.
<BR>&nbsp;&nbsp;&nbsp;&nbsp;&nbsp;Naglo ali teturavo je ustao od stola, pijan od samatanske ružice, ali ne toliko pijan da ne bi umeo da se povuče iz igre u trenutku kad je u velikom 'plusu'. To je jedna od stvari u kojima je dobar, pomisli on: zna da sagleda verovatnoće i svoje granice - zato sve češće dobija u ovim igrama. Arienrod mu je davala uvek izobilje novca, a on je koristio vreme slobodno od svoje službene, starbakovske ličnosti rasipajući te pare po krčmama i kockarskim paklovima uz i niz Ulicu; stičući što više prijatelja, kolega u lovu na zadovoljstva, dok njegov želudac ne počne da se buni, dok mu ne pripadne muka. Slušao je, pitao, posmatrao preusmeravanje pod-struja; pokušavao je da oseti odakle informacije pritiču i kud otiču, i borio se da iziđe iz ponora katastrofalnog početnog neznanja.
<BR>&nbsp;&nbsp;&nbsp;&nbsp;&nbsp;A kad su vino i narko-parfemi prevelikog broja ovakvih soba počinjali da zagušuju njegova čula, u njemu se frustracija dizala jako, do bola. Ništa više u ovom gradu nije mu pružalo zadovoljstvo: stvari koje bi oduševile jednog letnjačkog momčića možda su i sad postojale negde u vibrantnim zavijucima Lavirinta, ali on ih više nije video. Što duže je živeo u Karbanklu, više je prezirao ljude koji su činili život Karbankla.
<BR>&nbsp;&nbsp;&nbsp;&nbsp;&nbsp;Počeo je, štaviše, da se gnuša pogleda na ma šta i ma koga ovde: crnilo je umrljalo njegovu prošlost i budućnost, pa čak i njegovo lice. Jedino je nezahvaćena ostala Arienrod. Ona je razumela tu crnu boju koja je legla poput otrovnih baruština u najdublje delove njegovog uma; ona je znala kako da preusmeri i neutrališe njegovo neprijateljstvo; ona je uspevala da ga ubedi da je svaka duša crna iznutra. Arienrod ga je tešila, Arienrod mu je donosila mir, Arienrod mu je ispunjavala svaku želju... Arienrod ga je volela. I strah da bi mogao izgubiti njenu ljubav, da bi njegovom krivicom mogla zažaliti što mu je dopustila da postane Starbak - i da bi onda on mogao videti kako ga ona odbacuje, kao što je odbacila njegovog protivnika - taj strah je bio oblak uvek na obzorju mirnog mora.
<BR>&nbsp;&nbsp;&nbsp;&nbsp;&nbsp;Ona je koristila svoj obimni sistem elektronske špijunaže i aristokrata-doušnika da dopuni šture informacije koje joj je Ukres donosio; ali oni stranci koji su zaista imali šta da kriju, raspolagali su i efektnim protivmerama. Ukres je znao da ne raspolaže onim 'znanjem iznutra' koje mora imati pravi Starbak, čovek koji je rođen i odrastao među van-Tijamatovcima. Doći će dan kad će Kraljici početi da smeta njegova letnjačka ignorancija. Možda je, opijen onim trenucima, prevideo svoja stvarna ograničenja - samo jednom...
<BR>&nbsp;&nbsp;&nbsp;&nbsp;&nbsp;Ugurao je kreditnu karticu, sada, u džepić na unutrašnjoj strani svog opasača. Dok je počinjao da se udaljava od stola, osećao je da njegovo oduševljenje postaje "kiselo". Zapitao se, sa odbojnošću, da li je zaista iole dobar kockar, ili Arienrod i ovde tajno motri na njega i udešava da on pobeđuje.
<BR>&nbsp;&nbsp;&nbsp;&nbsp;&nbsp;Stresao je tu misao sa sebe, stežući šake oko opasača; prošetao je pogledom preko pejzaža od glava sa turbanima, i golih glava, i glava sa kapama, šlemovima, frizurama sa utkanim draguljima: sve glave bile su pognute u nimalo svetom obožavanju, svaka prema nekoj treperavoj panorami odabrane igre na sreću. Ovo je bio jedan od paklova visoke kategorije; više sofisticiran, a manje drečavo upadljiv nego jeftinije kockarnice u nižim delovima Lavirinta, one namenjene pretežno ruljama Zimaca radnika. Ali, ni ovde nije bilo pravog veselja. Igrači su se sa jednakom zluradošću oglašavali i smehom i psovkom; nisu bili ni svesni bučne muzike koja je zamućivala njihove razgovore i suzbijala galamu iz susedne sale. A tamo su bile san-mašine, gde si mogao da se utopiš u stravične doživljaje na drugim svetovima, da počiniš ma koji zločin, da doživiš ma šta, koliko god ti hrabrost dopušta, pa i sam trenutak "smrti". Ukres ih je koristio sve više, ali one su mu davale sve manje.
<BR>&nbsp;&nbsp;&nbsp;&nbsp;&nbsp;Zaputio se krivudavo između stolova, ka ulaznim vratima; njegova odlučnost i njegova samouverenost pripadali su drugom čoveku, onome koji na glavi nosi masku-kacigu a na prsima uvoznu, inostranu medalju. Ukres Svetlohodni je na sebi imao uvoznu tuniku trakasto obojenu blistavim bojama i visoke čizme; kosa mu je bila kratko potkresana, kao kod Zimaca - ali ljudi su mu se sklanjali s puta zbog nesvesne starbakovske nadmenosti u njegovom držanju.
<BR>&nbsp;&nbsp;&nbsp;&nbsp;&nbsp;"Izgledaš kao čovek koji zna šta hoće." Samo jedna osoba mu se nije sklonila s puta, štaviše, isprečila se hrabro baš ispred njega; rasečeno srebro njene duge haljine nije skrivalo ništa.
<BR>&nbsp;&nbsp;&nbsp;&nbsp;&nbsp;On ju je pogledao i odlutao pogledom s nje; ni sad mu nije bila prijatna javna otvorenost seksualnih ponuda ovde u gradu. "Hvala, ne treba. Samo hoću da iziđem." Srebro njene haljine podsetilo ga je, u jednom sevajućem trenu, na srebrnobelu kosu... Krenuo je napred, pored nje, nastojeći da je ne dodirne. Sad više nije osećao stvarnu pohotu ni prema jednoj ženi, osim prema Arienrod; a Arienrod ga je učila da želi stvari o kojima nikad ranije nije ni sanjao. Ideja o dobijanju seksa za pare sad mu je izgledala groteskna i perverzna, iako je znao da polovina ovih žena i muškaraca koji u gradu nude svoja tela za novac jesu Zimci. Nekima je bilo dosadno, a neki su bili gladni novca; prilagodili su svoju normalnu lakoću seksualnog opštenja komercijalnom apetitu stranaca.
<BR>&nbsp;&nbsp;&nbsp;&nbsp;&nbsp;Bilo je tu i stranih prostitutki, pod kontrolom izvesnih stranaca koji su zauzimali viša mesta u tajnoj mreži vlasti koja je prekrivala čitav Lavirint. Na nekim svetovima u Hegemoniji ropstvo je bilo prihvaćeno, ili kao javna ili kao tajna činjenica; a Arienrod se nije protivila običajima svojih mušterija. Neke od tih inostranih drolja nisu izgledale drugačije nego tijamatovske prodavačice tela (mada se njemu činilo da su egzotičnije); ali neke su bile zombiji, ženski i muški, žrtve namenjene za krvavo mrcvarenje, da bi se zadovoljile i one mušterije kojima snovi nisu dovoljni. Zombiji su se kretali kroz gomilu gotovo goli, prikazujući namerno svoje ožiljke, paradirajući ožiljcima - mada ni 'paradiranje' nije prava reč; jer zombiji su bili živi mrtvaci, stvorenja praznih očiju i mesečarskog hoda, stvorenja koja stalno sanjaju svoj košmar, drogirana ili, kako je Ukresu rečeno, stvorenja kojima je drogom uništen mozak. Arienrod mu je rekla da zombiji i zombice ne osećaju ništa. Jednom, kad je bio izuzetno gadno raspoložen, malo je nedostajalo da...
<BR>&nbsp;&nbsp;&nbsp;&nbsp;&nbsp;Ali se uzdržao, tada, jer se setio kako je bilo kad je ležao bespomoćan u jednoj uličici dok su ga četvorica lovaca na roblje nazivali "lepim", i ta uspomena je razbila njegovu crnu zlovolju baš kao što se njegova svirala razbila te noći; posle se pitao da li stvarnio prezire strance, ili stranca u sebi.
<BR>&nbsp;&nbsp;&nbsp;&nbsp;&nbsp;Ali Arienrod je i tad olakšala njegovu savest, odbacila njegova pitanja, nasmejala se blago i rekla mu da će uvek biti zla, na svakoj planeti, u svakom stvorenju, jer, kad ne bi bilo zla, ne bi postojala ni mera za dobro...
<BR>&nbsp;&nbsp;&nbsp;&nbsp;&nbsp;Duboko je udahnuo kad su se vrata kockarnice sklopila iza njega; stajao je na pragu, ugrađenoj ploči od jedne retke vrste metalne rude, i trudio se da očisti pluća. Jedan žutomrki mačak provukao se pored njegovih nogu i šmugnuo u sakrivenu udubinu u zidu, loveći.
<BR>&nbsp;&nbsp;&nbsp;&nbsp;&nbsp;"...Ajde, S'Eing, daj pomozi." Nešto dobro poznato, a ipak čudno, u tom glasu nateralo ga je da se okrene i pogleda duž fasade zgrade. "Radiću bilo šta, za ima bogova, bilo šta, samo da se izvučem iz ove paklene rupe, da dođem na neko mesto gde će moći da me zakrpe! Uzmi me u posadu..." Govorio je neki van-Tijamatovac, sa gustom crnom kosom, smeđom kožom i retkom, napola izraslom, bradom. Sedeo je na nekakvom sanduku, leđima oslonjen o zid; na sebi je imao jednodelnu odeću svemirskog pilota, zaprljanu, bez ikakvih insignija. Stranac - ali izgledao je kao snažan čovek koji se polako bliži smrti od gladi; Ukres poče da mu okreće leđa. Ali, taj glas... "Pa duguješ mi, do vraga, S'Eing!" Pred Ukresovim očima taj bednik se odgurnuo od zida, nespretnim uvrtanjem kičme, i uhvatio šakom jednu nogavicu na letačkom odelu drugog čoveka.
<BR>&nbsp;&nbsp;&nbsp;&nbsp;&nbsp;Drugi je bio sa neke trgovačke međuzvezdane letilice, nagađao je Ukres; ili kapetan, ili član posade. Bio je masivno građen, sa ožiljcima na licu. Zakoračio je iznenada unazad i time je trgao i iz ravnoteže izbacio sedećeg čoveka. Ukres je gledao kako prvi čovek pada sa sanduka na ulicu, na lice, bespomoćan, i uvide, sa šokom saosećanja, da su tom čoveku obe noge paralizovane. Čovek sa ožiljcima se nasmeja; tu vrstu smeha Ukres nije želeo više nikad da čuje. "Ni govno ti ja ne dugujem, Herni, ako ne možeš da naplatiš." Ode niz uličicu; za njim su letele Hernijeve kletve.
<BR>&nbsp;&nbsp;&nbsp;&nbsp;&nbsp;Taj čovek zvani Herni poče mukotrpno da vraća svoje noge u bolji položaj, prenebregavajući diskretne i ne baš diskretne poglede prolaznika. Ukres je stao i blenuo, baš kao i neki drugi, uhvaćen u klopku voajerizma sažaljenja. Najzad pođe napred, neodlučno, gledajući kako se Herni muči da se opet namesti na sanduk. Ali Herni diže pogled ka njemu i istog trenutka se skljoka na pločnik.
<BR>&nbsp;&nbsp;&nbsp;&nbsp;&nbsp;"Ti!" Mržnja je došla posle prepoznavanja kao noć posle dana. "Da li te je ona poslala ovamo? Da li ti je rekla gde da me nađeš?... Ajde, ajde, nageldaj se dobro, mali! Napuni oči, napuni mozak; samo ne zaboravi da će ona jednog dana ovako da udesi i tebe." Herni steže šakom hrpicu prašine i odbaci je od sebe.
<BR>&nbsp;&nbsp;&nbsp;&nbsp;&nbsp;"Starbak." Ukres nije bio siguran da li je to rekao glasno, ali je znao da je to istina. "Ona - ona je rekla da si mrtav." Svojevremeno je Ukres zamišljao kako Starbak pada hiljadama metara duboko, u more. Ali pojedine platforme i mašine pružale su se donekle u vertikalni tunel. Nešto od toga sigurno je zaustavilo Starbakov pad... i slomilo mu kičmu. Sad je bio ovde, ne u mnogo boljem položaju nego da je mrtav... ali, ipak, živ. Ukres oseti iznenadan prestanak nekog nesvesnog pritiska negde u svojim prsima, nečeg što je osetio tek sad kad je prestalo. "Drago mi je..."
<BR>&nbsp;&nbsp;&nbsp;&nbsp;&nbsp;Herni se izvio, gonjen uzaludnim besom; njegova šaka skočila je ka Ukresovoj nozi. "Skote! Sine letnjačke kurve! Samo ako te dohvatim ovim šakama, dovršiću ono što sam počeo!" Klonuo je opet unazad, pustio da njegove ruke padnu. "Ajde, uživaj, mali. Još sam ja duplo bolji čovek od tebe, a to i Arienrod zna, itekako."
<BR>&nbsp;&nbsp;&nbsp;&nbsp;&nbsp;Ukres je stajao tik izvan Hernijevog domašaja; lice mu je plamtelo. Uspomene na ono što mu je Herni uradio, i što je pokušao da uradi ali nije uspeo, onog dana u Dvorani vetra, oduvale su saosećanje, kao komarca u oluji ogorčenja. "Nisi ti čovek, Herni, to više uopšte nisi. A Arienrod je samo moja!" Okrenuo se i pošao uličicom.
<BR>&nbsp;&nbsp;&nbsp;&nbsp;&nbsp;"Glupane!" Dok je tako odstupao, Hernijev ljutiti smeh udarao ga je u leđa. "Arienrod nije ničija! Ti si njeno vlasništvo i ona će da te upotrebljava, dok te sasvim ne potroši..."
<BR>&nbsp;&nbsp;&nbsp;&nbsp;&nbsp;Ukres je hodao dalje i nije se osvrtao sve dok nije stigao do ugla Ulice. Ali tada nije krenuo uzbrdo, ka palati; stajao je neko vreme, dok se gnev nije istočio iz njega ostavljajući ga besciljnim, a onda se opredelio za silaznu putanju. Dugo je hodao bez nekog određenog pravca, ali ipak sve bliže srcu Lavirinta. Prolazio je pored barova i kockarnica koji su mu postali drugi dom; bacao je potištene poglede na izloge pune uvezenih začina i trava, nakita, kaftana, umetničkih slika, terminala... i stotinu drugih tehnoloških igračaka: sve su to bile skupe tehnološke đinđuve izložene gužvi kupaca u ovoj svemirskoj luci i začuđenim očima domorodaca. Svojevremeno je on pred svakim izlogom zastajao kao ukopan, a šetnja kroz Lavirint bila je kao šetnja kroz raj. Sad je jedva primećivao njihovo prisustvo. Vreme je na neki način, za njega neprimetan, uspelo da prekrije voće njegovog strahopoštovanja grubom korom izgubljenih iluzija, a vino čudesnog pretvorilo se u sirće.
<BR>&nbsp;&nbsp;&nbsp;&nbsp;&nbsp;Čak i ulice u mnoštvu raznih boja, plodna susretališta gde su umetnici sa ovog i još sedam svetova postizali procvat svog stvaralaštva, isključile su se nekako iz njegove stvarnosti. Nisu ga više privlačili mirisi, teksture, muzika, dok se kretao između njih; a sad je modri uboj, izazvan na njegovoj svesti suočenjem sa Hernijevom živom smrću, pritiskao bolno i akutno o stakleni zid kojim se Ukres bio ogradio. Okružen otkucajima srca ovog grada radi čijeg otkrivanja je i doputovao ovde, otkrio je samo to da je ono za čim traga nekako opet iskliznulo kroz njegove prste. Kao i sve drugo do čega mu je ikad bilo stalo, sve na šta je ikad računao...
<BR>&nbsp;&nbsp;&nbsp;&nbsp;&nbsp;Grubo je stisnuo šakom stabljiku jedne kinetičke skulpture na tezgi pored koje je prolazio: među bodljama skulpture sudariše se reske note, skačući kao mačke. Ali zvečeći zvuci te izotonske muzike zaustavili su se nadomak njegove kože, a prohladni metal se zanjihao u drugu dimenziju. Ili se njemu samo pričinjava ta nestvarnost; ali nikako da prođe... Zašto? Šta nije u redu sa mnom? Šta nije u redu?
<BR>&nbsp;&nbsp;&nbsp;&nbsp;&nbsp;Zgađeno je ispustio statuu, videći da vajar indignirano izlazi na vrata svoje radnjice. Ukres pođe dalje, shvatajući tek sad u koju uličicu je zašao: u Citrusnu. Pravo ispred sebe već je video Sudbu Rejvenglas Zimsku, koja je sedela kao i uvek, sa poslužavnicima punim perja i drugog materijala raspoređenim po njenom pragu i unutra, oko nje. Mesto gde je jednom ranije došao da nađe sklonište, i gde je primljen bez ikakvih pitanja ili zahteva. Mesto kome se uvek mogao vratiti, luka mira i stvaralaštva u svemiru prepunom ravnodušnosti i pogaženih uloga.
<BR>&nbsp;&nbsp;&nbsp;&nbsp;&nbsp;Video je da Sudba nije sama, i da njena posetiteljka ustaje sa praga, na kome je dotad sedela, u oblaku velova, ponoćno plavih, izvezenih dugama. Prepozna njenu prijateljicu Tive - po velovima; nikad nije video ništa od Tive, osim šaka u boji slonove kosti. Začu slatki zvon njene skrivene ogrlice od malih zvona. Jednom prilikom pitao je Sudbu zašto se Tive nikad ne pokazuje; pomišljao je da se radi o nekoj vrsti unakaženosti. Međutim, Sudba je rekla da su takvi običaji na Tivinom rodnom svetu. Od tad je Ukres video samo još dve ili tri takve žene. Svaku je uvek pomno čuvala pratilja. Tive se osećala nezgodno u prisustvu muškaraca, i on sad oseti ljubomorno zadovoljstvo uviđajući da ona odlazi zato što je videla njega. Sudba je imala mnogo prijatelja - ali nikog za koga bi se činilo da joj je više od prijatelja. Ukres se pokatkad pitao da li je Sudba u celibatu.
<BR>&nbsp;&nbsp;&nbsp;&nbsp;&nbsp;Dok se Tive udaljavala, ostavljajući za sobom trag muzike, Sudbino lice se okrenulo ka njegovom dolasku: pola osmeh, pola mrštenje koncentracije. "Ukreše - ti si?" Mačor Malkin je potvrdno mjauknuo sa mesta na kome je čučao na njenom pragu.
<BR>&nbsp;&nbsp;&nbsp;&nbsp;&nbsp;"Jesam. Zdravo, Sudbo." Ukres stade ispred nje, najednom neodlučan.
<BR>&nbsp;&nbsp;&nbsp;&nbsp;&nbsp;"Pa, to je baš fino iznenađenje. Sedi, nemoj da izigravaš stranca. Ionako si previše stranac, ovih poslednjih nekoliko meseci."
<BR>&nbsp;&nbsp;&nbsp;&nbsp;&nbsp;Grimasom je potvrdio svoju krivicu dok je sedao, obazrivo, među poslužavnike, na hoklicu. "Znam. Žao mi je. Ja..."
<BR>&nbsp;&nbsp;&nbsp;&nbsp;&nbsp;"Ne, ne izvinjavaj se." Razmahnula je šakama, dajući mu blagonaklon oprost. "Uostalom, koliko sam puta ja došla u palatu da posetim tebe?"
<BR>&nbsp;&nbsp;&nbsp;&nbsp;&nbsp;Nasmejao se. "Nijednom."
<BR>&nbsp;&nbsp;&nbsp;&nbsp;&nbsp;"Onda treba da budem zahvalna ako ti uopšte dođeš ovde." Pipanjem je potražila masku koju je maločas ostavila na pod. "Pričaj mi šta ima novo na dvoru - šta se tamo od odeće nosi, šta se igra, nad kakvim čudesnim beznačajnostima su ljudi tamo duboko zamišljeni. Treba mi nešto da me razveseli. Tive je puna inspiracije sa iglom i sirovom svilom, ali tako tužna kao osoba..." Pogledala je na drugu stranu, mršteći se ničemu; naglo je pružila ruku prema poslužavniku sa zrncima i prevrnula ga. "Do vraga!" Malkin je skočio sa praga i nestao u unutrašnjosti radnje.
<BR>&nbsp;&nbsp;&nbsp;&nbsp;&nbsp;"Čekaj, ja ću..." Ukres se nagnuo napred, jedva zaustavljajući vodopad svetlucavih zelenih zrna koji je krenuo da se prospe preko praga. Ispravio je poslužavnik, a onda je strpljivo vratio u njega sva zrna sa rupicama za nizanje na konac. Smirivalo ga je što nije morao da razmišlja dok to radi. "Evo." Počeo joj je dodavati zrna u ruku, tri po tri, zahvalan što može da se vrati u navike i u udobni osećaj onih njegovih dana sa njom.
<BR>&nbsp;&nbsp;&nbsp;&nbsp;&nbsp;"Vidiš koliko si mi nedostajao." Osmehnula se prihvatajući zrna u dlan. "I to ne samo tvoje strpljive ruke - nego i tvoje letnjačko pevušenje pesmica i svežina tvog divljenja čudesnim stvarima."
<BR>&nbsp;&nbsp;&nbsp;&nbsp;&nbsp;Ukres ukopa prste u kolena i ne reče ništa.
<BR>&nbsp;&nbsp;&nbsp;&nbsp;&nbsp;"Hoćeš li da ostaneš i da mi sviraš neko vreme? Preveliki su razmaci između pesama u ovoj poprečnoj ulici."
<BR>&nbsp;&nbsp;&nbsp;&nbsp;&nbsp;"Pa..." Progutao je kamen u svom grlu. "Nisam doneo sviralu."
<BR>&nbsp;&nbsp;&nbsp;&nbsp;&nbsp;"Nisi?" Sa više neverice nego da joj je rekao da je došao bez ikakve odeće na sebi. "Zašto ne?"
<BR>&nbsp;&nbsp;&nbsp;&nbsp;&nbsp;"Uh... ne svira mi se mnogo, u poslednje vreme."
<BR>&nbsp;&nbsp;&nbsp;&nbsp;&nbsp;Sedela je, nagnuta napred, na obličje maske, čekajući još nešto.
<BR>&nbsp;&nbsp;&nbsp;&nbsp;&nbsp;"Bio sam previše zauzet", reče on odbrambeno.
<BR>&nbsp;&nbsp;&nbsp;&nbsp;&nbsp;"Pa ja sam mislila da je to ono što ti radiš za Kraljicu: sviraš joj tvoju muziku."
<BR>&nbsp;&nbsp;&nbsp;&nbsp;&nbsp;"Ne više. Ja... uh... sad radim druge stvari." Pomakao se. "Druge... stvari."
<BR>&nbsp;&nbsp;&nbsp;&nbsp;&nbsp;Klimnula je glavom. Bio je zaboravio koliko dekoncentriše taj njen pogled trećim okom. "Među kojima su kockanje i pijenje previše vina u kafani 'Paralaksa'." Bilo je to saopštavanje pouzdane činjenice.
<BR>&nbsp;&nbsp;&nbsp;&nbsp;&nbsp;"Otkud si znala... gde sam išao?" jer nije imao baš dovoljno spremnosti da prizna i ono ostalo.
<BR>&nbsp;&nbsp;&nbsp;&nbsp;&nbsp;"Osećam ja tvoj miris. Oni uvoze tamjan sa Cie-Puna. Svaki lokal ima neku svoju posebnost, kao i svaka droga. Osim toga, u govoru malo zaplićeš jezikom."
<BR>&nbsp;&nbsp;&nbsp;&nbsp;&nbsp;"Reci mi da li sam pobedio ili izgubio."
<BR>&nbsp;&nbsp;&nbsp;&nbsp;&nbsp;"Pobedio si. Da si izgubio, ne bi to pitao tako zadovoljno."
<BR>&nbsp;&nbsp;&nbsp;&nbsp;&nbsp;Nasmejao se, ali to je bio smeh bez lakoće. "Ti bi bila dobra plavanka."
<BR>&nbsp;&nbsp;&nbsp;&nbsp;&nbsp;"Ne bih." Odmahnula je glavom i potražila, vrhom igle, rupicu u jednom ukrasnom zrnu. "Da bi čovek pristupio Plavima, mora da ima izvesno osećanje moralne nadmoći; dok ja, međutim, odbijam da izričem sudove o grešnicima, među koje i sama spadam. A-ha." Zrno je kliznulo na mesto. "Daj nekoliko zelenih pera, molim te."
<BR>&nbsp;&nbsp;&nbsp;&nbsp;&nbsp;"Znam da ih ne izričeš." Dodao joj je pera.
<BR>&nbsp;&nbsp;&nbsp;&nbsp;&nbsp;"A jesi li zato danas došao ovamo?" Umočila je prste u lepak i namazala batrljice tih pera. "Važno je samo da iziđeš iz igre dok si u plusu, onda se Kraljica ne ljuti što na taj način trošiš svoje vreme i novac, a?"
<BR>&nbsp;&nbsp;&nbsp;&nbsp;&nbsp;"Ona hoće da se kockam. Daje mi pare." Te reči su izišle nezadrživo; osećao je kako se zabranjena tajna diže u njemu i znao da je ostalo pitanje vremena.
<BR>&nbsp;&nbsp;&nbsp;&nbsp;&nbsp;"Daje pare? Zar si toliko dobar kockar?" Sudba je to rekla kao da ne veruje u istinitost takvog nečeg.
<BR>&nbsp;&nbsp;&nbsp;&nbsp;&nbsp;"Nisam. To radim da bih saznavao stvari, o tome kako stranci razmišljaju, kakvi su im planovi, pa posle njoj kažem..."
<BR>&nbsp;&nbsp;&nbsp;&nbsp;&nbsp;"Ja sam mislila da ona za to ima Starbaka."
<BR>&nbsp;&nbsp;&nbsp;&nbsp;&nbsp;"Ima." Nevidljivi zid njegove upropašćenosti kao da ih je zatvorio u posebni prostor tišine, kroz koju njegov glas, umesto da ponosno poleti, jedva uspe da se provuče: "Ja sam Starbak."
<BR>&nbsp;&nbsp;&nbsp;&nbsp;&nbsp;Mali zvuk njenog naglo uvučenog daha bio je, u prvi mah, njen jedini odgovor. "Čula sam da postoji novi Starbak. Je li to istina, Ukreše? Ti, Letnjak, i to..." dečak, ali to nije rekla.
<BR>&nbsp;&nbsp;&nbsp;&nbsp;&nbsp;"Napola Letnjak." Klimnuo je glavom. "Jeste. Istina je."
<BR>&nbsp;&nbsp;&nbsp;&nbsp;&nbsp;"Kako? Zašto?" Njene šake ležale su nepomično preko razjapljenih usta maske.
<BR>&nbsp;&nbsp;&nbsp;&nbsp;&nbsp;"Zato što ona toliko liči na Lunu. I zato što je Luna otišla." Arienrod je njemu bila jedino što se nije promenilo; jedino što je ostalo celo i stvarno, za njega realnije i od njegovog sopstvenog tela. "Znala je o Luni, znala je šta je Luna meni značila. Arienrod je jedina mogla da shvati..." Te ranjene reči izlazile su kao da puze i otkrile su Sudbi šta se desilo (ali ne sve što se desilo) između Arienrod i njega posle stizanja vesti o kidnapovanju Lune. "... I tako sam morao da uputim izazov Starbaku, zato što je volim. A ona je dopustila da to učinim, zato što me voli. I, pobedio sam."
<BR>&nbsp;&nbsp;&nbsp;&nbsp;&nbsp;"Kako si uspeo da ubiješ takvog čoveka?"
<BR>&nbsp;&nbsp;&nbsp;&nbsp;&nbsp;"Ubio sam ga mojom sviralom... u Dvorani vetra." Osim što nije poginuo.
<BR>&nbsp;&nbsp;&nbsp;&nbsp;&nbsp;"Pa od tada nisi zasvirao nijednom." Sudba je odmahnula glavom; gusta pletenica njene kose zavrtela se na jednom ramenu. "Reci mi - da li se isplatilo?"
<BR>&nbsp;&nbsp;&nbsp;&nbsp;&nbsp;"Da!" I sam je žmirnuo i trgao glavom malo unazad, iznenađen zvukom svog uzvika.
<BR>&nbsp;&nbsp;&nbsp;&nbsp;&nbsp;"Zašto mi se učinilo da sam čula 'ne'?"
<BR>&nbsp;&nbsp;&nbsp;&nbsp;&nbsp;Stegao je prste oko tog poslužavnika sa zrnima, napeo mišiće; ona to nije videla. "Morao sam da budem Starbak. Da budem najbolji, inače ne bih bio... nje dostojan. Ja moram da budem onaj koji se računa. Ali, mislio sam da kad jednom pobedim, ostalo će ići lako; a nije tako. Mislio sam da će to biti sve što sam oduvek želeo."
<BR>&nbsp;&nbsp;&nbsp;&nbsp;&nbsp;"Ali nije."
<BR>&nbsp;&nbsp;&nbsp;&nbsp;&nbsp;Odmahnuo je glavom. "Šta, do vraga, nije u redu sa mnom! Sve mi uvek iziđe na zlo... sve što preduzmem."
<BR>&nbsp;&nbsp;&nbsp;&nbsp;&nbsp;"Onda možda nije trebalo da preduzimaš. Možeš i sad da se vratiš na zemlje Leta, ništa te ne zadržava."
<BR>&nbsp;&nbsp;&nbsp;&nbsp;&nbsp;"Čemu da se vratim?" Ispljunuo je te reči. "Ne. Nema meni povratka." To pitanje je on sebi odavno postavio, i odgovorio na njega. "Niko se ne vraća, to sada znam; samo idemo sve dalje i dalje, a ni razloga nikada nema... Neću ostaviti Arienrod; ne mogu. Ali ako ne budem sposoban da budem sve što ona želi, izgubiću je ipak." Herni je to znao; Herni zna sve...
<BR>&nbsp;&nbsp;&nbsp;&nbsp;&nbsp;"Naći ćeš ti način da strancima 'meriš puls'. Ako si bio dovoljno pametan da nadmudriš Starbaka, znači da si dovoljno pametan i da zauzmeš njegovo mesto. Steći ćeš osećanje na koji način treba biti on; to si već počeo."
<BR>&nbsp;&nbsp;&nbsp;&nbsp;&nbsp;Nešto u tim rečima, neko osećanje tuge, iznenadilo ga je. Stisnuo je jednu ruku u pesnicu, omotao je drugom šakom. "Moram. Moram da poverujem u to - pre nego što ponovo počne Lov."
<BR>&nbsp;&nbsp;&nbsp;&nbsp;&nbsp;"Onaj Lov koji donosi vodicu života? Lov na mere?"
<BR>&nbsp;&nbsp;&nbsp;&nbsp;&nbsp;"Da." Zapiljio se dole, kroz pločnik, kroz srce grada i sveta, prema morskim prostorima pod kontrolom plemića Zimaca. U svom umu opet ugleda Lov, ogrlicu od golih stena razasutu preko morske pučine; osetio je kako ritam okeanskih talasa peva kroz brodske grede, čuo pesmu sveta koga je ostavio za sobom. Setio se kako je nekada pogledom pretraživao obzorje, obuzet iznenadnom čežnjom... Ali ako ga Dama Thalasa sad pozove kući, on njen glas više neće moći da čuje. Možda zato što je došao da lovi mere; ili možda zato što je to More ipak samo najobičnije more, izvesna količina vode, hemijski rastvor.
<BR>&nbsp;&nbsp;&nbsp;&nbsp;&nbsp;Jednom, davno, posmatrao je obalu najbližeg ostrva, gde je naseobina mera, sve malobrojnija, ležala na plaži crnog šljunka... onda su se pojavili goniči i poterali ih u more, pravo u već razapete mreže koje će ih upetljati i zadržati pod vodom, da se udave. Ako ne izroni posle najviše pola sata da udahne vazduh, mer se udavi.
<BR>&nbsp;&nbsp;&nbsp;&nbsp;&nbsp;Nijedan pripadnik naroda Leta ne bi ubio mera; meri su deca Thalasina, rođena posle onog vremena kad su neke zvezde popadale u more i pretvorile se u ostrva, koja su na Tijamatu jedino kopno, i koja Thalasi prave društvo. Priča se da mornar koji slučajno ubije mera, od tog dana sreće nema, a ako neki mornar ubije mera namerno, ostala posada ga udavi. Ukres je čuo stotinu različitih priča o merima koji su spasli ovog ili onog čoveka koji je pao u more, ili čak spasli cele posade lađa koje su naišle na stenu; viđao je onog mera koji je živeo u luci na ostrvu Gejtvej, mera čija su leđa od žutih i mrkih mrlja pravila duge linije, kao štepove, kroz gipku tkaninu morske površine u luci dok je bezbedno provodio lađe kroz opasni Gejtvejski sprud. Sećao se onih mera koji su ih pozdravili na ostrvu sibila. Nikad nije čuo da su meri učinili ikakvo zlo, ili ikome štetu.
<BR>&nbsp;&nbsp;&nbsp;&nbsp;&nbsp;Ali zarad onog najvećeg dobra koje mogu doneti ljudskom rodu - konačnog među svim dobrima, zarad večne mladosti - morali su umreti. On je uvek verovao da je mit o tome da su meri besmrtni, i da prenose besmrtnost na ljude, samo jedna stara priča... sve dok nije došao u Karbankl. A tamo je upoznao Kraljicu, koja je na vlasti već sto pedeset godina... onda je Arienrod stavila u njegovu ruku bočicu sa viskoznom srebrnastom tečnošću, on je štrcnuo tu tečnost u vidu mlaza sićušnih kapljica sebi u grlo i shvatio da i on može biti večno mlad.
<BR>&nbsp;&nbsp;&nbsp;&nbsp;&nbsp;Zato je uskoro pošao u lov, a tamo uglavnom stajao po strani: goniči su mrežama pohvatali i podavili svoje bespomoćne žrtve, negde dole, ispod.
<BR>&nbsp;&nbsp;&nbsp;&nbsp;&nbsp;Posle su, međutim, izvukli trupla na palubu, odgurnuli su njega u stranu zato što je bio beskoristan, čučnuli i počeli noževima da rasecaju mrka i žuta pegava grla. Sakupljali su dragocenu mersku krv, uskoro su im pipci svima bili crveni a paluba ispod njegovih nogu klizava.
<BR>&nbsp;&nbsp;&nbsp;&nbsp;&nbsp;Deo tog crvenila procurio je nazad, u more, kuda su se ubrzo sručila i unakažena mrtva tela, čije su tamne oči još i tad gledale sa nevericom u smrt. Toliko uništenja, nizašta... nizašta! Okrenuo se da ne gleda, bolestan u srcu, još mnogo pre nego što se klanje završilo, pokušao je da se izgubi u beskonačnom vidiku okeana i neba. Ali nikako nije mogao da pobegne od pljuskanja lešina u more, prekasno, prekasno, niti od besnog šibanja u vodi kad su se grabljivice okupile da prljaju zelenoplavu čistotu ekstazom svog hranjenja. Majka mora u svojoj nemilosrdnoj mudrosti ne ostavlja ništa da promakne neiskorišćeno, i baca prokletstvo na obest svih rasipnika...
<BR>&nbsp;&nbsp;&nbsp;&nbsp;&nbsp;"Ukreše?" Sudbin glas ga je dozvao nazad; oko njega se opet, zaštitnički, sklopio grad, zaklanjajući ga od Thalasinih prokletstava, poričući da ona uopšte postoje.
<BR>&nbsp;&nbsp;&nbsp;&nbsp;&nbsp;"Bilo je tako ružno - sve je straćeno uzalud! Nisam mogao..." Odmahnuo je glavom. "Ali ovog puta obaviću stvar kako treba. Mogu i ja da secnem mrtvog mera, nisam više nekakav sujeverni zaljubljenik u Majku koja je more." Sećao se prezira goniča, prezira koji je i bez reči bio iskazan više nego jasno; setio se Arienrodinog umirujućeg ali nadmoćnog i pokroviteljskog stava dok je oslobađala demone sumnje i gađenja prema sebi, koje je on sa sobom doneo u Karbankl. Onda mu je dodala i jednu pozlaćenu malu sprej-dozu vode života, bez komentara.
<BR>&nbsp;&nbsp;&nbsp;&nbsp;&nbsp;"Pa da, verujem da nisi više, a?" Opet ono žaljenje. "Smrt je nešto sa čim se nikad nije lako suočiti. Zato svi mi čeznemo da okusimo vodu života. Grabi je svako za sebe, zato što je sopstvena smrt najteža od svega... Radimo ono što mislimo da moramo." Pružila je ruku; potražila je po vazduhu njegovu.
<BR>&nbsp;&nbsp;&nbsp;&nbsp;&nbsp;"Hm, ne bih da vas prekidam..." Preko njegovog ramena dopro je glas neke nepoznate osobe. "Ali imam nešto da isporučim ovde."
<BR>&nbsp;&nbsp;&nbsp;&nbsp;&nbsp;Ukres je okrenuo glavu. Digao je pogled, kao i Sudba Rejvenglas Zimska. Videli su dve figure koje su stajale u uličici, jednu obučenu u nekakve tupe boje, i jednu ne-ljudsku... "Ti!"
<BR>&nbsp;&nbsp;&nbsp;&nbsp;&nbsp;Lice bez ikakvog lica, robota Poluksa, posmatralo ga je neizmenjenim izrazom, naime nikakvim, ali Torine sive oči izrazile su čitavu skalu osećaja, od nerazumevanja do velikog nezadovoljstva što nema sreće. "Svetlohodni?" reče Tor. Premeštala se s noge na nogu. "Hej, ugh... ovvv-aj... kako si, mali? Reklo bi se da si dobro postig'o", nastavi ona podižući jednu obrvu. "Jedva te prepoznah."
<BR>&nbsp;&nbsp;&nbsp;&nbsp;&nbsp;"Ako sam i postigao, nije zahvaljujući tebi."
<BR>&nbsp;&nbsp;&nbsp;&nbsp;&nbsp;"A, pa, ovaj, da..." Premestila je pogled, nimalo spontano. "Zdravo, Sudbo. Najzad sam sakupila novu količinu resa za tebe. 'Oćeš da ti ih Poluks naslaže lepo?"
<BR>&nbsp;&nbsp;&nbsp;&nbsp;&nbsp;Sudba je počela da odguruje neke poslužavnike u stranu, oslobađajući prolaz kroz vrata. "Može, pokazaću mu gde. Nisam znala da si Ukresova prijateljica, Tor."
<BR>&nbsp;&nbsp;&nbsp;&nbsp;&nbsp;"I nije." Ukres je ustao i pomerio se s puta, a Poluks je ravnodušno stupio u radnju. Za sobom je vukao jednu lebdeću platformu natovarenu zatvorenim posudama. Ukres ih je ispratio pogledom: Sudba je stupala napred, krećući se lako kroz dobro poznatu okolinu, a Poluks je išao za njom. Međutim, kad je i Tor pokušala da uđe u radnju, preprečio joj je put, tako što je pružio jednu ruku popreko, preko vrata. "A-a", reče. Naterao ju je da uzmakne, da zaokrene unatraške i nasloni se na spoljašnji zid zgrade. "Da popričamo. O onom što si mi učinila na priredbi gde je ubijen starl. Kako si me opelješila, odnela celokupnu moju imovinu; i šta si posle s time uradila."
<BR>&nbsp;&nbsp;&nbsp;&nbsp;&nbsp;Tor se oslanjala leđima o boju, dobrim delom oljuštenu, kojom je zid bio prekriven. Njene oči su stizale da pogledaju svuda, sem u njegove oči. "Slušaj, Ukreše, zaista mi je žao zbog toga, znaš? Zaista mi je bilo odvratno što sam te tako zeznula. Mislim, bio si tako pun poverenja... i tako glup... Ali bila sam u dugovima, na život i smrt, kod Hardnota u kazinu 'More i zvezde'. Bila sam izgubila deo dnevnog pazara koji je trebalo iz kazina da prenesem onima gore. Da nisam nadoknadila te pare, on bi ih nadoknadio iz moje kože, znaš? Razumeš? Iskreno rečeno, bilo je, ili ti - ili ja. Osim toga mislila sam da ću ti bar očitati lekciju koja ti je potrebna." Slegnula je ramenima; prisustvo duha joj se počelo vraćati.
<BR>&nbsp;&nbsp;&nbsp;&nbsp;&nbsp;"Šta si uradila s mojim stvarima?"
<BR>&nbsp;&nbsp;&nbsp;&nbsp;&nbsp;"U zalagaonicu, šta bi drugo?"
<BR>&nbsp;&nbsp;&nbsp;&nbsp;&nbsp;Nasmejao se kratko. "I koliko su ti dali?" zapita, gotovo uzgredno.
<BR>&nbsp;&nbsp;&nbsp;&nbsp;&nbsp;"Sitninu, šta bi dru-aaaaaaa..." Njen glas zagušeno prestade, jer je njegova podlaktica poletela gore i pritisnula njen vrat uz sam zid. "Bogovi!" Vrpoljila se, nastojeći da ne gleda u nešto u njegovim očima. "Šta te spopalo, mali?"
<BR>&nbsp;&nbsp;&nbsp;&nbsp;&nbsp;"Naučio sam tvoju lekciju." Pritisnuo je podlakticom jače, uživajući u izrazu na njenom licu. "Sad mi duguješ, Tor, i sad bih mogao da to nadoknadim iz tvoje kože. Evo, odmah sad."
<BR>&nbsp;&nbsp;&nbsp;&nbsp;&nbsp;"Ppppa - nećeš valjda?" Osetio je u njenom vratu gutanje od iznenadnog straha; njene ruke poleteše gore, stegoše se oko njegove ruke. "Šta ti jjjjj..."
<BR>&nbsp;&nbsp;&nbsp;&nbsp;&nbsp;"Ukreše, šta radiš to!" Zapanjen Sudbin glas.
<BR>&nbsp;&nbsp;&nbsp;&nbsp;&nbsp;Žmirnuo je: magla njegovog ranjenog ponosa se razilazila. Pustio je Tor. "Ne vrediš da se toliko potrudim."
<BR>&nbsp;&nbsp;&nbsp;&nbsp;&nbsp;Tor je odahnula šumno, opipavajući grlo šakama. "Samo... neki mali nesporazum, Sudbo. Nabaviću ti pare, mali. Mislim, čim dođe isplatni dan..."
<BR>&nbsp;&nbsp;&nbsp;&nbsp;&nbsp;"Zaboravi ih." Okrenuo se na drugu stranu. Osećao je da mu je lice vrelo od gneva i postiđenosti, i pitao se koliko od toga Sudba može da vidi. Ali nešto što je proletelo u prolivu Torinih izblebetanih izvinjenja zakačilo se za njegovu pažnju, zapelo je za koren njegovog rđavog raspoloženja; opet se okrenuo ka njoj, ali sad namerno pokazujući osvetoljubivost na licu. "S druge strane - ipak ih ne zaboravi. Duguješ mi, a ja ću ti reći kako možeš da mi nadoknadiš počinjenu štetu. Čak bi mogla nešto i da zaradiš, ako radiš kako treba." Izvukao je svoju kreditnu karticu i podigao je Tori pred oči.
<BR>&nbsp;&nbsp;&nbsp;&nbsp;&nbsp;Tor je pogledala belo. "A?" Pružila je ruku ka njoj, neodlučno, ali je on karticu izmakao.
<BR>&nbsp;&nbsp;&nbsp;&nbsp;&nbsp;"Kažeš da si kurir za 'More i zvezde'. Sigurno znaš mnogo o tome ko šta kontroliše ovde u Lavirintu, čuješ mnogo zanimljivih govorkanja...?"
<BR>&nbsp;&nbsp;&nbsp;&nbsp;&nbsp;"Ma, ne - ne znam ti ja ništ', mali; ja uši držim zatvorene." Odmahnula je glavom, sklapajući oči da ne bi pala u iskušenje. "Ja samo tako, uzgred, trknem kao kurirka, a zato me malo više časte, i to je sve."
<BR>&nbsp;&nbsp;&nbsp;&nbsp;&nbsp;"Ajde, nemoj me." Namrštio se. "Ali, moguće je da ti ne znaš dovoljno da bi otkrila stvari koje ja hoću da znam." Odjednom je pred njim zablistala inspiracija, zasenjujuća. "Znam nekoga ko zna, prema tome nije važno! Ti možeš da dobijaš informacije od njega, a ja ne mogu. Zato ćeš ti da središ ove stvari za mene: brinućeš se o njemu, razumeš?"
<BR>&nbsp;&nbsp;&nbsp;&nbsp;&nbsp;"Ne." Odmahnula je glavom. "U šta si se, do vraga, upetljao? U šta pokušavaš da me uvučeš?"
<BR>&nbsp;&nbsp;&nbsp;&nbsp;&nbsp;"Radim i ja za nekoga, za nekoga - od onih gore. Za nekog ko hoće da zna šta radi opozicija. A postoji jedan čovek po imenu Herni koji zna sve, ali kome je sreća okrenula leđa. Ti ga uzmi i pomogni mu; a on će biti toliko zahvalan da će ti reći sve što želiš da saznaš."
<BR>&nbsp;&nbsp;&nbsp;&nbsp;&nbsp;"Ha! Znam jednog Hernija, taj je bio veliki trošadžija, a ako je sad prop'o, ako, i treba. Jednom prilikom su on i neki njegovi drugari bili besni od droge, pa me je on uhvatio i pokušao da me..." Ta reč nije htela da iziđe; ali Tor stisnu šakom zatvarač svog jednodelnog odela. "Napravio mi je modrice na mestima koja ne bih pokazala ni svojoj rođenoj majci, pre nego što ga je Poluks odvukao sa mene i naveo da se predomisli." Bacila je pogled pored Sudbinog nemog gledanja, na flegmatično metalno biće u vratima. "On je možda glupa mašina, ali, do vraga, ima mnogo više čoveštva nego oni koji ga programiraju."
<BR>&nbsp;&nbsp;&nbsp;&nbsp;&nbsp;Ukres se iscerio pozajmljenoj viziji Hernija 'u frci'. "Mora biti da je od droge bio sasvim sišao s uma, ako je spopao jednu..."
<BR>&nbsp;&nbsp;&nbsp;&nbsp;&nbsp;Torino lice je pocrvenelo, a pesnice se podigoše. "Slušaj, ti, Letnjak, nemoj slučajno da praviš takve šale na račun jedne žene Zime!"
<BR>&nbsp;&nbsp;&nbsp;&nbsp;&nbsp;Široki osmeh odjednom mu spade s lica. "Tako mi Tha... tako mi bogova, nisam to hteo da kažem! Ako je to taj isti Herni, nemaj brige. On ti ovog puta neće praviti nikakve probleme. Naći ćeš ga blizu 'Paralakse'. Troškove plaćam ja, i tebi plaćam za trud; jedini je uslov da on nikad ne nasluti zašto to radiš. Mene nemoj pomenuti nijednom." Spustio je glas, okrećući leđa Sudbi: "A ako ne dobijem ovo što hoću, zažalićeš, a tada ni Poluks neće moći da ti garantuje bezbednost."
<BR>&nbsp;&nbsp;&nbsp;&nbsp;&nbsp;Torino lice nezdrave blede boje postade još bleđe; osetio je kratkotrajno iznenađenje uviđajući da mu je ona poverovala. "Srešćemo se ovde, u isto vreme, kroz - nedelju dana."
<BR>&nbsp;&nbsp;&nbsp;&nbsp;&nbsp;"Daaa, važi", reče ona nejako i iscure iza barikade njegovog tela. "Ajmo, Polukse, idemo."
<BR>&nbsp;&nbsp;&nbsp;&nbsp;&nbsp;"Kako god ti kažeš, Tor." Robot je sišao sa praga i krenuo za njom, niz uličicu.
<BR>&nbsp;&nbsp;&nbsp;&nbsp;&nbsp;Tresnula ga je ljuto po prsima. Dalje je išla trljajući ruku. "Ćuti, ćuti, prokleta kršino. Trampiću te za kera."
<BR>&nbsp;&nbsp;&nbsp;&nbsp;&nbsp;Sudba je opet sedela i ukrašavala golo, zjapeće obličje maske kao da je to jedina stvarnost u vaseljeni. Nije mu se više obratila, niti je digla ka njemu pogled bilo kog od svojih očiju.
<BR>&nbsp;&nbsp;&nbsp;&nbsp;&nbsp;Ukres oseti imploziju svog oduševljenja, videći da se Sudba povlači od njega - kao da će i ona sad biti bez bliskosti, ili kao da je on sam tu bliskost ukinuo.
<BR>&nbsp;&nbsp;&nbsp;&nbsp;&nbsp;"Rekla si da ću naći načina da rešim problem. Evo, našao sam."
<BR>&nbsp;&nbsp;&nbsp;&nbsp;&nbsp;"Da, pretpostavljam da jesi." Dohvatila je komad satena.
<BR>&nbsp;&nbsp;&nbsp;&nbsp;&nbsp;"Mislio sam da ne donosiš moralne ocene."
<BR>&nbsp;&nbsp;&nbsp;&nbsp;&nbsp;"Trudim se da ih ne donosim. Svi mi biramo svoje staze prema paklu. Ali neke od tih izbora lakše je gledati nego neke druge... ne volim da vidim da mojim prijateljima neko nešto čini nažao."
<BR>&nbsp;&nbsp;&nbsp;&nbsp;&nbsp;"Pa upravo sam to rekao. Neću joj ništa." Ali, znao je da je u jednom trenutku nedostajalo samo malo... i da je Sudba baš taj trenutak videla.
<BR>&nbsp;&nbsp;&nbsp;&nbsp;&nbsp;"'Današnja reč je sutrašnje delo'", citirala je tiho. "A ja smatram i tebe za prijatelja."
<BR>&nbsp;&nbsp;&nbsp;&nbsp;&nbsp;"I sad?"
<BR>&nbsp;&nbsp;&nbsp;&nbsp;&nbsp;"Da, i sad." Digla je glavu i pogledala ga, ali bez osmeha. "Dobro pazi, Ukreše. Život nije izatkan od samo jedne niti, znaš."
<BR>&nbsp;&nbsp;&nbsp;&nbsp;&nbsp;"U redu." Slegnuo je ramenima, zato što nije baš razumeo. "Videćemo se opet, Sudbo."
<BR>&nbsp;&nbsp;&nbsp;&nbsp;&nbsp;Najzad se osmehnula, ali to nije bio onaj osmeh koji je on čekao da vidi. "'Ovde, u isto vreme, kroz nedelju dana.'"
<BR>
<BR>&nbsp;&nbsp;&nbsp;&nbsp;&nbsp;"Pardon, drugar - da nisi vid'o nekog H-Hernija?" Tor je zaćutala čim je vagabund podigao lice ka njoj, lice užagreno od beskorisne mržnje vezane životinje: istog časa je bila sigurna da ga je videla ranije. Izmršavelo lice, sa bradurinom, ali ipak isto ono lice: van-Tijamatovac, tamnog tena, lice previše zgodno, oči sa dugim trepavicama, divne, ali hladne kao smrt. Stajala je jedan trenutak gledajući dole, uštinuta u zahvat mengela između prošlosti s jedne i sadašnjosti s druge strane. Ovo je Herni, onaj isti Herni, onaj čije su oči jednom gledale nju i videle - ne ljudsko biće, već predmet.
<BR>&nbsp;&nbsp;&nbsp;&nbsp;&nbsp;Ali sada u njegovim očima, dok ju je gledao, nije bilo nikakvog znaka prepoznavanja, nikakve svesti o ironiji njihovog ponovnog susreta posle toliko vremena. Ustuknula je jedan korak od njegovog smrada, od njegovog grozno prljavog jednodelnog letačkog odela; setila se kako je bogato obučen bio prošli put. Možda je u njegovom slučaju ipak droga bila onaj ko se poslednji smeje... malo je nedostajalo da se osmehne na tu pomisao. Na sanduku su bile, pored njega, dve stvari, poluprazna boca i jedna olupana konzerva u kojoj je ležalo nekoliko novčića. Dok je dolazila ovom uličicom, videla je kako neki plavac, poručnik, tamne kože ali sa neskladnim ružičastim pegama, 'preslišava' ovog čoveka zbog prošnje. Prkosni i krvožedni izraz izbledeo je sad sa prosjakovog lica, jer mu je njeno pitanje počelo ulaziti u svest. Jednim brzim bezizražajnim pogledom načinio je 'inventar' svega što je mogao videti na njoj i na Poluksu pokraj nje. "Možda znam jednog Hernija. Al' mi pamćenje nešto slabo radi." Njegova šaka se značajno stegla oko kante za milostinju. "Zašto?"
<BR>&nbsp;&nbsp;&nbsp;&nbsp;&nbsp;Zabila je šaku u džep, bacila nešto sitnine u konzervu. "Čujem da mu je sreća okrenula leđa. Možda želim da to promenim."
<BR>&nbsp;&nbsp;&nbsp;&nbsp;&nbsp;"Ti?" Nategao je iz boce, obrisao usta nadlanicom. "Opet, zašto?"
<BR>&nbsp;&nbsp;&nbsp;&nbsp;&nbsp;"To je nešto između njega i mene." Skrstila je ruke na grudima, maltene počinjući da uživa u ovoj igri. "Elem - gde je on?"
<BR>&nbsp;&nbsp;&nbsp;&nbsp;&nbsp;"Ja sam Herni", progunđa on.
<BR>&nbsp;&nbsp;&nbsp;&nbsp;&nbsp;"Ti?" Izgovorila je to kao tačan eho njegove neverice, i još se nasmejala. Poen više. "Dokaži."
<BR>&nbsp;&nbsp;&nbsp;&nbsp;&nbsp;"Kučko!"
<BR>&nbsp;&nbsp;&nbsp;&nbsp;&nbsp;Odskočila je daleko unazad, pamteći njegovu brutalnu snagu; ali on se samo zanjihao napred na tom sanduku, i pao bi da Poluks nije ispružio jednu krutu ruku i gurnuo ga nazad u uspravan položaj. Tor je stajala i blenula, ipak izvan Hernijevog dohvata, pokušavajući da proceni šta je to zapravo videla. "A! To je on hteo da kaže. Ti si bogalj!"
<BR>&nbsp;&nbsp;&nbsp;&nbsp;&nbsp;Njegove usne se iskriviše. "Ko? Ko te je poslao ovamo?"
<BR>&nbsp;&nbsp;&nbsp;&nbsp;&nbsp;"Niko važan." Nezgrapno je slegnula ramenima. "Ja sam ta koja hoće da te vidi, Herni. I bilo bi dobro da se zabrineš ko sam ja, a ne ko su drugi." Naslonila se na Poluksa, pogladila šakom prohladni metal njegovog ramena, osmehnula se. "Kaži, šta bi ti radio meni, da smo kojim slučajem u obrnutom položaju...?"
<BR>&nbsp;&nbsp;&nbsp;&nbsp;&nbsp;Iznenađena sumnja zateže mišiće njegovih obraza. Proučio je pogledom opet nju, i Poluksa. U jednom trenutku učinilo joj se da vidi nekakvo prepoznavanje; ili je to možda u njemu bio samo strah da će je prepoznati. Koliko neprijatelja ima takav čovek u ovakvom gradu... a koliko pravih prijatelja u celom svemiru? Herni klonu leđima na zid, rezigniran. "Radi šta hoćeš, jebe mi se." Potegao je još jednom iz boce.
<BR>&nbsp;&nbsp;&nbsp;&nbsp;&nbsp;"Ne." Odmahnula je glavom; pošto je imala na umu Svetlohodnog i njene nevolje s njim, osetila je prema Herniju nešto što nije bilo mnogo daleko od saosećanja. "Samo sam pitala. Kako ide biznis?" Zavirila je u konzervu.
<BR>&nbsp;&nbsp;&nbsp;&nbsp;&nbsp;"Sporo." Osetila je kako on odbija da je pita koji je njen 'biznis' u ovome; neka delikatna napetost ispunjavala je gornju polovinu njegovog tela, onu koja je još reagovala na njegove voljne komande. Mušterije iz kafane 'Paralaksa' prolazile su pored njih nastojeći da ih ne gledaju.
<BR>&nbsp;&nbsp;&nbsp;&nbsp;&nbsp;"Pao si ti poprilično, od našeg poslednjeg susreta."
<BR>&nbsp;&nbsp;&nbsp;&nbsp;&nbsp;Ne, nije pamtio. Sad je u to bila sigurna, ali joj nije bilo jasno da li joj je zbog toga drago ili žao. "Prosio sam ja i ranije, pa me to nije ubilo."
<BR>&nbsp;&nbsp;&nbsp;&nbsp;&nbsp;Pomakla se, oslonila se jače na Poluksa, osmotrila Hernija sporim pogledom. "Mislim da bi ovog puta moglo i da te ubije."
<BR>&nbsp;&nbsp;&nbsp;&nbsp;&nbsp;Digao je i opet spustio pogled; nije odgovorio.
<BR>&nbsp;&nbsp;&nbsp;&nbsp;&nbsp;"Čujem da si zaista umeo da nađeš puteve kroz Lavirint pre ove tvoje - hm - nezgode." Zapitala se ko, ili šta, ga je ovako udesio. "Čujem da zaista znaš kako budžovani muvaju, u inostranstvu i ovde. E, to je ono što ima neku vrednost, za mene."
<BR>&nbsp;&nbsp;&nbsp;&nbsp;&nbsp;"Zašto?" reče on oštro.
<BR>&nbsp;&nbsp;&nbsp;&nbsp;&nbsp;"A šta te briga zašto?" uzvrati ona; još nije bila sigurna koji će mu lažni razlog dati. "Za jednog prosjaka, zapitkuješ mnogo."
<BR>&nbsp;&nbsp;&nbsp;&nbsp;&nbsp;"Hoću da znam zašto bi jedna Zimkinja htela da zna takve stvari. Postoji samo jedna Zimkinja..." Namrštio se.
<BR>&nbsp;&nbsp;&nbsp;&nbsp;&nbsp;"Ima nas na hiljade i volimo da malo bolje zaradimo, baš kao i ti, tuđinče." Raskopčala je jedan džep i izvukla kreditnu karticu, podigla je da on vidi, kao što je ranije Ukres podigao karticu ispred nje. "Možda ne želim večno da se bavim utovarivanjem robe. Možda hoću da dobijem i ja jedno parče torte pre nego što vi tuđini otperjate sa ovog sveta i odnesete tortu sa sobom." Uvidela je, sa mutnim iznenađenjem, da ovo i njoj zvuči suvislo.
<BR>&nbsp;&nbsp;&nbsp;&nbsp;&nbsp;Klimnuo je glavom, ne kao da se na ma šta obavezuje, ali, ipak, kao da su te reči i njemu zazvučale suvislo. "Rekla si da to ima neku vrednost. Koliko?" Žmirkavo je osmatrao površinu kartice.
<BR>&nbsp;&nbsp;&nbsp;&nbsp;&nbsp;"Nemam mnogo... ali imam više nego ti. Imaš li ti uopšte neko prenoćište?"
<BR>&nbsp;&nbsp;&nbsp;&nbsp;&nbsp;Samo jedno odmahivanje masnom, neočešljanom glavom.
<BR>&nbsp;&nbsp;&nbsp;&nbsp;&nbsp;Opsovala je. "Tako sam i mislila. Možeš da boraviš kod mene, za sad. Ionako ti je potreban neko da te hrani i da čisti za tobom."
<BR>&nbsp;&nbsp;&nbsp;&nbsp;&nbsp;"Meni trebaju pare, a ne neko da mi briše prokleti nos! Nemoj da me zamajavaš." Posegnuo je rukom preko ramena i počešao se, kriveći lice u grimasu.
<BR>&nbsp;&nbsp;&nbsp;&nbsp;&nbsp;Posmatrala je kako se češe. "Čudo je da ti iko priđe dovoljno blizu da ubaci nešto u to", reče ona, pokazujući na konzervu. "Šta ćeš da uradiš kad ta odeća jedne noći počne cela da gamiže i ode sa tvojih leđa?"
<BR>&nbsp;&nbsp;&nbsp;&nbsp;&nbsp;"A da nećeš možda ti da je skineš noćas, maco?" podrugljivo reče on.
<BR>&nbsp;&nbsp;&nbsp;&nbsp;&nbsp;Stisnula je usne. Onda ih je prinudila da se iskrive u osmeh. "Nisi moj tip, bogaljčino. A sve prljave poslove za mene radi ovaj Poluks, vidiš ga. Navikao je i da tegli teške stvari koje ne mogu same da se pomaknu."
<BR>&nbsp;&nbsp;&nbsp;&nbsp;&nbsp;"Kako god ti kažeš, Tor", reče Poluks dobroćudno. U njegovom glasu, iako bez ikakvog posebnog tona, osećao se neki nejasni nagoveštaj odobravanja. Odmakla se jedan korak od njega, malčice nelagodno. Ponekad je bilo teško setiti se da je Poluks samo programirana mašina za nošenje tereta, i ništa više.
<BR>&nbsp;&nbsp;&nbsp;&nbsp;&nbsp;"Možeš da ostaneš na stanu i hrani kod mene, dokle god mi vrediš toliko, Herni. Da čujem: hoćeš, ili nećeš." Uzmi ili ostavi, skote. Ja ću biti zeznuta strana, u oba slučaja.
<BR>&nbsp;&nbsp;&nbsp;&nbsp;&nbsp;"Ne mogu da ostajem u toku sa događajima, ako se i ja ne muvam ponegde. A za to mi trebaju pare, da bih mogao..."
<BR>&nbsp;&nbsp;&nbsp;&nbsp;&nbsp;"Što ti treba, dobijaćeš - pod uslovom da dobijam i ja." Pod uslovom da Svetlohodni ispoštuje pogodbu sa nama.
<BR>&nbsp;&nbsp;&nbsp;&nbsp;&nbsp;Naslonio se unazad, na zid, sa osmehom koji je bio nešto ružno na njegovom zgodnom licu. "Ako je tako, dobila si savetnika, maco." Protegao je ruke, pažljivo.
<BR>&nbsp;&nbsp;&nbsp;&nbsp;&nbsp;"Dobila sam ja veliki bol u dupetu." Podigla je njegovu olupanu konzervu i istresla metalni novac u svoju šaku. "Dobro, Poli, ajde nosi ovoga. Idemo kući."
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
