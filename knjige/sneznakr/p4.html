<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;"...Vreme Promene nam se sasvim primaklo! Letnja Zvezda osvetljava naš put u spasenje..."
<BR>&nbsp;&nbsp;&nbsp;&nbsp;&nbsp;Luna je stajala obgrlivši sama sebe rukama oko slabina. Nalazila se na doku, u mutnom svitanju. Drhtala je od zime koja se rađala iz hladne magle i iz bede. Dah koji je zadržavala dok nije osetila bol izlete u obliku belog oblaka, rasprši se u sivi dah mora nalik na duha, nalik na odbeglu dušu. Neću plakati. Obrisala je obraz.
<BR>&nbsp;&nbsp;&nbsp;&nbsp;&nbsp;"Moramo se pripremiti za Kraj i za novi Početak!"
<BR>&nbsp;&nbsp;&nbsp;&nbsp;&nbsp;Okrenula se, zagledavši se unazad, pored svoje bake, duž gata koji je, obavijen maglom, izgledao kao tunel. Urlanje ludog starca obrušavalo se kao talas na peščani zamak njene samokontrole. "Oooo, umukni, ludače matori..." promrmljala je, a glas joj je podrhtavao od bespomoćne osujećenosti koja je u njoj stvarala želju da te reči ponovi vrišteći. Baka je okrznu pogledom, a preko njenog vetrom istrošenog lica prelete senka jasne simpatije. Luna skrneu pogled, postidevši se što se naljutila, a ljuteći se što je morala da oseti stid. Sibila ne govori takve stvari; sibila je mudrost, snaga i samilost. Namrštila se. Još nisam sibila.
<BR>&nbsp;&nbsp;&nbsp;&nbsp;&nbsp;"Moramo odbaciti Zle koji se nalaze među nama... moramo baciti njihove idole u More." Ludi Nejmi je zabacio ruke uvis, tresući pesnicama put zagušenog neba; posmatrala je iskrzane rukave njegove prljave odore kako se zarozavaju. Psi su lajali i kevtali oko njega, ostajući na opreznom rastojanju. Nazvao je sebe Letnjim Prorokom i lutao je od ostrva do ostrva preko mora, propovedajući reč Dame onako kako ju je on čuo, izobličenu usled mnogih odjeka božanskog ludila. Kao dete ga se plašila, sve dok joj majka nije kazala da za to nema razloga; i smejala mu se, dok joj baka nije kazala da to ne treba činiti; i osećala se neprijatno kad god je on dolazio blizu, dok nije vremenom naučila da ga podnosi. Ali danas je njeno strpljenje već je bilo izloženo prevelikim kušnjama... a još nisam sibila!
<BR>&nbsp;&nbsp;&nbsp;&nbsp;&nbsp;Čula je da je Ludi Nejmi po rođenju Zimac. Čula je da je nekada bio zaljubljenik u tehnologiju i nevernik... da je prezreo prirodni zakon prosuvši krv sibile. Da ga je za kaznu Dama oterala u ludilo; i da na ovaj način izdržava kaznu. Simbol deteline koji su sibile nosile predstavlja upozorenje protiv oskrvnuća, protiv gaženja svetog tla. Pričalo se da onoga ko ubije sibilu čeka smrt, isto kao i onoga ko voli sibilu, kao i onu koja jeste sibila... a mislilo se na smrt u životu. Smrt je ubiti sibilu...
<BR>&nbsp;&nbsp;&nbsp;&nbsp;&nbsp;"Eno Grešnika koji štuje lažne bogove! Gledajte ga!" Čvornovata šaka Ludog Nejmija polete poput optužujuće strele.
<BR>&nbsp;&nbsp;&nbsp;&nbsp;&nbsp;Ukresovo lice izronilo je iznad ivice gata, taman na pravcu letenja te zamišljene strele; penjao se spoljašnjim lestvicama. Lice mu je otvrdlo odlučnom mržnjom kada je usredsredio pogled na starca u daljini, a zatim na njeno lice. Smrt je voleti sibilu...
<BR>&nbsp;&nbsp;&nbsp;&nbsp;&nbsp;Luna odmahnu glavom u znak odbijanja, odgovarajući na drugu, neizgovorenu optužbu. Ali njegove oči više nisu počivale na njoj, već na bakici; pokazujući joj tim pogledom sve stvari koje je volela, i koje je gubila. Konačno je shvatila šta se podrazumevalo pod onim Smrt je biti sibila.
<BR>&nbsp;&nbsp;&nbsp;&nbsp;&nbsp;"Ali još nisam sibila." Taj šapat joj zape o zube, ne prođe dalje.
<BR>&nbsp;&nbsp;&nbsp;&nbsp;&nbsp;Neko odozdo pozvao je Ukresa; on je dobacio odgovor, a onda pošao ka njima, visok, bled i odlučan. Plima se povlačila; voda zaliva bila je duboko ispod gata. Sve što je odavde mogla da vidi od trgovačkog broda Zimaca koji će odvesti Ukresa bio je vrh jarbola, nalik na prst koji poziva. "Pa, pretpostavljam da je to to. Sve moje stvari su na brodu; spremni su da isplove." Kada se zaustavio pred njima, zagledao se u svoja stopala, iznenada spetljan. Obraćao se samo baki. "Pretpostavljam... pretpostavljam da ovim kažem zbogom."
<BR>&nbsp;&nbsp;&nbsp;&nbsp;&nbsp;"Pripremite se za Kraj!"
<BR>&nbsp;&nbsp;&nbsp;&nbsp;&nbsp;"Ukreše..." Baka ispruži ruku sa namerom da ga pomiluje po obrazu. "Moraš li sada poći? Bar sačekaj da ti se tetka Lelark vrati sa mora."
<BR>&nbsp;&nbsp;&nbsp;&nbsp;&nbsp;"Ne mogu." Zatresao je glavom kako bi izbegao dodir. "Ne mogu. Moram sada da pođem. Hoću da kažem, to nije zauvek..." kao da se plašio da će ako bude čekao, sutrašnjica suviše lako postati zauvek.
<BR>&nbsp;&nbsp;&nbsp;&nbsp;&nbsp;"Oh, moje voljeno dete... moja voljena deco." Ukrućeno je ispružila drugu šaku i spojila Ukresa i Lunu svojim zagrljajem, kao što je činila oduvek. "Šta ću ja bez vas? Bili ste sva moja uteha od smrti vašeg dede... Moram li vas sada izgubiti, i to oboje odjedanput? Znam da Luna mora da pođe, ali..."
<BR>&nbsp;&nbsp;&nbsp;&nbsp;&nbsp;"Pokaj se, grešniče!"
<BR>&nbsp;&nbsp;&nbsp;&nbsp;&nbsp;Luna je osetila, više nego videla, da je Ukres stisnuo usne kada je podigao glavu i pogledao Ludog Nejmija. "Njena sudba ju je pozivala celog života... isto kao i mene moja, bako. Samo nisam znao da će nas povesti različitim putevima." Šakom je pritisnuo svoju tuđinsku medalju, kao da je to predmet zakletve; otrgnuo se od njih.
<BR>&nbsp;&nbsp;&nbsp;&nbsp;&nbsp;"Ali u Karbankl!" reče baka; te reči su zazvučale više kao psovka nego kao protest. Baka je odmahnula glavom.
<BR>&nbsp;&nbsp;&nbsp;&nbsp;&nbsp;"To je samo jedno mesto." Osmehnuo se i čvrsto stegnuo njeno rame umotano u šal kao da hoće da je uveri da će sve biti u redu. "Moja majka je tamo otišla; i vratila se sa mnom. Ko zna sa čime ću se ja vratiti. Ili s kim."
<BR>&nbsp;&nbsp;&nbsp;&nbsp;&nbsp;Luna se okrenula na drugu stranu, stežući rukave svoje parke kao da nešto davi. Ne možeš mi to učiniti! Otišla je do ivice gata, pogledala preko ograde, niz okomito, u morsku travu obraslo lice kamenog pristaništa, prema trgovačkom brodu koji se strpljivo ljuljuškao daleko ispod. Duboko je udahnula vazduh težak od vlage; pa još jednom, usisavajući mirise luke, morske trave, ribe, drveta prožetog solju... osluškujući mrmor glasova odozdo, škripu i pljuskanje i šapat onog plovila dole, usidrenog u nemiru plime. Da ne bi čula...
<BR>&nbsp;&nbsp;&nbsp;&nbsp;&nbsp;"Vaš svet se bliži Kraju!"
<BR>&nbsp;&nbsp;&nbsp;&nbsp;&nbsp;"Do viđenja, bako." Sad je njegov glas bio prigušen zagrljajem.
<BR>&nbsp;&nbsp;&nbsp;&nbsp;&nbsp;Odjednom, sve što gledala i slušala, sve tako užasno poznato, kao da se prevuklo nekim premazom otuđenosti kao da je sad sve to po prvi put videla i čula... svesna da se nije izmenila stvarnost, već njena percepcija. Pored nosa joj skliznuše dve slane suze i padoše deset metara dole, u zaliv. Čula je kako Ukres polazi prema silaznim lestvicama i ne usporava.
<BR>&nbsp;&nbsp;&nbsp;&nbsp;&nbsp;"Ukreše!" Okrenula se, isprečivši mu se na putu. "Bez i jedne reči...?"
<BR>&nbsp;&nbsp;&nbsp;&nbsp;&nbsp;Ukres je malo ustuknuo, kao da se plašio da je dodirne.
<BR>&nbsp;&nbsp;&nbsp;&nbsp;&nbsp;"U redu je." Ovladala je licem i uspela sa izvesnim ponosom da govori kao da stvari jesu u redu. "Još nisam sibila."
<BR>&nbsp;&nbsp;&nbsp;&nbsp;&nbsp;"Nisi. Znam. Nisam zato..." Zastao je, gurnuo unazad svoju pletenu kapu.
<BR>&nbsp;&nbsp;&nbsp;&nbsp;&nbsp;"Ali to jeste razlog zbog koga odlaziš." Ni sama nije znala da li je to iskaz ili optužba.
<BR>&nbsp;&nbsp;&nbsp;&nbsp;&nbsp;"Pa, da." Iznenada je oborio pogled. "Valjda jeste."
<BR>&nbsp;&nbsp;&nbsp;&nbsp;&nbsp;"Ukreše..."
<BR>&nbsp;&nbsp;&nbsp;&nbsp;&nbsp;"Ali samo delimičan!" ispravio se. "Znaš i sama da je ovo tačno: oduvek sam osećao da me nešto tamo privlači, Luno." Okrenuo se licem ka severu, niz vetar, prema Karbanklu. "Moram da otkrijem šta mi nedostaje."
<BR>&nbsp;&nbsp;&nbsp;&nbsp;&nbsp;"Ili ko?" Ugrizla se za jezik.
<BR>&nbsp;&nbsp;&nbsp;&nbsp;&nbsp;On slegnu ramenima. "Možda."
<BR>&nbsp;&nbsp;&nbsp;&nbsp;&nbsp;U očajanju je odmahnula glavom. "Kad se vratim sa uvođenja u sibilstvo... ništa se neće izmeniti, i dalje možemo da budemo zajedno!" Mogu imati i jedno i drugo, mogu... "Može ponovo biti kao što je oduvek bilo. Kao što smo oduvek želeli da bude..." Nije uspevala čak ni samu sebe da ubedi.
<BR>&nbsp;&nbsp;&nbsp;&nbsp;&nbsp;"Hej, momak." Odozdo se začuo glas, koji se odbijao o zid pristaništa. "Ideš li? Plima neće da čeka ceo dan!"
<BR>&nbsp;&nbsp;&nbsp;&nbsp;&nbsp;"Samo malo!" Ukres se namrštio. "Ne, ne može, Luno. Ti to znaš. 'Smrt je voleti sibilu...'" Glas mu zamre.
<BR>&nbsp;&nbsp;&nbsp;&nbsp;&nbsp;"To je samo sujeverje!" Pogledaše se netremice oči u oči. I u tom trenutku je znala da i on shvata istinu isto kao i ona; kao što je oduvek znao, i delio, sve: nikada više neće biti isto.
<BR>&nbsp;&nbsp;&nbsp;&nbsp;&nbsp;"Pomenićeš se. Onako kako ja sada više nikada neću moći da se promenim." Prsti kojima je stezao ogradu pobeleli su. "Ne mogu da ostanem ovde, ovakav kakav sam sada. I ja se moram promeniti. Moram da odrastem i saznam... da saznam ko sam u stvari. Sve ovo vreme sam mislio da znam. Mislio sam... kada postanem sibil dobiću odgovore na sva moja pitanja." Oči su mu potamnele od onog novog osećanja koje je prvi put videla kada se vratila do njega tamo u onoj skrivenoj pećini, na Ostrvu Odabiranja. Bilo je to neko novo stvorenje u njemu, neko biće koje je njoj zavidelo, i optuživalo je, i isključivalo je.
<BR>&nbsp;&nbsp;&nbsp;&nbsp;&nbsp;"Onda idi, ako je to pravi razlog zbog koga odlaziš." Upućivala je izazov tami, jer se plašila da se povuče. "Ali nemoj otići iz gorčine, zato što si povređen, ili zato što pokušavaš da povrediš mene. Jer ako zbog toga odeš, nikada se nećeš vratiti." Njena hrabrost se slomila. "I mislim da to ne mogu podneti, Ukreše..."
<BR>&nbsp;&nbsp;&nbsp;&nbsp;&nbsp;Podigao je šake, ali kada je ona svoje ispružila prema njemu, on ih ponovo spusti. Okrenuo se, odmahujući glavom, bez opraštanja ili razumevanja ili čak žaljenja. Krenuo je ka lestvicama i počeo da se spušta.
<BR>&nbsp;&nbsp;&nbsp;&nbsp;&nbsp;Luna je osetila da joj je baka prišla i da je ostala da zajedno sa njom isprati pogledom Ukresa. On je sišao do palube broda koja ga je, uzdignuta iznad vode, čekala. Nestao je u kabini na širokoj platformi koja je spajala dva paralelna trupa tog broda. Luna je nastavila da gleda, ali on nije više izišao na palubu. Mornari su odbacili konope za vezivanje, nagrižena jedra su zveketavo pala sa jarbola i napunila se vlažnim vetrom.
<BR>&nbsp;&nbsp;&nbsp;&nbsp;&nbsp;Magla se dizala, a svet je postajao svetliji. Luna je pogledom dosezala sve do mesta na kome je kanal ulazio u otvoreno more; pratila je taj trgovački katamaran koji je postajao sve manji dok je zaokretao u zaliv i odmicao ka izlazu. Čula je motore kako počinju da rade, kada je dobrano odmakao od dokova Letnjeg naroda. Konačno je stigao do izlaza kanala i sjedinio se sa zidom magle; u tom trenu je nestao kao kad se sveća ugasi, kao da je bio samo avet broda. Luna je protrljala oči, lice, vlažeći šake maglom i suzama. Poput mesečara, okrenula se prema baki, sitnoj i zgurenoj od tuge. Zatim se zagledala iza starice, u obrise mreža i čekrka duž radne obale, u drevno, morem nagriženo skladište u dnu strme seoske ulice. Nešto dalje nalazila se njihova kućica... i njen čamac, maleni katamaran, koji je ležao na plaži, čekajući da je ponese daleko od svega što je njoj na ovom svetu ostalo. "Bakice?"
<BR>&nbsp;&nbsp;&nbsp;&nbsp;&nbsp;Baka ju je čvrsto potapšala po šaci; Luna je videla kako se te duboko usađene sive oči ispunjavaju rešenošću da nada i vera budu ispred svega ostalog. "E pa, dete, otišao je. Možemo se samo pomoliti da ponovo pronađe put do kuće i nas. Sad Dama čeka i tebe. Što pre odeš, pre ćeš mi se vratiti!"
<BR>&nbsp;&nbsp;&nbsp;&nbsp;&nbsp;Uhvatila je Lunu pod ruku i krenula duž gata. "Bar onaj 'od Majke napušteni' stari blesan neće biti u blizini da gleda tvoj odlazak." Luna podiže pogled, shvativši sa izvesnim olakšanjem da je Ludi Nejmi otišao svojim putem. Baka se prisetila pristojnosti, pa je napravila znak trijade: "Jadna duša."
<BR>&nbsp;&nbsp;&nbsp;&nbsp;&nbsp;Lunina usta su se malo izvila i stisnula u čvrstu crtu, čim je osetila da joj se snaga vraća. Ukres je otišao u Karbankl njoj za inat... neka je prokleta ako se ona prepusti da je voda nosi. I nju čeka njena sudbina, preko mora, ona sudbina na koju je tako dugo čekala; pozivajuća lepota te sudbine ponovo ju je ispunila. Luna je ubrzala je korak, požurujući staramajku.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
