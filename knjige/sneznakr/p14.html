<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;"...pa prema tome njegovo prisustvo tamo daje osnovu da pomislimo da je on možda umešan u ometanje lova na mere. Ali, ja sam, lično, zaplenila njegovu letilicu; ne verujem da će, bez nje, moći dalje da ometa Vaše lovce."
<BR>&nbsp;&nbsp;&nbsp;&nbsp;&nbsp;Arienrodina glava bila je oslonjena na cvetno-mirisni jastučić koji ju je štitio od hladnog naslona prestola; slušala je kako inspektorka, stisnutih usana, podnosi ovaj svoj izveštaj, ali slušala je sa mnogo više interesovanja nego što je dopuštala da se primeti. Pročitala je i pogled koji je ta žena dobacila Starbaku čim je završila podnošenje izveštaja; osetila je, više nego videla, Starbakovu reakciju na to. On je pre izvesnog vremena oterao onog drskog prostaka, Pala-Tioninog pomoćnika, i to je kraljicu tada lepo zabavilo; posle je uživala u Starbakovim konkretnim opisima šta bi sve radio toj policajki kad bi mu se pružila prilika. Arienrod se nije mnogo interesovala za Starbakovu prošlost, ali, ta prošlost nje ponekad zadirala u sadašnjost, na načine koji su kraljicu iznenađivali... mada, zapravo, ovaj Starbak više nije uspevao, ili je vrlo retko uspevao, da je ma čime iznenadi. "Ko je taj čovek, inspektorko? Zašto ga niste uhapsili, ako ste znali da je kriv?" Njen glas bio je jako zaoštren, zbog želje da razotkrije jednu dublju misteriju vezanu za Šotouverski zaliv.
<BR>&nbsp;&nbsp;&nbsp;&nbsp;&nbsp;"Nisam imala dovoljno dokaza", reče Pala-Tion ritualno, kao da je to već mnogo puta ponovila. "Pošto je van-Tijamatovac, u svakom slučaju je pod jurisdikcijom Hegemonije, Vaše veličanstvo, pa prema tome njegov identitet Vama ner bi bio ni od kakve koristi." Njen izraz lica postade još za nijansu tvrdoglaviji.
<BR>&nbsp;&nbsp;&nbsp;&nbsp;&nbsp;"Svakako, inspektorko." Samo što ga ja lako mogu saznati, van-Tijamatkinjo. Bacila je pogled na podnožje kraljevskog trona, na blistavu, crvenu kosu Ukresa Svetlohodnog koji je nelagodno sedeo na stepenicima. Arienrod je maločas, čim je inspektorka stigla, naredila brbljivoj gomili velikaša da napuste tu prostoriju; ali, iz istih, privatnih, razloga naredila je dečaku da ostane. Pala-Tion je doista zgranuto gledala Ukresa. Arienrod je videla i to da se Ukresovo telo malčice ukrutilo, od ponosa možda, kad je policajka na trenutak nagnula glavu ka njemu kao da odaje priznanje njegovom novom statusu. "Da li ste videli i tu mladu Letnjakinju koju je Vaš van-Tijamatovac vozio?"
<BR>&nbsp;&nbsp;&nbsp;&nbsp;&nbsp;Pala-Tion se vidno trgla; do ovog trenutka devojku nije ni pomenula. "Jesam... videla sam je, Vaše veličanstvo." Nesvesno je pomakla levu ruku kao da hoće da dotakne tanki omotač koji je obavijao njenu desnu podlakticu. "Ali ona nije ostala na raspolaganju za saslušanje. Pobegla je zajedno sa krijumčarima. Oni su nam... izmakli, znate..." spustila je pogled, "pa je ona napustila ovu planetu, zajedno sa njima."
<BR>&nbsp;&nbsp;&nbsp;&nbsp;&nbsp;"Ne!" Arienrod se sva cimnula napred; ta jedna reč pobegla je između njenih zuba pre nego što ju je stigla zaustaviti. Otišla? Otišla? Kraljica opusti i otvori pesnice, i opet fluidno sede unazad; osećala je da su tri para očiju uperena u njeno lice. Inspektorkine smeđe, duboko usađene oči suzile su se od proračuna; Arienrod pomisli da je policajka svakako morala uočiti toliku sličnost lica. Ali Pala-Tion je opet samo pogledala u pod, kao da nije imala sposobnost da svoje sumnje prosledi do ma kakvog logičnog zaključka.
<BR>&nbsp;&nbsp;&nbsp;&nbsp;&nbsp;"Znate li ime te devojke? Imam razloga da verujem da mi je to neka... rođaka." Pa nek Pala-Tion zaključi šta god hoće.
<BR>&nbsp;&nbsp;&nbsp;&nbsp;&nbsp;"Zvala se Luna Svetlohodna, Vaše veličanstvo."
<BR>&nbsp;&nbsp;&nbsp;&nbsp;&nbsp;Sad je, znajući unapred, sasvim kontrolisala svoje reakcije, iako je osetila kako talas emocija peva u njenom telu. Ali ispod nje dečak, čuvši to ime i najzad shvatajući, ispusti frulu, koja se zakotrlja niz stepenike i pade na ćilim nečujno, ostavljajući savršenu tišinu u dvorani. Pala-Tion je nekoliko trenutaka gledala dečaka, a onda je digla pogled.
<BR>&nbsp;&nbsp;&nbsp;&nbsp;&nbsp;"Žao mi je što se to dogodilo, Vaše veličanstvo." To rekavši, pogledala je još jednom dečaka, kratko, kao da je uvidela da između njih postoji neka veza. "Ne verujem da je iko imao plan da se to sve desi baš tako."
<BR>&nbsp;&nbsp;&nbsp;&nbsp;&nbsp;Nije tebi ni upola žao koliko meni. Arienrod je palcem okrenula jedan prsten. Ali će ti tek biti mnogo žalije, tuđinko. "Možete ići, inspektorko."
<BR>&nbsp;&nbsp;&nbsp;&nbsp;&nbsp;Pala-Tion je salutirala i brzim hodom krenula ka Dvorani vetra, vijoreći svojim crvenim ogrtačem iza sebe. Arienrodine šake opet su se zgrčile; počele su i da drhte. Ukres je ustao, dohvatio sviralu, boreći se sa jadom i sa zbunjenošću. "Vaše veličanstvo, mogu li... mogu li da idem...?" Njegove oči, zelene kao lišće, gledale su u pod; njegov glas bio je samo šapat.
<BR>&nbsp;&nbsp;&nbsp;&nbsp;&nbsp;"Da. Idi. Zvaću te kad mi budeš potreban." Podigla je ruku. Udaljio se od prestolja, bez propisnog naklona. Gledala je kako odlazi, i odlazeći zaboravlja nju; gledala je kontrast njegove kose, crvene poput nove krvi, i snežno belog saga: ranjeno biće koje traži neku jazbinu u koju će moći da se sakrije, obuzeto bolom, napušteno, pogođeno... prelepo.
<BR>&nbsp;&nbsp;&nbsp;&nbsp;&nbsp;Još od dana njegovog dolaska osećala je da se u njoj pomiče nešto što je dugo bilo uspavano. Neka svežina, obnova, čežnja... Ali ne čežnja one vrste koju je prema Starbaku osećala, ili prema stotinu drugih ljubavnika prošlih i sadašnjih; svi su oni meso bez duše, spremno da radi šta god nezasita glad za vlašću diktira. Kad je gledala Ukresa Svetlohodnog, da, tad je osećala bolnu želju da ima to vitko i elastično telo pokraj sebe u postelji, čeznula je da ga dira i da ga oseti na svom telu. Ali kad ga je gledala, takođe je videla i njegovo lice, svežinu njegovog čuđenja, nevinost njegove zahvalnosti... stvari koje je naučila da kod drugih prezire a u sebi sprečava, tokom svoje duge zimske vladavine. On je ljubav Lune - koja je njena drugost, kćer njenog uma - on je pola čovek a pola dečak, njegovo prisustvo upućuje dah novog vazduha ka mutnom žaru njenog davno zaboravljenog devojaštva i pokreće neku toplinu u hladnim dvoranama njene duše.
<BR>&nbsp;&nbsp;&nbsp;&nbsp;&nbsp;Međutim, on nije reagovao kad mu je stavila do znanja diskretno, a zatim i manje diskretno, da ga želi. Povukao se, tada, mumlajući koješta, reklo bi se i napola uplašen, iza štita svog vereništva sa njenom drugom-ja. Iza tog štita je i ostao, nepopustljiv kao kamen pred svim iskušenjima, dok je neočekivana uskraćenost samo razbuktavala vatru u njoj. Ali sada, sada kad su oboje izgubili svoju budućnost... Ona posla za njim samo svoju volju: da se on okrene, da je pogleda samo jednom.
<BR>&nbsp;&nbsp;&nbsp;&nbsp;&nbsp;Stao je, samotno obličje na snežnom polju, i osvrnuo se. Njegovo lice bilo je ispunjeno nekim avetinjskim uviđanjem, dok ga je ona pogledom držala na tom mestu: Izgubismo je - oboje...
<BR>&nbsp;&nbsp;&nbsp;&nbsp;&nbsp;Konačno se ipak okrenuo i nastavio da se udaljava. Otišao je spiralnim stepeništem ka gornjim nivoima.
<BR>&nbsp;&nbsp;&nbsp;&nbsp;&nbsp;"Sad kad si izgubila ribu, mogla bi da baciš mamac nazad u vodu."
<BR>&nbsp;&nbsp;&nbsp;&nbsp;&nbsp;Izvila se telom, pogledala Starbaka, osetivši zavist oštru kao brijač, koja je uvek bila u njegovom glasu kad je govorio o tom dečaku.
<BR>&nbsp;&nbsp;&nbsp;&nbsp;&nbsp;"Oslobodi se tog letnjačkog slabića i njegove proklete svirale, Arienrod. Povraća mi se i kad ga vidim, i kad ga čujem. Šutni to nazad na Ulicu gde si ga našla, dok ja..."
<BR>&nbsp;&nbsp;&nbsp;&nbsp;&nbsp;"Dok ti šta, Starbak? Je l' ti to sad komanduješ meni?" Ustuknuo je malo, oborio pogled. "Ne. Samo molim. Samo te molim, otarasi se njega. Nije ti potreban, sad kad je ta cura..."
<BR>&nbsp;&nbsp;&nbsp;&nbsp;&nbsp;Naglo je udarila kraljevskim žezlom po njegovoj šaci, koja je počivala na rukonaslonu prestola. Jauknuo je iznenađeno. "Rekla sam ti da nikad ne govoriš o tome." Pritisnula je šaku na oči, tako da ga više nije videla. Propalo je, propalo; kockala se, izgubila je! Njen plan, njena budućnost, sve je propalo, u ovom poslednjem kotrljanju kockica sudbine. Devet semenki je uspela da zasadi, iz njih je nikao samo jedan besprekorni cvet... a sad je i taj jedan nestao. Zato što se umešala nesposobnost istih ovih stranaca čiji ciklus tiranije se nadala da razbije. Čak i da su znali njene planove, nisu ih mogli oboriti preciznije od ovoga. I - šta sad ona da čini? Moraće da počne iz početka, sa nekim novim planom, i to planom koji će morati da bude manje prefinjen, manje krhak... samim tim, potencijalno opasniji po njen položaj. Ali, biće potrebno vreme, da se istraže nove mogućnosti...
<BR>&nbsp;&nbsp;&nbsp;&nbsp;&nbsp;U međuvremenu, osveta; ona može da se osveti krivcima. Da, to može. "Lu-Sked. Ima da plati za ovo, hoću da i plavci puknu. Hoću da bude sređen. Ima da ga nema."
<BR>&nbsp;&nbsp;&nbsp;&nbsp;&nbsp;"Hoćeš da komandant policije bude likvidiran, zbog ovoga?" U Starbakovom glasu osećalo se zaprepašćenje, ali ne veliko.
<BR>&nbsp;&nbsp;&nbsp;&nbsp;&nbsp;"Ne." Odmahnula je glavom, pomerajući prstenje na svojim rukama. "To bi bilo suviše lako. Hoću da bude upropašćen, sasvim ponižen. Sve da izgubi: poziciju, ugled kod svojih prijatelja, ugled pred samim sobom. Hoću da se degradira policija kao celina. Ti poznaješ onu vrstu ljudi koja može da napravi aranžman za tako nešto... idi u Lavirint i sredi to."
<BR>&nbsp;&nbsp;&nbsp;&nbsp;&nbsp;Starbakove tamne oči ispunile su proreze u crnini njegove maske još mračnijom radoznalošću. "Zašto, Arienrod? Čemu sve ovo, zbog nekog letnjačkog derišta koje nisi nikad ni videla? Prvo dečak, da bi ona došla ovamo; sad ovo, zato što je ona otišla - šta ti ona, u ime sedam krugova pakla, može tako značajno biti?"
<BR>&nbsp;&nbsp;&nbsp;&nbsp;&nbsp;"Ona mi je nešto..." Udahnula je, zadržala dah. "...bila, nešto što tebi ne bih mogla ni da počnem da objašnjavam, čak i kad bih htela." Starbaku je nedavno dala samo skelet zavere, bez imalo mesa na kostima, kad je zbog svoje ljubomore prema dečaku počeo da se izmiče kontroli. Sve dok je bio siguran da je njeno interesovanje za druge ljubavnike površno, bio je zadovoljan; ali Ukres je bio nešto više, a ona nije bila jedina koja to shvata. Nije joj se dopadala Starbakova posesivnost, posednički stav prema njoj, ali i to se, poput drugih njegovih slabosti, moglo iskoristiti. Zato mu je kazala o postojanju te devojke, ali nije kazala šta je iza toga... "U svakom slučaju, pošto je ona sad otišla, nema potrebe da ti znaš šta je bila. Zaboravi je." Kao što ću i ja morati...
<BR>&nbsp;&nbsp;&nbsp;&nbsp;&nbsp;"A dečak?" reče on sa odbojnošću.
<BR>&nbsp;&nbsp;&nbsp;&nbsp;&nbsp;"Ma, zaboravi i njega, ako ćeš se tako osećati bolje." Videla je njegovo mrštenje. Što više se povlačiš, žešće te gone. Razmišljala je o Ukresu Svetlohodnom. "Koncentriši se na Lu-Skeda, onda ću se ja osećati mnogo, mnogo bolje." Pružila je ruku, dotakla ga lako po mišici.
<BR>&nbsp;&nbsp;&nbsp;&nbsp;&nbsp;Klimnuo je glavom, opuštajući se pod njenim dodirom. "A ova Pala-Tion, šta ćemo s njom? Njena je krivica što su krijumčari uspeli da zbrišu sa planete. Hoćeš li da spremim neki... aranžman... i za nju?"
<BR>&nbsp;&nbsp;&nbsp;&nbsp;&nbsp;"Ne." Bacila je pogled napred, ka Dvorani vetra. "Imam za nju druge planove. Platiće ona ono što duguje... veruj mi, platiće. Sad, polazi. Hoću da se to desi uskoro."
<BR>&nbsp;&nbsp;&nbsp;&nbsp;&nbsp;Naklonio se i izišao iz dvorane. Ostala je da sedi sama u ogromnoj beloj tišini.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
