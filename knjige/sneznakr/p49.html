<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>48.
<P>&nbsp;&nbsp;&nbsp;&nbsp;&nbsp;Luna ne bi verovala da je moguće raščistiti prostor dug koliko njena ruka i održati ga slobodnim makar i jedan trenutak, u pomeranju festivalskih gomila nalik na živi pesak. Ali, red je, nekako, stvoren iz haosa; negde u prividno bezličnom nadbiću zvanom 'Festival' ipak je postojala neka noseća struktura. Raskrčili su stazu u gornjem delu Ulice, sve do na milju ispod Palate; željni gledaoci postrojili su se sa obe strane, kao pročelja elegantnih gradskih kuća iza njihovih leđa. Ali trku su dobro mogli da vide uglavnom samo oni koji su još pre nekoliko sati zaposeli povoljna mesta; policajci, koji su nehajno šetkali uz i niz stazu, nisu morali nešto posebno da se trude da bi održali red. Narod je došao da vidi početak kraja, prvu od drevnih ceremonija Promene: trku koja treba da smanji broj žena koje su došle da se takmiče za masku Letnje Kraljice.
<BR>&nbsp;&nbsp;&nbsp;&nbsp;&nbsp;Luna je izišla na ulicu čim se jezgro Letnjakinja počelo okupljati oko jedne od starijih pripadnica porodice Dobraventura. Ta porodica bila je, po krvi, naslednik prethodne dinastije tijamatskih Letnjih kraljica. Pripadnicama te porodice bilo je zabranjeno da u ovom Letu stupaju na presto, ali zato su imale časnu dužnost da paze da se svi rituali verno održe i sprovedu. Iz jedne od njihovih vreća Luna izvuče traku koju će vezati oko glave - traku koja će joj dati mesto u prvoj, drugoj ili u trećoj startnoj grupi. Izvukla je zelenu traku, boju mora: time se uvrstila u prvu grupu, prednju, koja će na startu biti ispred smeđe, zemlje, i plave, neba. Uveza traku preko čela, lica bledo bezizražajnog u sred trijumfa i razočaranja oko nje. Naravno da je morala izvući zelenu... zar je moglo drukčije? Ali uhvati je napetost, rođena iz neizvesnosti, i poče se stezati oko nje, kao da su je omotali neki pipci. Da bi izmakla tome, ona se progura u prednji deo mase učesnica.
<BR>&nbsp;&nbsp;&nbsp;&nbsp;&nbsp;Osvrtala se, nastojeći da nađe neku novu ravnotežu u gurkajućoj gomili obojenih traka i željnih letnjačkih lica... u gomili nepoznatog ženskinja. Većina onih koje su doputovale na Festival sa namerom da trče u izbornoj trci za presto donela je tradicionalnu prazničnu odeću: meke vunene košulje i pantalone, obojene u morsko zeleno i letnje zeleno, da bi Gospa Thalasa bila zadovoljna. Na te košulje i pantalone bilo je našiveno mnogo što-šta, u složenim obrascima: školjkice, perle, đinđuve kupljene od trgovaca, trake sa okačenim porodičnim fetišima i totemskim statuicama. Ona je na sebi imala samo nomadsku tuniku sa kojom se vratila iz 'Persefoninog pakla', jedini odevni predmet kojim je uopšte raspolagala; odista posedovala; ali tunika, drečavo šarena, ovde se izdvajala, izgledala je tuđinski, pa se i Luna odjednom tako oseti, među narodom koji bi trebalo da bude njen. Glavu je uvezala maramom, da sakrije svoju sličnost sa Kraljicom. Neke Letnjakinje su čak galamile na nju, pitale s kojim pravom je ona tu kad ne nosi nijednu totemsku figuricu niti dokaz da je uopšte Letnja. Takvima je pokazala svoje grlo, pa su uzmakle. Osećala je kakva je to ironija, biti obučena u odeću Zimaca danas, štaviše u tuniku koja nije, baš, njeno zakonito vlasništvo; ipak, bilo je to, na neki način, i bolno prikladno.
<BR>&nbsp;&nbsp;&nbsp;&nbsp;&nbsp;Nikog poznatog nije videla, ni među trkačicama ni u masi gledalaca uokolo. Znala je da ne može realno očekivati da među stotinama i hiljadama osoba oko sebe vidi nekoga iz Neita ili sa onih nekoliko malenih ostrva oko Neita, ali, svejedno tragala je, i ostala razočarana. Ovde su je okruživali prizori, zvuci i mirisi domovine; ali njena baka bila je suviše stara za toliko putovanje, a majka... "Festivali su za mladice", rekla joj je mama jednom, sa ponosom i čežnjom, "za one koje ne moraju da se brinu o održavanju lađa i o hranjenju drugih. Ja sam svoj Festival imala; i to mi je draga uspomena koju držim uz sebe svaki dan." Onda je obuhvatila rukom svoju kćer oko pleća, pomažući joj da čvršće stoji na palubi koja se njiše...
<BR>&nbsp;&nbsp;&nbsp;&nbsp;&nbsp;Jauk se ote sa Luninih usana: uvidela je, najzad, ružnu istinu sakrivenu iza te majčine 'veselozačete' uspomene. Žena pored nje se izvini i nervozno se odmače. Luna spusti pogled na svoje telo, dok se 'prostor oko sibile', gotovo zastrašujući, opet otvarao oko nje; odjednom joj bejaše drago što njena mama nije tu, što neće gledati ovu današnju trku, bez obzira kakav će ishod biti. Njena majka i baka verovatno misle da je ona mrtva, štaviše da je i Ukres mrtav; možda je tako i bolje. Verovatno su ih odavno ožalile i svršile s time. Da li je bolje nikad im ne omogućiti da saznaju istinu, ili se večito plašiti da će one, kad doznaju deo, nekako doznati i užasavajuću celinu istine o svojoj deci? Proguta jad, gušeći se o njega, i opet okrete svoje gledanje ka spoljašnjem svetu.
<BR>&nbsp;&nbsp;&nbsp;&nbsp;&nbsp;Ona nije dete svoje majke... ali nije ni Arienrodino. Šta ću onda ovde? Osvrte se, u iznenadnoj sumnji. Jedina sibila ovde; danas nije videla drugu, nigde. Zar je ona u celom letnjačkom narodu jedina sibila koja želi da se takmiči? Zar zaista nosi u svojoj krvi prevashodno Kraljičinu ambicioznost - zar zato želi da i sama postane Kraljica? Ne, ja nisam ovo tražila! Mora se nešto promeniti; ja sam samo posuda. Ponavljajući u sebi tu zakletvu, steže pesnice. Ako nijedna druga sibila ne učestvuje u ovoj trci, možda je to zato što ne znaju istinu.
<BR>&nbsp;&nbsp;&nbsp;&nbsp;&nbsp;Ne zna nijedna. Na licima oko sebe čitala je spektar motiva, i videla razne gradacije želja zbog kojih su učesnice danas došle: neke od njih bile su gladne vlasti (mada je vlast Letnje Kraljice oduvek bila više ceremonijalna nego stvarna), neke željne časti, a neke lakog života koji sleduje onoj koja je obožavana kao zemna inkarnacija Dame; neke su došle iz čiste radosti takmičenja, smatrajući da je ovo deo proslave, bez i najmanje brige da li će pobediti ili izgubiti. I nijedna od njih, nijedna osim mene, ne zna zašto je trka odista važna.
<BR>&nbsp;&nbsp;&nbsp;&nbsp;&nbsp;Nije više opuštala pesnice; napetost je u njoj sve više zatezala svoje opruge. Pogura se opet napred, toliko napred da je sad mogla videti startnu pantljiku zategnutu jednim tegom. Najstarija, po starešinstvu, među Dobraventurama povika iz sveg glasa, zahtevajući tišinu i saopštavajući pravila. Buduća Kraljica Leta ne mora biti prva, nego samo među prvih, svetih, trideset tri; staza nije duga, jer cilj je da šansu imaju i one koje nisu najjače. Ali iza Lune je bilo stotinu žena, i još stotinu, i još... Sa mesta na kom je stajala, nije im mogla kraj dogledati.
<BR>&nbsp;&nbsp;&nbsp;&nbsp;&nbsp;Glas starešine Dobraventure pozva ih sve da budu spremne za znak, i Luna oseti da joj izmiče svest o svojoj posebnosti; nagrnula je napred kao stopljeni deo mnoštva. Kroz jednu pukotinu između glava i ruku ugleda slabašnu traku, nalik na veoma uzanu zastavu, koja je još zadržavala tu plimu; i vide da traka pada; to je bio signal. Masa takmičarki pokulja napred, noseći i nju. Nije se mogla odupreti sve i da je htela. Trka za Letnju Kraljicu je počela.
<BR>&nbsp;&nbsp;&nbsp;&nbsp;&nbsp;Prvih sto metara je otplesala kao osmatrač sprudova: morala je uložiti svu svoju koncentraciju samo da ne bi pala. Čvor okolnih tela tad poče da popušta. Otvarale su se breše ispred nje i ona se ubacivala i probijala napred, ne uvek lako; za uzvrat je dobila po koji lakat u rebra. Polje se pomeralo i Luna nije mogla tačno znati koliko devojaka ima ispred nje; samo je mogla da krivuda i sprintuje, krivuda i sprintuje, prestižući, koliko su je noge nosile.
<BR>&nbsp;&nbsp;&nbsp;&nbsp;&nbsp;Jedna milja, pa to nije ništa; kad su se ona i Ukres trkali po beskrajnim sjaktavim plažama Neita, milja nije bila dovoljna ni da joj srce ubrzano zakuca... ali ovo je bila milja uzbrdo, po tvrdom pločniku a ne po popuštajućem pesku. Pre nego što je prevalila polovinu puta, dah joj je strugao grlo, a telo se bunilo protiv svakog daljeg udarca nogom o tlo. Pokušala je da se priseti koliko je vremena zapravo prošlo od kad je ona trčala po onom blistavom pesku; ali nije se zapravo mogla setiti ni kad je poslednji put imala hrane, ili sna, dovoljno bar za potrebe tela neke ptice. Karbankl prokleti! Sad je samo desetak žena bilo ispred nje, ali su joj polako odmicale. Okolo se počeše pojavljivati nove trkačice i prestizati je. Luna vide, sa svojevrsnim užasom, da je na glavi jedne od tih traka braon boje, a ne zelene - neko iz druge startne grupe je izbio ispred većine onih iz prve... i spotače se, zato što je um ostavio prenapregnute noge bez vođstva.
<BR>&nbsp;&nbsp;&nbsp;&nbsp;&nbsp;Hiljadu sto metara. Hiljadu dvesta. Sve veći broj takmičarki ispred nje. Najmanje trideset. A u slabinama grč od koga se ostaje bez daha. Prolaze me... a ne znaju, čak i ne znaju ka čemu posežu! Poseže i ona, poslednjom snagom, i vide kako poslednja etapa proleće; obustavila je svest o ma čemu drugom, sve dok se pod njenim nogama ne stvori belo kameno dvorište Palate i dok na njena pleća ne pade cvetni venac pretposlednje plasirane iz prve startne grupe.
<BR>&nbsp;&nbsp;&nbsp;&nbsp;&nbsp;Nasmejanu, ošamućenu, proguta je ekstaza gomile koja čeka; pozdravljali su je radosno, aplauzima, poljupcima i suzama. Probila se kroz njihove redove, zauzela svoje mesto u krugu pobednica koji se formirao u samoj sredini dvorišta. Osvrnula se, i čula, a zatim i videla grupu muzičara obučenih u belo, sa vencima cveća poput njenog, ali sa visokim crnim šeširima nalik na dimnjake, sa zimačkim totemskim krestama na vrhu. Iza ovih muzičara, stupala je mala procesija Letnjaka - iz klana Dobraventura; nosili su, na veslima, svod od ukrasne mreže isprepletane grančicama zelenila i okićene školjkama; a ta vesla na njihovim ramenima bila su delikatno izrezbarena fantazijom o morskim zverima.
<BR>&nbsp;&nbsp;&nbsp;&nbsp;&nbsp;Pod tim svodom nosili su masku Letnje Kraljice. Čula je uzvike i uzdahe divljenja, kao vetar kroz masu; oseti kako se i njeno divljenje opet uzdiže pred tom divotom... i silom; to je lice Promene. Prenese pogled na osobu koja je nosila masku i trže se, prepoznajući: Sudba Rejvenglas. Krug se otvori da propusti samo Sudbu; ostatak kolone pođe oko trideset tri pobednice, mešajući svoju muziku sa zvucima gomile.
<BR>&nbsp;&nbsp;&nbsp;&nbsp;&nbsp;Starešina Dobraventura nakloni se pred Sudbom, ili pred snagom njene umetnosti. "Zima kruniše Leto i Promena počinje. Neka ti Dama Thalasa bude na pomoći da odabereš mudro, ženo Zime; za tvoje dobro, i za naše." Stajala je vedra i spokojna u svojoj veri u Damino rasuđivanje.
<BR>&nbsp;&nbsp;&nbsp;&nbsp;&nbsp;"Molim se da tako bude." Sad se Sudba Rejvenglas Zimska nakloni; masku je nosila u naručju. Njena bela haljina bila je gotovo sasvim zaklonjena trakama koje su, predstavljajući 'zrake sunca', visile sa maske.
<BR>&nbsp;&nbsp;&nbsp;&nbsp;&nbsp;Izabraće Dama Thalasa... Zašto je za Daminu zastupnicu izabrana baš Sudba Rejvenglas, ako ne zato da bi izabrala ono jedno lice, i iza toga ono jedno srce i jedan um, kojima su poznate tajne ovog sveta - tajne koje Luna zna? Ali ona je maltene slepa. Može li Sudba uopšte da razlikuje jedno lice od drugog? Kako će znati ko je ko?
<BR>&nbsp;&nbsp;&nbsp;&nbsp;&nbsp;Predvodnica Dobraventura poče da se klati sa noge na nogu; čipkasti ogrtač od mnogih nizova perli, prebačen preko njene odeće, poče sa zvecka i kucka. Ona zapeva prastaru svetkovinsku pesmu prizivanja; a pobednice počeše polako da se kreću u kolu, prekoračujući nogom preko noge; povukoše i Lunu sa sobom. Luni lako, gotovo hipnotički, dođoše reči litije, pozivi i odgovori. Bilo je to nešto duboko ukorenjeno u njenom pamćenju, nešto svijeno oko najprimitivnijih slika kojih se sećala. U litaniji, stihovi se nisu baš rimovali, zato što je tokom vekova sam jezik toliko menjan, da su reči izgubile svoje nekadašnje oblike; takav je slučaj bio i sa većinom drugih svetih pesama. Melodija je na Lunin sluh ostavljala čudan utisak. Svetlohodna je pevala sa ostalima, ali deo njenog uma držao se postrani i samo gledao tu starinsku priredbu folklora, u koju se ostatak njenog bića ulivao bez dileme. A taj posebni deo nje nije više bio siguran da će Sudba odabrati baš nju, slepo, bez ikakve pomoći. Da li sibilski um zaista kontroliše ono što se ovde događa? Mene je usmeravao kako je hteo - ali može li posegnuti dalje od moje ruke, može li zaista pokrenuti nešto što ne drži kao lutku na koncima?
<BR>
<BR>&nbsp;&nbsp;&nbsp;&nbsp;&nbsp;"...ko nas doji na grudima svojim,
<BR>&nbsp;&nbsp;&nbsp;&nbsp;&nbsp;i grob bude kada grob nam treba?"
<BR>
<BR>&nbsp;&nbsp;&nbsp;&nbsp;&nbsp;"Dama daje sve što nama treba.
<BR>&nbsp;&nbsp;&nbsp;&nbsp;&nbsp;Ja njoj dajem, ne štedim, ne brojim."
<BR>
<BR>&nbsp;&nbsp;&nbsp;&nbsp;&nbsp;Luna vide da je Sudba počela lagano da plovi pored njih, u krug, ali u suprotnom smeru, noseći masku; njen izraz lica bio je prepun zaoštrene pažnje, ali bez nekog određenog usmerenja. Neće me prepoznati.
<BR>
<BR>&nbsp;&nbsp;&nbsp;&nbsp;&nbsp;"Ko nam puni i mreže i usta,
<BR>&nbsp;&nbsp;&nbsp;&nbsp;&nbsp;ko u srca unosi nam tugu?"
<BR>
<BR>&nbsp;&nbsp;&nbsp;&nbsp;&nbsp;"Dama naša. Mi nećemo drugu.
<BR>&nbsp;&nbsp;&nbsp;&nbsp;&nbsp;Nikad ne daj da ostane pusta."
<BR>
<BR>&nbsp;&nbsp;&nbsp;&nbsp;&nbsp;Luna se ugrize za usnu - protiv panike, protiv daljih reči, protiv nagona da vikne Evo me! Ovde sam! Želela je da veruje da je sve predodređeno, ali više nije bila sigurna da je ma šta predodređeno. Ovo nije mogla da prepusti slučaju - ne sad, pošto je išla tako daleko i videla tako mnogo. Mora da izabere mene. Ali kako?
<BR>
<BR>&nbsp;&nbsp;&nbsp;&nbsp;&nbsp;"Ko natera i nebo da plače?
<BR>&nbsp;&nbsp;&nbsp;&nbsp;&nbsp;Čija kletva razbešnjuje more?"
<BR>
<BR>&nbsp;&nbsp;&nbsp;&nbsp;&nbsp;"Po Dami znaš se, čuj, zemni stvore!
<BR>&nbsp;&nbsp;&nbsp;&nbsp;&nbsp;Njene reči za te život znače."
<BR>
<BR>&nbsp;&nbsp;&nbsp;&nbsp;&nbsp;Lunina memorija skoči napred ka dolazećim stihovima, i dva nivoa njene svesti se stopiše: "Input!"
<BR>
<BR>&nbsp;&nbsp;&nbsp;&nbsp;&nbsp;"Ko zna koga Dama će da zove?
<BR>&nbsp;&nbsp;&nbsp;&nbsp;&nbsp;Ko zna kome kakvu sudbu sprema?"
<BR>
<BR>&nbsp;&nbsp;&nbsp;&nbsp;&nbsp;Odziv utihnu i nestade: ona pade u transfer. I vrati se sa neočekivanom silinom, od koje ostade zaglušena. Oseti da se spotakla od šoka, pokuša da otvori oči. Međutim, oči su joj već bile širom otvorene, a ipak, svet koji je videla bio je jedva nešto svetliji od mesečine, sa mutnim i nejasnim obrisima. Pa, ona od drugih čula dobija nesrazmerno jače utiske... zato što je slepa! Još sekund prolaska kroz užas, zatim razumevanje da je - Sudba Rejvenglas. I da se negde u ovom nejasno viđenom krugu figura koje kruže oko njenog nepokretnog tela nalazi sigurno i jedna koja je uhvaćena drugim polom ovog transfera...
<BR>&nbsp;&nbsp;&nbsp;&nbsp;&nbsp;Gledala je kako mutna obličja prolaze i prolaze, i pitala se šta će naći, da li će moći da se snađe. Onda vide da se jedna figura u kolu spotiče, da je podržavaju i napola nose ruke okolnih dvaju žena, onih koje ni po čemu nije mogla razlikovati. Ona sama... gleda sebe samu. Dakle, iz njenih očiju morala bi gledati Sudba Rejvenglas; sigurno svaka gleda svoje lice i svesna je da to čini... Najednom Luna oseti da se njeno pozajmljeno telo otkočilo i da je pošlo napred, slobodnim koracima, ka pravoj njoj; da pruža masku ispred sebe. Prilazeći sama sebi, vide najzad da je to zaista njeno lice. Zurilo je u masku i uzvraćalo joj pogled, bez reči, sa izrazom divljenja i zanemele očaranosti. Ona podiže masku, Sudbinim uzdrhtalim rukama, još jednom dirnuta njenom lepotom, i stavi je čvrsto na svoja ramena.
<BR>&nbsp;&nbsp;&nbsp;&nbsp;&nbsp;U trenutku kad je maska legla na mesto, Luna oseti da je cimnuta nazad preko provalije transfera, u um zaista svoj, i začu svoj uzvik pri završetku transa. Sad je gledala kroz masku, kroz rupe za oči. Vide da ispred nje stoji Sudba Rejvenglas Zimska, ošamućena; oseti da je žene u kolu, levo i desno od nje, i dalje podržavaju; začu grmljavinu odobravanja oduševljene gomile. Ali iz tih trenutaka zapamtila je samo jedno: Sudba je prstima dodirivala lice koje je opet bilo njeno sopstveno: "Moje lice... videla sam moje lice. I masku Letnje Kraljice..."
<BR>&nbsp;&nbsp;&nbsp;&nbsp;&nbsp;Gomila sveta poče da nagrća oko njih, razbijajući krhki krug ruku, odnoseći sve koje su učestovovale. One koje su pridržavale Lunu da ne padne, sad se udaljiše, ali Luna je već bila čvrsto u ravnoteži; ona posegnu napred, uhvati Sudbu za šake, da joj pomogne da čvršće stoji. Bile su licem u lice. "Sudbo - ostvarilo se", promrmlja ona. "Postala sam Letnja Kraljica!"
<BR>&nbsp;&nbsp;&nbsp;&nbsp;&nbsp;"Da. Da, znam." Sudba odmahnu glavom, a suze unesoše svetlost u njene zatamnjene oči. "Tako je bilo suđeno. Bilo je. Ovo je sigurno prvi put da dve sibile gledaju jedna iz očiju druge. I da vide sebe..." Ona rasejano zagladi svoj okovratnik od belog perja. "Bićeš kao kraljica sve ono što sam postigla da tvoja maska bude."
<BR>&nbsp;&nbsp;&nbsp;&nbsp;&nbsp;Lunino srce steže iznenadna, teška ruka. "Ali ne sama. Trebaće mi pomoć. Trebaće mi ljudi koji će pridobiti poverenje mog naroda... i tvog. Da li bi ti htela da mi pomogneš?"
<BR>&nbsp;&nbsp;&nbsp;&nbsp;&nbsp;Pernati okovratnik zašušta Sudbinim klimanjem glave. "Potrebno mi je novo zaposlenje. Rado ću ti pomoći kako god je u mojoj moći. Luno... Vaše veličanstvo."
<BR>&nbsp;&nbsp;&nbsp;&nbsp;&nbsp;Mrežasti svod baci senku na njih, a starešina Dobraventura stupi između njih, svečano vesela. "Damo!" Oko nje, druge pripadnice porodice Dobraventura se nakloniše. "Dužnosti danas imaš tri: da pođeš među narod i pokažeš mu da je noć maski počela. Da budeš bez briga. Da se raduješ. A sutra dužnosti imaš tri: da siđeš na dokove kad napolju bude zora. Da baciš Zimu u More. Da vladaš umesto nje, kao što je volja Damina."
<BR>&nbsp;&nbsp;&nbsp;&nbsp;&nbsp;Da baciš Zimu u more... Luna pogleda ka Palati. "Uh... razumem."
<BR>&nbsp;&nbsp;&nbsp;&nbsp;&nbsp;"Onda hodi s nama, da te narod vidi. Do sutra, svi smo između svetova, između Zime i Leta, između prošlosti i budućnosti. A ti si vesnik promene." Dobraventura pokretom pokaza Luni da treba da bude pod tim njihovim pokretnim senjakom.
<BR>&nbsp;&nbsp;&nbsp;&nbsp;&nbsp;"Sudbo, hoćeš li ići sa mnom?"
<BR>&nbsp;&nbsp;&nbsp;&nbsp;&nbsp;"O, da, stupaću uz tebe." Sudba se nasmeši. "Ovo će mi možda biti poslednja prilika da vidim druga ljudska bića u svoj njihovoj slavi, pa ću je iskoristiti maksimalno." Dotače svoje veštačko oko prstom punim ljubavi i tuge. "Sve moje maske, delo u koje sam uložila ceo život, procvetaće i uvenuće u ovoj jednoj noći... a moj vid će uskoro u more, zajedno sa svim ostalim zimskim izobiljem, i dobrim i zlim."
<BR>&nbsp;&nbsp;&nbsp;&nbsp;&nbsp;"Neće!" Luna odmahnu glavom. "Kunem ti se, Sudbo - ovo će biti stvarna promena!" Gomila poče da se nameće između njih.
<BR>&nbsp;&nbsp;&nbsp;&nbsp;&nbsp;"Luno! Šta sa Ukresom?" doviknu Sudba preko razmaka koji se, između njih, sve više širio.
<BR>&nbsp;&nbsp;&nbsp;&nbsp;&nbsp;Luna uzaludno pruži ruku, gubeći kontrolu, izgubljena u masi. "Ne znam! Ne znam..." Snažne ruke je digoše u nosiljku okićenu cvećem; ona sede. Ponesoše je, pod svodom, niz Ulicu: list koji se ljuljuška dok ga potok nosi nizvodno.
<BR>&nbsp;&nbsp;&nbsp;&nbsp;&nbsp;Gde god su je doneli, videla je kako se pojavljuju maske: slavitelji su skrivali lica, odbacivali svoje sopstvene identitete, postajali svoje maštarije - kao što je učinila i ona, Letnja Kraljica. Noćas neće biti ni Zime ni Leta, ni stranaca ni domaćih, niko neće biti u pravu niti u krivu. Na sve strane su cvetali kostimi, svirala muzika, maskirana lica se smejala, pevala, vikala u pozdrav Kraljici. Svuda su ljudi nastojali da pođu uz njenu nosiljku, da ponude Kraljici jelo, piće i poklone, ili da je jednostavno dodirnu za dobru sreću. Bila je njena dužnost danas, noćas, da bude vesela vinska mušica, simbol kratkotrajne radosti života; jer će svet, a i njena vladavina, tek sutra opet postati stvarni...
<BR>&nbsp;&nbsp;&nbsp;&nbsp;&nbsp;I bila je zahvalna masci na sebi, masci koja je njima značila sve, a njoj omogućavala da sakrije istinu da joj, kad god se uključi u ovaj trenutak, vreme preskoči na sutrašnjicu, a smeh zamre. Jer ako njen plan nije uspeo, ako Sirus nije ispunio obećanje, onda će sutra, kad izgovori potrebne reči i da znak kao Letnja Kraljica, Ukres biti udavljen...
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
