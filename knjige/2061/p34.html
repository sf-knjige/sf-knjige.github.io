<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30. 'GALAKSIJA' NA POVRŠINI
<P>&nbsp;&nbsp;&nbsp;&nbsp;&nbsp;U salonu je iznenadni potisak punog pogona doživljen kao odlaganje izvršenja smrtne kazne u poslednjem trenutku. Užasnuti oficiri bili su očevici neuspeha sa izabranim mestom za spuštanje i znali su da postoji samo jedan put uzmaka. Pošto se Čang upravo za njega opredelio, oni su ponovo mogli da dopuste sebi luksuz normalnog disanja.
<BR>&nbsp;&nbsp;&nbsp;&nbsp;&nbsp;Ali koliko će moći u tome da uživaju, to niko nije mogao reći. Samo je Čang znao da li brod ima dovoljno goriva da stigne do stalne orbite; a čak i ako bi mu to uspelo, pomisli smrknuto kapetan Laplas, ona ludakinja sa pištoljem mogla bi mu opet narediti da se spusti. On, doduše, ni za trenutak nije poverovao da je ona stvarno luda; znala je ta tačno šta radi.
<BR>&nbsp;&nbsp;&nbsp;&nbsp;&nbsp;Najednom, došlo je do promene potiska.
<BR>&nbsp;&nbsp;&nbsp;&nbsp;&nbsp;"Motor broj četiri je isključen", reče inženjerski oficir. "Ne čudi me - po svoj prilici je reč o pregrevanju. Nije predviđen za tako dugu upotrebu na ovom nivou."
<BR>&nbsp;&nbsp;&nbsp;&nbsp;&nbsp;Nije se, razume se, javilo nikakvo osećanje promene pravca - smanjeni potisak i da je bio upravljen duž brodske ose - ali prizori na monitorskim ekranima ludo su se iskosili. 'Galaksija' se i dalje uspinjala, ali ne više okomito. Postala je balistička raketa koja je hitala ka nepoznatoj meti na Evropi.
<BR>&nbsp;&nbsp;&nbsp;&nbsp;&nbsp;Ponovo je došlo do naglog pada potiska; na video monitorima obzorje je opet postalo ravno.
<BR>&nbsp;&nbsp;&nbsp;&nbsp;&nbsp;"Isključio je naspramni motor - bio je to jedini način da spreči da se nekontrolisano okrećemo - odličan potez!"
<BR>&nbsp;&nbsp;&nbsp;&nbsp;&nbsp;Naučnici koji su posmatrali nisu mogli da shvate šta je odlično u tome; slike sa monitora potpuno je nestalo, budući da ju je zaklonila neka zaslepljujuće bela magla.
<BR>&nbsp;&nbsp;&nbsp;&nbsp;&nbsp;"Izbacuje višak goriva - olakšava brod..."
<BR>&nbsp;&nbsp;&nbsp;&nbsp;&nbsp;Potisak je pao na nulu i brod se sada nalazio u slobodnom padu. Kroz nekoliko sekundi prošao je kroz ogroman oblak ledenih kristala, nastao kada je izbačeno gorivo eksplodiralo u svemiru, A ispod njih, približujući se dokonim ubrzanjem od jedne osmine gravitacije, prostiralo se središnje more Evrope. Čang bar više neće morati da brine o mestu za spuštanje; od sada ga čeka standardni postupak, poznat u vidu video igre milionima koji se nikada nisu otisnuli u svemir, niti će to ikada učiniti.
<BR>&nbsp;&nbsp;&nbsp;&nbsp;&nbsp;Sve što je trebalo učiniti bilo je da se potiskom pruža protivteža gravitaciji, tako da brod koji se spušta dostigne nultu brzinu pri nultoj visini. Postojala je, doduše, izvesna margina za grešku, ali nevelika, čak i pri spuštanju u vodu, čemu su prvi američki astronauti davali preimućstvo i za šta se sada Čang nevoljno opredelio. Čang, međutim, nije imao mogućnost izbora. Ako bude pogrešio - što mu se teško može zameriti s obzirom na napor kome je bio izložen u poslednjih nekoliko časova - neće biti nikakvog kućnog kompjutera koji će ispisati na ekranu: 'Žao mi je - srušili ste se. Hoćete li da pokušate još jednom? Odgovorite: DA/NE...'
<BR>
<BR>&nbsp;&nbsp;&nbsp;&nbsp;&nbsp;Čekajući sa svojim improvizovanim oružjem ispred zaključanih vrata mosta, drugi oficir Ju i njegova dvojica kolega nalazili su se verovatno pred najtežim zadatkom. Oni nisu raspolagali monitorskim ekranima koji bi ih obaveštavali o tome šta se događa, te su se stoga morali oslanjati na poruke iz oficirskog salona. Takođe ništa nije dopiralo kroz postavljeni mikrofon, što, međutim, nije bilo iznenađujuće. Čang i Mekmahonova gotovo da nisu imali vremena za razgovor, kao ni potrebe za njim.
<BR>&nbsp;&nbsp;&nbsp;&nbsp;&nbsp;Spuštanje je ispalo izvrsno, gotovo bez udara. 'Galaksija' je potonula nekoliko metara, a zatim je ponovo izronila i stala da pluta okomito i - zahvaljujući težini motora - u uspravnom položaju.
<BR>&nbsp;&nbsp;&nbsp;&nbsp;&nbsp;Tek tog časa slušaoci pred vratima mosta čuli su, posredstvom mikrofona, prve razumljive zvuke unutra.
<BR>&nbsp;&nbsp;&nbsp;&nbsp;&nbsp;"Ti si manijak, Rozi", razlegao se Čangov glas, koji je više odavao otupljenost i iscrpljenost nego ljutnju. "Nadam se da si sad zadovoljna. Svima si nam došla glave."
<BR>&nbsp;&nbsp;&nbsp;&nbsp;&nbsp;Usledio je jedan pucanj iz pištolja, a potom je opet zavladala duga tišina.
<BR>&nbsp;&nbsp;&nbsp;&nbsp;&nbsp;Ju je sa kolegama strpljivo čekao, znajući da se nešto neizostavno mora uskoro dogoditi. Čuli su kako se podiže poluga koja je blokirala vrata i istog časa su se mašili za francuske ključeve i metalne šipke koje su imali uza se. Mogla bi da pogodi jednoga, ali ne i svu trojicu...
<BR>&nbsp;&nbsp;&nbsp;&nbsp;&nbsp;Vrata stadoše da se otvaraju, sasvim polako.
<BR>&nbsp;&nbsp;&nbsp;&nbsp;&nbsp;"Izvinite", reče drugi oficir Čang. "Mora da sam nakratko izgubio svest."
<BR>&nbsp;&nbsp;&nbsp;&nbsp;&nbsp;A onda se, kao i svaki razumni čovek, ponovo onesvestio.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
