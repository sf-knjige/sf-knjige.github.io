<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. NOĆNO DEŽURSTVO
<P>&nbsp;&nbsp;&nbsp;&nbsp;&nbsp;Samo je Vreme univerzalno; Noć i Dan predstavljaju tek nebitne lokalne običaje što potiču sa onih planeta čije okretanje oko vlastite ose još nisu zaustavile plimske sile. No, ma koliko se ljudska bića udaljila od svog matičnog sveta, ona ipak ne mogu da uteknu dijurnalnom ritmu koji je vaspostavljen davno u prošlosti ciklusom svetlosti i tame.
<BR>&nbsp;&nbsp;&nbsp;&nbsp;&nbsp;I tako, u 01,05 po univerzalnom vremenu, drugi oficir Čang našao se sam na mostu, dok je brod bio usnuo oko njega. Nije, doduše, bilo potrebe ni da on bude budan, budući da bi elektronska čula 'Galaksije' znatno ranije otkrila bilo kakvo nepravilno dejstvovanje nego što bi to mogao on da učini. No, stoleće kibernetike je dokazalo da su ljudska bića i dalje nešto malo bolja od mašina kada je posredi hvatanje ukoštac sa neočekivanim; a ranije ili kasnije neočekivano se uvek događalo.
<BR>&nbsp;&nbsp;&nbsp;&nbsp;&nbsp;Gde je moja kafa? - pomisli mrzovoljno Čang. Ne liči na Rozi da kasni. Zapitao se da li je stjuardesu pogodila ista boljka od koje su patili kako naučnici, tako i posada posle nevolja koje su ih zadesile u poslednja dvadeset četiri časa.
<BR>&nbsp;&nbsp;&nbsp;&nbsp;&nbsp;Pošto je prvi penetrometar zakazao, na brzinu je upriličen sastanak da se odluči šta dalje valja činiti. Preostala je još jedna jedinica; ona je bila predviđena za Kalisto, ali je sasvim mogla da se upotrebi i ovde.
<BR>&nbsp;&nbsp;&nbsp;&nbsp;&nbsp;"U svakom slučaju", primetio je dr Anderson, "na Kalisto smo se već spustili - tamo nema ničeg drugog do raznih vrsta ispucalog leda."
<BR>&nbsp;&nbsp;&nbsp;&nbsp;&nbsp;Niko se nije usprotivio. Posle pauze od dvanaest časova, koja je iskorišćena za podešavanja i isprobavanja, penetrometar 3 lansiran je ka pokrovu oblaka Evrope, gde se zaputio nevidljivim tragom svog prethodnika.
<BR>&nbsp;&nbsp;&nbsp;&nbsp;&nbsp;Ovoga puta brodski uređaji za snimanje ipak su zabeležili neke podatke - u trajanju oko pola milisekunde. Akcelerometar na sondi, koji je bio kalibrisan da dejstvuje do 20.000 g, odaslao je jedan kratak impuls pre no što je izišao iz predviđenog opsega. Dole sve mora da je bilo uništeno u znatno kraćem vremenskom razmaku nego što je treptaj oka.
<BR>&nbsp;&nbsp;&nbsp;&nbsp;&nbsp;Posle ovog drugog i još smrknutijeg neuspeha bilo je odlučeno da se izvesti Zemlja, a potom da se sačeka visoko na orbiti oko Evrope na dalja uputstva, pre no što se produži za Kalisto i druge spoljnje mesece.
<BR>&nbsp;&nbsp;&nbsp;&nbsp;&nbsp;"Žao mi je što kasnim, ser", reče Rouz Mekmahon (po njenom imenu nikada se ne bi pogodilo da joj je ten nešto tamniji od kafe koju je nosila), "ali mora da sam pogrešno programirala budilnik."
<BR>&nbsp;&nbsp;&nbsp;&nbsp;&nbsp;"Imamo sreće", reče uz kikot dežurni oficir, "što baš vi ne upravljate brodom."
<BR>&nbsp;&nbsp;&nbsp;&nbsp;&nbsp;"Uopšte mi nije jasno kako bilo ko može upravljati njime", uzvrati Rouz. "Sve mi to izgleda silno zapetljano."
<BR>&nbsp;&nbsp;&nbsp;&nbsp;&nbsp;"Oh, nije baš tako kako može da izgleda", reče Čang. "Ali zar na obuci nemate i osnovni kurs iz teorije kretanja kroz svemir?"
<BR>&nbsp;&nbsp;&nbsp;&nbsp;&nbsp;"Ovaj... da, imamo. Ali meni tu nikada ništa nije bilo jasno. Orbite i sve te besmislice."
<BR>&nbsp;&nbsp;&nbsp;&nbsp;&nbsp;Drugi oficir Čang se i inače dosađivao, tako da je došao do zaključka da će baš plemenito postupiti ako malo prosvetli sirotu Rozi. Ona, doduše, nije bila sasvim njegov tip, ali je nesumnjivo spadala u privlačne žene; mali napor sada mogao bi se pokazati kao mudar ulog. Uopšte mu, međutim, nije padalo na pamet da bi Rouz mogla da poželi ponovo da ode na spavanje pošto izvrši svoju dužnost.
<BR>&nbsp;&nbsp;&nbsp;&nbsp;&nbsp;Dvadeset minuta kasnije drugi oficir Čang mahnu prema navigacionoj konzoli i opširno zaključi: "Vidite, dakle, da je stvar gotovo automatska. Sve što treba da učinite jeste da otkucate na tastaturi nekoliko brojeva, a potom se sam brod pobrine o svemu ostalom."
<BR>&nbsp;&nbsp;&nbsp;&nbsp;&nbsp;Rouz kao da je sve ovo već zamaralo; stalno je gledala na sat.
<BR>&nbsp;&nbsp;&nbsp;&nbsp;&nbsp;"Oprostite", reče Čang glasom koji je najednom postao snužden. "Nije trebalo da vas ovoliko zadržim."
<BR>&nbsp;&nbsp;&nbsp;&nbsp;&nbsp;"Oh, ne - sve je to izuzezno zanimljivo. Molim vas, nastavite."
<BR>&nbsp;&nbsp;&nbsp;&nbsp;&nbsp;"Nipošto. Možda neki drugi put. Laku noć, Rozi - i hvala na kafi."
<BR>&nbsp;&nbsp;&nbsp;&nbsp;&nbsp;"Laku noć, ser."
<BR>&nbsp;&nbsp;&nbsp;&nbsp;&nbsp;Stjuardesa treće klase Rouz Mekmahon stade da lebdi (ne odveć umešno) ka vratima koja su još bila otvorena. Čang nije mario da se osvrne kada ih je čuo kako se zatvaraju.
<BR>&nbsp;&nbsp;&nbsp;&nbsp;&nbsp;Stoga se prilično trgao kada mu se, nekoliko sekundi kasnije, obratio jedan potpuno nepoznati ženski glas.
<BR>&nbsp;&nbsp;&nbsp;&nbsp;&nbsp;"Gospodine Čang - nema razloga da posežete za tim dugmetom za uzbunu - isključeno je. Evo vam koordinata za spuštanje. Spustite brod."
<BR>&nbsp;&nbsp;&nbsp;&nbsp;&nbsp;Lagano, pitajući se da li je to možda zadremao i sada ima noćne more, Čang se okrenu na rotirajućoj stolici.
<BR>&nbsp;&nbsp;&nbsp;&nbsp;&nbsp;Osoba koja je bila Rouz Mekmahon lebdela je pokraj ovalnog ulaza, držeći se za polugu kojom su se zatvarala vrata. Sve na njoj kao da se nekako izmenilo; u samo jednom trenutku oni su promenili uloge. Stidljiva stjuardesa - koja ga ranije nijednom nije pogledala u oči - sada je posmatrala Čanga hladnim, nemilosrdnim pogledom od koga se on osećao kao zec što ga je zmija hipnotisala. Mali pištolj, ali opakog izgleda, koji joj je počivao u šaci delovao je kao neki suvišni ukras; Čang uopšte nije sumnjao u to da ga sasvim lako može ubiti i bez njega. Međutim, kako samopoštovanje, tako i profesionalna čast nalagali su mu da se ne preda bez izvesne borbe. U najmanju ruku, tako će bar dobiti malo vremena.
<BR>&nbsp;&nbsp;&nbsp;&nbsp;&nbsp;"Rouz", reče on - usne su mu sada teško uobličavale ime koje je najednom postalo tako neprilično - "ovo je savršeno smešno. Ono što sam ti maločas rekao - naprosto nije istina. Ja nikako ne bih mogao sam da spustim brod. Bili bi potrebni sati da se izračuna ispravna orbita, a i morao bih da dobijem pomoć. Bar jednog kopilota."
<BR>&nbsp;&nbsp;&nbsp;&nbsp;&nbsp;Pištolj se nije ni pomerio. "Ja nisam budala, gospodine Čang. Ovaj brod nema energetska ograničenja kao stare hemijske rakete. Druga kosmička brzina kod Evrope iznosi samo tri kilometa u sekundi. Vi ste obučeni i za spuštanje u slučajevima kada zakaže glavni kompjuter. Sada to možete primeniti u praksi; prozor za optimalno spuštanje na koordinate koje sam vam dala otvara se za pet minuta."
<BR>&nbsp;&nbsp;&nbsp;&nbsp;&nbsp;"Verovatnoća neuspeha", reče Čang, koji je najednom počeo silno da se znoji, "kod takvih pokušaja iznosi dvadeset pet odsto" - prava vrednost bila je deset odsto, ali on je smatrao da malo preterivanje nikako neće biti naodmet pod datim okolnostima - "a i prošle su godine od moje obuke."
<BR>&nbsp;&nbsp;&nbsp;&nbsp;&nbsp;"U tom slučaju", uzvrati Rouz Mekmahon, "moraću da vas eliminišem i da naložim kapetanu da mi pošalje nekog ko je dorasliji ovom poslu. Šteta, jer tako ćemo propustiti ovaj prozor i morati da sačekamo dva sata na naredni. Još četiri minuta."
<BR>&nbsp;&nbsp;&nbsp;&nbsp;&nbsp;Drugi oficir Čang umeo je da razabere kada je poražen; ali, za utehu, bar je pokušao.
<BR>&nbsp;&nbsp;&nbsp;&nbsp;&nbsp;"Dajte mi koordinate", reče on.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
