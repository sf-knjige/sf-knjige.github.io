<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>49. SVETILIŠTE
<P>&nbsp;&nbsp;&nbsp;&nbsp;&nbsp;Pošto su istovarili opremu iz 'Bila Tija' i postavili je na mali granitni potez na koji su se spustili, Kris Flojd je ustanovio da je veoma teško odvojiti pogled od planine što se uznosila nad njima. Jedan jedinstveni dijamant - veći od Everesta! Samo ovi rasuti komadi koji su ležali oko šatla mora da su vredeli milijarde, a ne milione...
<BR>&nbsp;&nbsp;&nbsp;&nbsp;&nbsp;Sa druge strane, možda ne vrede ništa više od - pa, krhotina razbijenog stakla. Vrednost dijamanata oduvek su kontrolisali prodavci i proizvođači, ali ako se na tržištu iznenada pojavi jedna prava dijamantska planina, cene će očigledno morati sasvim da padnu. Flojd je sada počeo da shvata zašto je toliko zainteresovanih strana usredsredilo pažnju na Evropu; politička i ekonomska grananja bila su beskrajna.
<BR>&nbsp;&nbsp;&nbsp;&nbsp;&nbsp;Pošto je sada konačno dokazao svoju teoriju, van der Berg je ponovo postao predan naučnik, usmeren prema jednoj svrsi: okončanju preduzetih opita bez ikakvih odlaganja. Uz Flojdovu pomoć - nije bilo lako izneti kabastije delove opreme iz skučene kabine 'Bila Tija' - najpre je ručnom električnom bušilicom izvadio uzorak kore dugačak jedan metar, a onda ga pažljivo odneo u šatl.
<BR>&nbsp;&nbsp;&nbsp;&nbsp;&nbsp;Flojd bi preimućstvo dao drugim stvarima, ali uvideo je da ima smisla u tome da se najpre obave teži poslovi. Tek kada su postavili seizmografsku mrežu i podigli panoramsku TV kameru na jedan niski, teški, tronogi stativ, van der Berg se konačno udostojio da sakupi malo neprocenjivog bogatstva što je ležalo svuda oko njih.
<BR>&nbsp;&nbsp;&nbsp;&nbsp;&nbsp;"U najmanju ruku", reče on, brižljivo odabirajući manje opasne krhotine, "biće to zgodni suveniri."
<BR>&nbsp;&nbsp;&nbsp;&nbsp;&nbsp;"Osim ako nas Rozini prijatelji ne poubijaju da bi ih se domogli."
<BR>&nbsp;&nbsp;&nbsp;&nbsp;&nbsp;Van der Berg uputi oštar pogled svom sadrugu; pitao se koliko Kris stvarno zna - a koliko, kao i svi ostali, samo nagađa.
<BR>&nbsp;&nbsp;&nbsp;&nbsp;&nbsp;"Teško da je to vredno truda sada pošto je tajna otkrivena. Kroz otprilike jedan čas berzanski kompjuteri sasvim će poludeti."
<BR>&nbsp;&nbsp;&nbsp;&nbsp;&nbsp;"Lukavče!" reče Flojd, pre uz divljenje nego iz prebacivanja. "O tome je, dakle, bila tvoja poruka."
<BR>&nbsp;&nbsp;&nbsp;&nbsp;&nbsp;"Nijedan zakon se ne protivi tome da jedan naučnik malo honorarno zaradi - ali prepuštam neprijatne pojedinosti mojim prijateljima na Zemlji. Sasvim iskreno, znatno me više zanima posao koji obavljamo ovde. Dodaj mi taj ključ, molim te..."
<BR>&nbsp;&nbsp;&nbsp;&nbsp;&nbsp;U tri navrata pre no što su završili postavljanje stanice 'Zevs' potresi su ih gotovo izbacili iz ravnoteže. Najpre bi ih osetili kao vibracije pod nogama, a onda bi sve počelo da se trese - da bi potom usledilo užasno, otegnuto tutnjanje koje kao da je dolazilo iz svih pravaca. Izgledalo je kao da čak dopire iz vazduha, što se Flojdu činilo najneobičnije. Nikako nije uspevao da se saživi sa činjenicom da se oko njih nalazilo dovoljno atmosfere da im omogući razgovor na maloj udaljenosti bez posredstva radija.
<BR>&nbsp;&nbsp;&nbsp;&nbsp;&nbsp;Van der Berg ga je neprekidno uveravao da su potresi još sasvim bezopasni, ali Flojd je odavno naučio da se nikada odveć ne pouzdaje u stručnjake. Istina, upravo se, na spektakularan način, pokazalo da su geolozi bili u pravu; dok je posmatrao kako se 'Bil Ti' ljulja na svojim amortizerima poput broda na talasima, nadao se da će sreća nastaviti da se osmehuje Vanu bar još nekoliko minuta.
<BR>&nbsp;&nbsp;&nbsp;&nbsp;&nbsp;"Izgleda da smo gotovi", reče konačno naučnik, na Flojdovo silno olakšanje. "Ganimedu odlično pristižu podaci na svim kanalima. Baterije će potrajati godinama, budući da će ih puniti solarna ploča."
<BR>&nbsp;&nbsp;&nbsp;&nbsp;&nbsp;"Ako ova oprema još bude radila kroz nedelju dana, biću veoma iznenađen. Zakleo bih se da se ova planina pomerila od časa kada smo se spustili - zato krenimo što pre, da se ne bi sručila na nas."
<BR>&nbsp;&nbsp;&nbsp;&nbsp;&nbsp;"Više me brine", nasmeja se van der Berg, "da nam tvoji mlaznici ne upropaste sav posao."
<BR>&nbsp;&nbsp;&nbsp;&nbsp;&nbsp;"Nema nikakvog rizika - na bezbednoj smo udaljenosti, a i istovarili smo toliko tog otpada da će nam za poletanje biti potrebno samo pola pređašnje snage. Osim ako ti ne poželiš da ukrcaš još nekoliko milijardi. Ili biliona."
<BR>&nbsp;&nbsp;&nbsp;&nbsp;&nbsp;"Ne treba biti gramziv. U svakom slučaju, nemam pojma koliko će to vredeti kada ga odnesemo na Zemlju. Muzeji će razgrabiti najveći deo, razume se. Posle toga - ko zna?"
<BR>&nbsp;&nbsp;&nbsp;&nbsp;&nbsp;Flojdovi prsti igrali su po kontrolnoj ploči dok je razmenjivao poruke sa 'Galaksijom'.
<BR>&nbsp;&nbsp;&nbsp;&nbsp;&nbsp;"Prva faza misije okočana. Nastavljamo po utvrđenom planu."
<BR>&nbsp;&nbsp;&nbsp;&nbsp;&nbsp;Nisu se iznenadili kada im je uzvratio kapetan Laplas.
<BR>&nbsp;&nbsp;&nbsp;&nbsp;&nbsp;"Sasvim ste sigurni da želite da nastavite? Setite se, konačnu odluku donosite vi. Ja ću vas podržati, ma kakva ona bila."
<BR>&nbsp;&nbsp;&nbsp;&nbsp;&nbsp;"Razumemo, ser. Obojica smo zadovoljni zbog toga. Jasno nam je kako se oseća posada. A naučna korist može biti ogromna - veoma smo uzbuđeni."
<BR>&nbsp;&nbsp;&nbsp;&nbsp;&nbsp;"Samo trenutak - i dalje čekamo na vaš izveštaj o planini Zevs!"
<BR>&nbsp;&nbsp;&nbsp;&nbsp;&nbsp;Flojd pogleda van der Berga, koji slegnu ramenima, pa uze mikrofon.
<BR>&nbsp;&nbsp;&nbsp;&nbsp;&nbsp;"Ako vam sada kažemo, kapetane, pomislićete da smo poludeli - ili da vas zavitlavamo. Molimo vas, strpite se nekoliko časova dok se ne vratimo - sa dokazima."
<BR>&nbsp;&nbsp;&nbsp;&nbsp;&nbsp;"Hmm. Nema mnogo svrhe da vam izdam naređenje, zar ne? U svakom slučaju, puno sreće. Vlasnik vas takođe pozdravlja - smatra da je odlazak do 'Cijena' izvrsna zamisao."
<BR>&nbsp;&nbsp;&nbsp;&nbsp;&nbsp;"Znao sam da će se ser Lorens složiti", reče Flojd svom sadrugu. "U svakom slučaju, kada je već izgubljena 'Galaksija', šteta se neće mnogo povećati ako ode i 'Bil Ti', zar ne?"
<BR>&nbsp;&nbsp;&nbsp;&nbsp;&nbsp;Van der Berg je imao razumevanja za ovakav pogled na stvari, ali se ipak ne bi sasvim potpisao ispod njega. Tek što je stekao naučni ugled, tako da mu je uživanje u njemu tek predstojalo.
<BR>&nbsp;&nbsp;&nbsp;&nbsp;&nbsp;"Oh - uzgred budi rečeno", reče Flojd. "Ko je to Lusi - neka stvarna ličnost?"
<BR>&nbsp;&nbsp;&nbsp;&nbsp;&nbsp;"Ne, koliko mi je poznato. Naišli smo na nju prilikom jednog kompjuterskog traganja i zaključili da bi to ime moglo poslužiti kao zgodna šifra - svi bi mislili da ima neke veze sa Luciferom; i tako, jedna poluistina divno je mogla da radoznalce navede na pogrešan put...
<BR>&nbsp;&nbsp;&nbsp;&nbsp;&nbsp;Ja za njih nikada nisam čuo, ali pre stotinu godina postojala je jedna popularna muzička grupa veoma neobičnog naziva 'Bitlsi' - 'Bube', dakle, premda će ga sam vrag znati zašto su baš to odabrali. Oni su imali jednu pesmicu podjednako čudnovatog naslova: 'Lusi na nebu sa dijamantima'. Šašavo, zar ne? Gotovo kao da su znali..."
<BR>
<BR>&nbsp;&nbsp;&nbsp;&nbsp;&nbsp;Prema radaru na Ganimedu, olupina 'Cijena' ležala je tri stotine kilometara zapadno od planine Zevs, prema takozvanoj 'zoni sumraka' i hladnim predelima što su ležali iza nje. Oni su, doduše, bili neprekidno studeni, ali ne i tamni; pola vremena ih je blistavo obasjavalo daleko Sunce. No, čak i pri kraju dugog evropskog solarnog dana temperatura se i dalje nalazila duboko ispod tačke mržnjenja. Kako je voda u tečnom stanju mogla postojati samo na polulopti okrenutoj prema Luciferu, međupodručje je bilo mesto neprekidnih oluja, gde su se za preimućstvo nadmetali kiša i grad, susnežica i sneg.
<BR>&nbsp;&nbsp;&nbsp;&nbsp;&nbsp;Tokom pola stoleća od 'Cijenovog' nesrećnog spuštanja, brod se pomerio gotovo hiljadu kilometara. Mora da je plutao - poput 'Galaksije' - više godina na novostvorenom Galilejevom moru, pre no što se zaustavio na ovoj sumornoj, negostoljubivoj obali.
<BR>&nbsp;&nbsp;&nbsp;&nbsp;&nbsp;Flojd je uhvatio radarski odjek čim je 'Bil Ti' prešao u vodoravan položaj pri kraju drugog skoka preko Evrope. Signal je bio iznenađujuće slab za jedan tako veliki objekat; čim su se probili kroz oblake, shvatili su šta je posredi.
<BR>&nbsp;&nbsp;&nbsp;&nbsp;&nbsp;Olupina svemirskog broda 'Cijen', prve letelice sa ljudskom posadom koja se spustila na jedan Jupiterov satelit, počivala je u središtu jednog malog, kružnog jezera - očigledno veštačkog - koje je jednim kanalom bilo povezano sa morem, udaljenim manje od tri kilometra. Preostao je samo kostur, pa čak ni on nije bio ceo; lešina je bila sasvim oglodana.
<BR>&nbsp;&nbsp;&nbsp;&nbsp;&nbsp;Ali ko je to učinio? - upita se van der Berg. Ovde nije bilo nikakvog znaka života; mesto je izgledalo kao da je već godinama pusto. No, on nimalo nije sumnjao da je nešto ogolilo olupinu - i to hotimičnom, čak gotovo hirurškom preciznošću.
<BR>&nbsp;&nbsp;&nbsp;&nbsp;&nbsp;"Očigledno je bezbedno za spuštanje", reče Flojd, sačekavši nekoliko sekundi da mu van der Berg gotovo odsutno klimne u znak saglasnosti. Geolog je već snimao sve što je bilo u vidnom polju.
<BR>&nbsp;&nbsp;&nbsp;&nbsp;&nbsp;'Bil Ti' se bez problema spustio pokraj jezera i oni pogledaše preko hladne, tamne vode ka spomeniku Čovekovim istraživačkim porivima. Nije postojao nijedan pogodan način da se stigne do olupine, ali to, zapravo, nije ni bilo važno.
<BR>&nbsp;&nbsp;&nbsp;&nbsp;&nbsp;Pošto su obukli poluskafandere, odneli su venac do ruba vode, držali ga za trenutak svečano pred kamerom, a zatim ga bacili u ime posade 'Galaksije'. Bio je divno načinjen; iako su jedina raspoloživa građa bile metalne folije, hartija i plastika, lako se moglo poverovati da su cvetovi i listovi stvarni. Svuda po vencu stajali su pribodeni beleške i zapisi, od kojih su mnogi bili ispisani starinskim kineskim pismom, koje je sada bilo izvan upotrebe, a ne rimskom abecedom.
<BR>&nbsp;&nbsp;&nbsp;&nbsp;&nbsp;Dok su se vraćali prema 'Bilu Tiju', Flojd reče zamišljeno: "Jesi li primetio - nije ostalo praktično nimalo metala. Samo staklo, plastika, sintetika."
<BR>&nbsp;&nbsp;&nbsp;&nbsp;&nbsp;"A šta je sa onim rebrima i potpornim nosačima?"
<BR>&nbsp;&nbsp;&nbsp;&nbsp;&nbsp;"Mešavina - uglavnom ugljenik, bor. Neko je ovde veoma gladan metala - i ume da ga prepozna kada ga vidi. Zanimljivo..."
<BR>&nbsp;&nbsp;&nbsp;&nbsp;&nbsp;Veoma, pomisli van der Berg. Na jednom svetu gde vatra nije mogla da postoji, bilo bi gotovo nemoguće načiniti metale i legure, tako da bi oni bili podjednako dragoceni kao i... pa, dijamanti...
<BR>&nbsp;&nbsp;&nbsp;&nbsp;&nbsp;Kada je izvestio bazu i primio poruku zahvalnosti od drugog oficira i njegovih kolega, Flojd je podigao 'Bila Tija' na visinu od hiljadu metara i nastavio prema zapadu.
<BR>&nbsp;&nbsp;&nbsp;&nbsp;&nbsp;"Poslednja deonica", reče on. "Nema razloga da se penjemo više - stići ćemo tamo za deset minuta. Ali neću se spustiti; ako je Veliki Zid ono što pretpostavljamo, onda je bolje da to ne činimo. Brzo ćemo proleteti, a onda pravac natrag. Pripremi te kamere; ovo može ispasti još važnije od planine Zevs."
<BR>&nbsp;&nbsp;&nbsp;&nbsp;&nbsp;A ja ću, dodade on u sebi, uskoro možda doznati kako se deda Hejvud osećao pre pedeset godina, ne tako daleko odavde. Imaćemo mnogo toga za priču kada se sretnemo - kroz nešto manje od nedelju dana, ako sve bude išlo kako treba.
</P></TD></TR></TABLE>
<P class="next">
<A HREF=p58.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
