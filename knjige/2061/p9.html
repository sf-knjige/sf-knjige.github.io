<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. PRELAZ
<P>&nbsp;&nbsp;&nbsp;&nbsp;&nbsp;"I ja se opraštam od svega što ikad imah..."
<BR>&nbsp;&nbsp;&nbsp;&nbsp;&nbsp;Iz kojih je dubina sećanja ovaj spomen pokuljao na površinu? Hejvud Flojd zatvori oči i pokuša da se usredsredi na prošlost. Sigurno potiče iz neke pesme - ali on teško da je pročitao ijedan stih od kako je završio fakultet. A i za vreme studija je to retko činio, izuzev na kratkom seminaru engleske književnosti.
<BR>&nbsp;&nbsp;&nbsp;&nbsp;&nbsp;Bez ikakvih dopunskih odrednica kompjuter na stanici verovatno bi morao da utroši prilično vremena - možda čak i deset minuta - da pretrese celokupnu englesku književnost i ustanovi iz koje je pesme ovaj stih. Ali to bi značilo varanje (a da se ne pominju troškovi); Flojd je stoga više voleo da prihvati intelektualni izazov.
<BR>&nbsp;&nbsp;&nbsp;&nbsp;&nbsp;Ratna poema, razume se - ali iz kog rata? Bilo ih je toliko u dvadesetom stoleću...
<BR>&nbsp;&nbsp;&nbsp;&nbsp;&nbsp;Još je prebirao po mentalnim maglama kada su mu stigli gosti, krećući se bez napora, usporeno i ljupko, kako to već čine ljudi koji raspolažu dugim iskustvom življenja pri jednoj šestini Zemljine sile teže. Društvo na 'Pasteru' stoga se pokoravalo onome što je dobilo naziv 'centrifugalno raslojavanje'; neki nikada nisu napuštali nultu gravitaciju glavčine, dok su oni koji su gajili nadu da će se jednoga dana vratiti na Zemlju davali prednost režimu gotovo normalne težine koja je vladala na obodu ogromnog diska što se lagano okretao.
<BR>&nbsp;&nbsp;&nbsp;&nbsp;&nbsp;Džordž i Džeri sada su bili Flojdovi najstariji i najprisniji prijatelji - što je bilo iznenađujuće, budući da na prvi pogled gotovo nisi imali ništa zajedničko. Gledajući na stvar iz perspektive svoje prilično šarolike emocionalne karijere - dva braka, tri formalna ugovora, dva neformalna, troje dece - često im je zavideo na dugoj postojanosti njihove veze, na koju naizgled uopšte nisu uticali 'nećaci' sa Zemlje ili Meseca koji su ih posećivali s vremena sa vreme
<BR>&nbsp;&nbsp;&nbsp;&nbsp;&nbsp;"Zar baš nikada niste pomislili na razvod?" upitao ih je jednom provokativno.
<BR>&nbsp;&nbsp;&nbsp;&nbsp;&nbsp;Kao i obično, Džordž - čije je akrobatsko, premda veoma ozbiljno dirigovanje u najvećoj meri omogućilo povratak klasičnog orkestra - nije bio zatečen.
<BR>&nbsp;&nbsp;&nbsp;&nbsp;&nbsp;"Na razvod - nikad", hitro je uzvratio. "Na ubistvo - često."
<BR>&nbsp;&nbsp;&nbsp;&nbsp;&nbsp;"Razume se, nikada nije pokušao da ga izvrši", primetio je Džeri. "Sebastijan bi ga osujetio u tome."
<BR>&nbsp;&nbsp;&nbsp;&nbsp;&nbsp;Sebastijan je bio predivni brbljivi papagaj, koga su njih dvojica konačno uspeli da donesu na stanicu posle dugog okršaja sa bolničkim vlastima. On je mogao ne samo da govori, nego i da reprodukuje uvodne taktove Sibelijusovog violinskog koncerta, kojim je Džeri - uz izdašnu pomoć Antonija Stradivarijusa - stekao ugled pre pola stoleća.
<BR>&nbsp;&nbsp;&nbsp;&nbsp;&nbsp;Sada je kucnuo čas da se oprosti od Džordža, Džerija i Sebastijana - možda samo na nekoliko nedelja, a možda i zauvek. Flojd je već obavio sve ostale rastanke na nizu prijema koji su veoma ispraznili vinski podrum stanice i nije mu padalo na pamet ništa što je ostavio neobavljeno.
<BR>&nbsp;&nbsp;&nbsp;&nbsp;&nbsp;Arči, njegov starinski, ali još sasvim upotrebljiv komsek, bio je programiran da se postara o svim porukama koje budu pristigle u međuvremenu; mogao je da pošalje prikladne odgovore, ili da preusmeri ono što bi bilo hitno ili lično njemu na 'Vaseljenu'. Biće mu neobično, posle svih ovih godina, da više ne može da razgovara sa kim god poželi - ali je zato izvesnu nadoknadu predstavljalo to što će moći da izbegne neželjene pozive. Posle nekoliko dana putovanja, brod će se već naći toliko udaljen od Zemlje da će uobičajeni razgovor postati nemoguć; sve komunikacije tada će se obavljati ili preko snimljenog glasa ili teletekstom.
<BR>&nbsp;&nbsp;&nbsp;&nbsp;&nbsp;"Mislili smo da si nam prijatelj", požalio se Džordž. "Bio je to prljav trik što si nas učinio izvršiocima tvog testamenta - naročito s obzirom na okolnost da nama ne ostavljaš ništa."
<BR>&nbsp;&nbsp;&nbsp;&nbsp;&nbsp;"Možda vas čeka nekoliko iznenađenja", osmehnuo se Flojd. "U svakom slučaju, Arči će se postarati o svim pojedinostima. Voleo bih da vi samo pazite na moju poštu, u slučaju da se javi nešto što on ne razume."
<BR>&nbsp;&nbsp;&nbsp;&nbsp;&nbsp;"Ako on ne bude shvatio, nećemo ni mi. Šta mi znamo o svim tvojim naučnim društvima i sličnim besmislicama?"
<BR>&nbsp;&nbsp;&nbsp;&nbsp;&nbsp;"Već će se ona brinuti o sebi. Molim vas, pazite da osoblje koje bude spremalo ne ispretura beznadežno stvari dok sam odsutan - a ako se ne vratim, evo ovde nekoliko ličnih stvarčica koje bi trebalo predati... uglavnom porodici."
<BR>&nbsp;&nbsp;&nbsp;&nbsp;&nbsp;Porodica! Bilo je bola, kao i zadovoljstava, u tako dugom življenju.
<BR>&nbsp;&nbsp;&nbsp;&nbsp;&nbsp;Protekle su već šezdeset tri - šezdeset tri! - godine od kako je Merion nastradala u onoj avionskoj nesreći. Sada ga je za trenutak obuzela griža savesti zato što se nije mogao čak ni prisetiti tuge koju mora da je iskusio. Ili, u najboljem slučaju, to je bila sintetička rekonstrukcija, a ne istinski spomen.
<BR>&nbsp;&nbsp;&nbsp;&nbsp;&nbsp;Šta bi oni značili jedno drugom da je ona još bila živa? Sada bi već imala stotinu godina...
<BR>&nbsp;&nbsp;&nbsp;&nbsp;&nbsp;A dve devojčice, koje je svojevremeno toliko voleo, bile su mu sada samo ljubazne, sedokose strankinje, u poznim šezdesetim godinama sa vlastitom decom - i unucima! Prema poslednjem popisu, bilo ih je devetoro sa te strane porodice; bez Arčijeve pomoći uopšte ne bi mogao da se razabere među njihovim imenima. Ali bar bi se njega setili svi za Božić - iz dužnosti, ako već ne iz naklonosti.
<BR>&nbsp;&nbsp;&nbsp;&nbsp;&nbsp;Njegov drugi brak potisnuo je, razume se, sećanja na prvi poput poznijeg pisanja na srednjevekovnom palimpsestu. No, i on se okončao, pre deset godina, negde između Zemlje i Jupitera. Iako se nadao pomirenju i sa suprugom i sa sinom, bilo je vremena samo za jedan kratak susret, među silnim proslavama priređenim u znak dobrodošlice, pre no što ga je nesrećni slućaj izgnao na 'Pastera'.
<BR>&nbsp;&nbsp;&nbsp;&nbsp;&nbsp;Susret nije bio uspešan: baš kao ni drugi, upriličen uz zamašne troškove i poteškoće u samoj svemirskoj bolnici - štaviše, u istoj ovoj sobi. Krisu je tada bilo dvadeset godina i upravo se oženio; ako je postojala jedna stvar oko koje su Flojd i Kerolajn bili jedinstveni, onda je to bilo neslaganje sa njegovim izborom.
<BR>&nbsp;&nbsp;&nbsp;&nbsp;&nbsp;No, Helena se pokazala iznenađujuće dobra supruga: bila je dobra majka Krisu II, rođenom jedva mesec dana po venčanju. A kada je, kao i tolike druge mlade supruge, postala udovica, posle nesreće u Koperniku, nije izgubila glavu.
<BR>&nbsp;&nbsp;&nbsp;&nbsp;&nbsp;Postojala je neobična ironija u činjenici da je i Krisu I i Krisu II svemir uzeo očeve, premda na sasvim drugačije načine. Flojd se nakratko vratio svom osmogodišnjem sinu kao potpuni stranac; Kris II je bar imao oca prvu deceniju svoga života pre no što ga je zauvek izgubio.
<BR>&nbsp;&nbsp;&nbsp;&nbsp;&nbsp;A gde se Kris trenutno nalazio? Ni Kerolajn ni Helena - koje su u međuvremenu postale najbolje prijateljice - nisu znale da li je on na Zemlji ili u svemiru. Ali to je bilo tipično; samo su razglednice ca žigom baze Klavijus izvestile njegovu porodicu da je stigao u prvu posetu Mesecu.
<BR>&nbsp;&nbsp;&nbsp;&nbsp;&nbsp;Razglednica upućena Flojdu još je istaknuto stajala zakačena iznad njegovog stola. Kris II imao je razvijen smisao za humor - i za istoriju. Uputio je svom dedi onu čuvenu fotografiju monolita koji se uzdiže iznad prilika u skafandrima okupljenim oko njega na mestu gde je iskopan u Tihou, pre više od pola stoleća. Svi ostali iz te skupine bili su sada već mrtvi, a ni monolit se više nije nalazio na Mesecu. Godine 2006, posle mnogo rasprava, on je prebačen na Zemlju i postavljen u Plazi Ujedinjenih Nacija, gde je predstavljao nelagodan odjek oblika glavne zgrade. Bilo je zamišljeno da podseća ljudsku rasu da više nije sama; pet godina kasnije, kada je Lucifer zablistao na nebu, takav podsetnik više nije bio potreban.
<BR>&nbsp;&nbsp;&nbsp;&nbsp;&nbsp;Flojdovi prsti nisu bili sasvim sigurni - njegova desna šaka ponekad kao da je imala vlastitu volju - dok je skidao razglednicu i stavljao je u džep. Biće to gotovo jedina lična stvar koju će poneti sa sobom na 'Vaseljenu'.
<BR>&nbsp;&nbsp;&nbsp;&nbsp;&nbsp;"Dvadeset pet dana - vratićeš se pre no što uopšte primetimo da si otišao", reče Džeri. "Uzged budi rečeno, je li istina da će na brodu biti i Dimitrij?"
<BR>&nbsp;&nbsp;&nbsp;&nbsp;&nbsp;"Taj mali Kozak!" odbrusi Džordž. "Dirigovao sam izvođenjem njegove druge simfonije još '22."
<BR>&nbsp;&nbsp;&nbsp;&nbsp;&nbsp;"Je li to bilo onda kada je prva violina zakazala za vreme larga?"
<BR>&nbsp;&nbsp;&nbsp;&nbsp;&nbsp;"Ne - to je bilo sa Malerom, ne Mihajlovičem. Osim toga, posredi je bio duvački instrument, tako da niko ništa nije primetio - osim nesrećnog trubača, koji je prodao svoj instrument narednog dana."
<BR>&nbsp;&nbsp;&nbsp;&nbsp;&nbsp;"Izmišljaš!"
<BR>&nbsp;&nbsp;&nbsp;&nbsp;&nbsp;"Svakako. Ali puno mi pozdravi tog lupeža i pitaj ga da li se seća one noći koju smo proveli u Beču. Ko je još sa tobom?
<BR>&nbsp;&nbsp;&nbsp;&nbsp;&nbsp;"Čuo sam grozne glasine o vrbovanju za misuju", reče Džeri zamišljeno.
<BR>&nbsp;&nbsp;&nbsp;&nbsp;&nbsp;"Posredi su preterivanja, uveravam te. Sve nas je lično odabrao ser Lorens zbog naše inteligencije, duhovitosti, lepote, harizme ili neke druge izuzetne vrline."
<BR>&nbsp;&nbsp;&nbsp;&nbsp;&nbsp;"Da nije jedna od njih i otpisanost?"
<BR>&nbsp;&nbsp;&nbsp;&nbsp;&nbsp;"Kad si to već pomenuo, svi smo morali da potpišemo prilično mračan pravni dokument kojim se 'Cungove svemirske linije' oslobađaju svake zamislive odgovornosti. Moj primerak je u onoj fascikli, uzgred budi rečeno."
<BR>&nbsp;&nbsp;&nbsp;&nbsp;&nbsp;"Kakvi su izgledi da mi tu nešto ućarimo?" upita Džordž punonadežno.
<BR>&nbsp;&nbsp;&nbsp;&nbsp;&nbsp;"Mršavi - moji advokati kažu da nema nikakvu rupu. Cung pristaje da me preveze do Haleja i natrag, da mi daje hranu, vodu, vazduh i sobu sa pogledom."
<BR>&nbsp;&nbsp;&nbsp;&nbsp;&nbsp;"A zauzvrat?"
<BR>&nbsp;&nbsp;&nbsp;&nbsp;&nbsp;"Kada se vratim, založiću se da popularišem buduća putovanja: imaću nekoliko video nastupa, napisaću nekoliko članaka, sve vrlo razložno za priliku koja se pruža jednom u životu. Oh, da - takođe treba da zabavljam saputnike - i vice versa.
<BR>&nbsp;&nbsp;&nbsp;&nbsp;&nbsp;"Kako? Da igraš i pevaš?"
<BR>&nbsp;&nbsp;&nbsp;&nbsp;&nbsp;"Pa, očekujem da odabranim delovima svog sećanja stavim na muke prinudnu publiku. Ali mislim da neću moći da budem takmac profesionalcima. Da li ste znali da će Iva Merlin biti na brodu?"
<BR>&nbsp;&nbsp;&nbsp;&nbsp;&nbsp;"Šta! Kako su samo uspeli da je izmame iz njene ćelije na Park Aveniji?"
<BR>&nbsp;&nbsp;&nbsp;&nbsp;&nbsp;"Mora da joj je već sto... uups, izvini, Hej."
<BR>&nbsp;&nbsp;&nbsp;&nbsp;&nbsp;"Tek joj je sedamdeset, plus minus pet."
<BR>&nbsp;&nbsp;&nbsp;&nbsp;&nbsp;"Obriši minus. Bio sam još klinac kada je snimljen 'Napoleon'."
<BR>&nbsp;&nbsp;&nbsp;&nbsp;&nbsp;Usledila je duga tišina dok su sva trojica prebirala po sećanjima na to znamenito delo. Iako su neki kritičari smatrali da joj je Skarlet O'Hara najbolja uloga, najšira publika i dalje je poistovećivala Ivu Merlin (nFe Evelin Majls, iz Kardifa, u južnom Velsu) sa Žozefinom. Pre skoro pola stoleća protivurečni film Dejvida Grifina oduševio je Francuze, a razgnevio Britance - premda su se obe strane sada slagale da je on povremeno dopuštao svojim umetničkim podsticajima da preinačuju istorijske činjenice, na primer u spektakularnoj završnoj sceni carevog krunisanja u Vestminsterskoj opatiji.
<BR>&nbsp;&nbsp;&nbsp;&nbsp;&nbsp;"To je poen i po za ser Lorensa", reče Džordž zamišljeno.
<BR>&nbsp;&nbsp;&nbsp;&nbsp;&nbsp;"Mislim da i meni pripada deo zasluge. Otac joj je bio astronom - svojevremeno je radio za mene - a i ona se oduvek prilično zanimala za nauku. I tako, preduzeo sam nekoliko video poziva."
<BR>&nbsp;&nbsp;&nbsp;&nbsp;&nbsp;Hejvud Flojd nije smatrao neophodnim da doda da se, kao i zamašan deo ljudske rase, zaljubio u Ivu od trenutka kada se pojavila nova verzija filma 'Prohujalo sa vihorom'.
<BR>&nbsp;&nbsp;&nbsp;&nbsp;&nbsp;"Razume se", nastavi on, "ser Lorens je bio očaran - ali morao sam da ga uverim da njeno zanimanje za astronomiju nipošto nije samo površno. U protivnom, putovanje bi se pretvorilo u društvenu katastrofu."
<BR>&nbsp;&nbsp;&nbsp;&nbsp;&nbsp;"A to me je podsetilo", reče Džordž, pokazavši neki mali paket koji je ne odveć uspešno krio iza leđa, "da imamo mali poklon za tebe."
<BR>&nbsp;&nbsp;&nbsp;&nbsp;&nbsp;"Da ga otvorim sada?"
<BR>&nbsp;&nbsp;&nbsp;&nbsp;&nbsp;"Misliš li da može?" upita Džeri brižno.
<BR>&nbsp;&nbsp;&nbsp;&nbsp;&nbsp;"U tom slučaju, svakako hoću", reče Flojd, odvezujući jarkozelenu traku i odmotavajući hartiju.
<BR>&nbsp;&nbsp;&nbsp;&nbsp;&nbsp;Unutra se nalazila jedna slika u lepom ramu. Iako Flojd nije bio veliki ljubitelj umetnosti, ipak ju je već ranije video; u stvari, ko bi je ikada mogao zaboraviti?
<BR>&nbsp;&nbsp;&nbsp;&nbsp;&nbsp;Na improvizovanom splavu, koji su talasi bacali tamo-amo, nalazilo se mnoštvo polunagih brodolomnika, od kojih su neki već bili na umoru, dok su drugi očajnički mahali brodu na obzorju. Ispod nje je stajao natpis:
<BR>
<BR>&nbsp;&nbsp;&nbsp;&nbsp;&nbsp;SPLAV 'MEDUZE'
<BR>&nbsp;&nbsp;&nbsp;&nbsp;&nbsp;(Teodor Žeriko, 1791-1824)
<BR>
<BR>&nbsp;&nbsp;&nbsp;&nbsp;&nbsp;A pod natpisom nalazila se poruka koju su potpisali Džordž i Džeri: 'Stići tamo - tek je pola posla.'
<BR>&nbsp;&nbsp;&nbsp;&nbsp;&nbsp;"Baš ste grozni, ali vas zato silno volim", reče Flojd, zagrlivši ih obojicu. Svetiljka sa natpisom PAŽNJA na Arčijevoj tastaturi poče resko da bleska; kucnuo je čas polaska.
<BR>&nbsp;&nbsp;&nbsp;&nbsp;&nbsp;Prijatelji su mu izišli u tišini koja je bila rečitija od svih reči. Hejvud Flojd se poslednji put osvrnu po maloj kabini koja mu je predstavljala sav svet tokom skoro pola života.
<BR>&nbsp;&nbsp;&nbsp;&nbsp;&nbsp;I tog časa se najednom priseti kako se pesma završava:
<BR>&nbsp;&nbsp;&nbsp;&nbsp;&nbsp;"Bejah srećan - srećan sad odlazim."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
