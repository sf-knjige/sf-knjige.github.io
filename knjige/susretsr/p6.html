<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. ODBOR
<P>&nbsp;&nbsp;&nbsp;&nbsp;&nbsp;Bila je velika greška, često je pomišljao dr Boze, što je za sedište Ujedinjenih planeta određen Mesec. Zemlja je neminovno težila da dominira radom - kao što dominira predelom izvan kupole. Ako su morali ovde da grade, možda je trebalo otići na Dalju stranu koju taj hipnotični kolut nikad ne obasjava svojim zracima.
<BR>&nbsp;&nbsp;&nbsp;&nbsp;&nbsp;Ali, naravno, prekasno je za menjanje, a u svakom slučaju nije postojala neka druga realna mogućnost. Sviđalo se to kolonijama ili ne, Zemlja će još vekovima i vekovima biti kulturni i ekonomski moćnik Sunčevog sistema.
<BR>&nbsp;&nbsp;&nbsp;&nbsp;&nbsp;Dr Boze je rođen na Zemlji, a iselio se na Mars tek kad mu je bilo trideset godina, te je smatrao da može prilično nepristrasno da sagleda političku situaciju. Sad zna da se više nikad neće vratiti na rodnu planetu, iako je udaljena samo pet sati putovanja raketom. U sto petnaestoj godini bio je savršeno zdrav, ali se nije mogao suočiti sa preuslovljavanjem nužnim da bi se privikao na težu tri puta jaču od one koju je uživao najveći deo svog života. Zauvek je izgnan iz sveta svog rođenja. Pošto nije bio sentimentalan čovek, nije dopuštao da ga to preterano oneraspoložava.
<BR>&nbsp;&nbsp;&nbsp;&nbsp;&nbsp;Ono što ga ponekad oneraspoloži jeste prinuda da iz godine u godinu viđa ista, poznata lica. Čudesa medicine su lepa i krasna - i on svakako ne želi da vraća sat unatrag - ali za ovim konferencijskim stolom sede ljudi s kojima radi više od pola veka. Tačno je znao šta će reći i kako će glasati po bilo kom pitanju. Želeo je da jednog dana neko od njih učini nešto potpuno neočekivano - čak nešto sasvim ludo.
<BR>&nbsp;&nbsp;&nbsp;&nbsp;&nbsp;A oni su se verovatno isto osećali u odnosu na njega.
<BR>&nbsp;&nbsp;&nbsp;&nbsp;&nbsp;Odbor za Ramu je još bio podnošljivo malobrojan, mada će se to nesumnjivo uskoro promeniti. Svih njegovih šest kolega - od kojih svaki predstavlja jednu članicu Ujedinjenih planeta - bili su telesno prisutni. Morali su; elektronska diplomatija nije moguća na razdaljinama Sunčevog sistema. Neki stariji državnici, navikli na trenutne veze koje je Zemlja dugo uzimala kao nešto razumljivo po sebi, nikad se nisu pomirili sa činjenicom da su radio-talasima potrebni minuti, ili čak sati, da prevale ambise između planeta. "Zar vi, naučnici, ne možete da tu nešto učinite?" čulo bi se kako se gorko žale kad bi im kazali da je trenutan razgovor licem u lice nemoguć između Zemlje i ma kojeg od njene udaljenije dece. Jedino je Mesec imao gotovo podnošljivo zakašnjenje od jedne i po sekunde - sa svim političkim i psihološkim posledicama koje je to podrazumevalo. Zbog te činjenice astronomskog života, Mesec - i samo Mesec - uvek će biti predgrađe Zemlje.
<BR>&nbsp;&nbsp;&nbsp;&nbsp;&nbsp;Takođe su bili lično prisutni stručnjaci kooptirani u Odbor. Profesor Davidson, astronom, bio je stari poznanik. Danas, izgleda, nije u svom uobičajenom prgavom izdanju. Boze nije ništa znao o zađevicama koje su prethodile izbacivanju prve sonde put Rame, ali mu profesorove kolege nisu dozvoljavale da to zaboravi.
<BR>&nbsp;&nbsp;&nbsp;&nbsp;&nbsp;Dr Telma Prajs je bila poznata po svojim brojnim nastupanjima na televiziji, mada je reputaciju prvi put stekla pre pedeset godina, tokom arheološke eksplozije koja je usledila isušivanju onog ogromnog morskog muzeja - Sredozemnog mora.
<BR>&nbsp;&nbsp;&nbsp;&nbsp;&nbsp;Boze je još pamtio uzbuđenja tog vremena, kada su izgubljena blaga Grka i Rimljana i desetine drugih civilizacija vraćena na svetlost dana. Bila je to jedna od retkih prilika kada je zažalio što živi na Marsu.
<BR>&nbsp;&nbsp;&nbsp;&nbsp;&nbsp;Eksobiolog Karlajl Perera bio je drugi očigledan izabranik; istoričar nauke Denis Solomons takođe. Boze je bio nešto manje srećan zbog prisustva Konrada Tejlora, slavnog antropologa, koji je reputaciju stekao spojivši na jedinstven način naučnost i erotiku u svojoj studiji pubertetskih rituala na Beverli Hilsu krajem dvadesetog veka.
<BR>&nbsp;&nbsp;&nbsp;&nbsp;&nbsp;Niko, međutim, ne bi mogao osporiti ser Luisu Sendsu pravo da bude član Odbora. Čovek, čijem je znanju ravna jedino njegova uglađenost, navodno je gubio pribranost jedino kad bi ga nazvali Arnoldom Tojnbijem njegovog doba. Međutim, veliki istoričar nije bio lično prisutan. Tvrdoglavo je odbijao da napusti Zemlju, čak i zarad ovako važnog sastanka. Njegova stereo-slika, koja se nije mogla razlikovati od stvarnog lika, prividno je zauzimala stolicu desno od Bozea, a neko je, kao da želi da upotpuni iluziju, pred nju stavio čašu vode. Boze je ovu vrstu tehnoloških podviga smatrao nepotrebnom smicalicom, no izenađuje koliko mnogo nepobitno velikih ljudi detinjasto očarava mogućnost da istovremeno budu na dva mesta. Ponekad je ovo čudo elektronike prouzrokovalo komične katastrofe. Boze je prisustvovao jednom diplomatskom prijemu kad je neko pokušao da prođe kroz stereogram i prekasno otkrio da je to stvarna osoba. A bilo je još smešnije posmatrati kako projekcije pokušavaju da se rukuju.
<BR>&nbsp;&nbsp;&nbsp;&nbsp;&nbsp;Sada je njegova ekselencija ambasador Marsa pri Ujedinjenim planetama sabrala svoje odlutale misli, iskašljala se i rekla: "Gospodo, otvaram sednicu Odbora. Mislim da ne grešim kad kažem da je ovo skup jedinstvenih talenata koji su se sabrali da se pozabave jedinstvenom situacijom. Nalog koji nam je dao generalni sekretar glasi: procenjivati ovu situaciju i savetovati zapovednika Nortona kad se ukaže potreba".
<BR>&nbsp;&nbsp;&nbsp;&nbsp;&nbsp;Ovo je bilo pravo čudo preteranog uprošćavanja i svi su to znali. Ukoliko ne nastupi stvarna opasnost, Odbor možda nikad neće doći u neposrednu vezu sa zapovednikom Nortonom - ukoliko je ovaj uopšte čuo za postojanje Odbora. Odbor je privremena tvorevina Naučne organizacije Ujedinjenih planeta, a izveštaje podnosi, preko njenog direktora, generalnom sekretaru. Tačno je da je Osmatračka služba Sunčevog sistema deo Ujedinjenih planeta - no samo svojim operativnim, ali ne i naučnim odsekom. Teorijski, ovo ne bi trebalo da čini veliku razliku; nije bilo razloga da Odbor za Ramu - ili ma ko drugi, što se toga tiče - ne pozove zapovednika Nortona i ne ponudi koristan savet.
<BR>&nbsp;&nbsp;&nbsp;&nbsp;&nbsp;Međutim, veze sa dubokim kosmosom su skupe. Sa Nastojanjem se moglo stupiti u vezu jedino preko PLANETKOMA, koji je samostalna korporacija, čuvena po strogosti i efikasnosti svog računovodstva. Treba dugo vremena da se otvori kredit kod PLANETKOMA. Negde neko radi na tome, ali, tenutno, tvrda srca računara PLANETKOMA ne priznaju postojanje Odbora za Ramu.
<BR>&nbsp;&nbsp;&nbsp;&nbsp;&nbsp;"Ovaj zapovednik Norton", reče ser Robert Mekej, ambasador Zemlje, "ima ogromnu odgovornost. Kakav je to čovek?"
<BR>&nbsp;&nbsp;&nbsp;&nbsp;&nbsp;"Ja mogu da odgovorim na to pitanje", reče profesor Davidson, prelećući prstima po dirkama svog podsetnika. Namrštio se na ekran pun podataka i smesta reče da sastavlja sinopsis.
<BR>&nbsp;&nbsp;&nbsp;&nbsp;&nbsp;"Vilijem Cijen Norton, rođen 2077, u Brizbejnu, Okeana. Školovao se u Sidneju, Bombaju, Hjustonu. Zatim pet godina u Astrogradu, specijalizovao propulsiju. U službu stupio 2102. Uobičajena unapređenja... poručnik u trećoj ekspediciji na Persefonu... istakao se prilikom petnaestog pokušaja uspostavljanja baze na Veneri... hm... hm... primeran u službi... dvojno državljanstvo, Zemlja i Mars... žena i dete u Brizbejnu, žena i dvoje dece u Port Louelu, sa opcijom na treć..."
<BR>&nbsp;&nbsp;&nbsp;&nbsp;&nbsp;"Treću ženu?" naivno upita Tejlor.
<BR>&nbsp;&nbsp;&nbsp;&nbsp;&nbsp;"Ne. Dete, razume se", odseče profesor pre no što je primetio osmeh na Tejlorovom licu. Tih smeh zažubori oko stola, mada je izgledalo da Zemljani, suočeni sa prenaseljenošću, više zavide no što se zabavljaju. Nakon stoleća odlučnih napora, Zemlja još nije uspela da svoje stanovništvo svede ispod određenog cilja od jedne milijarde...
<BR>&nbsp;&nbsp;&nbsp;&nbsp;&nbsp;"Naimenovan za zapovednika istraživačkog broda Nastojanje u sastavu Osmatračke službe Sunčevog sistema. Prvo putovanje do retrogradnih Jupiterovih satelita... hm, to je bilo gusto... nalazio se na asteroidskom zadatku kada mu je naređeno da se pripremi za ovu operaciju... uspeo da stigne pre roka..."
<BR>&nbsp;&nbsp;&nbsp;&nbsp;&nbsp;Profesor je raščistio ekran i pogledao svoje kolege. Mislim da smo imali izvanrednu sreću što je upravo on bio čovek koji se mogao dobiti za tako kratko vreme. Mogli smo dobiti uobičajenog standardnog kapetana". Zvučao je kao da ima na umu tipičan strah i trepet svemirskih puteva, sa drvenom nogom i sa pištoljem u jednoj i jataganom u drugoj ruci.
<BR>&nbsp;&nbsp;&nbsp;&nbsp;&nbsp;"Podaci dokazuju samo da je sposoban", pobunio se ambasador Merkura (stanovništvo: 112.500, ali u porastu). "Kako će reagovati u potpuno novoj sitaciji kao što je ova?"
<BR>&nbsp;&nbsp;&nbsp;&nbsp;&nbsp;Ser Luis Sends se iskašljao na Zemlji. Sekundu i po kasnije učinio je to i na Mesecu. "To baš nije sasvim nova situacija", podsetio je Hermijanca, "mada je prošlo tri veka otkako je nastala poslednji put. Ako je Rama mrtav ili nenastanjen - a dosad svi znaci ukazuju da je tako - Norton je u položaju arheologa koji otkriva ruševine neke izumrle civilizacije." Učtivo se naklonio dr Prajsovoj, koja klimnu glavom u znak slaganja. "Očigledni primeri su Šliman u Troji i Muo u Ankor Vatu. Opasnost je minimalna, mada se, naravno, nesrećni slučaj nikad ne može sasvim isključiti."
<BR>&nbsp;&nbsp;&nbsp;&nbsp;&nbsp;"Ali šta je sa miniranim klopkama i mehanizmima za okidanje o kojima su govorile pristalice Pandor teorije?" upita dr Prajsova.
<BR>&nbsp;&nbsp;&nbsp;&nbsp;&nbsp;"Pandora?" hitro zapita hermijanski ambasador. "Šta je to?"
<BR>&nbsp;&nbsp;&nbsp;&nbsp;&nbsp;"Jedan sulud pokret", objasnio je ser Robert, s onoliko zbunjenosti koliko jedan diplomata može da pokaže, "ubeđen da Rama predstavlja ozbiljnu potencijalnu opasnost. Znate, kutija koju ne treba otvarati". Sumnjao je da Hermijanac zna; na Merkuru se nije ohrabrivalo izučavanje klasika.
<BR>&nbsp;&nbsp;&nbsp;&nbsp;&nbsp;"Pandora - paranoja", brecnu se Tejlor. "Oh, naravno, takve stvari su zamislive, ali zašto bi ijedna inteligentna rasa poželela da izvodi takve detinjaste smicalice?"
<BR>&nbsp;&nbsp;&nbsp;&nbsp;&nbsp;"Pa, čak i ako isključimo takve neprijatnosti", nastavio je ser Robert, "i dalje nam ostaje mnogo zlokobnija mogućnost aktivnog, nastanjenog Rame. Tada se situacija svodi na susret dveju kultura - na veoma različitim stupnjevima tehnologije. Pizaro i Inke. Piri i Japanci. Evropa i Afrika. Gotovo uvek posledice su bile katastrofalne - za jednu stranu ili obe. Ja ne dajem nikakve preporuke, samo ukazujem na prethodne primere."
<BR>&nbsp;&nbsp;&nbsp;&nbsp;&nbsp;"Hvala vam, ser Roberte", odgovori Boze. Malo je nezgodno, pomisli, imati dva 'sera' u jednom malom odboru; u ovo poodmaklo vreme ta titula je počast koju je malo Engleza izbeglo. "Siguran sam da smo svi razmišljali o ovim uznemirujućim mogućnostima. Ali, ako su stvorovi u Rami... ovaj... zlonamerni, hoće li ono što preduzmemo išta, ma i najmanje, stvarno izmeniti?"
<BR>&nbsp;&nbsp;&nbsp;&nbsp;&nbsp;"Mogli bi nas ignorisati - ako se udaljimo."
<BR>&nbsp;&nbsp;&nbsp;&nbsp;&nbsp;"Kako - nakon što su putovali milijarde milja i hiljade godina?"
<BR>&nbsp;&nbsp;&nbsp;&nbsp;&nbsp;Rasprava je dosegla tačku poletanja i sad je sama sebe održavala. Boze se zavalio u stolicu, malo je govorio i čekao da se uobliči zajednički stav.
<BR>&nbsp;&nbsp;&nbsp;&nbsp;&nbsp;Dogodilo se upravo ono što je predviđao. Svi su se složili da je, pošto je zapovednik Norton otvorio prva vrata, nezamislivo da ne otvori i druga.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
