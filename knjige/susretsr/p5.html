<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. PRVA VBA
<P>&nbsp;&nbsp;&nbsp;&nbsp;&nbsp;Rama je bio tih kao grobnica - što je možda i bio. Nije bilo radio-signala ni na jednoj talasnoj dužini; nikakvih vibracija koje bi seizmografi mogli zabležiti, ako se izuzmu mikrodrhtaji nesumnjivo prouzrokovani sve većom toplotom Sunca; nije bilo električnih struja ni radioaktivnosti. Bio je gotovo zloslutno tih. Očekivalo bi se da čak i asteroid bude bučniji.
<BR>&nbsp;&nbsp;&nbsp;&nbsp;&nbsp;"Šta smo očekivali?" pitao se Norton. "Odbor za doček?" Nije bio načisto da li treba da oseća razočaranje ili olakšanje. U svakom slučaju, činilo se da je inicijativa njemu prepuštena.
<BR>&nbsp;&nbsp;&nbsp;&nbsp;&nbsp;Nortonovo naređenje je glasilo: sačekati dvadeset četiri sata, potom izaći i istraživati. Tog prvog dana niko nije mnogo spavao. Čak i članovi posade van dužnosti provodili su vreme prateći instrumente koji su bezuspešno sondirali, ili prosto gledajući savršeno geometrijski predeo kroz okna za osmatranje. Da li ovaj svet živi - stalno su se iznova pitali. Da li je mrtav? Ili samo spava?
<BR>&nbsp;&nbsp;&nbsp;&nbsp;&nbsp;Prilikom prve VBA (Vanbrodske aktivnosti) Norton je uzeo samo jednog pratioca: poručnika bojnog broda Karla Mersera, svog žilavog i snalažljivog oficira za održavanje života. Nije nameravao da gubi brod iz vida, a ako dođe do neprilika, nije verovatno da bi veća grupa bila bezbednija. Međutim, kao meru predostrožnosti ostavio je još dva člana posade, već u odelima, u vazdušnoj komori.
<BR>&nbsp;&nbsp;&nbsp;&nbsp;&nbsp;Ono nekoliko grama mase koju im je dao spoj gravitacionog i centrifugalnog polja Rame nije ni pomagalo ni smetalo; morali su se potpuno osloniti na svoje mlazne potiskivače. Čim bude moguće, odlučio je Norton, razapeće splet užadi između broda i bunkera, tako da se mogu kretati ne trošeći gorivo.
<BR>&nbsp;&nbsp;&nbsp;&nbsp;&nbsp;Najbliži bunker se nalazio svega deset metara od vazdušne komore i prva Nortonova briga je bila da proveri da kontakt nije oštetio brod. Trup Nastojanja se oslanjao o zaobljen zid pritiskom od nekoliko tona, ali je ovaj bio ravnomerno raspoređen. Umiren, počeo je da pluta oko kružne građevine, pokušavajući da joj odredi svrhu.
<BR>&nbsp;&nbsp;&nbsp;&nbsp;&nbsp;Prešao je samo nekoliko metara kad je naišao na prekid u glatkom, naizgled metalnom zidu. Najpre je pomislio da je to neki čudan ukras, jer nije izgledalo da ima neku korisnu ulogu. Šest zrakastih useka ili proreza bilo je duboko urezano u metal, a u njima je počivalo šest ukrštenih šipki, poput paoka točka bez obruča, sa malom glavčinom u sredini. Ali nije bilo načina da se točak okrene pošto je ugrađen u zid.
<BR>&nbsp;&nbsp;&nbsp;&nbsp;&nbsp;Zatim je, sa sve većim uzbuđenjem, primetio da se na krajevima paoka nalaze dublja udubljenja, zgodno uobličena da prime ruku koja hvata. (Kandžu? Pipak?) Ako čovek stane ovako, oslonivši se o zid, i povuče paoke ovako...
<BR>&nbsp;&nbsp;&nbsp;&nbsp;&nbsp;Glatko kao svila, točak je kliznuo iz zida. Na svoje potpuno iznenađenje - jer je bio praktično siguran da je bazvazdušni prostor odavno zavario sve pokretne delove - Norton se obreo držeći točak s paocima. Mogao je biti kapetan nekog starog jedrenjaka što stoji za kormilom svog broda.
<BR>&nbsp;&nbsp;&nbsp;&nbsp;&nbsp;Beše mu milo što zatamnjen zaslon njegovog šlema ne dozvoljava Merseru da vidi negov izraz. Bio je zapanjen, ali i besan na samog sebe. Možda je već načinio prvu grešku. Da li sad u unutrašnjosti Rame zvone uređaji za uzbunu i da li je njegov nepromišljeni postupak već pokrenuo neki neumitni mehanizam?
<BR>&nbsp;&nbsp;&nbsp;&nbsp;&nbsp;Ali Nastojanje nije izvestilo ni o kakvoj promeni; brodski senzori i dalje nisu beležili ništa sem slabašnih termičkih pucketanja i njegovih sopstvenih kretnji.
<BR>&nbsp;&nbsp;&nbsp;&nbsp;&nbsp;"Pa, kapetane, hoćete li da ga okrenete?"
<BR>&nbsp;&nbsp;&nbsp;&nbsp;&nbsp;Norton je još jednom pomislio na svoja uputstva: "Postupajte prema nahođenju, ali obazrivo". Kad bi svaki potez prvo proverio kod Kontrole misije, nikad ne bi nigde stigao.
<BR>&nbsp;&nbsp;&nbsp;&nbsp;&nbsp;"Kakva je tvoja dijagnoza, Karl?" upitao je.
<BR>&nbsp;&nbsp;&nbsp;&nbsp;&nbsp;"To je očigledno ručna kontrola otvora vazdušne komore - verovatno rezervni sistem za slučaj nestanka energije. Ne mogu zamisliti nijednu tehnologiju, koliko god bila usavršena, koja ne bi preduzela takvu predostrožnost."
<BR>&nbsp;&nbsp;&nbsp;&nbsp;&nbsp;I mora da je potpuno siguran, reče sebi Norton. Može se upotrebiti samo ako nema opasnosti po sistem.
<BR>&nbsp;&nbsp;&nbsp;&nbsp;&nbsp;Uhvatio je dva suprotna paoka motovila, čvrsto se oduprevši nogama o tle, i isprobao točak. Nije ni mrdnuo.
<BR>&nbsp;&nbsp;&nbsp;&nbsp;&nbsp;"Pomozi mi", reče Merseru.
<BR>&nbsp;&nbsp;&nbsp;&nbsp;&nbsp;Svaki je uhvatio jednu ručku. Uz najveći napor nisu uspeli da izazovu ni najmanje pomeranje.
<BR>&nbsp;&nbsp;&nbsp;&nbsp;&nbsp;Naravno, nije bilo osnova za pretpostavku da se satovi i vadičepovi na Rami okreću u istom smeru kao na Zemlji.
<BR>&nbsp;&nbsp;&nbsp;&nbsp;&nbsp;"Da pokušamo u suprotnom smeru", predloži Merser.
<BR>&nbsp;&nbsp;&nbsp;&nbsp;&nbsp;Ovog puta nije bilo otpora. Točak se gotovo bez napora okrenuo za pun krug. Zatim je, veoma glatko, zahvatio teret.
<BR>&nbsp;&nbsp;&nbsp;&nbsp;&nbsp;Pola metra dalje, zaobljeni zid bunkera poče da se pomera, poput školjke koja se lagano otvara. Nekoliko čestica prašine, nošenih pramenovima vazduha, potekle su napolje, poput zasenjujućih dijamanata na blistavoj svetlosti Sunca.
<BR>&nbsp;&nbsp;&nbsp;&nbsp;&nbsp;Put u Ramu bio je otvoren.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
