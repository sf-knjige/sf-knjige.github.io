<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10. SILAZAK U TAMU
<P>&nbsp;&nbsp;&nbsp;&nbsp;&nbsp;Zapovednik Norton bio je u grdnom iskušenju, no kao kapetan on je pre svega dužan da brine o svom brodu. Ako prilikom ovog početnog sondiranja nešto pođe naopako, možda će morati da se spasava bekstvom.
<BR>&nbsp;&nbsp;&nbsp;&nbsp;&nbsp;To je ostavljalo njegovog drugog oficira, poručnika bojnog broda Mersera, kao izbor koji se nameće. Norton je rado priznao da je Karl pogodniji za ovaj zadatak.
<BR>&nbsp;&nbsp;&nbsp;&nbsp;&nbsp;Kao najveći autoritet za sisteme održavnja života, Merser je napisao neke od standardnih udžbenika za to područje. Lično je proverio bezbroj tipova opreme, često i u opasnim okolnostima, a njegova kontrola biološke povratne sprege bila je čuvena. Mogao je da u trenutku prepolovi brzinu svog bila i da u trajanju od deset minuta svede disanje gotovo na nulu. Ova korisna mala veština ne jednom mu je spasla život.
<BR>&nbsp;&nbsp;&nbsp;&nbsp;&nbsp;Ipak, i pored velikih sposobnosti i inteligencije, bio je gotovo potpuno lišen mašte. Za njega su najopasniji opiti ili zadaci bili naprosto poslovi koje valja obaviti. Nikad nije nepotrebno rizikovao i uopšte nije priznavao ono što se obično smatra hrabrošću.
<BR>&nbsp;&nbsp;&nbsp;&nbsp;&nbsp;Dve devize na njegovom stolu sažeto su izražavale Merserovu životnu filosofiju. Jedna je pitala: ŠTA STE ZABORAVILI? Druga je glasila: POMOZITE DA SE ISKORENI JUNAŠTVO. Činjenica da su ga mnogi smatrali najhrabrijim čovekom u floti predstavljala je jedinu stvar koja ga je ljutila.
<BR>&nbsp;&nbsp;&nbsp;&nbsp;&nbsp;Izborom Mersera automatski je odabran sledeći čovek: njegov nerazdvojni drug, poručnik Džo Kalvert. Bilo je teško otkriti šta njih dvojica imaju zajedničkog. Sitni, prilično nervozni navigacioni oficir bio je deset godina mlađi od svog neosetljivog i neuznemirljivog prijatelja, koji sasvim izvesno nije delio njegovo strasno zanimanje za umetnost primitivnog filma.
<BR>&nbsp;&nbsp;&nbsp;&nbsp;&nbsp;Ali niko ne može predvideti gde će munja udariti, a pre mnogo godina Merser i Kalvert su uspostavili po svemu sudeći stabilnu vezu. To je bila prilično česta stvar. Mnogo je neobičnija činjenica da su tamo, na Zemlji, delili i ženu, koja je svakom od njih rodila po jedno dete. Norton se nadao da će je jednog dana upoznati; to mora da je veoma izuzetna žena. Trougao traje najmanje pet godina i još izgleda ravnostran.
<BR>&nbsp;&nbsp;&nbsp;&nbsp;&nbsp;Dva čoveka nisu dovoljna za istraživačku ekipu. Odavno je otkriveno da su trojica najpovoljnije rešenje, jer ako jedan bude izgubljen, dvojica još uvek mogu da se izbave odande gde bi jedan preživeli bio osuđen na propast. Nakon dosta razmišljanja, Norton je odabrao tehničkog narednika Vilarda Majrona. Mehanički genije koji je umeo sve da popravi ili da konstruiše nešto bolje ako se ne može popraviti, Majron je bio idealna ličnost za identifikovanje dotle neviđenih delova opreme. Na dugom odsustvu sa svog redovnog posla predavača na Astrotehničkom fakultetu, narednik je odbio oficirski čin sa obrazloženjem da ne želi da sprečava napredovanje zaslužnijih profesionalnih oficira. To objašnjenje niko nije uzimao ozbiljno i svi su se slagali da Vilova ambicioznost zaslužuje ocenu nula. Mogao bi dogurati do vasionskog narednika, ali nikada neće biti redovan profesor. Poput nebrojenih podoficira pre njega, Majron je otkrio idealan kompromis između moći i odgovornosti.
<BR>
<BR>&nbsp;&nbsp;&nbsp;&nbsp;&nbsp;Dok su lebdeli kroz poslednju vazdušnu komoru i isplutali niz bestežinsku osu Rame, Kalvert se, kao što mu se često dešavalo, obreo usred filmskog vraćanja u prošlost. Katkad se pitao da li bi trebalo da pokuša da se izleči od ove navike, ali u njoj nije mogao da otkrije nikakve otežice. Ona je čak i najdosadnije situacije činila zanimljivim, a ko zna? - jednog dana bi mu mogla spasti život. Setiće se šta bi u sličnim okolnostima učinio Ferbenks, ili Koneri, ili Hiroši.
<BR>&nbsp;&nbsp;&nbsp;&nbsp;&nbsp;Ovog puta upravo je trebalo da pređe vrh rova u jednom od ratova ranog dvadesetog veka: Merser je narednik na čelu patrole od tri vojnika, u noćnom pohodu u ničiju zemlju. Nije bilo odveć teško zamisliti da se nalazi na dnu ogromnog kratera od granate; istina, kratera koji je nekako uredno iskrojen u niz uzlaznih terasa. Krater plavi svetlost tri na velikim razmacima postavljena plazma-reflektora, koji po celoj unutrašnjosti bacaju svetlo, gotovo bez senki. Ali s one strane, preko ruba najudaljenije terase, bejahu tama i zagonetnost.
<BR>&nbsp;&nbsp;&nbsp;&nbsp;&nbsp;U mislima, Kalvert je savršeno znao šta tamo leži. Najpre pljosnata kružna zaravan sa prečnikom od preko jednog kilometra. Deleći je na tri jednaka dela, veoma slična širokom železničkom koloseku, tu su troje široke lestve, sa prečagama usečenim u površinu tako da ne bi predstavljale nikakvu prepreku ma čemu što preko njih klizi. Pošto je raspored potpuno simetričan, nije bilo razloga da se čovek opredeli za jedne a ne za druge lestve; lestve najbliže vazdušnoj komori Alfa izabrane su prosto kao zgodne.
<BR>&nbsp;&nbsp;&nbsp;&nbsp;&nbsp;Iako su prečage lestvi bile neudobno razmaknute, to nije predstavljalo nikakvu teškoću. Čak i na rubu glavčine, pola kilometra od ose, teža još uvek iznosi jedva trideseti deo Zemljine. Mada nose gotovo sto kilograma opreme i pribora za održavanje života, moći će lako da se kreću, naizmenično hvatajući rukama.
<BR>&nbsp;&nbsp;&nbsp;&nbsp;&nbsp;Zapovednik Norton i ekipa za podršku otpratili su ih duž palamara, rastegnutih od vazdušne komore Alfa do ruba kratera. A onda je, s onu stranu dometa reflektora, pred njima ležala tmina Rame. Sve što se moglo videti u poigravajućim snopovima šlemnih svetiljki beše prvih nekoliko stotina metara lestvi, koje su se smanjivale i gubile u pljosnatoj ravnici, inače bez ikakvih belega.
<BR>&nbsp;&nbsp;&nbsp;&nbsp;&nbsp;A sad, reče sebi Merser, moram doneti svoju prvu odluku. Da li se penjem uz ove lestve ili silazim?
<BR>&nbsp;&nbsp;&nbsp;&nbsp;&nbsp;Pitanje nije bilo beznačajno. U suštini, još su se nalazili u području nulte teže i mozak je mogao da izabere sistem oznaka koji mu godi. Jednostavnim naporom volje, Merser je sebe mogao ubediti kako gleda vodoravnu ravnicu ili uza stranu vertikalnog zida ili preko ivice strme litice. Ne mali broj astronauta iskusio je ozbiljne psiholške tegobe odabravši pogrešne koordinate prilikom polaska na neki složen zadatak.
<BR>&nbsp;&nbsp;&nbsp;&nbsp;&nbsp;Merser je rešio da ide glavom napred, jer bi svaki drugi način kretanja bio nespretan. Sem toga, tako je lakše mogao videti šta je pred njim. Zato će prvih nekoliko stotina metara zamišljati da se penje; tek kad porast privlačne sile teže onemogući održavanje ove iluzije, okrenuće svoje mentalne pravce za sto osamdeset stepeni.
<BR>&nbsp;&nbsp;&nbsp;&nbsp;&nbsp;Uhvatio je prvu prečagu i blago se otisnuo duž lestvi. Kretanje je bilo lako, kao plivanje uz morsko dno - zapravo i lakše, jer nema vode da vuče unatrag. Bilo je tako lako da se javljalo iskušenje da se ide prebrzo, no Merser je bio odveć iskusan da žuri u novoj situaciji kao što je ova.
<BR>&nbsp;&nbsp;&nbsp;&nbsp;&nbsp;U slušalicama je čuo pravilno disanje svoja dva saputnika. Nije mu bila potrebna nikakva druga potvrda da su u dobrom stanju, te nije traćio vreme na razgovor. Mada je bio u iskušenju da se osvrne, odlučio je da to ne rizikuje dok ne stigne do platforme na kraju lestvi.
<BR>&nbsp;&nbsp;&nbsp;&nbsp;&nbsp;Prečage su bile postavljene na jednoobraznom rastojanju od pola metra i Merser je na prvom delu uspona preskakao svaku drugu. Ali ih je brižljivo brojao i oko dvestote prečage prvi put je zapazio razgovetan osećaj težine. Počinjalo je da se oseća obrtanje Rame.
<BR>&nbsp;&nbsp;&nbsp;&nbsp;&nbsp;Na četiristotoj prečagi je procenio da njegova prividna težina iznosi oko pet kilograma. To nije predstavljalo problem, ali je postajalo teško zamišljati da se penje kad ga snažno vuče uvis.
<BR>&nbsp;&nbsp;&nbsp;&nbsp;&nbsp;Petstota prečaga je izgledala kao zgodno mesto za predah. Osećao je kako mu mišići ruku reaguju na neuobičajeni napor, mada Rama sad obavlja sav posao, a on mora samo da sebe usmerava.
<BR>&nbsp;&nbsp;&nbsp;&nbsp;&nbsp;"Sve u redu, kapetane", izvestio je. "Upravo prelazimo polovinu. Džo, Vil, ima li problema?"
<BR>&nbsp;&nbsp;&nbsp;&nbsp;&nbsp;"Ja sam odlično. Zašto se zaustavljaš?" odgovorio je Kalvert.
<BR>&nbsp;&nbsp;&nbsp;&nbsp;&nbsp;"Kod mene isto", dodao je Majron. "Ali pazite na Koriolisovu silu. Počinje da jača."
<BR>&nbsp;&nbsp;&nbsp;&nbsp;&nbsp;Merser je to već zapazio. Kad bi pustio prečage, pokazivao je primetnu težnju da odlebdi udesno. Odlično je znao da je to samo dejstvo obrtanja Rame, ali se činilo da ga neka tajanstvena sila blago gura od lestvi.
<BR>&nbsp;&nbsp;&nbsp;&nbsp;&nbsp;Možda je vreme da počne da ide nogama napred, sad kad "dole" počinje da ima fizički smisao. Rizikovaće trenutnu dezorijentaciju.
<BR>&nbsp;&nbsp;&nbsp;&nbsp;&nbsp;"Pazite - sad ću da se okrenem."
<BR>&nbsp;&nbsp;&nbsp;&nbsp;&nbsp;Čvrsto se držeći za prečagu, upotrebio je ruke da se okrene za sto osamdeset stepeni i na trenutak su ga zaslepile svetiljke njegovih pratilaca. Visoko iznad njih - a sad je to stvarno iznad - mogao je videti slabije svetlucanje duž ruba strme litice. Spram njega su se ocrtavale figure Nortona i ekipe za podršku, koji su budno motrili. Izgledali su veoma mali i udaljeni i on im mahnu u znak ohrabrenja.
<BR>&nbsp;&nbsp;&nbsp;&nbsp;&nbsp;Pustio je prečagu i dozvolio Raminoj još slaboj pseudoteži da ga preuzme. Za pad s jedne prečage na narednu trebalo je više od dve sekunde; za isto vreme čovek bi na Zemlji pao trideset metara.
<BR>&nbsp;&nbsp;&nbsp;&nbsp;&nbsp;Brzina padanja je bila tako mučno spora da je malo požurio stvar otiskujući se dlanovima, klizeći preko desetak prečaga odjednom i zadržavajući se nogama čim bi osetio da putuje prebrzo.
<BR>&nbsp;&nbsp;&nbsp;&nbsp;&nbsp;Na sedamstotoj prečagi naišao je na drugo odmorište i uperio snop šlemne svetiljke u dubinu. Kao što beše sračunao, početak stepeništa se nalazio svega pedeset metara niže.
<BR>&nbsp;&nbsp;&nbsp;&nbsp;&nbsp;Nekoliko minuta kasnije stajali su na prvom stepeniku. Bio je to čudan osećaj: nakon višemesečnog boravka u svemiru stajati uspravno na čvrstoj površini i osećati njen pritisak o tabane. Njihova težina je još iznosila manje od deset kilograma, no to je dovoljno da pruži osećaj stabilnosti. Kad bi zažmurio, Merser je mogao poverovati kako ispod sebe opet ima realan svet.
<BR>&nbsp;&nbsp;&nbsp;&nbsp;&nbsp;Pervaz, ili platforma, s kojeg se spuštalo stepenište, bio je širok oko deset metara i sa svake strane zakrivljen naviše sve dok se ne bi izgubio u tami. Merser je znao da obrazuje pun krug i da bi, prešavši po njemu pet kilometara, konačno opet stigao na polaznu tačku, obišavši Ramu.
<BR>&nbsp;&nbsp;&nbsp;&nbsp;&nbsp;U delimičnoj teži koja je tu vladala pravo hodanje je ipak bilo nemoguće; čovek je jedino mogao da skače džinovskim koracima. A tu se krila opasnost. Stepenište koje se obrušava u dubinu tame, daleko ispod dometa njihovih svetiljki, biće varljivo lako za silaženje. Međutim, biće od suštinske važnosti da se čovek pridržava za visoko postavljenu šipku koja se pruža duž stepeništa. Suviše smeo korak mogao bi poslati neopreznog putnika daleko u prostor. Ponovo bi se spustio na površinu možda sto metara niže. Dodir bi mogao biti neškodljiv, ali ne i njegove posledice, jer bi obrtanje Rame premestilo stepenište ulevo. I tako bi padajuće telo udarilo o glatku krivinu što se u neprekinutom luku spušta do ravnice gotovo sedam kilometara niže.
<BR>&nbsp;&nbsp;&nbsp;&nbsp;&nbsp;To bi, reče sebi Merser, bila gadna vožnja toboganom. Konačna brzina, čak i pri ovoj teži, mogla bi iznositi nekoliko stotina kilometara na sat. Možda bi bilo moguće proizvesti trenje dovoljno da se uspori takvo vrtoglavo silaženje; ako je tako - to bi čak mogao biti najpogodniji način dolaženja do unutrašnje površine Rame. Ali prvo će biti neophodni izvesni veoma oprezni ogledi.
<BR>&nbsp;&nbsp;&nbsp;&nbsp;&nbsp;"Kapetane", izvestio je Merser, "nije bilo nikavih problema pri silasku niz lestve. Ako se slažete, produžio bih do sledeće platforme. Želim da izmerim brzinu spuštanja niz stepenice."
<BR>&nbsp;&nbsp;&nbsp;&nbsp;&nbsp;Norton je odgovorio bez oklevanja. "Produžite." Nije bilo potrebno da doda: "Postupajte oprezno".
<BR>&nbsp;&nbsp;&nbsp;&nbsp;&nbsp;Merseru nije dugo trebalo da dođe do suštinskog otkrića. Bilo je nemoguće, bar pri ovoj teži, dvadeset puta slabijoj od Zemljine, ići niz stepenice na normalan način. Svaki takav pokušaj urodio bi usporenim kretanjem, kao u snu, koje je bilo nepodnošljivo dosadno. Jedini praktičan način jeste: ne osvrtati se na stepenike i koristiti ogradu da čovek sebe vuče naniže.
<BR>&nbsp;&nbsp;&nbsp;&nbsp;&nbsp;Kalvert beše došao do istog zaključka. "Ovo stepenište je sagrađeno za penjanje a ne za silaženje!" uzviknuo je. "Stepenici se mogu koristiti kad se čovek kreće nasuprot teži, ali u ovom pravcu samo smetaju. Možda nije dostojanstveno, ali mislim da je najbolji put naniže da čovek klizi niz ogradu."
<BR>&nbsp;&nbsp;&nbsp;&nbsp;&nbsp;"To je smešno", pobunio se Majron. "Ne verujem da su Ramanci tako postupali."
<BR>&nbsp;&nbsp;&nbsp;&nbsp;&nbsp;"Sumnjam da su ikad koristili ovo stepenište. Ono je očito predviđeno samo za slučaj opasnosti. Morali su imati neki mehanički transportni sitem da se ovamo popnu. Možda uspinjaču. To bi objasnilo one dugačke useke što se pružaju od glavčine naniže."
<BR>&nbsp;&nbsp;&nbsp;&nbsp;&nbsp;"Uvek sam mislio da su to oluci - ali pretpostavljam da bi mogli biti oboje. Pitam se da li je ovde ikad padala kiša?"
<BR>&nbsp;&nbsp;&nbsp;&nbsp;&nbsp;"Verovatno", reče Merser. "Ali mislim da Džo ima pravo i do đavola sa dostojanstvom. Odosmo!"
<BR>&nbsp;&nbsp;&nbsp;&nbsp;&nbsp;Ograda - po svemu sudeći odista namenjena nečem nalik rukama - beše glatka, pljosnata metalna šipka, na širokim razmacima poduprta stubovima visokim jedan metar. Merser je zajahao šipku, pažljivo odmerio silu kočenja koju je mogao da proizvede rukama i poče da klizi.
<BR>&nbsp;&nbsp;&nbsp;&nbsp;&nbsp;Pribrano, polako povećavajući brzinu, silazio je u tamu, krećući se u krugu svetlosti svoje šlemne svetiljke. Prešao je pedesetak metara kad je doviknuo ostalima da mu se pridruže.
<BR>&nbsp;&nbsp;&nbsp;&nbsp;&nbsp;Niko od njih nije hteo da prizna, ali su se svi opet osećali kao dečaci koji se suljaju niz gelendere. Za manje od dva minuta bezbedno i udobno su se spustili jedan kilometar. Kad god bi osetili da idu prebrzo, čvršći stisak šipke obezbeđivao je potrebno kočenje.
<BR>&nbsp;&nbsp;&nbsp;&nbsp;&nbsp;"Nadam se da ste uživali", doviknu Norton kad su zakoračili na drugu platformu. "Penjanje na povratku neće biti tako lako."
<BR>&nbsp;&nbsp;&nbsp;&nbsp;&nbsp;"Baš to hoću da proverim", odgovorio je Merser, koji je opitno koračao tamo-amo, navikavajući se na osećaj pojačane teže. "Ovde već iznosi desetinu zemaljske. Stvarno se primećuje razlika."
<BR>&nbsp;&nbsp;&nbsp;&nbsp;&nbsp;Otkoračao je - ili, tačnije, otklizio - do ivice platforme i osvetlio šlemnom svetiljkom sledeći deo stepeništa. Dokle je snop mogao da dosegne izgledalo je istovetno sa onim iznad njih - mada je pažljivo razgledanje fotografija pokazalo da se visina stepenika stalno smanjuje sa jačanjem sile teže. Stepenište je očito tako konstruisano da napor koji iziskuje penjanje bude manje-više isti na svakoj tački njegovog dugog, zakrivljenog pada.
<BR>&nbsp;&nbsp;&nbsp;&nbsp;&nbsp;Merser pogleda uvis, ka glavčini Rame - sad gotovo dva kilometra iznad njega. Slabašni sjaj svetla i spram njega ocrtane sićušne figure izgledali su mu strahovito udaljeni. Prvi put mu bi milo što ne može da vidi celu dužinu ovog ogromnog stepeništa. I pored jakih živaca i nedostatka mašte, nije bio siguran kako bi reagovao kad bi mogao da sebe vidi kao insekta što mili uz stranu vertikalnog tanjira visokog preko šesnaest kilometara - a da pri tom nad njim visi gornja polovina. Do ovog trenutka smatrao je tamu smetnjom; sad mu je gotovo dobrodošla.
<BR>&nbsp;&nbsp;&nbsp;&nbsp;&nbsp;"Temperatura nepromenjena", izvestio je Nortona. "Još je ispod same tačke smrzavanja. Ali vazdušni pritisak se popeo, kao što smo očekivali - oko trista milibara. Čak i uz ovu malu količinu kiseonika, vazduh se gotovo može udisati; dalje dole uopšte neće biti teškoća. To će ogromno uprostiti istraživanje. Kakav pronalazak - prvi svet kroz koji možemo da idemo bez pribora za disanje! U stvari, malo ću da onjušim."
<BR>&nbsp;&nbsp;&nbsp;&nbsp;&nbsp;Gore, na glavčini, Norton se pomalo nelagodno promeškoljio. Ali Merser najbolje od svih tačno zna šta radi. Do sada je već izvršio dovoljno proba da se uveri.
<BR>&nbsp;&nbsp;&nbsp;&nbsp;&nbsp;Merser je izjednačio pritisak, otkačio sigurnosni zatvarač i odškrinuo šlem. Oprezno je udahnuo; onda još jednom, dublje.
<BR>&nbsp;&nbsp;&nbsp;&nbsp;&nbsp;Vazduh Rame beše mrtav i ustajao, kao u nekoj grobnici, toliko drevnoj da je pre mnogo vekova iščezao i poslednji trag telesnog raspadanja. Čak ni Merserov ultraosetljivi nos, izvežban godinama isprobavanjem sistema za održavanje života do i preko tačke katastofe nije mogao otkriti nikakav prepoznatljiv zadah. Osećao se blag metalni miris i on se odjednom priseti da su prvi ljudi na Mesecu izvestili o prisenku mirisa sagorelog baruta kad su ponovo uspostavili normalan pritisak u lunarnom modulu. Merser je zamišljao da je mesečevom prašinom zagađena kabina Orla morala mirisati otprilike kao Rama.
<BR>&nbsp;&nbsp;&nbsp;&nbsp;&nbsp;Ponovo je zatvorio šlem i izbacio strani vazduh iz pluća. Iz njega nije izvukao nimalo okrepljenja; čak i planinar aklimatizovan na vrh Everesta ovde bi brzo umro. Međutim, nekoliko kilometara niže biće nešto drugo.
<BR>&nbsp;&nbsp;&nbsp;&nbsp;&nbsp;Šta ovde treba još uraditi? Nije se mogao setiti ničeg, sem uživanja u blagoj, neuobičajenoj teži. Ali nema nikakvog smisla da se na nju navikavaju, jer će se odmah vratiti u bestežinsko stanje na glavčini.
<BR>&nbsp;&nbsp;&nbsp;&nbsp;&nbsp;"Kapetane, vraćamo se", izvestio je. "Nema razloga da idemo dalje - dok ne budemo spremni da odemo od kraja."
<BR>&nbsp;&nbsp;&nbsp;&nbsp;&nbsp;"Slažem se. Merićemo vam vreme, ali ne zapinjite."
<BR>&nbsp;&nbsp;&nbsp;&nbsp;&nbsp;Skačući uz stepenište, po tri-četiri stepenika odjednom, Merser se složio da je Kalvert bio potpuno u pravu; ove stepenice su sagrađene da se njima penje, a ne silazi. Dokle god čovek nije gledao unatrag i nije obraćao pažnju na vrtoglavu strminu uzlazne zakrivljene površine, uspon je bio divan doživljaj. Međutim, nakon otprilike dvesta stepenika, poče da oseća trzaje u mišićima listova, te odluči da uspori. Ostali su isto učinili; kad se odvažio da baci brz pogled preko ramena, nalazili su se znatno niže niz padinu.
<BR>&nbsp;&nbsp;&nbsp;&nbsp;&nbsp;Uspon je bio potpuno lišen uzbuđenja; puki, naizgled beskonačni niz stepenika. Kad su opet stajali na najvišoj platformi, neposredno ispod lestvi, jedva da se behu zadihali, a za uspon im je trebalo svega deset minuta. Odmarali su se još deset minuta, a onda su krenuli da savladaju poslednji vertikalni kilometar.
<BR>&nbsp;&nbsp;&nbsp;&nbsp;&nbsp;Skoči - uhvati prečagu - skoči - uhvati - skoči - uhvati!... Bilo je lako, ali se tako dosadno ponavljalo da je pretila opasnost da čovek postane nepažljiv. Na polovini lestvi odmarali su se pet minuta. Tad već behu počele da ih bole i ruke, a ne samo noge. Merseru je opet bilo milo što vidi samo tako mali deo vertikalne strane uz koju prianjaju. Nije bilo odveć teško zamisliti da se lestve pružaju svega nekoliko metara izvan njihovog kruga svetlosti i da će se uskoro završiti.
<BR>&nbsp;&nbsp;&nbsp;&nbsp;&nbsp;Skoči - uhvati prečagu - skoči - a, onda, sasvim iznenada, lestve su se zaista završile. Ponovo su se našli u bestežinskom svetu ose, među svojim zabrinutim drugovima. Celo putovanje je trajalo napun sat i imali su osećaj skromnog postignuća.
<BR>&nbsp;&nbsp;&nbsp;&nbsp;&nbsp;No, bilo je suviše rano za samozadovoljstvo. Uz sve svoje napore, prešli su manje od osmine tog kiklopskog stepeništa.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
