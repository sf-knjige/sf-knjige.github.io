<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. GLAS RAME
<P>&nbsp;&nbsp;&nbsp;&nbsp;&nbsp;Stvarna veličina njegove pustolovine otkrila se Džimiju Paku tek kada je stigao do obale Cilindričnog mora. Dok je leteo nad poznatom teritorijom, ukoliko ne dođe do katastrofalnog otkazivanja strukture, uvek se mogao spustiti i za nekoliko sati otpešačiti natrag u bazu.
<BR>&nbsp;&nbsp;&nbsp;&nbsp;&nbsp;Ta mogućnost više ne postoji. Ako se spusti u more, verovatno će se vrlo neprijatno udaviti u njegovoj otrovnoj vodi. Čak i ako se bezbedno prizemi na južni kontinent, moglo bi se pokazati nemogućim da ga spasu pre no što Nastojanje bude moralo da se odvoji od Ramine orbite, usmerene ka Suncu.
<BR>&nbsp;&nbsp;&nbsp;&nbsp;&nbsp;Takođe je bio vrlo svestan da su predvidljive katastrofe one za koje ima najmanje verovatnoće da se dogode. Potpuno nepoznato područje nad kojim leti može da ispovrti ko zna koliko iznenađenja. Pretpostavimo da ovde postoje leteći stvorovi kojima se ne sviđa njegov upad? Ne bi voleo da zapodene vazdušni dvoboj s ičim većim od goluba. Nekoliko dobro usmerenih kljucanja moglo bi uništiti aerodinamiku Vilinog konjica.
<BR>&nbsp;&nbsp;&nbsp;&nbsp;&nbsp;Ipak, da nema opasnosti ne bi bilo postignuća, osećanja pustolovine. Milioni ljudi bi se sad rado s njim menjali. On ne samo što ide onamo gde niko ranije nije bio već i tamo gde niko nikad neće ponovo otići. On će biti jedino ljudsko biće u vaskolikoj istoriji koje je posetilo južne predele Rame. Kad god bi osetio da mu strah dotiče duh, mogao je da se toga seti.
<BR>&nbsp;&nbsp;&nbsp;&nbsp;&nbsp;Sad je navikao da sedi u vazduhu, a da svet bude omotan oko njega. Pošto se spustio dva kilometra ispod središnje ose, stekao je pouzdan osećaj za 'gore' i za 'dole'. Tle je svega šest kilometara ispod njega, ali je luk neba deset kilometara iznad njegove glave. 'Grad' London visi gore, u blizini zenita; s druge strane, Njujork je u visini, pravo pred njim.
<BR>&nbsp;&nbsp;&nbsp;&nbsp;&nbsp;"Vilin konjic", reče kontrola sa glavčine, "prenisko si se spustio. Dve hiljade dvesta metara od ose."
<BR>&nbsp;&nbsp;&nbsp;&nbsp;&nbsp;"Hvala", odgovorio je. "Povećaću visinu. Javite mi kad se vratim na dve hiljade."
<BR>&nbsp;&nbsp;&nbsp;&nbsp;&nbsp;Na to mora da pazi. Postoji prirodna težnja gubljenja visine, a on nema instrumente da mu tačno kažu gde se nalazi. Ako se suviše udalji od nulte teže ose, možda nikad više neće moći da se popne natrag do nje. Srećom, ima mesta za ispravljane greške, a neko stalno prati njegovo kretanje kroz teleskop na glavčini.
<BR>&nbsp;&nbsp;&nbsp;&nbsp;&nbsp;Sad je dobro zašao nad more, okreće pedala ustaljenom brzinom od dvadeset kilometara na sat. Kroz pet minuta biće iznad Njujorka; ostrvo već prilično liči na brod što večito plovi ukrug oko Cilindričnog mora.
<BR>&nbsp;&nbsp;&nbsp;&nbsp;&nbsp;Kad je stigao do Njujorka, napravio je krug, zaustavljajući se nekoliko puta kako bi njegova mala televizijska kamera mogla da natrag pošalje stabilne slike koje ne podrhtavaju. Panorama građevina, kula, industrijskih postrojenja, centrala - ili šta su već - beše očaravajuća, ali u suštini besmislena. Koliko god zurio u njenu složenost, nije bilo verovatno da će išta saznati. Kamera će zabeležiti daleko više pojedinosti no što ih on može asimilisati, a jednog dana - možda posle mnogo godina - neki proučavalac će u njima možda naći ključ za tajne Rame.
<BR>&nbsp;&nbsp;&nbsp;&nbsp;&nbsp;Napustivši Njujork, drugu polovinu mora je preleteo za svega petnaest minuta. Mada toga nije bio svestan, nad vodom je leteo brzo, no čim je dospeo do južne obale, nesvesno je usporio i brzina mu je opala za nekoliko kilometara. Možda je na potpuno stranoj teritoriji, ali je bar nad kopnom.
<BR>&nbsp;&nbsp;&nbsp;&nbsp;&nbsp;Čim je prešao visoku liticu što oblikuje južnu granicu mora, televizijskom kamerom je snimio celokupnu panoramu duž kruga sveta.
<BR>&nbsp;&nbsp;&nbsp;&nbsp;&nbsp;"Prekrasno!" reče kontrola sa glavčine. "Ovo će usrećiti kartografe. Kako se osećaš?"
<BR>&nbsp;&nbsp;&nbsp;&nbsp;&nbsp;"Odlično - malo sam umoran, ali ne više no što sam očekivao. Koliko sam, po vama, udaljen od pola?"
<BR>&nbsp;&nbsp;&nbsp;&nbsp;&nbsp;"Petnaest zarez šest kilometara."
<BR>&nbsp;&nbsp;&nbsp;&nbsp;&nbsp;"Recite mi kad budem na deset; onda ću se odmoriti. I pazite da se opet ne spustim. Počeću da se penjem kad mi bude preostalo još pet kilometara."
<BR>&nbsp;&nbsp;&nbsp;&nbsp;&nbsp;Dvadeset minuta kasnije svet se sužavao oko njega. Beše došao do kraja valjkastog dela i ulazio je u južnu kupolu.
<BR>&nbsp;&nbsp;&nbsp;&nbsp;&nbsp;Satima ju je proučavao kroz teleskope na drugom kraju Rame i naučio je napamet njenu geografiju. No, to ga ipak nije potpuno pripremilo za prizor što se prostire svud unaokolo.
<BR>&nbsp;&nbsp;&nbsp;&nbsp;&nbsp;Južni i severni kraj Rame su se gotovo u svemu potpuno razlikovali. Ovde nema trijade stepeništa, ni nizova uzanih, koncentričnih zaravni, ni ogromnog zakrivljenog pada od glavčine do ravnice. Umesto toga, postoji ogroman središnji šiljak, dug preko pet kilometara, koji se pruža osom. Šest upola manjih je u podjednakim razmacima raspoređeno oko njega; ceo sklop izgleda kao grupa neobično simetričnih stalaktita što vise sa tavanice pećine; ili, ako se obrne tačka posmatranja, kao tornjevi nekog kambodžanskog hrama, postavljenog na dno kratera.
<BR>&nbsp;&nbsp;&nbsp;&nbsp;&nbsp;Te vitke, prema vrhu sužene kule povezivali su, krivuljasto se spuštajući od njih da se konačno spoje u cilindričnu ravnicu, potporni lukovi koji su izgledali dovoljno masivni da nose teret celog jednog sveta. A to možda i jeste njihova funkcija, ako su odista delovi nekih egzotičnih pogonskih jedinica, kao što je nagoveštavano.
<BR>&nbsp;&nbsp;&nbsp;&nbsp;&nbsp;Džimi se oprezno približio središnjem šiljku; prestavši da okreće pedala još dok je bio udaljen sto metara, pustio je da Vilin konjic lebdi dok se ne zaustavi. Proverio je nivo radijacije i ustanovio samo uobičajeno vrlo nisko zračenje Rame. Možda ovde dejstvuju sile koje nikakvi ljudski instrumenti ne mogu da otkriju, no to je još jedan neizbežan rizik.
<BR>&nbsp;&nbsp;&nbsp;&nbsp;&nbsp;"Šta vidiš?" zabrinuto upita kontrola sa glavčine.
<BR>&nbsp;&nbsp;&nbsp;&nbsp;&nbsp;"Samo Veliki rog. Savršeno je gladak - nema nikakvih belega - a šiljak je tako oštar da bi se mogao upotrebiti kao igla. Gotovo se plašim da mu se približim."
<BR>&nbsp;&nbsp;&nbsp;&nbsp;&nbsp;Samo se upola šalio. Izgledalo je neverovatno da se tako masivan objekt može postepeno suziti do tako geometrijski savršenog šiljka. Džimi je viđao zbirke insekata nabodenih na čiode i nije želeo da njegovog Vilinog konjica zadesi slična sudbina.
<BR>&nbsp;&nbsp;&nbsp;&nbsp;&nbsp;Polako je pošao napred dok se prečnik šiljka nije proširio na nekoliko metara, pa se opet zaustavio. Otvorivši malu kutiju, prilično pipavo je izvadio kuglu veličine lopte za bezbol i hitnuo je prema šiljku. Dok se lebdeći udaljavala, za sobom je razvlačila jedva vidljivu nit.
<BR>&nbsp;&nbsp;&nbsp;&nbsp;&nbsp;Lepljiva bomba je udarila o glatku oblu površinu - i nije odskočila. Džimi je opitno cimnuo nit, potom još jednom - snažnije. Kao ribar koji privlači ulov, polako je navijao Vilinog konjica oko vrha prikladno nazvanog Veliki rog, sve dok nije mogao da pruži ruku i dotakne ga.
<BR>&nbsp;&nbsp;&nbsp;&nbsp;&nbsp;"Pretpostavljam da ovo možete nazvati nekom vrstom spuštanja", izvestio je kontrolu na glavčini. "Deluje kao staklo - gotovo nema trenja i mlako je. Lepljiva bomba je odlično funkcionisala. Sad isprobavam mikrofon... Da vidimo da li će i gumena školjka prionuti... Uvlačim utikače... Čuje li se nešto?"
<BR>&nbsp;&nbsp;&nbsp;&nbsp;&nbsp;Nastala je duga pauza, a onda kontrola sa glavčine reče s gađenjem: "Da ga đavo nosi, baš ništa, sem uobičajenih termičkih šumova. Molim te, kucni ga komadom metala. Onda ćemo bar znati da li je šupalj."
<BR>&nbsp;&nbsp;&nbsp;&nbsp;&nbsp;"U redu. Šta sad?"
<BR>&nbsp;&nbsp;&nbsp;&nbsp;&nbsp;"Voleli bismo da letiš duž šiljka, svakih pola kilometra snimajući potpunu panoramu i osmatrajući ima li nečeg neobičnog. Onda, ukoliko si siguran da je stvar bezbedna, možeš otići preko, do jednog od malih rogova. Ali samo ako si siguran da se možeš vratiti u nultu težu bez ikakvih teškoća."
<BR>&nbsp;&nbsp;&nbsp;&nbsp;&nbsp;"Tri kilometra od ose - to je malko jače od Mesečeve teže. Vilin konjic je za nju konstruisan. Naprosto ću morati da zapnem."
<BR>&nbsp;&nbsp;&nbsp;&nbsp;&nbsp;"Džimi, ovde kapetan. Predomislio sam se po tom pitanju. Sudeći po tvojim snimcima, manji šiljci su potpuno istovetni sa velikim. Snimi ih zum-objektivom što bolje možeš. Ne želim da napuštaš predeo slabe teže - sem ako ne uočiš nešto što izgleda veoma važno. Onda ćemo razgovarati."
<BR>&nbsp;&nbsp;&nbsp;&nbsp;&nbsp;"U redu, kapetane", reče Džimi, a u njegovom glasu kao da se osetio slabašan prizvuk olakšanja. "Ostaću u blizini Velikog roga. Evo, opet krećemo."
<BR>&nbsp;&nbsp;&nbsp;&nbsp;&nbsp;Osećao je da pada pravce u usku dolinu između skupine neverovatno visokih i vitkih planina. Veliki rog se sad uzdiže kilometar iznad njega i šest šiljkova malih rogova svud unaokolo. Brzo se približavao sklop potpornih greda i lukova što okružuju niže padine. Džimi se pitao hoće li moći da se bezbedno spusti negde dole, sred ove kiklopske arhitekture. Više nije mogao da se spusti na sam veliki rog, jer je teža na njegovim sve širim obroncima sad suviše jaka da bi je slabašna sila lepljive bombe mogla poništiti.
<BR>&nbsp;&nbsp;&nbsp;&nbsp;&nbsp;Približavajući se Južnom polu, počinjao je sve više da se oseća kao vrabac što leti ispod zasvođenog krova velike katedrale - mada nikad nije sagrađena katedrala veličine makar stotog dela ovog mesta. Pitao se da to stvarno nije neko versko svetilište ili nešto makar izdaleka slično, ali je ubrzo odbacio tu ideju. Na Rami nigde nije bilo ni traga umetničkog izraza: sve je strogo funkcionalno. Možda su Ramanci smatrali da već poznaju konačne tajne svemira, te ih više nisu opsedale čežnje i stremljenja što pokreću čovečanstvo.
<BR>&nbsp;&nbsp;&nbsp;&nbsp;&nbsp;To je bila zastrašujuća misao, sasvim strana Džimijevoj uobičajenoj, ne osobito dubokoj filosofiji. Osetio je neodložnu potrebu da ponovo uspostavi vezu sa ljudima, pa je dalekim prijateljima podneo izveštaj o svojoj situaciji.
<BR>&nbsp;&nbsp;&nbsp;&nbsp;&nbsp;"Ponovi to, Vilin konjic", odgovori kontrola sa glavčine. "Ne razumemo te; imaš smetnje u prenosu."
<BR>&nbsp;&nbsp;&nbsp;&nbsp;&nbsp;"Ponavljam - nalazim se u blizini osnove Malog roga broj šest i koristim lepljivu bombu da sebe privučem."
<BR>&nbsp;&nbsp;&nbsp;&nbsp;&nbsp;"Samo delimično razumeli. Čuješ li ti mene?"
<BR>&nbsp;&nbsp;&nbsp;&nbsp;&nbsp;"Da, savršeno. Ponavljam, savršeno."
<BR>&nbsp;&nbsp;&nbsp;&nbsp;&nbsp;"Molim te, počni da brojiš."
<BR>&nbsp;&nbsp;&nbsp;&nbsp;&nbsp;"Jedan, dva, tri, četiri..."
<BR>&nbsp;&nbsp;&nbsp;&nbsp;&nbsp;"Primili delimično. Daj nam petnaest sekundi orijentacionog signala, onda opet pređi na glas."
<BR>&nbsp;&nbsp;&nbsp;&nbsp;&nbsp;"Evo."
<BR>&nbsp;&nbsp;&nbsp;&nbsp;&nbsp;Džimi je uključio slabiji signal koji može da pokaže gde se nalazi na ma kojoj tački Rame, pa je odbrojavao sekunde. Kad je ponovo prešao na glas, upita žalostivo: "Šta se događa? Da li me sad čujete?"
<BR>&nbsp;&nbsp;&nbsp;&nbsp;&nbsp;Po svemu sudeći, kontrola na glavčini ga nije čula, jer je kontrolor sad zatražio petnaest sekundi televizijskog prenosa. Tek pošto je Džimi dva puta ponovio pitanje, poruka se probila.
<BR>&nbsp;&nbsp;&nbsp;&nbsp;&nbsp;"Džimi, milo mi je što ti nas dobro čuješ. Međutim, na tvom kraju se dešava nešto veoma čudno. Slušaj!"
<BR>&nbsp;&nbsp;&nbsp;&nbsp;&nbsp;Preko radija je čuo reprodukciju dobro poznatog pištanja svog orijentacionog signala. Jedan trenutak je bilo sasvim normalno: onda se javilo čudno izobličenje. Pisak od hiljadu cikla je modulisao neki dubok, štrecav puls, tako nizak da je gotovo bio ispod praga ćujnosti. Bila je to neka vrsta treperenja u dubokom basu u kojem se mogla razaznati svaka pojedinačna vibracija. I sama modulacija je modulisana; dizala se i spuštala, dizala i spuštala, sa periodom od oko pet sekundi.
<BR>&nbsp;&nbsp;&nbsp;&nbsp;&nbsp;Džimi ni za trenutak nije pomislio da nešto nije u redu sa njegovim predajnikom. Ovo dolazi spolja, mada nije mogao zamisliti šta je to i šta znači.
<BR>&nbsp;&nbsp;&nbsp;&nbsp;&nbsp;Kontrola na glavčini nije znala ništa više, ali je bar imala izvesnu teoriju.
<BR>&nbsp;&nbsp;&nbsp;&nbsp;&nbsp;"Po našem mišljenju, mora biti da se nalaziš u nekoj vrsti veoma jakog polja - verovatno magnetskog - sa frekvencijom od oko deset cikla. Može biti dovoljno jako da predstavlja opasnost. Predlažemo da se smesta udaljiš - možda je polje samo lokalno. Ponovo uključi signal, a mi ćemo ti ga slati natrag. Tako ćeš znati kad si izašao iz područja smetnji."
<BR>&nbsp;&nbsp;&nbsp;&nbsp;&nbsp;Džimi je žurno oslobodio lepljivu bombu i napustio pokušaj spuštanja. Vilinim konjicom je zaobišao u širokom krugu, slušajući zvuk koji se talasao u slušalicama. Preletevši svega nekoliko metara, primetio je da jačina zvuka brzo opada. Kao što je kontrola sa glavčine nagađala, bio je krajnje lokalizovan.
<BR>&nbsp;&nbsp;&nbsp;&nbsp;&nbsp;Džimi je zastao na poslednjem mestu gde se zvuk još čuo, poput slabog štrecanja u dubini njegovog mozga. Tako bi primitivni divljak u neznanju punom strahopoštvanja mogao da sluša prigušeno zujanje džinovskog transformatora. A čak bi i divljak možda pogodio da zvuk koji čuje predstavlja samo odlutali odliv nekih kolosalnih energija, koje su potpuno kontrolisane, ali čekaju svoj trenutak.
<BR>&nbsp;&nbsp;&nbsp;&nbsp;&nbsp;Ma šta ovaj zvuk značio, Džimija je radovalo što se nalazi van njegovog dometa. Ovo mesto, sred džinovske arhitekture Južnog pola, nije zgodno da usamljen čovek sluša glas Rame.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
