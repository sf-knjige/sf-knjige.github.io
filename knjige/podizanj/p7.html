<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. KRAIDAIKI
<P>&nbsp;&nbsp;&nbsp;&nbsp;&nbsp;To mu je bio prvi zaista dubok san posle više nedelja. Naravno, morao je biti prekinut.
<BR>&nbsp;&nbsp;&nbsp;&nbsp;&nbsp;Kraidaiki je bio navikao da se odmara pri nultoj gravitaciji, lebdeći u vlažnom vazduhu. No, dok se budu skrivali, antigravitacioni kreveti biće zabranjeni, a spavanje u tečnosti bilo je jedini preostali način za delfina.
<BR>&nbsp;&nbsp;&nbsp;&nbsp;&nbsp;Pokušao je da nedelju dana udiše oksivodu tokom razdoblja predviđenog za odmor. Posledice su bile noćne more i iscrpljujući snovi o gušenju.
<BR>&nbsp;&nbsp;&nbsp;&nbsp;&nbsp;Brodski lekar, Makani, predložila mu je da pokuša da spava na starinski način, plutajući na površini bazena sa vodom.
<BR>&nbsp;&nbsp;&nbsp;&nbsp;&nbsp;Kraidaiki je odlučio da isproba njenu alternativu. Uverio se da će imati dovoljno veliki vazdušni prostor u gornjem delu svoje kabine. Onda je tri puta proverio da li su alarmni uređaji za nedostatak kiseonika potpuno ispravni. Na kraju, iskobeljao se iz oklopa, isključio svetla, isplivao na površinu i izbacio oksivodu iz škržnih pluća.
<BR>&nbsp;&nbsp;&nbsp;&nbsp;&nbsp;To je bilo olakšanje. Ipak, u prvi mah je samo ležao u vazdušnom prostoru pod tavanicom, dok su mu se misli sustizale, a koža bridela od potrebe za oklopom sa opremom. Znao je da je to iracionalan osećaj. Presvemirski ljudi, u svojim primitivnim, neurotičnim društvima, isto su osećali prema nudizmu.
<BR>&nbsp;&nbsp;&nbsp;&nbsp;&nbsp;Siroti homo sapiens! Istorija Čovečanstva govorila je o patnjama tokom teških milenijuma mladosti pre Kontakta, dok su bili neuki i odsečeni od galaktičkog društva.
<BR>&nbsp;&nbsp;&nbsp;&nbsp;&nbsp;Za to vreme, mislio je Kraidaiki, delfini su bili u gotovo povlašćenom položaju, plutajući u svom uglu Kitovskog Sna. Kad je čovek dostigao neku vrstu zrelosti i počeo da uzdiže viša bića na Zemlji da bi mu se pridružila, delfini vrste amicus prelazili su prilično lako iz jednog časnog stanja u drugo.
<BR>&nbsp;&nbsp;&nbsp;&nbsp;&nbsp;Imamo mi svoje probleme, podsetio se. Strašno je želeo da počeše osnovu svog priključka nervnog pojačivača, ali nije bilo načina da ga dohvati bez oklopa.
<BR>&nbsp;&nbsp;&nbsp;&nbsp;&nbsp;Lebdeo je na površini, u tami, očekujući san. To jeste delovalo opuštajuće: sitni talasi zapljuskivali su mu glatku kožu iznad očiju. Pravi vazduh svakako je bio opuštajući posle udisanja oksivode.
<BR>&nbsp;&nbsp;&nbsp;&nbsp;&nbsp;Ipak, nije mogao da izbegne blagu nelagodnost zbog tonjenja... kao da bi mu išta naškodilo ako bi potonuo u oksivodi... kao da milioni drugih delfina nisu tako spavali čitavog života.
<BR>&nbsp;&nbsp;&nbsp;&nbsp;&nbsp;Smetala mu je svemirska navika da gleda uvis. Plafonska pregrada nalazila se pedalj iznad vrha njegovog leđnog peraja. Čak i kad bi zatvorio oči, sonar ga je upozoravao na blizinu zida. Nije bio nimalo sposobniji da zaspi bez odašiljanja sonarnih impulsa nego što bi šimpanza mogao da drema bez češkanja.
<BR>&nbsp;&nbsp;&nbsp;&nbsp;&nbsp;Kraidaiki je frknuo. Nek se nosi na obalu ako dopusti da mu brodski uslovi izazovu nesanicu. Glasno je huknuo i počeo da broji otkucaje sonora. Počeo je tenorskim ritmom, pa je polako izgradio fugu dok je uspavanci dodavao dublje elemente.
<BR>&nbsp;&nbsp;&nbsp;&nbsp;&nbsp;Odjek mu je polazio od lica i prelamao se u maloj prostoriji. Tonovi su sustizali jedan drugi, meko se preklapajući u tihom cviljenju i dubokom tutnjanju. Stvorili su sonično ustrojstvo, model uzajamnosti. Prave kombinacije, znao je, učinile bi da zidovi naizgled nestanu.
<BR>&nbsp;&nbsp;&nbsp;&nbsp;&nbsp;Namerno je sljuštio i odbacio kruti oklop dužnosti Kininka i sa zadovoljstvom se prepustio sitnom, pouzdanom odlomku Kitovskog Sna.
<BR>
<BR>&nbsp;&nbsp;&nbsp;&nbsp;&nbsp;* Kada šare -
<BR>&nbsp;&nbsp;&nbsp;&nbsp;&nbsp;U cikloidu
<BR>&nbsp;&nbsp;&nbsp;&nbsp;&nbsp;* Prizovu šapatom -
<BR>&nbsp;&nbsp;&nbsp;&nbsp;&nbsp;Meka sećanja
<BR>&nbsp;&nbsp;&nbsp;&nbsp;&nbsp;* Na mrmljanja -
<BR>&nbsp;&nbsp;&nbsp;&nbsp;&nbsp;Pesme svitanja
<BR>&nbsp;&nbsp;&nbsp;&nbsp;&nbsp;* Pa i Meseca -
<BR>&nbsp;&nbsp;&nbsp;&nbsp;&nbsp;Ljubavnika plime
<BR>&nbsp;&nbsp;&nbsp;&nbsp;&nbsp;* Tada šare -
<BR>&nbsp;&nbsp;&nbsp;&nbsp;&nbsp;U cikloidu
<BR>&nbsp;&nbsp;&nbsp;&nbsp;&nbsp;* Prizovu šapatom -
<BR>&nbsp;&nbsp;&nbsp;&nbsp;&nbsp;Meka sećanja... *
<BR>
<BR>&nbsp;&nbsp;&nbsp;&nbsp;&nbsp;Pult, ormani, zidovi, bili su skriveni pod lažnim soničnim senkama. Njegov napev počeo je da se otvara sopstvenim saglasjem, bogata i vrlo lekovita poezija veštih odraza.
<BR>&nbsp;&nbsp;&nbsp;&nbsp;&nbsp;Kao da su pored njega prolazila plivajuća bića, sitni treptaji repom stvorenja iz snova u jatima. Odjeci su otvarali prostor oko njega, kao da su se vode produžavale u beskraj.
<BR>
<BR>&nbsp;&nbsp;&nbsp;&nbsp;&nbsp;* I More Snova,
<BR>&nbsp;&nbsp;&nbsp;&nbsp;&nbsp;Neuništivo
<BR>&nbsp;&nbsp;&nbsp;&nbsp;&nbsp;* Priziva šapatom
<BR>&nbsp;&nbsp;&nbsp;&nbsp;&nbsp;Meka sećanja... *
<BR>
<BR>&nbsp;&nbsp;&nbsp;&nbsp;&nbsp;Uskoro je osetio pored sebe nečije prisustvo kako se postepeno zgušnjava iz odbijenih zvukova.
<BR>&nbsp;&nbsp;&nbsp;&nbsp;&nbsp;Polako se stvarala uz njega dok mu se iženjerska svest opuštala... senka boginje. Onda je Nukapai zaplivala kraj njega... talasavo priviđenje, storeno česticama zvuka. Glatka crnina njenog tela vratila se u tamu, neometena tavanicom koje kao da nije bilo.
<BR>&nbsp;&nbsp;&nbsp;&nbsp;&nbsp;Vizija je izbledela. Vode su potamnele svuda oko Kraidaikija i Nukapai je postala više od senke, pasivnog prihvatača njegove pesme. Njeni igličasti zubi su sinuli i ona mu je uzvratila zvucima njegove sopstvene melodije.
<BR>
<BR>&nbsp;&nbsp;&nbsp;&nbsp;&nbsp;* Sa bliskostima -
<BR>&nbsp;&nbsp;&nbsp;&nbsp;&nbsp;Unutar voda
<BR>&nbsp;&nbsp;&nbsp;&nbsp;&nbsp;* U beskonačnom -
<BR>&nbsp;&nbsp;&nbsp;&nbsp;&nbsp;Ležanju Snova
<BR>&nbsp;&nbsp;&nbsp;&nbsp;&nbsp;* Dok grbavi kit -
<BR>&nbsp;&nbsp;&nbsp;&nbsp;&nbsp;Stariji srodnik
<BR>&nbsp;&nbsp;&nbsp;&nbsp;&nbsp;* Ispeva pesme -
<BR>&nbsp;&nbsp;&nbsp;&nbsp;&nbsp;Jatima riba
<BR>&nbsp;&nbsp;&nbsp;&nbsp;&nbsp;* Ovde me nađi -
<BR>&nbsp;&nbsp;&nbsp;&nbsp;&nbsp;Nestalni brate
<BR>&nbsp;&nbsp;&nbsp;&nbsp;&nbsp;* Čak i u ovom -
<BR>&nbsp;&nbsp;&nbsp;&nbsp;&nbsp;Ljudskome ritmu
<BR>&nbsp;&nbsp;&nbsp;&nbsp;&nbsp;* Tu gde i ljudi -
<BR>&nbsp;&nbsp;&nbsp;&nbsp;&nbsp;Kao hodači
<BR>&nbsp;&nbsp;&nbsp;&nbsp;&nbsp;* Donose radost -
<BR>&nbsp;&nbsp;&nbsp;&nbsp;&nbsp;Zvezdama samim... *
<BR>
<BR>&nbsp;&nbsp;&nbsp;&nbsp;&nbsp;Obuzimalo ga je lako blaženstvo dok mu se puls usporavao. Kraidaiki je spavao pored nežne boginje sna. Samo u šali ga je izgrdila što je inženjer i što ju je sanjao u krutim, zbijenim stihovima trinarnog umesto na haotičnom primalnom jeziku svojih predaka.
<BR>&nbsp;&nbsp;&nbsp;&nbsp;&nbsp;Poželela mu je dobrodošlicu u Početnom moru, gde je trinarni bio dovoljan i gde je samo blago osećao žestinu Kitovskog Sna i prastarih bogova koji su u njemu prebivali. To je bilo najviše što je njegov inženjerski um mogao da prihvati od tog okeana.
<BR>&nbsp;&nbsp;&nbsp;&nbsp;&nbsp;Koliko su kruto poneakad izgledali stihovi trinarnog! Ritmovi preklapajućih tonova i simbola bili su gotovo ljudski odmereni... gotovo ljudski šturi.
<BR>&nbsp;&nbsp;&nbsp;&nbsp;&nbsp;Odgajan je tako da ove izraze shvata kao komplimente. Delovi njegovog mozga genetski su oblikovani prema ljudskim merilima. Ali povremeno bi se provukli haotični zvučni prizori, izazivajući ga nagoveštajima drevnih napeva.
<BR>&nbsp;&nbsp;&nbsp;&nbsp;&nbsp;Nukapai je saosećajno coknula. Nasmešila mu se...
<BR>&nbsp;&nbsp;&nbsp;&nbsp;&nbsp;Ne! Nije učinila ništa tako kopneno i majmunski! Od svih morskih sisara, samo su se neodelfini 'smešili' svojim ustima.
<BR>&nbsp;&nbsp;&nbsp;&nbsp;&nbsp;Nukapai je učinila nešto drugo. Pogladila ga je duž boka, ta najnežnija boginja, i rekla mu...
<BR>
<BR>&nbsp;&nbsp;&nbsp;&nbsp;&nbsp;* Budi u miru *
<BR>&nbsp;&nbsp;&nbsp;&nbsp;&nbsp;* Ono je Što jeste... *
<BR>&nbsp;&nbsp;&nbsp;&nbsp;&nbsp;* I inženjeri *
<BR>&nbsp;&nbsp;&nbsp;&nbsp;&nbsp;* Daleko od mora *
<BR>&nbsp;&nbsp;&nbsp;&nbsp;&nbsp;* Mogu to čuti... *
<BR>
<BR>&nbsp;&nbsp;&nbsp;&nbsp;&nbsp;Napetost iz proteklih nedelja konačno je nestala i on je zaspao. Kraidaikijev dah se kondenzovao u svetlucave kapljice na oblozi tavanice. Strujanje iz obližnjeg dovoda vazduha postojano ih je otiralo, pa bi uzdrhtale i pale na vodu kao nežna kiša. Kada se na metar od njga stvorio lik Ignacija Meca, Kraidaiki ga je vrlo polako postao svestan.
<BR>&nbsp;&nbsp;&nbsp;&nbsp;&nbsp;"Kapetane...", rekao je lik. "Zovem sa mosta. Bojim se da su nas Galaktinci našli ranije nego što smo očekivali..."
<BR>&nbsp;&nbsp;&nbsp;&nbsp;&nbsp;Kraidaiki je prenebregao tanki glas koji je pokušavao da ga dozove nazad dužnostima i bitkama. Bio je rasplinut u uznjihanoj šumi izdanaka algi, slušajući duge noćne zvuke. Konačno, sama Nukapai ga je izgurkala iz sna. Bledeći pored njega, nežno ga je podsetila:
<BR>
<BR>&nbsp;&nbsp;&nbsp;&nbsp;&nbsp;# Dužnost, dužnost - čast je, je -
<BR>&nbsp;&nbsp;&nbsp;&nbsp;&nbsp;Čast, Kraidaiki, - hitno
<BR>&nbsp;&nbsp;&nbsp;&nbsp;&nbsp;# Učešće, je - Čast #
<BR>
<BR>&nbsp;&nbsp;&nbsp;&nbsp;&nbsp;Jedino je Nukapai mogla da govori primalni sa Kraidaikijem nekažnjeno. Više nije mogao da prenebregava ni boginju sna ni svoju savest. Jedno oko se najzad zaustavilo na hologramu upornog čoveka i reči su doprle do njega.
<BR>&nbsp;&nbsp;&nbsp;&nbsp;&nbsp;"Hvala doktore Mec", uzdahnuo je. "Recite Takata-Džimu da odmah ssstižem. I, molim vas, nađite Toma Orlija. Voleo bih da ga vidim na mostu. Kraidaiki prekida."
<BR>&nbsp;&nbsp;&nbsp;&nbsp;&nbsp;Duboko je disao nekoliko trenutaka, dok se oko njega ponovo pojavljivala soba. Onda se izvio i zaronio da bi se vratio u oklop.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
