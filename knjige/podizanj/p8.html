<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5. TOM ORLI
<P>&nbsp;&nbsp;&nbsp;&nbsp;&nbsp;Visoki, tamnokosi muškarac visio je držeći se jednom rukom za nogu od kreveta, koji je bio pričvršćen za pod u naopačke okrenutoj sobi. Pod mu se naginjao nad glavom. Leva noga mu se oslanjala na dno ladice izvučene iz jednog od izokrenutih zidnih ormana.
<BR>&nbsp;&nbsp;&nbsp;&nbsp;&nbsp;Na iznenadan blesak žutog svetla za pripravnost, Tom Orli se okrenuo i slobodnom rukom dohvatio futrolu. Već je napola izvukao pištolj sa iglama kad je shvatio šta ga je trglo. Opsovao je u pola glasa i vratio oružje u futrolu. Kakva je sad uzbuna? Mogao je da smisli desetak mogućnosti na brzu ruku, a eto ga kako visi na jednoj ruci u najnezgodnijem delu broda!
<BR>&nbsp;&nbsp;&nbsp;&nbsp;&nbsp;"Tražim kontakt, Tomase Orli."
<BR>&nbsp;&nbsp;&nbsp;&nbsp;&nbsp;Glas kao da je dolazio odnekud iznad njegovog desnog uha. Tom je izmenio ruku kojom se džao za nogu od kreveta da bi se okrenuo. Apstraktna trodimenziona slika okretala se na metar od njegovog lica, nalik na raznobojne čestice prašine.
<BR>&nbsp;&nbsp;&nbsp;&nbsp;&nbsp;"Pretpostavljam da bi voleo da znaš uzrok alarma. Je li to tačno?"
<BR>&nbsp;&nbsp;&nbsp;&nbsp;&nbsp;"Naravno da jeste!" obrecnuo se. "Jesmo li napadnuti?"
<BR>&nbsp;&nbsp;&nbsp;&nbsp;&nbsp;"Ne." Obojeni lik se izmenio. "Ovaj brod još nije napadnut, ali vicekapetan Takata-Džim objavio je uzbunu. Bar pet flota nepozvano se pojavilo u blizini Kitrupa. Izgleda da se bore nedaleko od planete."
<BR>&nbsp;&nbsp;&nbsp;&nbsp;&nbsp;Orli je uzdahnuo. "A mi hteli brze popravke i bekstvo." Nije verovao da će ih njihovi progonitelji pustiti da opet umaknu. Oštećeni 'Brazdač' ostavio je jasan trag kad se izvukao iz pometnje pri zasedi kod Morgrana.
<BR>&nbsp;&nbsp;&nbsp;&nbsp;&nbsp;Tom je pomagao posadi u mašinskoj prostoriji da popravi 'Brazdačev' generator staznog polja. Upravo su završili deo posla koji je zahtevao preciznu koordinaciju i došao je trenutak da se iskrade u napušteni deo suvog kruga gde je bio sakriven Nis Kompjuter.
<BR>&nbsp;&nbsp;&nbsp;&nbsp;&nbsp;Suvi krig predstavljao je pojas radionica i kabina i slobodno se okretao dok je brod bio u svemiru, obezbeđujući veštačku gravitaciju za ljudski deo posade. Sada je mirovao. Ovaj deo naopačke okrenutih hodnika i kabina bio je napušten zbog neodgovarajuće gravitacije planete.
<BR>&nbsp;&nbsp;&nbsp;&nbsp;&nbsp;Tomu je odgovaralo da bude sam, iako su ga gnjavila prilagođavanja haotičnom položaju.
<BR>&nbsp;&nbsp;&nbsp;&nbsp;&nbsp;"Nije trebalo da se oglasiš dok te ne prebacim na ručnu kontrolu", rekao je. "Trebalo je da sačekaš dok ne identifikuješ moj otisak prsta i glas pre nego što daš do znanja da si samo običan komunikacioni uređaj."
<BR>&nbsp;&nbsp;&nbsp;&nbsp;&nbsp;Pokretna slika zadobila je kubistički izgled. Glas mašine nije delovao uznemireno. "S obzirom na okolnosti uzela sam sebi tu slobodu. Ako sam pogrešila, spremna sam da prihvatim disciplinsku meru do trećeg nivoa. Stroža kazna smatraće se neopravdanom i biće odbačena bez ispitivanja."
<BR>&nbsp;&nbsp;&nbsp;&nbsp;&nbsp;Tom je dozvloio sebi ironočni osmeh. Kada bi dopustio, mašina bi ga vodila u krug, a isticanje zvaničnog vlasništva nad njom nimalo mu ne bi pomoglo. Timbrimski špijun koji mu ju je pozajmio otvoreno je rekao da je njena korisnost delimično posledica njene prilagodljivosti i inicijative, ma koliko razdražljivo to ponekad delovalo.
<BR>&nbsp;&nbsp;&nbsp;&nbsp;&nbsp;"Uzeću u razmatranje stepen tvoje greške", rekao joj je. "E, sad, šta mi možeš reći o trenutnoj situaciji?"
<BR>&nbsp;&nbsp;&nbsp;&nbsp;&nbsp;"Nejasno pitanje. Mogu da se priključim na brodski vojni kompjuter. Ali, to bi povuklo za sobom i element rizika."
<BR>&nbsp;&nbsp;&nbsp;&nbsp;&nbsp;"Ne, zasad bolje nemoj." Ako bi Nis pokušala da stupi u vezu sa vojnim kompjuterom tokom uzbune, Kraidaikijeva posada na mostu mogla bi to primetiti. Tom je pretpostavljao da Kraidaiki zna da je i Nis na brodu, kao što je znao i da Džilijan Baskin ima svoj tajni projekat. No, delfinski komandant je ćutao o tome, ostavljajući ih da na miru rade svoj posao.
<BR>&nbsp;&nbsp;&nbsp;&nbsp;&nbsp;"U redu, možeš li me povezati sa Džilijan?"
<BR>&nbsp;&nbsp;&nbsp;&nbsp;&nbsp;Holo se poigravao plavim pegicama. "Sama je u svojoj kancelariji. Poslaću poziv."
<BR>&nbsp;&nbsp;&nbsp;&nbsp;&nbsp;Čestice su odjednom izbledele. Umesto njih, pojavila se slika plavokose tridesetogodišnje žene. Za trenutak je izgledala zbunjena, a onda joj je lice sinulo od blistavog osmeha. Nasmejala se.
<BR>&nbsp;&nbsp;&nbsp;&nbsp;&nbsp;"Aha, posećuješ svoju mehaničku prijateljicu, kao što vidim. Kaži mi, Tome, šta ta sarkastična tuđinska mašina ima što ja nemam? Zbog mene nisi nikada bukvalno visio naglavačke."
<BR>&nbsp;&nbsp;&nbsp;&nbsp;&nbsp;"Vrlo smešno." Ipak, njeno ponašanje umanjilo mu je zabrinutost zbog uzbune. Bojao se da će odmah stupiti u bitku. Za otprilike nedelju dana, 'Brazdač' će morati da prihvati ozbiljan obračun pre nego što bude uništen ili zarobljen. Sada je bio snažan koliko i hipnotisani zec.
<BR>&nbsp;&nbsp;&nbsp;&nbsp;&nbsp;"Koliko vidim, Galaktinci se još ne spuštaju."
<BR>&nbsp;&nbsp;&nbsp;&nbsp;&nbsp;Džiljan je odmahnula glavom. "Ne, iako smo Makani i ja u pripravnosti kod bolnice za svaki slučaj. Posada na mostu kaže da su se bar tri flote niotkuda pojavile u obližnjem svemiru. Odmah su počele da se tuku, baš kao kod Morgrana. Možemo se jedino nadati da će se međusobno uništiti."
<BR>&nbsp;&nbsp;&nbsp;&nbsp;&nbsp;"Bojim se da je to malo verovatno."
<BR>&nbsp;&nbsp;&nbsp;&nbsp;&nbsp;"Pa, ti si porodični taktičar. Ipak, možda će proći i nedelje pre nego što pobednik siđe da nas pokupi. Biće pogodbi i savezništva u poslednjem trenutku. Imaćemo vremena da smislimo nešto."
<BR>&nbsp;&nbsp;&nbsp;&nbsp;&nbsp;Tom je poželeo da poseduje njen optimizam. Pošto je već bio porodični taktičar, u njegov posao je spadalo da 'izmisli nešto'.
<BR>&nbsp;&nbsp;&nbsp;&nbsp;&nbsp;"Pa, pošto situacija nije hitna..."
<BR>&nbsp;&nbsp;&nbsp;&nbsp;&nbsp;"Mislim da nije. Možeš ostati još neko vreme sa svojom cimerkom - mojom elektronskom suparnicom. Da bismo se izjednačili, ja ću postati prisna sa Herbijem."
<BR>&nbsp;&nbsp;&nbsp;&nbsp;&nbsp;Tom je jedino mogao da odmahne glavom i ostavi je da se šali. Herbi je bio leš - njihov jedini opipljivi plen iz Napuštene flote. Džilijan je odredila da je telo tuđinca staro preko dve milijarde godina. Brodska mini-biblioteka kao da se vezivala u čvor kad god bi je zapitali kojoj rasi je nekada pripadao.
<BR>&nbsp;&nbsp;&nbsp;&nbsp;&nbsp;"Onda, u redu. Kaži Kraidaikiju da ću odmah doći, važi?"
<BR>&nbsp;&nbsp;&nbsp;&nbsp;&nbsp;"Naravno, Tome. Sad ga baš bude. Reći ću mu da sam te poslednji put videla kako negde visiš." Namignula mi je i prekinula vezu.
<BR>&nbsp;&nbsp;&nbsp;&nbsp;&nbsp;Tom je posmatrao mesto na kome je bio njen lik i po ko zna koji put se upitao čime je mogao osvojiti takvu ženu.
<BR>&nbsp;&nbsp;&nbsp;&nbsp;&nbsp;"Ne pitam iz radoznalosti, Tomase Orli, nego me zanima podtekst ovog poslednjeg razgovora. Da li sam u pravu kad pretpostavljam da blage uvrede koje je saopštila doktor Baskin spadaju u kategoriju naklonog zadirkivanja? Moji timbrimski stvaraoci poseduju, naravno, telempatiju, ali i oni se, izgleda, prepuštaju ovoj zabavi. Je li to deo obreda parenja? Ili možda neka vrsta provere prijateljstva?"
<BR>&nbsp;&nbsp;&nbsp;&nbsp;&nbsp;"Oboje pomalo, čini mi se. Zar Timbrimi zaista imaju isti tip..." Tom se stresao. "Nije važno! Ruke su mi se zamorile i ubrzo ću morati dole. Imaš li još neki izveštaj?"
<BR>&nbsp;&nbsp;&nbsp;&nbsp;&nbsp;"Ne od bitne važnosti za vaš opstanak ili misiju."
<BR>&nbsp;&nbsp;&nbsp;&nbsp;&nbsp;"Znači, treba da shvatim da još nisi uspela da obrlatiš brodsku mini-biblioteku i saznaš išta o Herbiju ili Napuštenoj floti."
<BR>&nbsp;&nbsp;&nbsp;&nbsp;&nbsp;Holo se pretočio u jasne geometrijske oblike. "To je glavni problem, zar ne? Doktor Baskin me je isto to pitala kad se poslednji put povezala sa mnom, pre trinaest časova."
<BR>&nbsp;&nbsp;&nbsp;&nbsp;&nbsp;"I, jesi li joj dala neki iole konkretniji odgovor nego meni?"
<BR>&nbsp;&nbsp;&nbsp;&nbsp;&nbsp;"Pronalaženje načina da se premosti programiran ulaz za ovu brodsku mini-biblioteku bio je prvi razlog za moje ukrcavanje. Rekla bih vam da sam uspela." Mašinin bestelesni glas bio je toliko suv da je mogao služiti kao antiovlaživač prostorija. "Timbrimi odavno podozrevaju da Bibliotečki institut nije neutralan - da ogranci Biblioteke koje on prodaje imaju istančane nedostatke koji stavljaju problematične rase u podređen položaj.
<BR>&nbsp;&nbsp;&nbsp;&nbsp;&nbsp;Timbrimi rade na tom problemu još od vremena kad su vaši preci nosili životinjske kože, Tomase Orli. Od ovog putovanja smo očekivali jedino da prikupimo nekoliko delića novih podataka i možda da odstranimo neke manje prepreke."
<BR>&nbsp;&nbsp;&nbsp;&nbsp;&nbsp;Tom je razumeo otkuda dugovečnoj mašini toliko strpljenja. Ipak, to mu se nije dopalo. Bilo bi lepo misliti da će bar nešto ispasti iz silnih nevolja u koje su upali 'Brazdač' i njegova posada. "Posle svih iznenađenja koja smo doživeli, možda će ovo putovanje doneti i više od nekoliko bita koje bi mogla da preživaš", nagovestio je.
<BR>&nbsp;&nbsp;&nbsp;&nbsp;&nbsp;"Sklonost Zemljana da ulečću u nevolje i da pomoću toga uče i bila je razlog što su moji gospodari uopšte i pristali na ovu ludu pustolovinu - iako niko nije očekivao toliki lanac neuobičajenih baksuzluka koji su se desili ovom brodu. Vaše nadarenosti su potcenjene."
<BR>&nbsp;&nbsp;&nbsp;&nbsp;&nbsp;Nije bilo načina da se na to dogovori. Toma su počele da bole ruke. "Pa, vreme je da se vratim. U hitnim slučajevima pozivaću te preko brodskog komunikatora."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Orli se pustio i dočekao u čučanj pored zatvorenih vrata, pravougaonika koji se nalazio visoko na nagnutom zidu.
<BR>&nbsp;&nbsp;&nbsp;&nbsp;&nbsp;"Doktor Baskin mi je upravo poslala poruku da je Takata-Džim naredio istraživačkoj grupi da se vrati na brod", iznenada je progovorila Nis. "Mislila je da biste voleli da znate."
<BR>&nbsp;&nbsp;&nbsp;&nbsp;&nbsp;Orli je opsovao. Mora da je u to upleten Mec. Kako da poprave brod ako posadi nije dozvoljeno da ide u potragu za sirovinama koje su im potrebne? Kraidaikijev najjači razlog za dolazak na Kitrup bio je obilje čistih metala u okeanskoj sredini pristupačnoj delfinima. Ako su Hikahini istraživači pozvani nazad, opasnost mora da je velika... ili je nekog uhvatila panika.
<BR>&nbsp;&nbsp;&nbsp;&nbsp;&nbsp;Tom se okrenuo da ode, ali je zastao i pogledao uvis. "Nis, moramo saznati šta je to što Galaktinci misle da smo našli."
<BR>&nbsp;&nbsp;&nbsp;&nbsp;&nbsp;Varnice su se prigušile. "Izvršila sam podrobno ispitivanje raspoloživih datoteka u brodskom mikoro-ogranku Biblioteke u potrazi za podacima koji bi mogli baciti malo svetlosti na tajnu Napuštene flote, Tomase Orli. Osim nekoliko nejasnih sličnosti između šara koje smo videli na tim divovskim olupinama i nekih drevnih kultnih simbola, nisam našla nikakve dokaze koji bi potvrdili pretpostavku da su brodovi koje smo otkrili u ikakvoj vezi sa legendarnim Praocima."
<BR>&nbsp;&nbsp;&nbsp;&nbsp;&nbsp;"Ali nisi našla ni dokaze protiv, zar ne?"
<BR>&nbsp;&nbsp;&nbsp;&nbsp;&nbsp;"Tačno. Flotu možda jeste, a možda i nije moguće povezati sa jednom legendom koja se javlja kod svih kiseoničkih rasa iz pet galaksija."
<BR>&nbsp;&nbsp;&nbsp;&nbsp;&nbsp;"Znači, može biti da smo našli veliku gomili olupina bez ikave istorijske vrednosti."
<BR>&nbsp;&nbsp;&nbsp;&nbsp;&nbsp;"Tačno. Ali, s druge strane, možda ste napravili najveće arheološko i religijsko otkriće našeg doba. Ta pretpostavka pomaže da se objasni bitka koja je započela u ovom zvezdanom sistemu. Odbijanje brodske mini-biblioteke da pruži više pojedinosti pokazuje šta mnoge galaktinske kulture misle o tako davnim događajima. Sve dok je ovaj brod jedini izvor informacija o Napuštenoj floti, istrživačka letelica 'Brazdač' ostaće veliki plen, vredan za svaku grupu fanatika."
<BR>&nbsp;&nbsp;&nbsp;&nbsp;&nbsp;Orli se nadao da će Nis naći dokaze koji bi njihovo otkriće učinili neškodljivim. Takvi podaci mogli bi se iskoristiti da navedu vanzemaljce da ih ostave na miru. Ali, ako je Napuštena flota zaista tako važna kao što je izgledalo, 'Brazdač' će morati da nađe načina da prosledi informaciju na Zemlju gde će pametnije glave znati šta da učine sa njom.
<BR>&nbsp;&nbsp;&nbsp;&nbsp;&nbsp;"Ti samo nastavi sa razmatranjem", rekao je mašini. "U međuvremenu, ja ću učiniti sve što mogu da se otarasimo Galaktinaca. Možeš li mi reći..."
<BR>&nbsp;&nbsp;&nbsp;&nbsp;&nbsp;"Naravno da mogu", ponovo ga je prekinula Nis. "Hodnik pred vratima je čist. Zar misliš da ti ne bih rekla da napolju ima nekoga?"
<BR>&nbsp;&nbsp;&nbsp;&nbsp;&nbsp;Tom je odmahnuo glavom, uveren da je mašina bila programirana za ovakvo ponašanje. To je bilo tipično za Timbrime. Zemljini najveći saveznici bili su iskusne šaljivdžije. Kada se budu postarali za desetak problema koji su imali prednost, nameravao je da napadne mašinu odvijačem i nastalu zbrku objasni svojim timbrimskim prijatljima kao 'nesrećan slučaj'.
<BR>&nbsp;&nbsp;&nbsp;&nbsp;&nbsp;Kad su ulazna vrata skliznula u stranu, Tom se uhvatio za ivicu i prebacio se preko nje na tavanicu polumračnog hodnika. Vrata su se automatski zatvorila uz blago zujanje. Crvena svetla signala za uzbunu bleskla su u pravilnim razmacima duž blago zakrivljenog prolaza.
<BR>&nbsp;&nbsp;&nbsp;&nbsp;&nbsp;U redu, pomislio je. Naše nade za brzo bekstvo su propale, ali već sam smislio nekoliko mogućih planova.
<BR>&nbsp;&nbsp;&nbsp;&nbsp;&nbsp;O nekolicini je porazgovarao sa kapetanom. Jedan ili dva zadržao je za sebe.
<BR>&nbsp;&nbsp;&nbsp;&nbsp;&nbsp;Moraću da stavim neke od njih u dejstvo, pomislio je, znajući iz iskustva koliko slučajnosti mogu da izmene sve planove. Uopšte nije isključeno da će iskrsnuti nešto potpuno neočekivano što će nam ponuditi poslednju istinsku nadu.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
