<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. KRAIDAIKI
<P>&nbsp;&nbsp;&nbsp;&nbsp;&nbsp;Sastanak se strašno otegao.
<BR>&nbsp;&nbsp;&nbsp;&nbsp;&nbsp;Kraidaiki je zažalio što je ranije dopustio Čarlsu Dartu da prisustvuje preko holo-ekrana. Šimpanza planetolog sigurno bi manje razvlačio priču da se nalazi ovde, u penušavoj oksivodi središnjeg prostora, da nosi masku za disanje i da je mokar.
<BR>&nbsp;&nbsp;&nbsp;&nbsp;&nbsp;Dart se izležavao u laboratoriji, šaljući svoju sliku u salu za sastanke 'Brazdača'. Izgleda da je zaboravio koliko to razjaruje njegove slušaoce. Disati oksivodu pred podnožjem ekrana tokom dva sata bilo je veoma neudobno za neodlefine.
<BR>&nbsp;&nbsp;&nbsp;&nbsp;&nbsp;"Sasvim prirodno, kapetane", šimpanzin škripavi bariton bio je projektovan u oksivodu. "Kada ste odlučili da nas spustite u blizini glavne tektonske granice, složio sam se iz sveg srca. Ni na jednom drugom mestu ne bih mogao da prikupim toliko mnogo podataka odjednom. Pa ipak, mislim da sam izneo dovoljno ubedljive argumente u korist još šest ili sedam područja na Kitrupu gde bi trebalo da potvrdimo neka od najzanimljivijih otkrića koja smo učinili ovde."
<BR>&nbsp;&nbsp;&nbsp;&nbsp;&nbsp;Kraidaiki je bio pomalo iznenađen upotrebom prvog lica množine. To je bila prva skromna stvar koju je Čarli izgovorio.
<BR>&nbsp;&nbsp;&nbsp;&nbsp;&nbsp;Pogledao je Brukidu koji je plutao u blizini. Pošto nije bio često potreban ekipi za opravke, metalurg je radio sa Čarlsom Dartom. Tokom poslednjeg sata uglavnom je ćutao, prepustivši šimpanzi da se razbacuje gomilom tehničkih izraza od kojih se Kraidaikiju zavrtelo u glavi.
<BR>&nbsp;&nbsp;&nbsp;&nbsp;&nbsp;Šta je to sa Brukidom? Zar misli da kapetan pod opsadnim stanjem nema pametnijeg posla?
<BR>&nbsp;&nbsp;&nbsp;&nbsp;&nbsp;Hikahi, tek otpuštena iz ambulante, prevrnula se na leđa, udišući penušavu, oksidovanu tečnost i posmatrajući jednim okom hologram šimpanze.
<BR>&nbsp;&nbsp;&nbsp;&nbsp;&nbsp;Ne bi trebalo da to radi, pomislio je Kraidaiki. I ovako mi je teško da se usredsredim.
<BR>&nbsp;&nbsp;&nbsp;&nbsp;&nbsp;Dugi, zamorni sastanci uvek su tako delovali na Kraidaikija. Osetio je strujanje krvi u okolini polnih organa. Želeo je da otpliva do Hikahi i da počne nežno da je gricka duž bokova.
<BR>&nbsp;&nbsp;&nbsp;&nbsp;&nbsp;To je bilo nastrano, naravno, naročito na javnom mestu, ali je bar bio pošten prema samom sebi.
<BR>&nbsp;&nbsp;&nbsp;&nbsp;&nbsp;"Poštovani Darte", uzdahuo je. "Trudim se da razumem to što tvrdite da ste otkrili. Mislim da sam shvatio deo koji se odnosi na različite kristalne i izotopske promene ispod površine Kitrupa. Što se tiče podvučenih slojeva..."
<BR>&nbsp;&nbsp;&nbsp;&nbsp;&nbsp;"Zona podvlačenja je mesto spajanja dve tektonske ploče, kada jedna od njih sklizne preko susedne", upao je Čarli.
<BR>&nbsp;&nbsp;&nbsp;&nbsp;&nbsp;Kraidaiki je poželeo da zanemari svoje dostojanstvo i ispsuje šimpanzu. "Toliko poznajem planetologiju, doktore Dart." Pažljivo je govorio. "Drago mi je što vam je blizina takvog spoja koristila. Ipak, morate razumeti da je izbor mesta za spuštanje broda bilo taktično pitanje. Potrebni su nam metali i zaklon koje nam nude 'koralna' brda. Spustili smo se ovde da bismo se sakrili i popravili brod. Sa neprijateljskim krstaricama nad glavom, ne sssmem ni da pomislim da dozvolim pohode na druge delove planete. Zapravo, moram odbiti i vaš zahtev za dalja bušenja na ovoj lokaciji. Sada, kada su stigli Galaktinci, rizik je suviše veliki."
<BR>&nbsp;&nbsp;&nbsp;&nbsp;&nbsp;Šimpanza se namrštio. Ruke su počele da mu podrhtavaju. Pre nego što je našao reči, Kraidaiki ga je presekao.
<BR>&nbsp;&nbsp;&nbsp;&nbsp;&nbsp;"Osim toga, šta brodski mikroogranak kaže o Kitrupu? Zar Biblioteka ne može da vam pomogne u vezi sa problemima sa kojima ste suočeni?"
<BR>&nbsp;&nbsp;&nbsp;&nbsp;&nbsp;"Biblioteka!" Dart je frknuo. "Ta gomila laži! Ta smrznuta kaljuža dezinformacija!" Čarlijev glas pretvorio se u gunđanje. "Nema ničega o anomalijama! Čak ne pominje ni metalna brda! Poslednje istraživanje izvršeno je pre sto miliona godina, kada je planeta prevedena u status zatvorenog sveta za Karranke%..."
<BR>&nbsp;&nbsp;&nbsp;&nbsp;&nbsp;Čarli se toliko spetljao oko produžene glotalne tačke da je počeo da kašlje. Izbuljio je oči i udario se po grudima.
<BR>&nbsp;&nbsp;&nbsp;&nbsp;&nbsp;Kraidaiki se okrenuo Brukidi. "Je li to tačno? Je li Biblioteka toliko oskudna kad je reč o ovoj planeti?"
<BR>&nbsp;&nbsp;&nbsp;&nbsp;&nbsp;"Da", polako je klimnuo glavom Brukida. "Četiri stotine epoha zbilja je dugo vreme. Kada planeta bude proglašena za zatvoreni svet, to obično znači da treba ostaviti vremena novoj vrsti da dostigne stepen pre-razumnosti pogodan za uzdizanje, ili obezbediti mirno mesto za opadajuću, prastaru rasu koja je ušla u staračko doba. Planete se zatvaraju da bi postale dečija soba ili starački dom.
<BR>&nbsp;&nbsp;&nbsp;&nbsp;&nbsp;Izgleda da se na Kitrupu desilo i jedno i drugo. Otkrili su spremnu pre-razumnu rasu koja se očito razvila posle poslednjeg popunjavanja Biblioteke na ovom mestu. A i... Karranc-ci%..." i Brukida je imao problema sa izgovorom imena, "sssu dobili planetu kao mirno mesto za umiranje, što su očito i učinili. Izgleda da Karranaka% više nema."
<BR>&nbsp;&nbsp;&nbsp;&nbsp;&nbsp;"Ali četiri stotine epoha bez ponovne procene?" To je bilo teško zamisliti.
<BR>&nbsp;&nbsp;&nbsp;&nbsp;&nbsp;"Da, Institut za migracije obično mnogo ranije ukida povlastice planeta. No, Kitrup je tako neobičan svet... malo bi rasa odabralo tu da živi. I dobri prilazni putevi sssu retki. Ovo područje svemira je gravitaciono veoma plitko. T-to je jedan od razloga šta sssmo došli ovamo."
<BR>&nbsp;&nbsp;&nbsp;&nbsp;&nbsp;Čarls Dart je još hvatao dah. Otpio je vodu iz visoke čaše. Tokom pauze, Kraidaiki je mirovao i razmišljao. Uprkos Brukidinim podacima, da li je Kitrup mogao biti zapostavljen tako dugo u prenaseljenoj Galaksiji, gde je svaki delić tla preko potreban?
<BR>&nbsp;&nbsp;&nbsp;&nbsp;&nbsp;Institut za migracije bio je jedina od mnogih galaktinskih birokratskih organizacija koja se po svojoj moći i uticaju mogla meriti čak i sa Bibliotečkim institutom. Po tradiciji, sve pokroviteljske rase pokoravale su se njagovim pravilima o upravljanju ekosferom; sve drugo dovelo bi do uništavanja širom Galaksije. Mogućnost da niže vrste jednog dana postanu štićenici, a zatim i pokrovitelji, uticala je na stvaranje moćnog galaktinskog konzervativizma.
<BR>&nbsp;&nbsp;&nbsp;&nbsp;&nbsp;Većina Galaktinaca bila je voljna da zanemari ljudsku prošlost pre Kontakta. Pokolj mamuta, ogromnih kopnenih lenjivaca, i morskih krava, oprošteni su zbog 'samoniklosti' Čovečanstva. Pravu krivicu snosili su nepostojeći pokrovitelji homo sapiensa - tajanstvena neotkrivena rasa koja je po opštem mišljenju ostavila čovekovo uzdizanje napola završeno pre mnogo hiljada godina.
<BR>&nbsp;&nbsp;&nbsp;&nbsp;&nbsp;Delfini su znali koliko su oni sami, zajedno sa kitovima, bili blizu istrebljenja od ruku ljudskih bića, ali to nikada nisu pomenuli van Zemlje. U dobru i zlu, njihova sudbina sada je bila vezana uz ljudsku.
<BR>&nbsp;&nbsp;&nbsp;&nbsp;&nbsp;Zemlja je pripadala Čovečanstvu sve dok se rasa ne preseli ili ne izumre. Za deset kolonijskih svetova čovek je dobio dozvolu na mnogo kraće vreme, na osnovu složenih eko-upravljačkih planova. Po isteku tog vremena, kolonisti će morati da odu sa Atlasa.
<BR>&nbsp;&nbsp;&nbsp;&nbsp;&nbsp;"Četiri stotine miliona godina", mrmljao je Kraidaiki. "To je neobično dugo vreme bez ponovne procene ovog sveta."
<BR>&nbsp;&nbsp;&nbsp;&nbsp;&nbsp;"Slažem se!" povikao je Čarli Dart, sada potpuno oporavljen od napada.
<BR>&nbsp;&nbsp;&nbsp;&nbsp;&nbsp;"A šta ako vam kažem kako ima znakova da je Kitrup zauzimala mašinska civilizacija pre jedva trideset hiljada godina? Bez ikakvog navoda u Biblioteci?"
<BR>&nbsp;&nbsp;&nbsp;&nbsp;&nbsp;Hikahi se dokotrljala bliže. "Missslite da su te vaše anomalije u planetnoj kori možda posledica prokrijumčarene civilizacije, doktore Dart?"
<BR>&nbsp;&nbsp;&nbsp;&nbsp;&nbsp;"Da!" povikao je. "Baš tako! Pun pogodak!"
<BR>&nbsp;&nbsp;&nbsp;&nbsp;&nbsp;Svi znate da mnoge eko-osetljive rase grade samo veća postrojenja duž zona podvlačenja u kori planete. Na taj način, kad planeta kasnije ostane napuštena, svi tragovi nastanjenosti brzo će nestati pod tektonskim pločama. Mnogi misle da je to razlog zašto nema tragova ranijih zadržavanja na zemlji."
<BR>&nbsp;&nbsp;&nbsp;&nbsp;&nbsp;Hikahi je klimnula glavom. "A ako se neka vrsta naselila ovde bez dozvole...?"
<BR>&nbsp;&nbsp;&nbsp;&nbsp;&nbsp;"Gradili su u zoni podvlačenja! Biblioteka posećuje planete svakih nekoliko epoha. Znaci najezde na planetu dotle bi nestali pod zemljom!" Šimpanza je nestrpljivo gledao sa holografskog ekrana.
<BR>&nbsp;&nbsp;&nbsp;&nbsp;&nbsp;Kraidaikiju je bilo teško da sve to ozbiljno shvati. Po Čarliju je to zvučalo kao detektivska pričica! Jedino što je u ovom slučaju zločinac bila cela civilizacija; putokaz su bili gradovi, a tepih pod koji su ćušnuti dokazi bila je kora planete! Savršeni zločin! Na kraju krajeva, žaca sa ugla navraća ovamo svakih par miliona godina, a onda će već biti prekasno.
<BR>&nbsp;&nbsp;&nbsp;&nbsp;&nbsp;Kraidaiki je shvatio da je svaka od metafora koje je primenio bila ljudska. Pa, to se moglo i očekivati. Bilo je prilika, na primer, kod leta kroz zakrivljeni svemir, kada su delfinske analogije bile pogodnije. Ali, kad se razmišlja o manijačkoj politici Galaktinaca, dobro je imati za sobom mnogo odgledanih starih ljudskih krimi-filmova i još više pročitanih tomova ljudske istorije.
<BR>&nbsp;&nbsp;&nbsp;&nbsp;&nbsp;Sad su Brukida i Dart raspravljali o nekom tehničkom pitanju... a Kraidaiki je mogao da razmišlja samo o ukusu vode oko Hikahi. Strašno je želeo da je pita da li taj miris znači ono što je on mislio da znači. Da li je koristila parfem, ili je to bio prirodni feromon?
<BR>&nbsp;&nbsp;&nbsp;&nbsp;&nbsp;S mukom se prisilio da se vrati razgovoru.
<BR>&nbsp;&nbsp;&nbsp;&nbsp;&nbsp;Pod normalnim okolnostima, Čarlijevo i Brukidino otkriće bilo bi uzbudljivo.
<BR>&nbsp;&nbsp;&nbsp;&nbsp;&nbsp;Ali ovo nema nikakve veze sa spasom mog broda i posade, niti sa dostavljanjem naših podataka Zemaljskom veću. Čak je i zadatak na koji sam poslao Kipirua i Tošija, da pomognu u proceni pre-razumnih domorodaca, mnogo značajniji od lova na tajanstvene tragove u prastarom tuđinskom kamenju.
<BR>&nbsp;&nbsp;&nbsp;&nbsp;&nbsp;"Izvinite, kapetane. Žao mi je što kasnim. Ipak, neko vreme sam vas slušao."
<BR>&nbsp;&nbsp;&nbsp;&nbsp;&nbsp;Kraidaiki se okrenuo da pogleda doktora Meca koji je lebdeo kraj njega. Suvonjavi, sedi psiholog polako se probijao kroz vodu, povremeno izjednačujući mali negativni potisak. Blago isturen stomak proširivao je pristali kraj njegovog uglađenog, smeđeg ronilačkog odela.
<BR>&nbsp;&nbsp;&nbsp;&nbsp;&nbsp;"Dobro ste došli i kad kasnite, doktore Mec. Drago mi je što ste uspeli da dođete."
<BR>&nbsp;&nbsp;&nbsp;&nbsp;&nbsp;Brukida i Dart su i dalje raspravljali, sada o stepenu zagrevanja usled radijacije, o gravitaciji i o meteorskim udarima. Hikahi je očito bila opčinjena time.
<BR>&nbsp;&nbsp;&nbsp;&nbsp;&nbsp;Kraidaiki se čudio što nije čuo čoveka kako se približava. Mec je obično pravio buku koja se mogla čuti na pola broda. Ponekad je zračio zujanje od dva kiloherca iz desnog uha. Sada se jedva osećalo, ali ponekad je bilo prilično neprijatno. Kako je taj čovek mogao toliko dugo da radi sa delfinima, a da ne ublaži taj problem?
<BR>&nbsp;&nbsp;&nbsp;&nbsp;&nbsp;Sad počinjem da zvučim kao Čarli Dart! Ljutnuo se na sebe. Ne budi džangrizav, Kraidaiki!
<BR>&nbsp;&nbsp;&nbsp;&nbsp;&nbsp;Zazviždao je strofu koja je odjeknula samo u njegovoj lobanji.
<BR>
<BR>&nbsp;&nbsp;&nbsp;&nbsp;&nbsp;* Oni što žive
<BR>&nbsp;&nbsp;&nbsp;&nbsp;&nbsp;Svi vibriraju,
<BR>&nbsp;&nbsp;&nbsp;&nbsp;&nbsp;* Svi,
<BR>&nbsp;&nbsp;&nbsp;&nbsp;&nbsp;* I pomažu svetu
<BR>&nbsp;&nbsp;&nbsp;&nbsp;&nbsp;Da peva *
<BR>
<BR>&nbsp;&nbsp;&nbsp;&nbsp;&nbsp;"Kapetane, zapravo sam došao ovamo iz drugog razloga, ali Dartovo i Brukidino otkriće možda se odnosi na ono što imam da kažem. Možemo li razgovarati nasamo?"
<BR>&nbsp;&nbsp;&nbsp;&nbsp;&nbsp;Kraidaiki je postao bezizražajan. Uskoro će morati da se odmori i razmrda. Prekomerni rad ga je iscrpljivao, a to bi moglo štetiti 'Brazdaču'.
<BR>&nbsp;&nbsp;&nbsp;&nbsp;&nbsp;No, sa ovim čovekom moralo se oprezno postupati. Mec mu nije mogao zapovedati, ni na 'Brazdaču' ni drugde, ali imao je moć, i to veoma veliku. Kraidaiki je znao da je njegovo sopstveno pravo na razmnožavanje zajemčeno, bez obzira na to kako se ova misija okonča. Ipak, Mecova procena imala je težinu. Svaki delfin na brodu ponašao se što je 'razumnije' mogao u njegovoj blizini. Čak i kapetan.
<BR>&nbsp;&nbsp;&nbsp;&nbsp;&nbsp;Možda sam zato odlagao sukob, pomislio je Kraidaiki. Pa ipak, uskoro će primorati doktora Meca da mu odgovori na neka pitanja u vezi sa određenim članovima posade 'Brazdača'.
<BR>&nbsp;&nbsp;&nbsp;&nbsp;&nbsp;"Vrlo dobro, doktore", odgovorio je "Samo trenutak. Mislim da sam ovde završio."
<BR>&nbsp;&nbsp;&nbsp;&nbsp;&nbsp;Klimnuo je glavom Hikahi i ona je doplivala do njega. Nasmešila se i mahnula Mecu grudnim perajima.
<BR>&nbsp;&nbsp;&nbsp;&nbsp;&nbsp;"Hikahi, molim te zameni me ovde. Daj mi još najviše deset minuta pre nego što ukratko izložiš njihove predloge. Kroz jedan sat dođi u rekreacioni bazen 3-A da mi podneseš izveštaj."
<BR>&nbsp;&nbsp;&nbsp;&nbsp;&nbsp;Odgovorila je onako kako joj se on obratio - brzim, izvijenim podvodnim angličkim. "Razumem, kapetane. Želite li još nešto?"
<BR>&nbsp;&nbsp;&nbsp;&nbsp;&nbsp;Prokletstvo! Kraidaiki je znao da je Hikahin sonar otkrio njegovo seksualno uzbuđenje. To je na mužjaku lako primetiti. On bi morao da otvoreno sonarom pregleda njenu unutrašnjost, a to ne bi bilo učtivo.
<BR>&nbsp;&nbsp;&nbsp;&nbsp;&nbsp;Kako sve to mora da je bilo jednostavno u starim vremenima!
<BR>&nbsp;&nbsp;&nbsp;&nbsp;&nbsp;Pa, za jedan sat će saznati šta ona ima na umu. Jedna od kapetanskih povlastica bila je da može narediti da se rekreacioni bazen isprazni. Samo da ne bude uzbune do tada!
<BR>&nbsp;&nbsp;&nbsp;&nbsp;&nbsp;"Ne, ništa više za sada, Hikahi. Nastavite."
<BR>&nbsp;&nbsp;&nbsp;&nbsp;&nbsp;Otresito je salutirala rukom svog oklopa.
<BR>&nbsp;&nbsp;&nbsp;&nbsp;&nbsp;Brukida i Čarli su još raspravljali, kada se Kraidaiki ponovo obratio Mecu. "Hoće li biti dovoljno nasamo ako pođemo okolnim putem do mosta, doktore? Voleo bih da obiđem Takata-Džima pre no što pođem na druge poslove."
<BR>&nbsp;&nbsp;&nbsp;&nbsp;&nbsp;"Odlično, kapetane. Ono što imam da kažem neće dugo trajati."
<BR>&nbsp;&nbsp;&nbsp;&nbsp;&nbsp;Kraidaiki je pazio da zadrži smiren izraz. Da li se Mec smeši zbog nečeg konkretnog? Da li ga je zabavilo nešto što je čuo ili video?
<BR>
<BR>&nbsp;&nbsp;&nbsp;&nbsp;&nbsp;"Još sssam zbunjen obrascem pojave vulkana duž zone od tri hiljade kilometara gde se te dve ploče susreću", rekao je Brukida. Govorio je polako, delom zbog Čarlija, a delom zato što je bilo teško svađati se u oksivodi. Uvek je izgledalo da nema dovoljno vazduha.
<BR>&nbsp;&nbsp;&nbsp;&nbsp;&nbsp;"Ako pogledate istraživačke snimke koje smo načinili sa orbite, videćete da su vulkani drugde po planeti raspoređeni raštrkano. Ali ovde su vrlo česti i svi su podjednako mali."
<BR>&nbsp;&nbsp;&nbsp;&nbsp;&nbsp;Čarli je slegnuo ramenima. "Ne vidim kakve to veze ima, stari moj. Mislim da je to samo povelika slučajnost."
<BR>&nbsp;&nbsp;&nbsp;&nbsp;&nbsp;"Ali to je, takođe, jedino područje u kome se nalaze metalna brda, zar ne?" iznenada je ukazala Hikahi. "Ja nisam stručnjak, ali svemirac nauči da bude sumnjičav prema dvostrukim slučajnostima."
<BR>&nbsp;&nbsp;&nbsp;&nbsp;&nbsp;Čarli je otvorio i zatvorio usta, kao da je hteo da progovori, ali onda se predomislio. No, konačno je ipak rekao: "To je vrlo dobro. Da! Brukida, misliš li da je tim koralnim bićima možda potrebna neka hrana koju im može obezbediti samo ovaj tip vulkana."
<BR>&nbsp;&nbsp;&nbsp;&nbsp;&nbsp;"Može biti. Naš ssstručnjak za egzobiologiju je Deni Sadmen. Ona je sad na jednom od ostrva gde istražuje urođenike."
<BR>&nbsp;&nbsp;&nbsp;&nbsp;&nbsp;"Mora nam uzeti uzorke!" Čarli je protrljao ruke. "Misliš li da bi bilo previše zamoliti je da svrati do vulkana? Ne suviše daleko, naravno, posle onog što je Kraidaiki upravo rekao. Samo mali, malecki put."
<BR>&nbsp;&nbsp;&nbsp;&nbsp;&nbsp;Hikahi se kratko, zviždukavo nasmejala. Momak je zaista imao živaca! Pa ipak, njegovo oduševljenje bilo je zarazno, divno za rasterivanje briga. Kada bi bar mogla sebi da dozvoli ovakvo utočište od opasnog svemira: u apstrakcijama, kao Čarli Dart.
<BR>&nbsp;&nbsp;&nbsp;&nbsp;&nbsp;"I proveru temperature!" Uzviknuo je Čarli. "Deni svakako može toliko, posle svega što sam učinio za nju!"
<BR>
<BR>&nbsp;&nbsp;&nbsp;&nbsp;&nbsp;Kraidaiki je kružio u širokoj spirali oko čoveka koji je plivao, istežući mišiće dok se izvijao i okretao.
<BR>&nbsp;&nbsp;&nbsp;&nbsp;&nbsp;Pomoću nervne komande ispravio je glavne manipulatore svog oklopa, kao što bi čovek protegnuo ruke. "Vrlo dobro, doktore. Šta mogu da učinim za vas?"
<BR>&nbsp;&nbsp;&nbsp;&nbsp;&nbsp;Mec je lagano plivao, služeći se samo nogama. Prijateljski je pogledao Kraidaikija. "Kapetane, verujem da je vreme da ponovo razmotrimo našu strategiju. Situacija se izmenila od našeg dolaska na Kitrup. Potreban nam je nov pristup."
<BR>&nbsp;&nbsp;&nbsp;&nbsp;&nbsp;"Možete li biti određeniji?"
<BR>&nbsp;&nbsp;&nbsp;&nbsp;&nbsp;"Naravno. Kao što se sećaš, pobegli smo sa prenosne tačke kod Morgrana zato što nismo želeli da budemo uništeni u sedmostrukoj zasedi. Brzo si shvatio da čak i ako se predamo jednoj strani, to bi značilo da će ostati da navale na njih, što bi neizbežno dovelo i do našeg nestanka. U tom trenutku bio sam suviše spor da bih shvatio tvoju logiku. Sada je pohvaljujem. Razume se, tvoji taktički manevri bili su savršeni."
<BR>&nbsp;&nbsp;&nbsp;&nbsp;&nbsp;"Hvala, doktore Mec. Naravno, izostavili ste još jedan razlog za naše bekstvo. Imamo naređenje od Zemaljskog veća da sve svoje podatke saopštimo direktno njima, bez procurivanja uz put. Naše zarobljavanje svakako bi bilo 'procurivanje', zar ne?"
<BR>&nbsp;&nbsp;&nbsp;&nbsp;&nbsp;"Svakako!" Složio se Mec. "Takva je bila situacija u kojoj smo doleteli na Kitrup, što sada smatram nadahnutim potezom. Po mom mišljenju, stvar je samo loše sreće što skrovište nije dejstvovalo kao što je predviđeno."
<BR>&nbsp;&nbsp;&nbsp;&nbsp;&nbsp;Kraidaiki se uzdržao od primedbe da se još kriju u istom skrovištu. Opkoljeni su, ali još nisu upali u nečiju mrežu. "Nastavite", podstakao ga je.
<BR>&nbsp;&nbsp;&nbsp;&nbsp;&nbsp;"Pa, sve dok ima izgleda da izbegnemo zarobljavanje, tvoja strategija je dobra, ali stvari su se izmenile. Mogućnost bekstva sada je ravna nuli. Kitrup je i dalje pogodan za sklonište od haosa bitke, ali neće nas dugo štititi kad se bude znao konačni pobednik."
<BR>&nbsp;&nbsp;&nbsp;&nbsp;&nbsp;"Hoćete da kažete kako nema nade da izbegnemo konačno zarobljavanje?"
<BR>&nbsp;&nbsp;&nbsp;&nbsp;&nbsp;"Tačno, Mislim da treba da razmotrimo naše prioritete i pripremimo planove za najneprijatnije mogućnosti."
<BR>&nbsp;&nbsp;&nbsp;&nbsp;&nbsp;"Koje prioritete smatrate važnim?" Kraidaiki je već znao koji odgovor da očekuje.
<BR>&nbsp;&nbsp;&nbsp;&nbsp;&nbsp;"Pa, opstanak ovog broda i posade, naravno. I podatke o proceni uspešnosti i jednog i drugog! Na kraju krajeva, šta je glavna svrha našeg putovanja, je li?" Mec je prestao da pliva i uspravio se u vodi, posmatrajući Kraidaikija kao učitelj koji propituje đaka.
<BR>&nbsp;&nbsp;&nbsp;&nbsp;&nbsp;Kraidaiki je mogao da nabroji pet-šest zadataka koji su postavljeni 'Brazdaču', od provere verodostojnosti Biblioteke, do uspostavljanja kontakta sa potencijalnim saveznicima i vojno-obaveštajnog rada Tomasa Orlija.
<BR>&nbsp;&nbsp;&nbsp;&nbsp;&nbsp;Ti zadaci su bili važni. Ali glavna svrha ovog putovanja bila je da se utvrdi uspešnost svemirskog broda sa delfinskom posadom i delfinskom komandom. 'Brazdač' i njegova posada bili su opit.
<BR>&nbsp;&nbsp;&nbsp;&nbsp;&nbsp;Ali kad su pronašli Napuštenu flotu, sve se promenilo! Nije mogao da poštuje prioritete koji su mu dati na početku puta. Kako to objasniti čoveku kao što je Mec?
<BR>&nbsp;&nbsp;&nbsp;&nbsp;&nbsp;Rasudnosti, zamisli se Kraidaiki, tvoja umetnost prešla je beslovesnim zverima, a ljudi su izgubili razum... Ponekad je mislio da je i sam Bard morao biti napola delfin.
<BR>&nbsp;&nbsp;&nbsp;&nbsp;&nbsp;"Razumem vaše razloge, doktore Mec, ali ne razumem zašto bi bila potrebna promena strategije. I dalje nas čeka uništenje ako promolimo noseve nad Kitrupovo more."
<BR>&nbsp;&nbsp;&nbsp;&nbsp;&nbsp;"Samo ako to učinimo pre nego što se tamo gore bude znao pobednik! A ako budemo mudro pregovarali, možemo obezbediti uspeh našeg zadatka!"
<BR>&nbsp;&nbsp;&nbsp;&nbsp;&nbsp;Kraidaiki je nastavio svoju laganu spiralu, primoravši genetičara da ponovo zapliva prema ustavi mosta.
<BR>&nbsp;&nbsp;&nbsp;&nbsp;&nbsp;"Možete li mi predložiti šta da ponudimo u pregovorima, doktore Mec?"
<BR>&nbsp;&nbsp;&nbsp;&nbsp;&nbsp;Mec se nasmešio. "Za početak, imamo podatak koji su Brukida i Čarls Dart bukvalno iskopali. Instituti nagrađuju one koji izveste o ekološkim zločinima. Većina strana koje se bore oko nas jesu tradicionalni konzervativci one ili ove vrste i cenili bi naše otkriće."
<BR>&nbsp;&nbsp;&nbsp;&nbsp;&nbsp;Kraidaiki se uzdržao da ne izrazi zviždukom svoje mišljenje o čovekovoj naivnosti. "Nastavite, doktore", uglađeno je rekao. "Šta bisssmo još imali da ponudimo?"
<BR>&nbsp;&nbsp;&nbsp;&nbsp;&nbsp;"Pa, kapetane, tu je i časnost naše misije. Čak i ako naši porobljivači odluče da zadrže 'Brazdač' neko vreme, svakako će imati saosećanja za naš zadatak. Učiti štićenike da koriste svemirske brodove jedan od osnovnih zadataka uzdizanja. Sigurno će nas pustiti da pošaljemo nekoliko ljudi i delfina kući sa našim podacima o proceni ponašanja, tako da se može nastaviti napredovanje u budućnost delfinskih brodova. Bilo kakav drugi postupak sa njihove strane bio bi kao uplitanje stranca u odgajanje deteta zbog svađe sa njegovim roditeljima!"
<BR>&nbsp;&nbsp;&nbsp;&nbsp;&nbsp;A koliko je ljudske dece mučeno i ubijeno zbog nekog greha njihovih roditelja u vašem srednjem veku? Kraidaiki je hteo da pita ko bi bio izaslanik koji bi poneo podatak o uzdizanju natrag na Zemlju, dok 'Brazdač' ostaje zarobljen.
<BR>&nbsp;&nbsp;&nbsp;&nbsp;&nbsp;"Doktore Mec, mislim da potcenjujete fanatizam umešanih strana. Ima li još nešto, možda?"
<BR>&nbsp;&nbsp;&nbsp;&nbsp;&nbsp;"Naravno. Ostavio sam najvažnije za kraj." Mec je dodirnuo Kraidaikijev bok da bi naglasio svoje reči. "Moraćemo da razmotrimo treba li možda dati Galaktincima ono što žele."
<BR>&nbsp;&nbsp;&nbsp;&nbsp;&nbsp;Kraidaiki je to očekivao. "Mislite, da odamo položaj Napuštene flote."
<BR>&nbsp;&nbsp;&nbsp;&nbsp;&nbsp;"Da, i sve suvenire i podatke koje smo tamo pokupili."
<BR>&nbsp;&nbsp;&nbsp;&nbsp;&nbsp;Kraidaikijevo lice ostalo je bezizražajno. Koliko li zna o Džilijaninom Herbiju, pitao se. Tako mi velikog Sanjara! Ali taj leš je i izazvao nevolje!
<BR>&nbsp;&nbsp;&nbsp;&nbsp;&nbsp;"Prisetićete se, kapetane, kratke poruke koju smo dobili sa Zemlje, u kojoj nam je naređeno da se krijemo i čuvamo tajne podatke, ako je moguće! Rečeno je i da koristimo sopstvene procene!
<BR>&nbsp;&nbsp;&nbsp;&nbsp;&nbsp;Da li naše ćutanje zaista odlaže ponovno otkriće tog Sargaskog mora izgubljenih brodova za duže vreme, sad kad se zna da postoje? Nema sumnje da je pola pokroviteljskih rasa iz Pet Galaksija već poslalo rojeve izviđača, pokušavajući da ponove naše otkriće. Već znaju da treba da traže u slabo povezanom, mračnom planetnom jatu. Samo je pitanje vremena kada će se spotaći o pravi gravitacioni plićak, u pravom jatu."
<BR>&nbsp;&nbsp;&nbsp;&nbsp;&nbsp;Kraidaiki je smatrao da bi se o tome moglo i raspravljati. Galaktinci su retko razmišljali na isti način kao Zemljani i ne bi proveli istragu istim putem. To je pokazivala i duga neotkrivenost Flote.
<BR>&nbsp;&nbsp;&nbsp;&nbsp;&nbsp;Pa ipak, Mec je, dugoročno gledano, verovatno bio u pravu.
<BR>&nbsp;&nbsp;&nbsp;&nbsp;&nbsp;"U tom slučaju, doktore, zašto jednostavno ne otpošaljemo podatke Biblioteci? Tako bi postali javno dobro i više nas se ne bi ticalo. Tako važno otkriće svakako bi trebalo da ispituje zvanični tim Instituta, zar ne?"
<BR>&nbsp;&nbsp;&nbsp;&nbsp;&nbsp;Kraidaiki je bio sarkastičan, ali shvatio je da mu se Mec pokroviteljski smeši i da ga je sasvim ozbiljno shvatio.
<BR>&nbsp;&nbsp;&nbsp;&nbsp;&nbsp;"Naivni ste, kapetane. Oni fanatici nad nama ne zarezuju baš mnogo nestabilne zakone Galaktinaca ako veruju da im je milenijum gotovo u rukama! Ukoliko svi saznaju gde se nalazi Napuštena flota, jednostavno će premestiti bojno polje tamo! Ti prastari brodovi biće uništeni u unakrsnoj vatri, bez obzira na to koliko bilo moćno to natprirodno zaštitno polje koje ih okružuje. A Galaktinci će se i dalje upinjati da nas uhvate, za slučaj da smo slagali!"
<BR>&nbsp;&nbsp;&nbsp;&nbsp;&nbsp;Stigli su do ulaza na most. Kraidaiki je tu zastao. "Dakle, bilo bi bolje da samo jedna od zainteresovanih grupa dobije podatke i nastavi sa proučavanjem Flote za svoj račun?"
<BR>&nbsp;&nbsp;&nbsp;&nbsp;&nbsp;"Da! Na kraju krajeva, šta nam znači ta gomila plutajućih olupina? To je samo opasno mesto gde smo izgubili izviđački čamac i dvanaest sjajnih delfina. Mi nismo obožavaoci predaka kao ti fanatični Itiji koji se bore za nas i ni najmanje nas se ne tiče - osim kao čisto intelektualno pitanje - da li je Napuštena flota ostavština Praotaca, ili znak njihovog povratka! Siguran sam da ne vredi umreti zbog nje. Ako smo išta naučili za poslednjih dve stotine godina, bilo je to da mala grupa novajlija kao što smo mi sa Zemlje mora da se sklanja sa puta kada odraslim momcima kao što su Soro i Gubru počnu da cure sline za nečim!"
<BR>&nbsp;&nbsp;&nbsp;&nbsp;&nbsp;Mecova seda kosa talasala se dok je tresao glavom od uzbuđenja. Duž vlasi su mu se stvarale penušavi oreoli mehurića.
<BR>&nbsp;&nbsp;&nbsp;&nbsp;&nbsp;Kraidaiki nije želeo da ponovo počne da poštuje Ignacija Meca, ali kad je čoveka dovoljno obuzela strast da bi odbacio ukočenu fasadu, postao je gotovo dopadljiv.
<BR>&nbsp;&nbsp;&nbsp;&nbsp;&nbsp;Na nesreću, Mec je grešio iz osnova.
<BR>&nbsp;&nbsp;&nbsp;&nbsp;&nbsp;Oglasio se sat na Kraidaikijevom oklopu i on je zaprepašćeno shvatio koliko je zakasnio.
<BR>&nbsp;&nbsp;&nbsp;&nbsp;&nbsp;"Imate zanimljive argumente, doktore Mec. Za sada nemam dovoljno vremena da bih dublje zašao u to, ali ništa neće biti odlučeno pre rasprave pred celokupnim osobljem na Savetu broda. Da li to zvuči pravedno?"
<BR>&nbsp;&nbsp;&nbsp;&nbsp;&nbsp;"Da, čini mi se, mada..."
<BR>&nbsp;&nbsp;&nbsp;&nbsp;&nbsp;"I kad već pominjemo bitku nad Kitrupom, moram da odem i vidim šta Takata-Džim ima da kaže o njoj." Nije nameravao da provede toliko vremena sa Mecom. I nije planirao da propusti svoje odavno odlagano razdoblje rekreacije.
<BR>&nbsp;&nbsp;&nbsp;&nbsp;&nbsp;Mecu se nije odlazilo. "Ah. Pomenuli ste Takata-Džima, pa me je to podsetilo šta sam još hteo da iznesem. Zabrinut sam zbog nagoveštaja društvene izdvojenosti koju ispoljavalju određeni opitni podtipovi. Žale se da su odstranjeni iz društva i da su nesrazmerno mnogo na dužnosti."
<BR>&nbsp;&nbsp;&nbsp;&nbsp;&nbsp;"Mislite na nekog od Stenosa, pretpostavljam."
<BR>&nbsp;&nbsp;&nbsp;&nbsp;&nbsp;Mecu kao da je bilo neprijatno. "Govorni izraz koji izgleda da je uhvatio korena, iako svi delfini taksonomski pripadaju vrsti tursiops amicus..."
<BR>&nbsp;&nbsp;&nbsp;&nbsp;&nbsp;"Svestan sam situacije, doktore Mec.", Kraidaiki se više nije ustručavao da prekine čoveka. "U pitanju je prefinjena dinamika grupe i ja primenjujem ono za šta verujem da je uspešan način za postizanje jedinstva posade."
<BR>&nbsp;&nbsp;&nbsp;&nbsp;&nbsp;Svega je dvanaestak Stenosa pokazivalo nezadovoljstvo. Kraidaiki je pretpostavljao da je to uticaj atavizma pod stresom: opadanje razumnosti usled straha i pritiska. Onaj koji bi trebalo da bude stručnjak, doktor Mec, izgleda da je smatrao kako većina 'Brazdačeve' posade ispoljava rasnu diskriminaciju.
<BR>&nbsp;&nbsp;&nbsp;&nbsp;&nbsp;"Hoćete li da kažete kako i Takata-Džim ima problema?" Upitao je Kraidaiki.
<BR>&nbsp;&nbsp;&nbsp;&nbsp;&nbsp;"Naravno da ne. On je izvrstan oficir. Pominjanje njegovog imena me je podsetilo zato..." Mec je zastao.
<BR>&nbsp;&nbsp;&nbsp;&nbsp;&nbsp;Zato što je Stenos, završio je u sebi Kraidaiki. Da li da kažem Mecu kako nameravam da unapredim Hikahi u vicekapetana? I pored svih sposobnosti, Takata-Džimova mrzovoljna povučenost predstavlja smetnju po moral posade. Ne smem imati takvog zamenika.
<BR>&nbsp;&nbsp;&nbsp;&nbsp;&nbsp;Kraidaikiju je bolno nedostajala poručnik Jahapa-Džin, koja je poginula u Grozdastom plićaku.
<BR>&nbsp;&nbsp;&nbsp;&nbsp;&nbsp;"Doktore Mec, pošto ste već počeli ovaj razgovor, primetio sam neslaganja između psiho-bioloških profila određenih članova posade, utvrđenih pre polaska, i njihovog kasnijeg ponašanja, čak i pre nego što smo otkrili Napuštenu flotu. Ja nisam delfopsiholog, ali u nekim slučajevima sam siguran da dotični delfini uopšte nije trebalo ni da se nađu na brodu. Imate li objašnjenje?"
<BR>&nbsp;&nbsp;&nbsp;&nbsp;&nbsp;Mecovo lice je ostalo bezizrazno. "Nisam siguran da znam o čemu govorite, kapetane."
<BR>&nbsp;&nbsp;&nbsp;&nbsp;&nbsp;Kraidaikijev oklop naglo se okrenuo kad se jedna ruka vijugavo ispružila da ga počeše iznad desnog oka. "Imam još ponešto da obavim, ali mislim da ću se uskoro pozvati na pravo komandanta i zatražiti da pregledam vaše beleške. Samo informativno, naravno. Molim vas da ih pripremite za..."
<BR>&nbsp;&nbsp;&nbsp;&nbsp;&nbsp;Prekinulo ga je melodično zujanje komunikatora na oklopu. "Da, ssslušam!" Začuo se zujavi glas na Kraidaikijevom nervnom priključku.
<BR>&nbsp;&nbsp;&nbsp;&nbsp;&nbsp;"Prekinite sve", odgovorio je. "Odmah dolazim." Kraidaiki prekide vezu.
<BR>&nbsp;&nbsp;&nbsp;&nbsp;&nbsp;Uputio je sonarni signal prema ploči pored vrata. Ulaz se otvorio uz zujanje.
<BR>&nbsp;&nbsp;&nbsp;&nbsp;&nbsp;"To je bio most", rekao je Mecu. "Vratio se izviđač sa izveštajem od Tišt i Tomasa Orlija. Potreban sam tamo, ali ponovo ćemo razgovarati o ovome, doktore, ussskoro."
<BR>&nbsp;&nbsp;&nbsp;&nbsp;&nbsp;Kraidaiki je u dva moćna zamaha peraja prošao kroz vrata ustave na putu prema mostu.
<BR>
<BR>&nbsp;&nbsp;&nbsp;&nbsp;&nbsp;Ignacio Mec je posmatrao kapetanov odlazak.
<BR>&nbsp;&nbsp;&nbsp;&nbsp;&nbsp;Kraidaiki sumnja, pomislio je. Posumnjao je da imam specijalna proučavanja. Moram nešto da preduzmem, ali šta?
<BR>&nbsp;&nbsp;&nbsp;&nbsp;&nbsp;Ovakvi uslovi, pod pritiskom opsade, obezbeđivali su fantastične podatke, naročito u delfinima koje je Mec ubacio u posadu. No, sad se sve zapetljalo. Neki od subjekata pokazivali su simptome stresa kakve nikad nije predvideo.
<BR>&nbsp;&nbsp;&nbsp;&nbsp;&nbsp;A sad, osim brige zbog fanatičnih Itija, morao je da se suoči sa Kraidaikijevim podozrenjem. Neće biti lako ukloniti ga s puta. Mec je umeo da prepozna genija kada bi ga video, a naročito među uzdignutim delfinima.
<BR>&nbsp;&nbsp;&nbsp;&nbsp;&nbsp;Da je bar on jedan od mojih, mislio je. Kad bih makar ja bio zaslužan za to.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
