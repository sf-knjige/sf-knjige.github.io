<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>51. TOMAS ORLI
<P>&nbsp;&nbsp;&nbsp;&nbsp;&nbsp;Drhtavim rukama uklonio je izdanke sa ulaza u pećinu. Ispuzao je ispod zaklona i zažmirkao u maglovitom jutru.
<BR>&nbsp;&nbsp;&nbsp;&nbsp;&nbsp;Okupili su se gusti, niski oblaci. Nije bilo tuđinskih brodova, zasad, i to je bilo sasvim dobro. Bojao se da će pristići dok bude bio bespomoćan, boreći se sa delovanjem psi-bombe.
<BR>&nbsp;&nbsp;&nbsp;&nbsp;&nbsp;Nije bilo zabavno. Prvih nekoliko minuta psihički udari probili su njegovu hipnotičku odbranu, nadvijajući se nad njega i zapljuskujući mu mozak tuđinskim zavijanjem. Tokom dva sata - a izgledalo je kao večnost - rvao se sa ludačkim priviđenjima, pulsirajućim svetlima i zvucima iz sopstvenih nerava. I dalje je drhtao od reakcije.
<BR>&nbsp;&nbsp;&nbsp;&nbsp;&nbsp;Duboko se nadam da tamo napolju i dalje ima Tenanijaca i da će nasesti. Valjda je sve ovo nešto vredelo.
<BR>&nbsp;&nbsp;&nbsp;&nbsp;&nbsp;Sudeći po Džilijan, Nis mašina bila je uverena da je našla prave šifre u Biblioteci uzetoj sa tenanijske olupine. Ako je u sistemu još bilo Tenanijaca, trebalo bi da pokušaju da odgovore. Bomba je morala biti uočljiva milionima kilometara unaokolo.
<BR>&nbsp;&nbsp;&nbsp;&nbsp;&nbsp;Izvukao je punu šaku prljavštine iz pukotine u bilju i bacio je u strahu. Zapenušana morska voda ispunjavala je rupu gotovo do ivice. Verovatno je postojala još koja pukotina na samo nekoliko metara prema sledećoj uzvišici - predeo prekriven korovom neprekidno se uvijao i disao - ali Tomu je bio potreban pristup do vode u neposrednoj blizini.
<BR>&nbsp;&nbsp;&nbsp;&nbsp;&nbsp;Raščistio je glib što je bolje mogao, a onda je obrisao ruke i smestio se da promatra nebo iz zaklona. Preostale psi-bombe stavio je u krilo.
<BR>&nbsp;&nbsp;&nbsp;&nbsp;&nbsp;Na sreću, one nisu sadržale zbrku tenanijskog poziva u pomoć. Predstavljale su jednostavno prerađene poruke, predviđene da prenesu kratku šifru na nekoliko hiljada kilometara.
<BR>&nbsp;&nbsp;&nbsp;&nbsp;&nbsp;Uspeo je da sa olupine jedrilice spase samo tri kugle sa porukama, pa je mogao otposlati vrlo mali broj podataka. Zavisno od toga za koju bombu se odluči, Džilijan i Kraidaiki će znati koji su tuđinci došli da ispitaju poreklo poziva u pomoć.
<BR>&nbsp;&nbsp;&nbsp;&nbsp;&nbsp;Naravno, moglo se desiti i nešto što se ne uklapa u mogućnosti koje su predvideli. Tada bi morao da odluči hoće li poslati neodgovarajuću poruku ili će jednostavno čekati dalje.
<BR>&nbsp;&nbsp;&nbsp;&nbsp;&nbsp;Možda bi bilo bolje da je poneo radio, pomislio je. No, ratni brodovi u okolini mogli bi skoro istog trenutka da otkriju i lokalizuju radio-poruku i raznesu ga pre nego što uspe da izgovori nekoliko reči. Bomba sa porukom obaviće svoj posao za manje od sekunde, a biće je i teže lokalizovati.
<BR>&nbsp;&nbsp;&nbsp;&nbsp;&nbsp;Tom je pomislio na 'Brazdač'. Izgledalo je da je prošla čitava večnost otkada je poslednji put bio na njemu. Tamo je bilo sve što je mogao poželeti - hrana, san, vreli tuš, njegova žena.
<BR>&nbsp;&nbsp;&nbsp;&nbsp;&nbsp;Nasmešio se kad je shvatio kojim redom je poređao svoje želje. Pa dobro, Džil bi to razumela.
<BR>&nbsp;&nbsp;&nbsp;&nbsp;&nbsp;'Brazdač' će možda morati da ga ostavi, ako ovaj opit dovede do kratke prilike da se pobegne sa Kitrupa. To ne bi nio nečastan način umiranja.
<BR>&nbsp;&nbsp;&nbsp;&nbsp;&nbsp;Nije se bojao smrti, nego neispunjenja svega što bi mogao da učini... ili da možda neće moći da joj pljune u lice kada dođe po njega.
<BR>&nbsp;&nbsp;&nbsp;&nbsp;&nbsp;Zamislio je još nešto - daleko neprijatnije - zarobljen 'Brazdač', završenu bitku u svemiru i besplodnost svih njegovih napora.
<BR>&nbsp;&nbsp;&nbsp;&nbsp;&nbsp;Tom je uzdrhtao. Bilo je bolje zamišljati da je žrtva vredna nečega.
<BR>
<BR>&nbsp;&nbsp;&nbsp;&nbsp;&nbsp;Uporni vetar neprestano je pomerao oblake. Stapali su se i razdvajali u guste, vlažne hrpice. Tom je zaklonio oči od bleska na istoku. Video je pokret na nebu, otprilike jedan radijan južno od maglom okruženog jutarnjeg sunca. Povukao se dublje u svoju priručnu pećinu.
<BR>&nbsp;&nbsp;&nbsp;&nbsp;&nbsp;Tamni objekat polako se spuštao iz jedne nakupine oblaka na istoku. Uzvitlana para za trenutak je zaklonila njegov oblik i veličinu dok je stajao visoko nad morem korova.
<BR>&nbsp;&nbsp;&nbsp;&nbsp;&nbsp;Do Toma je doprlo slabo bubnjanje. Žmirio je iz svog skloništa, žaleći za izgubljenim dvogledom. Onda se magla zakratko razdvojila i jasno je ugledao svemirski brod koji je lebdeo nad njim. Izgledao je kao čudovišni vilinski konjic, oštro zašiljen i neprijatno opasan.
<BR>&nbsp;&nbsp;&nbsp;&nbsp;&nbsp;Malo je rasa kopalo tako duboko po Biblioteci u potrazi za neobičnim projektima kao što su to činili samozadovoljni, nemilosrdni Tandui. Sa uskog trupa pružale su se u svim pravcima divlje izbočine, zaštitni znak Tandua.
<BR>&nbsp;&nbsp;&nbsp;&nbsp;&nbsp;Ipak, na jednom kraju se grub, klinast dodatak suprotstavljao ukupnom utisku nehatne, surove istančanosti, kao da se nije uklapalo u opšti izgled.
<BR>&nbsp;&nbsp;&nbsp;&nbsp;&nbsp;Pre nego što je stigao bolje da pogleda, oblaci su se spojili i uklonili lebdeću krstaricu sa vidika. Ipak, slabo zujanje moćnih motora polako je narastalo.
<BR>&nbsp;&nbsp;&nbsp;&nbsp;&nbsp;Tom je počešao petodnevnu bradu. Tandui su značili loše vesti. Ako oni ostanu jedini koji su se pokazali, moraće da iskoristi bombu sa porukom broj tri i javi 'Brazdaču' da se zabarikadira i pripremi za borbu do smrti.
<BR>&nbsp;&nbsp;&nbsp;&nbsp;&nbsp;Ovo je bio neprijatelj sa kojim Čovečanstvo nikad nije moglo da pregovara. U okršajima po zabitima Galaksije, zemaljski brodovi retko su pobeđivali brodove Tandua, čak i kada su im prilike išle naruku. A kada u blizini nije bilo svedoka, Tandui su voleli da uleću u sukobe. Važila su naređenja da ih treba izbegavati po svaku cenu, do vremena kada će timbrimski savetnici naučiti ljudske posade retkoj veštini pobeđivanja ovih majstora za napade iz potaje.
<BR>&nbsp;&nbsp;&nbsp;&nbsp;&nbsp;Ako se pojave samo Tandui, to je verovatno značilo i Tomovo poslednje svitanje. Aktiviranjem psi-bombe gotovo sigurno će odati svoj položaj. Tandui su imali štićenike koji su mogli da psi-nanjuše čak i jednu misao, ako znaju za čim tragaju.
<BR>&nbsp;&nbsp;&nbsp;&nbsp;&nbsp;Znaš šta, Sudbino, pomislio je. Pošalji još nekoga na ovo suočenje. Ne moraju biti baš Tenanijci. Sasvim bi mi odgovarao i jofurski bojni planetoid. Napravi malo zbrke ovde i obećavam ti da ću izmoliti pet sutri, deset Zdravomarija i ceo Kiduš kad stignem kući. Važi? Ako hoćeš, proćerdaću i malo kredita na mašine za kockanje.
<BR>&nbsp;&nbsp;&nbsp;&nbsp;&nbsp;Zamislio je timbrimsko-ljudsko-sintijsku bojnu flotu kako se sručuje iz oblaka, bljujući vatru na Tandue i čisteći nebo od fanatika. Bila je to lepa slika, iako je mogao da nabroji desetak razloga zašto je i neverovatna. Na primer, Sintijci, iako prijateljski, ne bi se umešali, osim ako je sve krajnje sigurno. Timbrimi bi verovatno pomogli Zemlji da se brani, ali ne bi založili svoje lepe humanoidne glave za gomilu zalutalih samoniklih.
<BR>&nbsp;&nbsp;&nbsp;&nbsp;&nbsp;Dobro, Sudbino, gospodarice sreće i slučaja. Pripremio je bombu broj tri. Zadovoljiću se i jednom jedinom, olupanom, starom, tenanijskom krstaricom.
<BR>&nbsp;&nbsp;&nbsp;&nbsp;&nbsp;Sudbina nije ništa odgovorila. Nije to ni očekivao.
<BR>&nbsp;&nbsp;&nbsp;&nbsp;&nbsp;Zvrjanje kao da je prelazilo tačno iznad Tomove glave. Naježio se dok je područje snažnog polja oko broda klizilo preko njega. Ono malo psi-čula koja je imao uvijalo se pred vrištećim štitom.
<BR>&nbsp;&nbsp;&nbsp;&nbsp;&nbsp;Gamižuća buka konačno je počela da se udaljava ulevo. Tom je pogledao na zapad. Iskidani oblaci razdvojili su se taman dovoljno da dozvole pogled na krstaricu Tandua - laki razarač, sad je tek video, a ne pravi bojni brod - na jedva nekoliko kilometra od njega.
<BR>&nbsp;&nbsp;&nbsp;&nbsp;&nbsp;Dok je posmatrao, grubi dodatak se odvojio od matičnog broda i počeo polako da lebdi prema jugu. Tom se namrštio. Ta stvar nije ličila na izviđačke brodove Tandua koje je poznavao. Model je bio potpuno drugačiji, stamen i čvrst, kao...
<BR>&nbsp;&nbsp;&nbsp;&nbsp;&nbsp;Magla se ponovo sklopila onespokojavajuće, prekrivajući dva broda. Mumlanje njihovih motora zaklonilo je gunđanje obližnjeg vulkana.
<BR>&nbsp;&nbsp;&nbsp;&nbsp;&nbsp;Iznenada su tri blistava mlaza zelenog svetla izbila iz oblaka na mestu gde je Tom poslednji put video Tandue i sručila se na površinu mora, šireći oko sebe usijanje. Razlegla se nadzvučna grmljavina.
<BR>&nbsp;&nbsp;&nbsp;&nbsp;&nbsp;Prvo je pomislio da to Tandui gađaju okean pod sobom, ali višestruki blesak eksplozije u oblacima pokazao mu je da je sam razarač bio meta. Nešto visoko u oblacima pucalo je na Tandue!
<BR>&nbsp;&nbsp;&nbsp;&nbsp;&nbsp;Bio je suviše zauzet prikupljanjem opreme da bi trošio vreme na likovanje. Pazio je da odvrati glavu, pa je izbegao slepilo kad je razarač počeo da ispaljuje i šara prostor oko sebe svim raspoloživim oružjem, uključujući i antimateriju. Talasi vreline osmudili su mu potiljak i levu ruku dok je smeštao psi-bombu u pojas i navlačio masku za disanje.
<BR>&nbsp;&nbsp;&nbsp;&nbsp;&nbsp;Zraci anihilacije stvarali su pruge solarne vreline preko neba. Zgrabio je svoj paket i zaronio u rupu koju je ranije raščistio u gusto prepletenim izdancima.
<BR>&nbsp;&nbsp;&nbsp;&nbsp;&nbsp;Tutnjava se iznenada promenila kad je pljusnuo u džunglu uznjihanih stabljika. Glatki bleskovi plamtećih svetala bitke probijali su se u polutamu kroz otvore u pokrivaču korova.
<BR>&nbsp;&nbsp;&nbsp;&nbsp;&nbsp;Tom je otkrio da automatski zadržava disanje. To nije imalo mnogo smisla. Maska za disanje neće dozvoliti da previše kiseonika nestane, ali propuštaće ugljen-dioksid. Počeo je da udiše i izdiše i uhvatio jedan snažan koren da bi se učvrstio.
<BR>&nbsp;&nbsp;&nbsp;&nbsp;&nbsp;Ipak je disao sa naporom. Mislio je da će imati na raspolaganju visok sadržaj kiseonika, s obzirom na bogatstvo vodenog bilja, ali mali indikator na obodu maske pokazivao je da se dešava upravo suprotno. Voda je bila siromašnija nego što je uobičajeno za Kitrupovo more. Škržna perajca na maski uspevala su da prikupe jedva trećinu kiseonika koja mu je bila potrebna, čak i kad bi potpuno mirovao.
<BR>&nbsp;&nbsp;&nbsp;&nbsp;&nbsp;Za samo nekoliko minuta obuzeće ga vrtoglavica. Još malo i onesvestiće se.
<BR>&nbsp;&nbsp;&nbsp;&nbsp;&nbsp;Urlik bitke prodro je kroz sloj korova kao niz potmulih eksplozija. Mlazevi jasnog svetla probili su se u tamu kroz otvore u lisnatom pokrovu, i to jedan pravo pred Orlijem. Čak i posredna svetlost pekla mu je oči. Tik iznad površine video je izdanke koji su nedavno preživeli kišu pepela iz vulkana, kako se uvijaju od toplote, tamne i otpadaju.
<BR>&nbsp;&nbsp;&nbsp;&nbsp;&nbsp;Toliko o ostatku mojih zaliha, pomislio je.
<BR>&nbsp;&nbsp;&nbsp;&nbsp;&nbsp;Toliko o izlasku po vazduh.
<BR>&nbsp;&nbsp;&nbsp;&nbsp;&nbsp;Obmotao je noge oko čvrstog korena, otresavši ranac sa ramena. Počeo je da pretura po njemu, tražeći nešto čime bi pomogao sebi. U oštrim senkama prepoznavao je sadržaj uglavnom dodirom.
<BR>&nbsp;&nbsp;&nbsp;&nbsp;&nbsp;Inercioni tragač koji je dobio od Džilijan, kesica hranljivih ploča, dve čuture 'slatke' vode, eksplozivna punjenja za pištolj sa iglama, komplet alata.
<BR>&nbsp;&nbsp;&nbsp;&nbsp;&nbsp;Merač vazduha postao je zlokobno žut. Tom je stegao ranac među kolena i rascepio omotač alata. Ščepao je mali kotur gumenog creva. Na ivici vidnog polja svetlucali su mu crveni mehurići dok je džepnim nožem odsecao potrebnu dužinu.
<BR>&nbsp;&nbsp;&nbsp;&nbsp;&nbsp;Strpao je jedan kraj pod masku. Dobro je pasovalo, ali su mu se pluća napunula ostacima onoga što je ranije putovalo crevom. Zagrcnuo se i zakašljao.
<BR>&nbsp;&nbsp;&nbsp;&nbsp;&nbsp;Nije bilo vremena za istančanosti. Otpuzao je uz koren do mesta odakle je rupa u korovu bila nadohvat ruke.
<BR>
<BR>&nbsp;&nbsp;&nbsp;&nbsp;&nbsp;Tom je stegao drugi kraj creva, ali je gorka, masna voda ipak potekla iz nje kad ju je ispravio. Izmakao se, ali je ipak malo progutao. Imala je odvratan ukus.
<BR>&nbsp;&nbsp;&nbsp;&nbsp;&nbsp;Maska će biti u stanju da prečisti tečnost, ako je ne bude ušlo previše.
<BR>&nbsp;&nbsp;&nbsp;&nbsp;&nbsp;Tom je pružio ruku i gurnuo kraj cevi nad površinu uskog jezerceta, gde su odblesci borbe prodirali prema dubinama. Snažno je vukao vazduh, pljujući blato i oštar metalni zadah i očajnički pokušavajući da ga pročisti.
<BR>&nbsp;&nbsp;&nbsp;&nbsp;&nbsp;Novi blesak oprljio mu je prste tik ispod površine. Potisnuo je nagon da uzvikne ili povuče ruku. Osetio je da ga svest napušta zajedno sa voljom da ostavi levu ruku u sažižućoj vrelini.
<BR>&nbsp;&nbsp;&nbsp;&nbsp;&nbsp;Vukao je iz sve snage i konačno bio nagrađen tankim strujanjem močvarnog vazduha. Pomamno je usisavao. Vreo, uparen vazduh imao je ukus dima, ali je okrepljivao. Izdahnuo je u masku, nadajući se da će zadržati s mukom stečeni kiseonik.
<BR>&nbsp;&nbsp;&nbsp;&nbsp;&nbsp;Bol u plućima je splasnuo, nadvladan grčevima u ruci. Kad je već pomislio da neće moći izdržati, vrelina na površini je oslabila i pretvorila se u nejasno svetlucanje na nebu.
<BR>&nbsp;&nbsp;&nbsp;&nbsp;&nbsp;Na nekoliko metara od njega nalazila se druga pukotina među izdancima, gde bi možda mogao da učvrsti crevo između dva čvrsta stabla, ne izlažući se pri tom. Tom je još nekoliko puta udahnuo i stegao crevo da bi ga zatvorio. No, pre nego što je stigao da nastavi sa pripremama, oštra, plava svetlost iznenada je prekrila vodu, jasnija nego ranije, šireći oštre, zaslepljujuće senke na sve strane. Razlegla se strahovita eksplozija i more je počelo da ga bacaka kao krpenu lutku.
<BR>&nbsp;&nbsp;&nbsp;&nbsp;&nbsp;Nešto krupno tresnulo je u okean i uzburkalo ga. Koren za koji se pridržavao bio je otkinut i Tom je upao u vrtlog uskomešanog korova.
<BR>&nbsp;&nbsp;&nbsp;&nbsp;&nbsp;Bujica mu je otrgla ranac. Bacio se za njim i dograbio jedan remen, ali nešto ga je udarilo u potiljak i ošamutilo ga. Ranac se istrgao i nestao u buci i bleštavim senkama.
<BR>&nbsp;&nbsp;&nbsp;&nbsp;&nbsp;Tom se sklupčao, čvrsto držeći ivice maske da bi je zaštito od šibanja korova.
<BR>
<BR>&nbsp;&nbsp;&nbsp;&nbsp;&nbsp;Prva pomisao pri buđenju bila mu je nejasno iznenađenje što još diše.
<BR>&nbsp;&nbsp;&nbsp;&nbsp;&nbsp;Mislio je da orkan bitke i dalje traje, sve dok nije shvatio da podrhtavanje koje oseća potiče od njega samog. Tutnjanje u ušima bilo je samo tutnjanje u ušima.
<BR>&nbsp;&nbsp;&nbsp;&nbsp;&nbsp;Drhtava leva ruka bila mu je prebačena preko debelog vodoravnog debla. Zelena voda prekrivena penom dosezala mu je do brade, zapljuskujući masku. Pluća su ga bolela, a vazduh je bio ustajao.
<BR>&nbsp;&nbsp;&nbsp;&nbsp;&nbsp;Podigao je uzdrhtalu desnu ruku i povukao masku naniže dok nije ostala da mu visi oko vrata. Filteri su zadržavali zadah ozona, ali udisao je duboko i sa uživanjem.
<BR>&nbsp;&nbsp;&nbsp;&nbsp;&nbsp;Mora da je u poslednjem trenutku izabrao pogibiju umesto davljenja i uputio se na površinu. Na sreću, bitka se završila pre nego što je isplivao.
<BR>&nbsp;&nbsp;&nbsp;&nbsp;&nbsp;Odupro se želji da protrlja oči koje su ga pekle; mulj na rukama svakako im ne bi koristio. Na sreću, povratna sprega aktivirala je suzne žlezde i većina sluzi bila je isprana.
<BR>&nbsp;&nbsp;&nbsp;&nbsp;&nbsp;Čim je ponovo mogao da vidi, pogledao je uvis.
<BR>&nbsp;&nbsp;&nbsp;&nbsp;&nbsp;Na severu, vulkan se dimio kao i uvek. Oblaci su se malo razredili, otkrivajući perjanice raznobojnog dima. Svuda oko Toma, sitna puzava stvorenja uspinjala su se nad osmuđene biljke, nastavljajuću svoj normalni život: jesti ili biti pojeden. Na nebu više nije bilo bojnih brodova koji bi sipali jedan po drugom mlazeve vrele poput nove.
<BR>&nbsp;&nbsp;&nbsp;&nbsp;&nbsp;Tomu je prvi put bilo drago zbog jednolične topografije biljnog pokrivača. Jedva da je trebalo da se izdigne nad vodom da bi video nekoliko stubova dima koji su se izdizali nad olupinama što su se polako slegale.
<BR>&nbsp;&nbsp;&nbsp;&nbsp;&nbsp;Dok je posmatrao, jedan udaljeni metalni otpadak je eksplodirao. Zvuk je stigao nekoliko sekundi kasnije kao niz prigušenih praskova i pucnjeva, neravnomerno isprekidanih bleskovima munja. Nejasni oblik malo je potonuo. Tom je odvratio pogled od konačnog rasprskavanja. Kad je ponovo pogledao, nije video ništa osim oblaka pare i slabog šištanja koje je nestalo u tišini.
<BR>&nbsp;&nbsp;&nbsp;&nbsp;&nbsp;Svuda su ležali plutajući otpaci. Tom je polako napravio krug, pomalo uplašen stepenom razaranja. Bilo je više nego dovoljno otpadaka za osrednji okršaj.
<BR>&nbsp;&nbsp;&nbsp;&nbsp;&nbsp;Nasmejao se nad ironijom, mada su ga od toga zabolela napaćena pluća. Galaktinci su svi požurili da ispitaju lažni poziv u pomoć i sa sobom su doneli svoje smrtonosne razmirice, iako je trebalo da budu u spasilačkoj akciji. Sad su svi bili mrtvi, a on je i dalje živeo. To nije ličilo na uobičajenu ćudljivost Sudbine. Više je podsećalo na tajanstveno, pristrasno delovanje samog Boga.
<BR>&nbsp;&nbsp;&nbsp;&nbsp;&nbsp;Znači li to da sam opet sam, pitao se. To bi bila premija. Tako mnogo vatrometa, a jedini preživeli je jedno skromno ljudsko biće?
<BR>&nbsp;&nbsp;&nbsp;&nbsp;&nbsp;Ne zadugo, verovatno. Zbog bitke je izgubio gotovo sve zalihe za čiji se spas toliko borio. Tom se iznenada namrštio. Bombe sa porukama! Ščepao je pojas - i svet mu se srušio. Ostala je samo jedna kugla! Ostale mora da su ispale dok se borio sa uskovitlanim korovom.
<BR>&nbsp;&nbsp;&nbsp;&nbsp;&nbsp;Kad su ruke prestale da mu se tresu, pažljivo je posegnuo pod pojas i izvukao psi-bombu, poslednju vezu sa 'Brazdačem'... sa Džilijan.
<BR>&nbsp;&nbsp;&nbsp;&nbsp;&nbsp;Bomba je bila potvrdna... ona koju je trebalo aktivirati ako zaključi da je vreme da 'Trojanski morski konj' poleti. Sada će morati da odluči hoće li aktivirati nju, ili nijednu. Sve što je mogao da poruči bilo je 'da' ili 'ne'.
<BR>&nbsp;&nbsp;&nbsp;&nbsp;&nbsp;Voleo bih da znam čiji su to brodovi napali Tandue.
<BR>&nbsp;&nbsp;&nbsp;&nbsp;&nbsp;Pažljivo je sklonio bombu i završio sa okretanjem oko sebe. Jedna olupina na sverozapadnom obzorju izgledala je kao delimično razbijeno jaje. I dalje se dimila, ali požar kao da je prestao. Nije bilo eksplozije i izgledalo je da više ne tone.
<BR>&nbsp;&nbsp;&nbsp;&nbsp;&nbsp;Pa, dobro, pomislio je Tom. To će mi poslužiti kao meta. Izgleda dovoljno očuvano da bih imao izgleda. Možda mogu iskoristiti nešto opreme ili hrane. U svakom slučaju, imam zaklon, ako nije previše radioaktivnosti.
<BR>&nbsp;&nbsp;&nbsp;&nbsp;&nbsp;Izgledalo je udaljeno samo pet kilometara, ili tako nešto, iako razdaljina može da vara. To će ga bar uposliti. Bili su mu potrebni podaci. Olupina će mu možda reći ono što želi da zna.
<BR>&nbsp;&nbsp;&nbsp;&nbsp;&nbsp;Razmislio je o tome vredi li pokušati da ide 'po zemlji', verujući svojim malaksalim nogama da će naći čvrst put, ili da se odluči za putovanje pod vodom, plivajući od jednog otvora do drugog i izazivajući nepoznata bića iz dubine.
<BR>&nbsp;&nbsp;&nbsp;&nbsp;&nbsp;Iznenada je začuo neujednačeno cviljenje iza sebe. Okrenuo se i ugledao mali svemiski brod, možda kilometar daleko, kako se polako uputio prema severu, nepostojano lebdeći jedva koji metar iznad okeana. Blistavi štitovi su mu žmirkali. Motori su dahtali i zapinjali.
<BR>&nbsp;&nbsp;&nbsp;&nbsp;&nbsp;Tom je navukao masku i pripremio se da zaroni, ali mali brod nije išao prema njemu. Prolazio je više zapadno, dok su mu iz stazisnih nosača vrcale varnice. Ružne crne pruge pružale su se preko oklopa, a jedna ploča se potklobučila i počinjala da se topi.
<BR>&nbsp;&nbsp;&nbsp;&nbsp;&nbsp;Tom je zadržao dah dok je brod prolazio. Nikad nije vedeo takav model, ali mogao je da se seti nekoliko rasa čiji bi se stil slagao sa ovim.
<BR>&nbsp;&nbsp;&nbsp;&nbsp;&nbsp;Izviđač je izgubio visinu kad je pogon opet zastao. Visoko cviljenje generatora gravitacije počelo je da se utišava.
<BR>&nbsp;&nbsp;&nbsp;&nbsp;&nbsp;Posada čamca očito je znala da je to kraj. Nagnuli su ga da bi zaokrenuli prema ostrvu. Tom je zadržao dah, nesposoban da ne oseti saosećanje sa očajanjem tuđinskog pilota. Čamac je kašljući prošao tik iznad rastinja i nestao sa vidika iza obronaka planine.
<BR>&nbsp;&nbsp;&nbsp;&nbsp;&nbsp;Zviždanje vetra gotovo je prigušilo slabačak udar prizemljenja.
<BR>&nbsp;&nbsp;&nbsp;&nbsp;&nbsp;Tom je čekao. Posle nekoliko sekundi, stazisna polja čamca oslobodila su se uz reski tresak. Svetlucavi otpaci razleteli su se preko mora. Delići su padali u vodu ili polako goreli na korovu.
<BR>&nbsp;&nbsp;&nbsp;&nbsp;&nbsp;Sumnjao je da se iko izvukao na vreme.
<BR>
<BR>&nbsp;&nbsp;&nbsp;&nbsp;&nbsp;Tom je promenio odredište. Ljuska jajeta i dalje će ga čekati nekoliko kilometara dalje, ali prvo je hteo da pronjuška po ostacima izviđačkog čamca. Možda će i tamo biti dokaza koji bi mu olakšali odluku. Možda će biti i hrane.
<BR>&nbsp;&nbsp;&nbsp;&nbsp;&nbsp;Pokušao je da se uzvere na korov, ali bilo je preteško. I dalje je drhtao.
<BR>&nbsp;&nbsp;&nbsp;&nbsp;&nbsp;No, pa dobro. Putovaćemo pod vodom. Verovatno je ionako svejedno.
<BR>&nbsp;&nbsp;&nbsp;&nbsp;&nbsp;Mogao bih i da uživam u predelima.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
