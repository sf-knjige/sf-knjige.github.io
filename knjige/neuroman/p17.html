<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;"Zoveš se Henri Dorset Kejs." Navela je godinu i mesto rođenja, njegov lični broj za BAMO, kao i niz imena koja je postepeno prepoznao kao svoja nekadašnja.
<BR>&nbsp;&nbsp;&nbsp;&nbsp;&nbsp;"Ovde ste već duže?" Video je sadržaj svoje torbe raširen preko kreveta, neopranu odeću poređanu prema vrsti. Šuriken je ležao sam za sebe, između džinsa i donjeg veša, na fleksipeni boje peska.
<BR>&nbsp;&nbsp;&nbsp;&nbsp;&nbsp;"Gde je Kolodni?" Dva muškarca sedela su na kauču, prekrstivši ruke na preplanulim grudima, sa istovetnim zlatnim lančićima oko vrata. Osmotrivši ih bolje, video je da je njihova mladost lažna. Odavali su ih nabori na zglobovima prstiju, nešto što hirurzi nisu mogli da sakriju.
<BR>&nbsp;&nbsp;&nbsp;&nbsp;&nbsp;"Ko je Kolodni?"
<BR>&nbsp;&nbsp;&nbsp;&nbsp;&nbsp;"Ime je bilo u registru. Gde je ona?"
<BR>&nbsp;&nbsp;&nbsp;&nbsp;&nbsp;"Ne znam", reče on, ode do bara i nasu čašu mineralne vode. "Otišla."
<BR>&nbsp;&nbsp;&nbsp;&nbsp;&nbsp;"Gde si bio noćas, Kejse?" devojka uze pištolj i položi ga na bedro, ne okrećući ga prema njemu.
<BR>&nbsp;&nbsp;&nbsp;&nbsp;&nbsp;"Na Žilu Vernu, u nekoliko barova, ufiks'o se. A vi?" Kolena su mu klecala. Mineralna voda bila je mlaka i bezukusna.
<BR>&nbsp;&nbsp;&nbsp;&nbsp;&nbsp;"Mislim da ne shvatate svoj položaj", reče čovek s leve strane, vadeći kutiju žitana iz džepa mrežaste, bele bluze. "Uhapšeni ste, gospodine Kejs. Pod optužbom da ste pomagali razvoj jedne veštačke inteligencije." Iz istog džepa izvadio je zlatni Danhil i položio ga na dlan. "Čovek koga zovete Armitaž već je u pritvoru."
<BR>&nbsp;&nbsp;&nbsp;&nbsp;&nbsp;"Korto?"
<BR>&nbsp;&nbsp;&nbsp;&nbsp;&nbsp;Čovekove oči se raširiše. "Da. Kako znate da se tako zove?" Iz upaljača liznu milimetar plamena.
<BR>&nbsp;&nbsp;&nbsp;&nbsp;&nbsp;"Ne sećam se", reče Kejs.
<BR>&nbsp;&nbsp;&nbsp;&nbsp;&nbsp;"Setićeš se", reče devojka.
<BR>
<BR>&nbsp;&nbsp;&nbsp;&nbsp;&nbsp;Njihova imena, ili imena pod kojima su radili, bila su Mišel, Rolan i Pjer. Kejs je zaključio da će Pjer igrati ulogu Opasnog Žace; Rolan će se zauzimati za njega, činiti mu sitne olakšice - kad je Kejs odbio žitan, iskopao mu je neotvorenu paklicu jijuana - i uopšte će ublažavati Pjerovu hladnu netrpeljivost. Mišel će biti Anđeo Beležnik i povremeno će se uplitati da usmeri saslušavanje. Jedno od njih - ili možda svi - ima audio vezu, a možda i simstim, i sve što bude rekao biće dokazni materijal. Dokaz čega? - pitao se kroz razorni mamurluk od droge.
<BR>&nbsp;&nbsp;&nbsp;&nbsp;&nbsp;Znajući da ne može da prati njihov francuski, slobodno su razgovarali među sobom. Ili je bar tako trebalo da izgleda. Ionako je uhvatio dosta toga: imena kao Poli, Armitaž, Čulo/Mreža, Moderni Panteri izbijala su kao sante leda iz živog mora pariskog francuskog. Ali bilo je sasvim moguće da su imena spominjana zbog njega. Moli su uvek zvali Kolodni.
<BR>&nbsp;&nbsp;&nbsp;&nbsp;&nbsp;"Kažete da su vas unajmili za trku kroz matricu, Kejse", reče Roland, govoreći sporo da bi delovao razborito, "i da vam nije poznata svrha toga. Zar to nije neobično u vašem zanatu? Zar vas to ne bi sprečilo da izvedete traženu operaciju, pošto ste savladali zaštitu? A utvrdili smo da je neka vrsta operacije bila planirana, je li tako?" Nagnuo se napred, naslonivši laktove na mrka išarana kolena, raširenih dlanova u očekivanje Kejsovog objašnjenja. Pjer je išao po sobi; bio je čas kod prozora, čas kod vrata. Mišel je povezana, zaključio je. Netremice ga je posmatrala.
<BR>&nbsp;&nbsp;&nbsp;&nbsp;&nbsp;"Mogu li nešto da obučem?" upitao je. Pjer je zahtevao da ga svuku, da pretraže svaki šav njegovog džinsa. Sada je sedeo nag na pletenoj stoličici, sa jednim opsceno belim stopalom.
<BR>&nbsp;&nbsp;&nbsp;&nbsp;&nbsp;Rolan upita Pjera nešto na francuskom. Pjer, ponovo kod prozora, gledao je kroz pljosnati, mali dvogled. "Non", reče odsutno, a Rolan slegnu ramenima, podigavši obrve prema Kejsu. Kejs zaključi da je pravi trenutak za osmeh. Rolan mu ga uzvrati.
<BR>&nbsp;&nbsp;&nbsp;&nbsp;&nbsp;Najstarije policijsko foliranje, pomisli Kejs. "Vidi", reče, "ne osećam se dobro. Uzeo sam neku groznu drogu u onom baru, znaš? Hteo bih da legnem. Imate me. Kažete da ste smotali Armitaža. Ako je tako, što ne pitate njega? Ja sam samo najamna pomoć."
<BR>&nbsp;&nbsp;&nbsp;&nbsp;&nbsp;Rolan klimnu glavom. "A Kolodni?"
<BR>&nbsp;&nbsp;&nbsp;&nbsp;&nbsp;"Bila je sa Armitažom kad me je unajmio. Koliko ja znam, samo mišići, sekačica. A ne znam mnogo."
<BR>&nbsp;&nbsp;&nbsp;&nbsp;&nbsp;"Znaš da je Armitažovo pravo ime Korto", reče Pjer, još krijući oči iza mekog plastičnog oboda dvogleda. "Odakle ti to, prijatelju?"
<BR>&nbsp;&nbsp;&nbsp;&nbsp;&nbsp;"Valjda je to nekad spomenuo", reče Kejs, žaleći zbog greške. "Svako ima po par imena. Ti se stvarno zoveš Pjer?"
<BR>&nbsp;&nbsp;&nbsp;&nbsp;&nbsp;"Znamo da su te operisali u Čibi", reče Mišel, "što je možda bila prva Vintermutova greška." Kejs je zurio u nju, trudeći se da mu pogled bude što bezizražajniji. To ime prvi put je bilo pomenuto. "Proces primenjen na tebi završio se tako što je vlasnik zatražio zaštitu sedam osnovnih patenata. Znaš li šta to znači?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"To znači da vlasnik ilegalne klinike u Čibi sada poseduje većinu deonica u tri velika konzorcijuma za medicinska istraživanja. A to narušava uobičajeni poredak stvari. I privlači pažnju." Prekrstila je smeđe ruke preko malih, visokih dojki i naslonila se na štampani jastuk. Kejs se pitao koliko ima godina. Kažu da se starost vidi u očima, ali njemu to nikada nije uspevalo. Iza svojih stakala od ružičastog kvarca, Džulijus Din imao je oči bezbrižnog desetogodišnjaka. Kod Mišel su bile stare samo šake. "Pratili smo te do Gradova, tamo smo te opet izgubili, zatim smo te našli kada ste polazili za Istanbul. Vratili smo se po tragu i utvrdili da ste izazvali paniku u zgradi Čulo/Mreže. Oni u Čulo/Mreži jedva su dočekali da nam pomognu. Zbog nas su napravili popis. Otkrili su da im je nestao ROM konstrukt ličnosti Mekoj Polija."
<BR>&nbsp;&nbsp;&nbsp;&nbsp;&nbsp;"U Istanbulu je bilo lako", reče Rolan, gotovo pokajnički. "Žena je stvorila neprijatelja od Armitažovog kontakta sa tajnom policijom."
<BR>&nbsp;&nbsp;&nbsp;&nbsp;&nbsp;"A onda ste došli ovamo", reče Pjer, spustivši dvogled u džep šortsa. "Bili smo oduševljeni."
<BR>&nbsp;&nbsp;&nbsp;&nbsp;&nbsp;"Prilika da nabacite boju?"
<BR>&nbsp;&nbsp;&nbsp;&nbsp;&nbsp;"Znaš na šta mislimo", reče Mišel. "Ako budeš glumio neznanje, samo ćeš otežati svoj položaj. Još postoji problem izručenja. Vratićeš se sa nama, Kejse, kao i Armitaž. Ali kuda ćemo tačno otići odavde? U Švajcarsku, gde ćeš biti samo pion na suđenju veštačkoj inteligenciji? Ili u le BAMO, gde bi mogli da ti pripišu učešće ne samo u krađi podataka, već i u izazivanju nereda koji su odneli četrnaest nevinih života? Možeš da biraš."
<BR>&nbsp;&nbsp;&nbsp;&nbsp;&nbsp;Kejs izvadi jijuan iz kutije; Pjer mu ga zapali zlatnim Danhilom. "Da li bi te Armitaž zaštitio?" Pitanje je bilo naglašeno škljocanjem sjajnih čeljusti upaljača.
<BR>&nbsp;&nbsp;&nbsp;&nbsp;&nbsp;Kejs ga pogleda kroz bolove i gorčinu betafenetilamina. "Koliko imaš godina, šefe?"
<BR>&nbsp;&nbsp;&nbsp;&nbsp;&nbsp;"Dovoljno da shvatim da si zajeban, izgoreo, da je ovome kraj, a ti ćeš biti žrtva."
<BR>&nbsp;&nbsp;&nbsp;&nbsp;&nbsp;"Jedno pitanje", reče Kejs i povuče dim. Dunu dim prema agentu Turingovog registra. "Imate li vi, momci, uopšte ovlašćenje da radite ovde gore? Mislim, zar ne bi trebalo da na ovoj žurci bude i tim službe sigurnosti Frisajda? Ovo je njihovo dvorište, zar ne?" Oči na licu mršavka otvrdnuše, ali Pjer samo slegnu ramenima.
<BR>&nbsp;&nbsp;&nbsp;&nbsp;&nbsp;"Svejedno je", reče Rolan. "Poći ćete s nama. Navikli smo na pravno maglovite situacije. Ugovori po kojima deluje naša služba u Registru pružaju nam velike mogućnosti. Mi sami stvaramo mogućnosti, kada je to potrebno." Maska ljubaznosti odjednom je spala i Rolanove oče bile su tvrde kao i Pjerove.
<BR>&nbsp;&nbsp;&nbsp;&nbsp;&nbsp;"Gori si od budale", reče Mišel, ustajući, sa pištoljem u ruci. "Nimalo te nije briga za sopstvenu vrstu. Već hiljama godina ljudi maštaju o savezu sa demonima. Tek sada su takve stvari postale moguće. Čime bi bio plaćen? Koja bi bila tvoja cena, za to što si pomogao toj stvari da se oslobodi i razvije?" U njenom mladalačkom glasu bilo je umornog iskustva koje nijedan devetnaestogodišnjak ne bi umeo da postigne. "Sada ćeš da se obučeš. Ideš s nama. Zajedno sa čovekom koga zoveš Armitaž, vraćaš se sa nama u Ženevu da budeš svedok na suđenju onoj inteligenciji. Ako odbiješ, ubićemo te. Odmah." Podigla je pištolj, glatki, crni valter sa ugrađenim prigušivačem.
<BR>&nbsp;&nbsp;&nbsp;&nbsp;&nbsp;"Već se oblačim", reče on i posrnu prema krevetu. Noge su mu još bile obamrle i nespretne. Počeo je da navlači čistu majicu.
<BR>&nbsp;&nbsp;&nbsp;&nbsp;&nbsp;"Brod nas čeka. Izbrisaćemo Polijev konstrukt pulsnim oružjem."
<BR>&nbsp;&nbsp;&nbsp;&nbsp;&nbsp;"U Čulo/Mreži će da pošize", reče Kejs, razmišljajući: i sve dokaze u Hosaki.
<BR>&nbsp;&nbsp;&nbsp;&nbsp;&nbsp;"Već su u nevolji zbog posedovanja takve stvari."
<BR>&nbsp;&nbsp;&nbsp;&nbsp;&nbsp;Kejs navuče majicu preko glave. Ugleda šuriken na krevetu, svoju zvezdu od mrtvog metala. Potražio je onaj bes u sebi. Nestao je. Vreme je da se preda, prepusti... Pomislio je na toksinske vrećice. "Dolazi meso", promrmlja.
<BR>&nbsp;&nbsp;&nbsp;&nbsp;&nbsp;Spuštajući se liftom prema travnjaku, mislio je na Moli. Možda je već u Strejlajtu. Lovi Rivijeru. Dok nju verovatno lovi Hideo, gotovo sigurno onaj klonirani nindža iz Finove priče, onaj što je došao po glavu koja govori.
<BR>&nbsp;&nbsp;&nbsp;&nbsp;&nbsp;Naslonio je glavu na mutno crnu plastiku zida lifta i sklopio oči. Udovi su mu bili od drveta, trošnog, iskrivljenog, natopljenog kišom.
<BR>&nbsp;&nbsp;&nbsp;&nbsp;&nbsp;Ispod drveća, pod sjajnim suncobranima, služili su ručak. Rolan i Mišel odmah zaigraše ulogu, živo ćaskajući na francuskom. Pjer je išao iza njih. Mišel je držala cev pištolja uz Kejsova rebra, krijući oružje pod belom jaknom, prebačenom preko ruke.
<BR>&nbsp;&nbsp;&nbsp;&nbsp;&nbsp;Dok su prelazili poljanu, između stolova, pitao se da li bi ga ubila ako bi se sad srušio. Po ivicama vidnog polja gomilalo mu se crno krzno. Pogledao je uvis prema usijanoj traci Lado-Ejksonove armature i ugledao džinovskog leptira kako graciozno ponire snimljenim nebom.
<BR>&nbsp;&nbsp;&nbsp;&nbsp;&nbsp;Na kraju poljane stigoše do ograđene litice gde je divlje cveće igralo na vazdušnoj struji iz kanjona Deziderate. Mišel zabaci kratku, tamnu kosu i pokaza rukom, obraćajući se Rolanu na francuskom. Delovala je iskreno srećno. Kejs pogleda u smeru njenog pokreta i ugleda zakrivljenja jezera, belasanje kockarnica, tirkizne pravougaonike hiljada bazena, tela kupača nalik na sićušne bronzane hijeroglife. Sve zajedno držala je približna gravitacija uz beskrajnu krivinu školjke Frisajda.
<BR>&nbsp;&nbsp;&nbsp;&nbsp;&nbsp;Pošli su uz ogradu do živopisnog gvozdenog mosta izvijenog nad Dezideratom. Mišel ga munu valterom u leđa.
<BR>&nbsp;&nbsp;&nbsp;&nbsp;&nbsp;"Polako, danas jedva hodam."
<BR>&nbsp;&nbsp;&nbsp;&nbsp;&nbsp;Prešli su nešto više od četvrtine mosta kada je mikrolaka napala. Njen električni motor bio je nečujan sve dok prop od ugljeničnih vlakana nije otkinuo vrh Pjerove lobanje.
<BR>&nbsp;&nbsp;&nbsp;&nbsp;&nbsp;Na trenutak su se našli u senci letelice; Kejs oseti kako ga vrela krv prska po vratu, a onda ga neko saplete. Prevrnuo se i video Mišel na leđima, podignutih kolena, kako nišani valterom, držeći ga obema rukama. Uzaludan trud, pomislio je, u čudnoj bistrini šoka. Pokušavala je da obori mikrolaku.
<BR>&nbsp;&nbsp;&nbsp;&nbsp;&nbsp;Tada se dao u beg. Osvrnuo se tek kada je prošao prvo drveće. Rolan ga je progonio. Video je kako krhki dvokrilac udara u gvozdenu ogradi mosta, raspada se i prevrće, odnoseći devojku sa sobom dole prema Deziderati.
<BR>&nbsp;&nbsp;&nbsp;&nbsp;&nbsp;Rolan se nije osvrtao. Lice mu je bilo ukočeno, bledo, iskeženih zuba. Nešto je držao u ruci.
<BR>&nbsp;&nbsp;&nbsp;&nbsp;&nbsp;Robot-baštovan zgrabio je Rolana kad je ovaj prolazio ispod istog onog drveta. Spustio se iz potkresane krošnje poput raka sa dijagonalnim prugama crne i žute boje.
<BR>&nbsp;&nbsp;&nbsp;&nbsp;&nbsp;"Pobio si ih", dahtao je Kejs u trku. "Sve si ih pobio, jeb'o majku ludu..."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
