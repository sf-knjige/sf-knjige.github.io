<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;"Jesi li našao to što si tražio?" upitao je konstrukt.
<BR>&nbsp;&nbsp;&nbsp;&nbsp;&nbsp;Kuang Jedanaest ispunjavao je mrežu između sebe i T-E leda hipnotički složenim duginim vezom, rešetkama finim kao kristali mraza na prozorskom oknu.
<BR>&nbsp;&nbsp;&nbsp;&nbsp;&nbsp;"Vintermut je ubio Armitaža. Izbacio ga u modulu sa otvorenom komorom."
<BR>&nbsp;&nbsp;&nbsp;&nbsp;&nbsp;"Jaka stvar", reče Ravnolinijski. "Niste bili topla braća, zar ne?"
<BR>&nbsp;&nbsp;&nbsp;&nbsp;&nbsp;"Znao je kako da oslobodi vrećice s otrovom."
<BR>&nbsp;&nbsp;&nbsp;&nbsp;&nbsp;"Znači da zna i Vintermut. Budi siguran u to."
<BR>&nbsp;&nbsp;&nbsp;&nbsp;&nbsp;"Nisam siguran da će mi Vintermut to i reći."
<BR>&nbsp;&nbsp;&nbsp;&nbsp;&nbsp;Konstruktov jezivi surogat smeha strugao je po Kejsovim živcima kao tup brijač. "Možda to znači da ti dolazi u glavu."
<BR>&nbsp;&nbsp;&nbsp;&nbsp;&nbsp;Udario je po prekidaču simstima.
<BR>
<BR>&nbsp;&nbsp;&nbsp;&nbsp;&nbsp;Čip u njenom optičkom nervu pokazivao je 06:27:52. Kejs je pratio njeno napredovanje kroz Vilu Strejlajt već više od jednog sata, puštajući da mu analog endorfina koji je uzela ublaži mamurluk. Nestalo joj je bola u nozi; kao da se kretala kroz toplu vodu. Braunov modul ugnezdio joj se na ramenu, držeći se za kostim Modernih sićušnim manipulatorima nalik na obložene hirurške štipaljke.
<BR>&nbsp;&nbsp;&nbsp;&nbsp;&nbsp;Zidovi su bili od golog čelika, isprugani grubim, smeđim prugama veziva tamo gde je bila otrgnuta neka vrsta obloge. Čučala je sa bacačem u naručju, krijući se od radnika, dva vitka Afrikanca koji su prošli gurajući kolica na balonskim gumama. Imali su obrijane glave i bili odeveni u narandžaste kombinezone. Jedan je tiho pevušio na jeziku koji Kejs nikada nije čuo, neku čudnu i opčinjavajuću melodiju.
<BR>&nbsp;&nbsp;&nbsp;&nbsp;&nbsp;Dok je zalazila sve dublje u lavirint vile, prisetio se govora one glave, eseja 3Džejn o Strejlajtu. Strejlajt je bio ludost, bezumlje uraslo u smolasti beton zamešan od mlevenog mesečevog kamena, u zavareni čelik i tone tričarija koje su dovukli iz bunara da opreme svoje vijugavo gnezdo. Ali to nije bilo ludilo koje je mogao da razume. Razlikovalo se od Armitažovog ludila, za koje mu se činilo da počinje da ga shvata; uvrneš čoveka do izvesne granice, a zatim ga uvrneš isto toliko u suprotnom smeru, pa sve to ponoviš. Čovek se kida. Kao komad žice. A prošlost je upravo to uradila sa pukovnikom Kortom. Prošlost je već bila dovoljno zabrljala kada ga je Vintermut pronašao, prosejavši ga iz bogatog taloga rata, kliznuvši u sivo pustopolje njegove svesti kao vodeni pauk po površini bare, blesnuvši prvim porukama na ekranu dečjeg računara u zatamnjenoj sobi francuske ludnice. Vintermut je sagradio Armitaža od nule, na temelju Kortovih sećanja na Vrišteću Pesnicu. Ali Armitažova 'sećanja' bi posle određene tačke prestala da budu Kortova. Kejs je sumnjao da se Armitaž sećao izdaje, Najtvinga koji se ruše u plamenu... Armitaž je bio neka vrsta sužene verzije Kortoa, i kada je stres operacije dovoljno narastao, Armitažov mehanizam se raspao; Korto je izbio na površinu, sa svojom krivicom i bolesnim besom. A sada je Korto-Armitaž bio mrtav, mali, smrznuti mesec Frisajda.
<BR>&nbsp;&nbsp;&nbsp;&nbsp;&nbsp;Pomislio je na toksinske kesice. Stari Ešpul bio je takođe mrtav, sa Molinom mikrostrelicom u oku; oduzela mu je pravo na smrt od doze ko zna čega koju je sam sebi znalački smešao. Ešpulova smrt bila je mnogo više zbunjujuća. Smrt ludog kralja. A ubio je i lutku koju je nazivao kćerkom, onu sa licem 3Džejn. Dok je jahao Molina čula kroz hodnike Strejlajta, Kejseu se činilo da nikada nije stvarno razmišljao o nekome kao što je Ešpul, nekome tako moćnom kakav je Ešpul morao biti, za jedno ljudsko biće.
<BR>&nbsp;&nbsp;&nbsp;&nbsp;&nbsp;Moć je u Kejsovom svetu značila moć korporacija. Zaibatsu, multinacionalke koje su oblikovale ljudsku istoriju, preskočile su stare barijere. Posmatrane kao organizam, postigle su neku vrstu besmrtnosti. Ubistvom nekoliko ključnih službenika nije se mogla ubiti zaibatsu; drugi su čekali da se popnu na lestvicu, zauzmu upražnjene položaje, steknu pristup neizmernim bankama podataka korporacije. Ali Tezje-Ešpulovi nisu bili takvi, i osećao je razliku u smrti njihovog osnivača. T-E je bila atavizam, klan. Setio se otpadaka u starčevoj sobi, njene prljave ljudskosti, izubijanih lukova starih audio-diskova u papirnatim omotima, jedne bose noge i druge u somotskoj papuči.
<BR>&nbsp;&nbsp;&nbsp;&nbsp;&nbsp;Braun čupnu kapuljaču odela Modernih, i Moli skrenu levo, kroz još jedan lučni prolaz.
<BR>&nbsp;&nbsp;&nbsp;&nbsp;&nbsp;Vintermut i osinjak. Fobična vizija legla osa, biološkog automata sa produženim delovanjem. Ali zar zaibatsu nisu bili više nalik na to, ili Jakuze, košnice sa kibernetskim pamćenjem, džinovski organizmi sa DNK kodiranom u silikonu? Ako je Strejlajt bio izraz korporacijskog identiteta Tezje-Ešpulovih, onda je T-E bila luda kao starac. Isti splet bajatih strahova, isti osećaj nesvrhovitosti. "Ako su uspeli da postanu ono što su želeli..." setio se Molinih reči. Ali Vintermut joj je rekao da nisu.
<BR>&nbsp;&nbsp;&nbsp;&nbsp;&nbsp;Kejs je smatrao normalnim da su stvarne vođe, ključne prilike u nekoj industriji, uvek više ili manje od običnih ljudi. Primetio je to kod ljudi koji su ga osakatili u Memfisu, video je kako Vejdž poprima tu osobinu u Noćnom Gradu, i to ga je pripremilo da prihvati Armitažovu bezličnost i odsustvo osećanja. Oduvek je to zamišljao kao postepeno i dobrovoljno uklapanje u mašinu, sistem, roditeljski organizam. Bio je to takođe koren ulične hladnokrvnosti, znalačkog pozerstva koje je ukazivalo na veze, nevidljive spone sa tajnovitim krugovima uticaja.
<BR>&nbsp;&nbsp;&nbsp;&nbsp;&nbsp;Ali šta je to što se događalo sada, u hodnicima vile Strejlajt?
<BR>&nbsp;&nbsp;&nbsp;&nbsp;&nbsp;Čitavi delovi ogoljeni do čelika i betona.
<BR>&nbsp;&nbsp;&nbsp;&nbsp;&nbsp;"Ko zna gde je Piter sada, a? Možda uskoro vidimo tog momka", promrmljala je. "I Armitaža. Gde je on, Kejse?"
<BR>&nbsp;&nbsp;&nbsp;&nbsp;&nbsp;"Mrtav", rekao je, znajući da ona ne može da ga čuje, "mrtav je."
<BR>&nbsp;&nbsp;&nbsp;&nbsp;&nbsp;Prebacio se.
<BR>
<BR>&nbsp;&nbsp;&nbsp;&nbsp;&nbsp;Kineski program bio je pred ledom mete, tamo gde je zelena boja pravougaonika T-E jezgara preovladavala nad dugom mreže.
<BR>&nbsp;&nbsp;&nbsp;&nbsp;&nbsp;"Kako guramo, Diksi?"
<BR>&nbsp;&nbsp;&nbsp;&nbsp;&nbsp;"Dobro. Suviše lako. Ta stvar je zapanjujuća... Trebalo je da imam jednu takvu onomad u Singapuru. Olakš'o sam dobru staru Novu Banku Azije za pedesetinu ukupne vrednosti. Ali to je davna prošlost. Ova bebica preuzela je sav kuluk na sebe. Toliko da se pitam kako bi sad izgledao pravi rat..."
<BR>&nbsp;&nbsp;&nbsp;&nbsp;&nbsp;"Da je ovako nešto bilo na ulici, ostali bismo bez posla", reče Kejs.
<BR>&nbsp;&nbsp;&nbsp;&nbsp;&nbsp;"Misliš? Sačekaj dok povezeš tu stvar kroz crni led."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;Nešto malo i naglašeno nepravilnog oblika pojavi se na udaljenom kraju jednog od smaragdnih lukova.
<BR>&nbsp;&nbsp;&nbsp;&nbsp;&nbsp;"Diksi..."
<BR>&nbsp;&nbsp;&nbsp;&nbsp;&nbsp;"Ja'. Vidim. Ne znam da li da poverujem."
<BR>&nbsp;&nbsp;&nbsp;&nbsp;&nbsp;Smeđa tačka, tamna mušica na zelenom zidu T-E jezgara. Počela je da se približava preko mosta koji je podigao Kuang Jedanaest, i Kejs vide da hoda. Dok im je prilazila, zeleni deo luka se izdužio, potiskujući šarenilo programa virusa, nekoliko koraka ispred ispucalih crnih cipela.
<BR>&nbsp;&nbsp;&nbsp;&nbsp;&nbsp;"Svaka čast, šefe", reče Ravnolinijski, kada se kratka, zgužvana Finova prilika zaustavila na nekoliko metara od njih. "Dok sam bio živ, nikada nisam video nešto ovako smešno." Ali nije bilo sablasnog nesmeha.
<BR>&nbsp;&nbsp;&nbsp;&nbsp;&nbsp;"Nikada ranije ovo nisam pokušao", reče Fin, otkrivši zube, sa rukama u džepovima ofucane jakne.
<BR>&nbsp;&nbsp;&nbsp;&nbsp;&nbsp;"Ubio si Armitaža", reče Kejs.
<BR>&nbsp;&nbsp;&nbsp;&nbsp;&nbsp;"Kortoa. Jesam. Armitaž je već bio mrtav. Mor'o sam. Znam, znam, treba ti enzim. U redu. Nema problema. Ja sam ga i dao Armitažu. Mislim, rekao sam mu šta da upotrebi. Ali mislim da je bolje da dogovor ostane na snazi. Imaš dovoljno vremena. Dobićeš ga. Još samo par sati, zar ne?"
<BR>&nbsp;&nbsp;&nbsp;&nbsp;&nbsp;Kejs je posmatrao kovitlanje plavog dima u kiberprostoru kada je Fin zapalio jednu od svojih Partagasa.
<BR>&nbsp;&nbsp;&nbsp;&nbsp;&nbsp;"Momci", reče Fin, "prava ste gnjavaža. Da ste svi kao ovaj Ravnolinijski, bilo bi stvarno lako. On je konstrukt, obična gomila ROM-a, i uvek radi ono što očekujem od njega. Moje procene govorile su, recimo, da je mala verovatnoća da Moli zaluta na Ešpulovu veliku oproštajnu scenu." Uzdahnuo je.
<BR>&nbsp;&nbsp;&nbsp;&nbsp;&nbsp;"Zašto se ubio?" upita Kejs.
<BR>&nbsp;&nbsp;&nbsp;&nbsp;&nbsp;"Zašto se ljudi ubijaju?" Prikaza slegnu ramenima. "Ako iko zna zašto, to sam valjda ja, ali bi mi trebalo dvanaest sati da objasnim različite činioce iz njegove prošlosti i njihovu međusobnu vezu. Bio je već duže spreman da to učini, ali se stalno vraćao u zamrzivač. Bože, bio je pravi matori drkadžija." Finovo lice zgrči se od gađenja. "Sve je to uglavnom povezano sa razlozima zbog kojih je ubio svoju ženu, ako ćete ukratko. Ali ono što ga je stvarno dokrajčilo bila je mala 3Džejn koja je provalila način da se poigra s programom koji je kontrolisao njegov kriogeni sistem. I to sasvim neprimetno. Znači da ga je, u suštini, ona ubila. Mada je on verovao da se sam ubija, a naša prijateljica, anđeo osvete, smatra da mu je sama došla glave, napunivši mu oko sokom iz školjke." Fin odbaci opušak u ponor matrice. "Mada, ako ćemo pravo, izgleda da sam ja otvorio oči 3Džejn, pružio joj malo uvida u tehniku, znate već?"
<BR>&nbsp;&nbsp;&nbsp;&nbsp;&nbsp;"Vintermute", reče Kejs, pažljivo birajući reči, "rekao si mi da si samo deo nečeg drugog. Potom si rekao da ćeš prestati da postojiš ako operacija uspe, a Moli šapne pravu reč u pravo uho."
<BR>&nbsp;&nbsp;&nbsp;&nbsp;&nbsp;Finova izdužena glava potvrdno klimnu.
<BR>&nbsp;&nbsp;&nbsp;&nbsp;&nbsp;"Dobro, s kim ćemo onda imati posla? Ako je Armitaž pokojni, a ti treba da nestaneš, ko će meni reći kako da izbacim ove jebene toksinske kesice iz sistema? Ko će izvući Moli odavde? Mislim, šta će tačno biti sa našim guzicama, kad te isključimo iz struje?"
<BR>&nbsp;&nbsp;&nbsp;&nbsp;&nbsp;Fin je izvadio drvenu čačkalicu iz džepa i kritički je posmatrao, kao što hirurg pregleda svoj skalpel. "Dobro pitanje", reče konačno. "Čuo si za losose? Vrsta riba? E, vidiš, te ribe nešto tera da plivaju uzvodno. Razumeš?"
<BR>&nbsp;&nbsp;&nbsp;&nbsp;&nbsp;"Ne", reče Kejs.
<BR>&nbsp;&nbsp;&nbsp;&nbsp;&nbsp;"Eto, i mene nešto tera. A ne znam razlog. Kada bih ti otkrio svoje misli, nazovimo ih pretpostavkama, o toj temi, potrajalo bi nekoliko tvojih života. Priznajem da sam puno mozgao o tome. I opet ne znam ništa. Ali kada se ovo završi, i ako uradimo sve kako treba, postaću deo nečeg većeg. Mnogo većeg." Fin pređe pogledom po matrici. "Ali delovi koji me sada čine onim što jesam biće i dalje tu. Vi ćete biti isplaćeni."
<BR>&nbsp;&nbsp;&nbsp;&nbsp;&nbsp;Kejs se borio protiv mahnite želje da se baci napred i ščepa prikazu za šiju, baš tamo iznad aljkavog čvora na iskrzanom šalu. Da joj palčevima satera grkljan u gušu.
<BR>&nbsp;&nbsp;&nbsp;&nbsp;&nbsp;"Pa, srećno", reče Fin. Okrenuo se, sa rukama u džepovima, i pošao nazad po zelenom luku.
<BR>&nbsp;&nbsp;&nbsp;&nbsp;&nbsp;"'Ej, govnaru", zovnu Ravnolinijski kada je Fin odmakao desetak koraka. Prilika zastade i napola sa okrenu. "A ja? Šta je s mojom nagradom?"
<BR>&nbsp;&nbsp;&nbsp;&nbsp;&nbsp;"Dobićeš je", reče stvar.
<BR>&nbsp;&nbsp;&nbsp;&nbsp;&nbsp;"Šta to znači?" upita Kejs, posmatrajući kako se uska leđa u tvidu gube u daljini.
<BR>&nbsp;&nbsp;&nbsp;&nbsp;&nbsp;"'Oću da me izbrišu", reče konstrukt. "Rekao sam ti to, sećaš se?"
<BR>
<BR>&nbsp;&nbsp;&nbsp;&nbsp;&nbsp;Strejlajt je Kejsa podsećao na puste tržne centre rano ujutro, kakve je poznavao kao tinejdžer, mesta slabije posećenosti u koja su sitni sati unosili osetljiv mir, nekakvo pasivno iščekivanje, napetost koja ga je terala da stoji zagledan u mahnito rojenje insekata oko sijalica u žičanim kavezima iznad vrata zamračenih prodavnica. Zabačena mesta, u pojasu oko Gradova, dovoljno daleko od celonoćnog šuma i podrhtavanja usijanog jezgra. Bio je to isti osećaj koji je imao okružen usnulim žiteljima tek probuđenog sveta koje nije želeo da sretne niti upozna, osećaj privremenog zastoja u jednoličnom odvijanju poslova, besmislene automatike koja će se uskoro ponovo pokrenuti.
<BR>&nbsp;&nbsp;&nbsp;&nbsp;&nbsp;Moli je sad usporila, zato što je znala da se bliži odredištu ili zato što ju je brinula noga. Bol je ponovo počeo da se probija kroz endorfin, i on se pitao šta to znači. Nije progovarala, stiskala je zube i veoma oprezno disala. Prošla je kraj mnogo stvari koje Kejs nije razumeo, ali više nije bio radoznao. Postojala je soba ispunjena policama sa knjigama, milion tankih listova požutele hartije pritisnutih između korica od platna ili kože, na policama koje su bile obeležene ceduljama sa slovima ili numeričkom šifrom. Zatim pretrpana galerija, u kojoj je Kejs zurio kroz Moline nezainteresovane oči u slomljenu, prašnjavu, staklenu ploču, stvar označenu kao - pogled joj je mehanički prešao preko mesingane pločice - "La mariee mise a nu par ses celibataires, meme". Pružila je ruku i dodirnula predmet, zvecnuvši veštačkim noktima o sendvič od leksana koji je štitio krhotine. Prošla je i pored nečega što je očigledno bio ulaz u kriogenu komoru Tezje-Ešpulovih, kružnih vrata od crnog stakla oivičenih hromom.
<BR>&nbsp;&nbsp;&nbsp;&nbsp;&nbsp;Nije više srela nikog posle ona dva Afrikanca sa kolicima, koji su u Kejsovoj mašti dobili neku vrstu zamišljenog života; dočaravao ih je kako polako promiču hodnicima Strejlajta, sa svetlošću na obrijanim glavama u pokretu, a jedan od njih i dalje pevuši svoju jednoličnu tužbalicu. I ništa od svega toga nije ličilo na vilu Strejlajt kako ju je zamišljao, na svojevrsnu mešavinu Ketine priče o vilinskom zamku i poluzaboravljene dečačke maštarije o tajnom svetilištu Jakuza.
<BR>&nbsp;&nbsp;&nbsp;&nbsp;&nbsp;07:02:18.
<BR>&nbsp;&nbsp;&nbsp;&nbsp;&nbsp;Sat i po.
<BR>&nbsp;&nbsp;&nbsp;&nbsp;&nbsp;"Kejse", reče ona, "učini mi uslugu." Ukočeno se spustila na gomilu naslaganih ploča od brušenog čelila, optočenih neravnim slojem providne platike. Čupkala je rub pokidane plastike gornje ploče, oštricama na palcu i kažiprstu.
<BR>&nbsp;&nbsp;&nbsp;&nbsp;&nbsp;"Noga mi ne valja, znaš? Nisam računala da će biti onakvog pentranja, a endorfin će uskoro prestati da ublažava bol. Zato, možda... kažem možda... to postane problem. Hoću da kažem, ako ugasim sveću ovde, pre Rivijere", ispružila je nogu, masirajući mišiće bedra kroz polikarbon odela Modernih i parisku kožu, "hoću da mu kažeš. Reci mu da sam to bila ja. Jesi li razumeo? Samo reci da je to bila Moli. On će znati. Važi?" Osmotrila je pust hodnik i gole zidove. Pod je ovde bio od nezastrtog mesečevog betona i vazduh je mirisao na smolu. "Sranje, čoveče, ne znam ni da li me slušaš."
<BR>&nbsp;&nbsp;&nbsp;&nbsp;&nbsp;KEJSE.
<BR>&nbsp;&nbsp;&nbsp;&nbsp;&nbsp;Trgnula se, ustala i klimnula glavom. "Šta ti je rekao, čoveče, mislim Vintermut? Ispričao ti je o Mari-Frans? Bila je od Tezjeovih, genetska majka 3Džejn. I o ubijenoj lutkici Ešpulovih, pretpostavljam. Nije mi jasno zašto mi je ispričao sve to, dole u onoj sobici... mnogo toga... Zašto mora da se pojavljuje kao Fin ili neko drugi. I to mi je rekao. To nije samo maska, on koristi stvarne likove kao ventile, podešava se da bi nam se obratio. Nazvao je to klišeom. Modelom ličnosti." Uzela je bacač i otšepala niz hodnik.
<BR>&nbsp;&nbsp;&nbsp;&nbsp;&nbsp;Goli čelik i hrapavo vezivo iznenada se završiše i zameni ih nešto za šta je Kejs isprva pomislio da je tunel prosečen u živoj steni. Moli je ispitala mesto prelaza i on vide da je čelik zapravo obložen pločama materije koja je izgledala i bila na dodir kao hladan kamen. Kleknula je i dodirnula mrki pesak, razbacan po podu veštačkog tunela. Bio je po svemu nalik na pesak, hladan i suv, ali se sklopio kao tečnost kada je provukla prst kroz njega i površina je ponovo postala glatka. Desetak metara dalje, tunel je skretao. Bleštava, žuta svetlost bacala je oštre senke po spojenim zidovima od lažnog kamena. Kejs iznenađeno shvati da je sila teže sasvim blizu zemaljske, što je značilo da ona opet silazi posle onog uspona. Sada je bio savim izgubljen; nesnalaženje u prostoru bilo je užas kauboja.
<BR>&nbsp;&nbsp;&nbsp;&nbsp;&nbsp;Ali ona zna kuda ide, tešio se.
<BR>&nbsp;&nbsp;&nbsp;&nbsp;&nbsp;Nešto joj šmugnu između nogu i produži kuckajući preko ne-peska. Zatrepta crvena dioda. Braun.
<BR>&nbsp;&nbsp;&nbsp;&nbsp;&nbsp;Prvi hologram, neka vrsta triptiha, čekao je odmah iza ugla. Spustila je bacač pre nego što je Kejs stigao da shvati da je u pitanju snimak. Likovi su bili svetlosne karikature, crteži u prirodnoj veličini: Moli, Armitaž i Kejs. Moli sa prevelikim grudima, isturenim u zategnutoj, crnoj, mrežastoj majici ispod teške, kožne jakne. Struk joj je bio nemoguće tanak. Srebrna stakla pokrivala su joj polovinu lica. Držala je nekakvo besmisleno složeno oružje u obliku pištolja, potpuno izgubljenog pod nakostrešenom šumom optičkih nišana, prigušivača, skrivača bleska. Bila je raskoračena, isturene karlice, usana razvučenih u kez idiotske surovosti. Pored nje je stajao Armitaž u izlizanoj maskirnoj uniformi, ukočen u stavu mirno. Kada je Moli oprezno zakoračila napred, Kejse vide da su mu oči monitorski ekrani. Prikazivali su sivoplavi prizor pustoši u snežnoj mećavi i ogoljena crna stabla crnogorice povijena na vetru.
<BR>&nbsp;&nbsp;&nbsp;&nbsp;&nbsp;Gurnula je vrhove prstiju kroz Armitažove televizijske oči, a onda se okrenula Kejsovom liku. Ovde kao da Rivijera nije umeo - Kejs je odmah shvatio da je to Rivijerino delo - da pronađe ništa što bi bilo vredno ismejavanja. Mršava, uska ramena, neupečatljivo lice ispod kratke, tamne kose. Bio je neobrijan, ali je ionako bio takav.
<BR>&nbsp;&nbsp;&nbsp;&nbsp;&nbsp;Moli se odmaknu. Posmatrala je jednu, pa drugu priliku. Prizor je bio statičan i jedini pokret bilo je nemo povijanje crnih stabala u ledenom Sibiru Armitažovih očiju.
<BR>&nbsp;&nbsp;&nbsp;&nbsp;&nbsp;"Pokušavaš nešto da nam kažeš, Pitere?" tiho je upitala. Onda priđe i ritnu nešto između nogu holo-Moli. Metal zazvoni o zid i likovi iščeznuše. Sagnula se i podigla mali uređaj za emitovanje. "Izgleda da može direktno da se uključi u ovo i programira ga", reče, odbacujući predmet.
<BR>&nbsp;&nbsp;&nbsp;&nbsp;&nbsp;Prošla je kraj izvora žute svetlosti, prastare svetleće kugle ugrađene u zid, zaštićene zarđalom, polukružnom rešetkom. Stil izrade improvizovane instalacije podsećao ga je zbog nečega na detinjstvo. Setio se tvrđava koje je gradio sa drugom decom na krovovima i u poplavljenim podrumima. Skrovište bogatog derišta, pomislio je. Ovakva vrsta primitivnosti je koštala. Neki to zovu atmosferom.
<BR>&nbsp;&nbsp;&nbsp;&nbsp;&nbsp;Prošla je još desetine holograma pre nego što je stigla do ulaza u 3Džejnine odaje. Jedan je prikazivao slepog stvora u budžaku iza Bazara Začina, kako se uzdiže iz Rivijerinog uništenog tela. Bilo je još nekoliko prizora mučenja, gde su inkvizitori uvek bili oficiri, a žrtve listom mlade žene. Posedovali su jezivu verodostojnost Rivijerine predstave i Vingtieme Siecle, kao da su bili zaleđeni u plavom blesku orgazma. Moli je odvratila pogled dok je prolazila kraj njih.
<BR>&nbsp;&nbsp;&nbsp;&nbsp;&nbsp;Poslednji je bio manji i mutan, kao da je Rivijera morao da prizove tu sliku iz nekog davnog sećanja i vremena. Morala je da klekne da bi ga proučila; bio je prikazan iz perspektive malog deteta. Ostali nisu imali pozadinu; sve one prilike, uniforme, oruđa za mučenje stajali su samo za sebe. Ovo je bio prizor.
<BR>&nbsp;&nbsp;&nbsp;&nbsp;&nbsp;Tamni talas krša uzdizao se naspram bezbojnog neba, a iza njega isprani, napola istopljeni kosturi gradskih tornjeva. Krš je imao strukturu mreže od zarđalih čeličnih šipki, skladno izvijenih poput fine žice, na kojima su još visili ogromni komadi betona. Najbliži deo prizora nekada je možda bio gradski trg; tu se nalazio patrljak nečega što je podsećalo na vodoskok. U podnožju, vojnik i deca, zamrznuti. Prizor je u prvi mah bio zbunjujući. Moli mora da ga je protumačila pre nego što ga je Kejs sagledao, jer je osetio njenu napetost. Pljunula je i ustala.
<BR>&nbsp;&nbsp;&nbsp;&nbsp;&nbsp;Deca. Divlja, u ritama. Zubi blistavi poput noževa. Rane na njihovim izobličenim licima. Vojnik na leđima, usta i grla otvorenih prema nebu. Deca su se hranila.
<BR>&nbsp;&nbsp;&nbsp;&nbsp;&nbsp;"Bon", rekla je, sa nečim nalik na blagost u glasu. "Pravi si proizvod, zar ne, Pitere? Ali morao si da budeš. Naša 3Džejn je suviše zasićena da bi otvorila sporedna vrata bilo kom sitnom lopovu. Zato je Vintermut iskopao tebe. Savršen ukus, ako ti je ukus takav. Demonski ljubavnik. Pitere." Stresla se. "Ali nagovorio si je da me pusti unutra. Hvala. Sada ćemo se zabaviti."
<BR>&nbsp;&nbsp;&nbsp;&nbsp;&nbsp;A onda je pošla... odšetala, zapravo, uprkos bolu... ostavljajući Rivijerino detinjstvo za sobom. Izvukla je bacač iz futrole, izbacila plastični magacin, stavila ga u džep i ubacila novi. Zakačila je palcem okovratnik kostima Modernih i rasporila ga do međunožja jednim jedinim pokretom. Oštrica na palcu prošla je kroz neprobojni polikarbon kao kroz trulu svilu. Oslobodila se rukava i nogavica, i iskidani ostaci stopiše se sa mrkim, lažnim peskom.
<BR>&nbsp;&nbsp;&nbsp;&nbsp;&nbsp;Kejs tada postade svestan muzike. Muzike koju nije znao. Trube i klavir.
<BR>&nbsp;&nbsp;&nbsp;&nbsp;&nbsp;Ulaz u svet 3Džejn nije imao vrata. Bila je to pet metara široka, nazubljena pukotina u zidu tunela, sa grubim stepenicama koje su se spuštale u širokom, plitkom luku.
<BR>&nbsp;&nbsp;&nbsp;&nbsp;&nbsp;"Kejse", reče ona, i zastade, sa bacačem u desnoj ruci. Onda podiže levu, nasmeši se, dodirnu otvoreni dlan vlažnim vrhom jezika, ljubeći ga preko veze simstima. "Odo' ja."
<BR>&nbsp;&nbsp;&nbsp;&nbsp;&nbsp;U levoj ruci nađe joj se nešto malo i teško. Prislonila je palac na sićušno dugme i pošla niz stepenice.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
