<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;Napoleon je svojom čizmom zgazio Evropu. Narodi još nose tragove njegovih koraka. Njega nisu povukli ljudi, već se on njima nametnuo. Njegova lična genijalnost je vodila celu njegovu avanturu. Da je pao u početku svoje karijere, da ga je neki zalutali metak, prilikom opsade Tulona, ubio, šta bi bilo od istorije?
<BR>&nbsp;&nbsp;&nbsp;&nbsp;&nbsp;Nedeljama je Sen-Menu sebi postavljao to pitanje. Hteo je da ga reši pre no što se posveti Anetinoj sreći.
<BR>&nbsp;&nbsp;&nbsp;&nbsp;&nbsp;Da je Bonaparta ubijen, a da neki drugi car Francuza iznikne iz vojske ili iz naroda i vodi iste ratove, to bi bilo dokaz da ljudi uopšte nisu slobodni, već ih neka strahovita sudbina vodi krvavim putem stvorenim jednom za svagda i da je uzaludno pokušati skrenuti ih. Mudar čovek će se tad skloniti od aktivnog života, pustiće neznalice da se rvu i na nekom izdvojenom mestu uživaće u malim svakodnevnim radostima.
<BR>&nbsp;&nbsp;&nbsp;&nbsp;&nbsp;Pjer se nežno nasmeši Anetinom liku. On će sebi sa svojom mladom ženicom sagraditi mali raj, u jednom kutku izabranom u prostoru i u vremenu, na nekom mestu, u jednoj epohi dobro sklonjenoj od revolucija i mrazeva. Živeće tamo godinama, vekovima, večnostima. Neće imati šta drugo da rade sem da se vole. Ništa drugo da rade?... Konačno, već će videti!... Sad će se upustiti u ovaj poslednji ogled. Večeras će biti obavešten o sudbini ljudi. Večeras će on biti Anetin muž. Mala Aneta! Nežna telom, srcem. Večeras...
<BR>&nbsp;&nbsp;&nbsp;&nbsp;&nbsp;Uzvici boraca, tresak eksplozija, crvena svetlost sunca koje se rađa na oblacima i na moru; svest o ogromnosti ovog gesta ushićuje Sen-Menua. On ispruženih ruku lebdi, okreće se oko malog čoveka usred dima. Njegove tanane ruke prelaze preko lica, po leđima budućeg gospodara Evrope. On traži mesto u koje će ga pogoditi.
<BR>&nbsp;&nbsp;&nbsp;&nbsp;&nbsp;Na jutarnjem vetru lepršaju se Bonapartine crne trake sa trorogog šešira i njegova crna kosa. Njegove bistre oči gledaju kako daleko đulad pustoši neprijateljske redove. On svakako već smera da zauzme grad. Pobeda, osvajanja, vlast... Nevidljivi prst smrti dodiruje mu rame.
<BR>&nbsp;&nbsp;&nbsp;&nbsp;&nbsp;Da bi mogao da dejstvuje, Sen-Menu će prestati u toku nekoliko sekundi da se drži van vremena. To će biti kratko. Odlučuje da se smesti iza tog čoveka, da se pojavi, da puca i da nestane.
<BR>&nbsp;&nbsp;&nbsp;&nbsp;&nbsp;Jedna snažna eksplozija zatrese zemlju. Oblak crne prašine prekriva bateriju. Parčad tutnji i zviždi. Kamenčići cepaju lišće platana. Jedna otrgnuta mrtva ruka vrteći se prolazi kroz Sen-Menua. Haubice sa reduta odgovoriše: prašina ponovo pada. Jedna bomba je raznela dvojicu tobdžija. Bonaparta se nije pomakao. On izvikuje naređenja. Artiljerci koji su oklevali ponovo zauzimaju svoja mesta i usmeruju topove prema tvrđavi.
<BR>&nbsp;&nbsp;&nbsp;&nbsp;&nbsp;Pjer ne želi da se izlaže ikakvoj opasnosti. On će raditi zaklonjen. Biće pogodan taj snop udaljen četiri koraka od njegove žrtve. On staje iza njega lak kao pahuljica, ispruža se i priljubljuje se uz tle. Tako je savršeno. Sad će on promeniti sudbinu sveta. Obuzima ga veliko uzbuđenje. Trudi se da diše polako. Čeka da mu se srce smiri, da mu ruke više ne drhte. Umiruje se. Sve je to isto toliko jednostavno kao neki problem iz geometrije. Smirenost mu se vraća. Hajde... On zaustavlja vibrator. Smrad baruta udara mu u nos. Topovi cepaju vazduh. Jedna bomba se uz zvižduk najavljuje. Ona pada. On puca. Rafal. Jedan artiljerac se bacio između bombe i Bonaparte. Ona nije eksplodirala. Čoveka su pogodila četiri metka. Dva druga propevaše pored njegovih ušiju. On posrće. Bonaparta se nije pomakao. Paljba osam topova. Zemlja podrhtava. Sen-Menu nema više metaka u svom oružju. Dim ga guši. Gnječi ga težina sudbine. To je promašaj. Vraća se u nevidljivost.
<BR>&nbsp;&nbsp;&nbsp;&nbsp;&nbsp;Zašto nije poneo rezervni šaržer? On nije znao da je zgrčen prst dovoljan da brauning puca kao mitraljez. On nikad nije pucao iz vatrenog oružja, čak ni za vreme rata. On nije ni ratnik ni ubica. Samo je naučnik, teoretičar. Treba sve ispočetka. Oseća se obeshrabren, užasno umoran. Nije se makao sa mesta. Artiljerija nastavlja da grmi. On plovi iza snopa kao zapušač na mirnoj vodi. Njegovo ushićenje ga je odjednom napustilo, istovremeno kad su meci izletali iz cevi od bruniranog čelika. Zamenjujuje ga teška tuga, neobjašnjiva. Možda umor...
<BR>&nbsp;&nbsp;&nbsp;&nbsp;&nbsp;Vojnikova odanost nije ga iznenadila. On zna da je mali Korzikanac često bio obasipan fanatičnom ljubavlju svojih ljudi, naročito na mostu kod Arkole i prilikom opsade Akre. Ali ovde, izgleda da je sam bog gurnuo malog tobžiju pred oružje koje zamalo nije pobrkalo tok istorije. Bog ne želi da zemljin lik bude promenjen.
<BR>&nbsp;&nbsp;&nbsp;&nbsp;&nbsp;Bonaparta prstom pokazuje na čoveka palog pored njegovih nogu. Dvojica tobdžija kojima se top rasprsao dižu ga polako i odnose u zaklon. Mali poručnik češe svoju levu ruku. Paljba se nastavlja...
<BR>&nbsp;&nbsp;&nbsp;&nbsp;&nbsp;Sen-Menu pruža ruku, klizi po zemlji, približava se do ranjenika koji leži u zaklonu jednog platanovog stabla. Što je visok i mršav! Pjer naginje svoju nevidljivu glavu nad tim bledim licem.
<BR>&nbsp;&nbsp;&nbsp;&nbsp;&nbsp;Oči su mu zatvorene, nos uzan. Obrazi i čelo su mu uprljani tragovima crnih prstiju. Prema travi visi plava kosa kruta od znoja i prašine. Nežni brkovi kao bledim zlatom kite gornju usnu. Mora biti da ima osamnaest godina. Sa dvadeset godina možda ne bi mogao biti tako sposoban da se baca. On mrda jednom rukom, jauče, ne otvara oči. Njegovi drugovi cepaju njegovu uniformu, previjaju mu rame i butinu zavojem napravljenim od njegove košulje.
<BR>&nbsp;&nbsp;&nbsp;&nbsp;&nbsp;"To su mali komadi", reče jedan od njih "Možda će se oporaviti."
<BR>&nbsp;&nbsp;&nbsp;&nbsp;&nbsp;Urličući, smrt izleće iz topova. Iznad brežuljka kotrlja se oblak dima. Ranjenik i dva zdrava liče jedan na drugog. Istih su godina, iste plave kose. Možda su i iz istog sela. Najmanji od njih, najcrveniji, snažno trlja svoje seljačke ruke. On posmatra svog ispruženog druga:
<BR>&nbsp;&nbsp;&nbsp;&nbsp;&nbsp;"Jadni Dirda. Nije mu dugo trebalo da nadrlja!"
<BR>&nbsp;&nbsp;&nbsp;&nbsp;&nbsp;Reči izlaze iz njegovih usta, spajaju sa burom svoje majušno treperenje, prolaze kroz dim ušiju.
<BR>&nbsp;&nbsp;&nbsp;&nbsp;&nbsp;"Dirda!" primeti Pjer. "Pa to je bilo prezime moje majke..."
<BR>&nbsp;&nbsp;&nbsp;&nbsp;&nbsp;Ona dva čoveka se vraćaju u borbu. Mali zdepasti da bi otišao, prošao je kroz putnika. Ovaj uzbuđen ustaje, seda na stablo drveta, glave nagnute nad glavu ranjenika visokog, mršavog i plavokosog kao što je on. Da je ta kosa bila ošišana i obrijana ta senka od brkova, ličio bi mu kao brat...
<BR>&nbsp;&nbsp;&nbsp;&nbsp;&nbsp;Griža savesti steže srce Sen-Menua. Hteo bi da izleči nesrećnika, da previje njegove rane da ga zamoli za oproštaj, da mu poljubi lice koje toliko liči na njegovo. I odjednom, obuze ga užasan strah. Setio se što mu je pričala njegova mati kad je on proučavao ratove Revolucije i Carstva.
<BR>&nbsp;&nbsp;&nbsp;&nbsp;&nbsp;"Ded tvog deda", govorila mu je ona, "bio je u svim ratovima i prošao bez ijedne rane. Počeo je kao običan tobdžija. Na Vaterlou bio je kapetan. Kad se oženio nije imao više od četrdeset godina.
<BR>&nbsp;&nbsp;&nbsp;&nbsp;&nbsp;Car je govorio o njemu u svojim memoarima", dodala je ona ponosito. "Zvao ga je moj verni Žoakim. Bila su dva brata. Drugi je ubijen u Rusiji."
<BR>&nbsp;&nbsp;&nbsp;&nbsp;&nbsp;Topovi su ućutali. Vetar odnosi dim kao velike trake. Dole, crveno utvrđenje se oslobađa sivog oblaka. Ranjeni i mrtvi ulepšavaju dolinu mrljama živih boja. Jedan konj bez jahača galopira, naglo se zaustavlja, rita se, rže i sitnim kasom približava se reci i dugo pije. Jedan nesigurni zrikavac preseca vazduh cikom ponavlja je i ubrzava svoju pesmu. Ranjenici jauču. Jedan od njih sasvim blizu psuje bez prestanka kreštavim glasom.
<BR>&nbsp;&nbsp;&nbsp;&nbsp;&nbsp;Sen-Menu drhti celim telom. Zubi mu cvokoću. Taj čovek kog je on ubio, u to više ne sumnja, jedan je od braće Dirda. Možda je on baš njegov predak...
<BR>&nbsp;&nbsp;&nbsp;&nbsp;&nbsp;Sad hiljadu zrikavaca cvrči od radosti na korama suncem osvetljenim.
<BR>&nbsp;&nbsp;&nbsp;&nbsp;&nbsp;"More lepo miriše", reče jedan vojnik u prolazu.
<BR>&nbsp;&nbsp;&nbsp;&nbsp;&nbsp;Sen-Menu je klekao pored ranjenika. Kako znati? Pojavi se iznenada jedna senka, seče na dva dela ispruženo telo. Putnik diže glavu. Bonaparta je tu, stoji. On ga gleda, mladića koji mu je spasao život. Bez reči miran, dade znak da ga odnesu. Polažu ga na nosila. Jedna kap krvi pada kroz Sen-Menua, i lepi se za vlat trave.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
