<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Posle nekoliko sličnih ekspedicija Sen-Menu je imao gusarsko blago: tri kofera nakita, zlatnika i kašičica. Budućnost je bila obezbeđena.
<BR>&nbsp;&nbsp;&nbsp;&nbsp;&nbsp;Jednog popodneva, po povratku s novog putovanja nije više znao gde da stavi svoj plen. Odluči da je to bilo dovoljno, te da se ubuduće ništa više ne suprotstavlja njegovom braku. Ode da luta Parizom. Blagi mesec mart širio je toplinu i blagu svetlost. Duž kejeva drveće je pružalo čipku svog granja, zametnutog pupoljcima, prema nebu bledom kao oko neke mlade devojke sanjalice... Debeljuškasti vrapci jedva da su se pomicali na bat koraka koji su im se približavali. Mirna voda nosila je jednu deregliju. Iza Pontodubla, Bogorodičina crkva nalegla svom težinom svoje lepote u neku izmaglicu, ukaza se Sen-Menuu tačno onakvom kakvom ju je video pre pedeset tri godine i dva časa. Kameni pejzaž, jedva nešto tamniji, ocrtavao se na nebu iste nežnosti.
<BR>&nbsp;&nbsp;&nbsp;&nbsp;&nbsp;Ako se dekor nimalo nije promenio, nasuprot njemu, ljudi su doživeli bolne promene. Oni su na blagom vazduhu ovog pretproleća šetali svoja brižna lica, pogrbljena leđa, mutne oči.
<BR>&nbsp;&nbsp;&nbsp;&nbsp;&nbsp;Trebalo je da Sen-Menu upozna osmeh gomile iz 1890. godine da bi primetio grimasu ljudi iz 1943. godine i seti se zgrčenih crta gomile iz automobilskih godina.
<BR>&nbsp;&nbsp;&nbsp;&nbsp;&nbsp;Oko njega žene su hitale, jedva jedna drugu gledale, trčale za svojim brigama.
<BR>&nbsp;&nbsp;&nbsp;&nbsp;&nbsp;Pjer zažmuri i seti se grandioznih prizora iz vremena koje je istražio. Pomisli da bi bilo zabavno da tamo odvede Anetu na svadbeno putovanje. A ako joj se bude dopalo, ko bi ih sprečio da se tu nastane zauvek? Ako je mladom profesoru izgledalo teško da se brine o sreći ostalih ljudi, bar je mislio da ima dosta materijala da sagradi svoju.
<BR>&nbsp;&nbsp;&nbsp;&nbsp;&nbsp;Nehotice je prelistavao po sanduku jednog prodavca antikvarnih knjiga. Jedan naslov ga zainteresova: Tajna Zelenog đavola. On prelista knjigu sa požutelim koricama. Samo što je pročitao dve strane, dade trgovcu sto sua i požuri da sedne u najbližu kafanu da bi nastavio sa čitanjem. To je bila priča baš o njegovim pojavljivanjima godine 1890. koju je ispričao jedan savremenik. Na jednom crtežu bio je prikazan triput veći no u prirodi sa naočarima velikim kao farovi automobila kako davi veliku vojvotkinju od Berendola.
<BR>&nbsp;&nbsp;&nbsp;&nbsp;&nbsp;"Žilo!" viknu kafedžika na svog dečka koji je puzio ispod stolova, "ako gaćice opet pocepaš, daću te Zelenom đavolu!"
<BR>&nbsp;&nbsp;&nbsp;&nbsp;&nbsp;Sen-Menu proveo je sedam popodneva u Narodnoj biblioteci. Našao je najmanje šest stotina dela koja govore o Zelenom đavolu. Novinari, naučnici, lekari, kriminolozi, pokušavali su da osvetle tajnu tih pojavljivanja i tih krađa. Jedni su pominjali crnu magiju, drugi govorili o organizovanoj bandi. Slobodni zidari, jezuiti, Crna ruka - svi su bili upleteni. Mladi profesor shvati da je Zeleni đavo naveo ljude da o njemu mnogo više govore no o zveri iz Ževodana <EM>Oko 1766. godine u okolini Ževodana pojavila se neka neobična velika zver; prim. prev.</EM> ili o Mandrenu <EM>Čuveni šef bandita iz 1724. godine; prim. prev.</EM> ili o Kartušu <EM>Čuveni vešti bandit koji je živeo 1693-1713 godine; prim. prev.</EM> koji je u narodnoj tradiciji sebi obezbedio veće mesto na Krokmiten. <EM>Biće iz mašte, zlo, kojim se plaše nestašna deca; prim. prev.</EM> Sva nekažnjena ubistva iz godine 1890. bila su stavljena njemu na račun, kao i nekoliko nestanaka i otmica dece. On je bio taj koji je poslao kofer Gofeu <EM>Pevač pariskih šansona iz sredine XIX veka; prim. prev.</EM>, taj koji je snabdevao ženu iz Pinja koja je postila, tvrdeći da nije jela šest godina, taj koji je probušio balon braće Šaptal u trenutku kad su oni postigli visinu od četiri hiljade tri stotine metara, on je inspirisao prvomajske manifestacije, i zamalo nije predsednika Sadi-Karnoa bacio preko ograde kad je ovaj posetio eskadru u Tulonu, on je upropastio berbu jabuka u Normandiji i izazvao kiše koje su poplavile sedam okruga na Jugu.
<BR>&nbsp;&nbsp;&nbsp;&nbsp;&nbsp;Neki rojalistički pisac tvrdio je da je odeća Zelenog đavola skrivala jednu visoku ličnost Republike. Tako je objašnjavao objašnjavao činjenicu da je ovaj prolazio nekažnjeno. Pariski mitropolit je išao da uz veliku svečanost očisti od nečastivog jedan manastir čije su kaluđerice svake noći pod svojim krevetima viđale ružičastog đavola sa crvenom glavom. Jedna naivka iz Francuske komedije tvrdila je da je on nju silovao, te je tri nedelje čitava Francuska čekala bilten kojim bi bila upoznata sa posledicama te noći. Vreme prođe. Nema sumnje! Zeleni đavo ju je oplodio! Njegova supruga se onesvestila igrajući Misea i ispovraćala u ruke jednog scenskog radnika. Došla su tri ginekologa da je pregledaju. To je bila menopauza.
<BR>&nbsp;&nbsp;&nbsp;&nbsp;&nbsp;Ali Sen-Menu se doslovno zagrcnuo kad je video svojeručno potpisan članak u Reviji za matematiku pod naslovom 'O geometrijskoj progresiji u kolektivnoj halucinaciji i ugled: slučaj Zelenog đavola.' To je bilo u broju od novembra 1938. godine. Sećao se da je u tom broju objavio studiju o broju tri. Vratio se kući i pregledao svoju zbirku. Našao je Zelenog đavola. 'Broj tri' je nestao. On pročita članak o kolektivnoj halucinaciji i utvrdi da je vrlo dobro sačinjen. On pokuša da se seti šta je pisao o broju tri. To je u njegovom sećanju bilo vrlo neodređeno. Naprotiv, počeo je da se seća da je redigovao studiju o halucinaciji...
<BR>&nbsp;&nbsp;&nbsp;&nbsp;&nbsp;Prodrma se, zagnjuri lice u hladnu vodu, pokuša da izdvoji stare uspomene od novih. Međutim, stare su iščezle.
<BR>&nbsp;&nbsp;&nbsp;&nbsp;&nbsp;Odluči da ode do Anete. Njen osmeh, toplina njenih ruku, povratiće mu mir. Ona je bila prirodna i jednostavna kao cveće. Pored nje ništa mu nije izgledalo složeno i teško. Zbrkane pojave nestajale su. Ostajalo je samo ono što je bitno.
<BR>&nbsp;&nbsp;&nbsp;&nbsp;&nbsp;Pružila mu je široko raširene ruke i rekla mu: "Čekala sam vas."
<BR>&nbsp;&nbsp;&nbsp;&nbsp;&nbsp;Čekala ga je svakog časa svog života, bez nestrpljenja. Sebi je govorila: "Ja sam njegova verenica. On će doći." Sedela bi pored prozora i gledala drveće iza kojeg je on negde vrlo daleko živeo.
<BR>&nbsp;&nbsp;&nbsp;&nbsp;&nbsp;On sede do njenih nogu. Njegove duge savijene noge isturale su kolena na levo i desno. On uza u svoje suve šake Anetine nežne šake, poljubi njihovih deset prstiju jedan za drugim, sastavi ih i njima protrlja svoje čelo. Njegova Adamova jabučica pela se i silazila niz vrat. On uzdahnu, stavi svoju glavu na kolena mlade devojke. Šta je to hteo da razume? Bio je srećan.
<BR>
<BR>&nbsp;&nbsp;&nbsp;&nbsp;&nbsp;Taj zaključak se nametnu Sen-Menuu: njegove intervencije u prošlosti izmenile su vreme koje je razdvajalo tu prošlost od sadašnjosti. Zeleni đavo od pre nekoliko nedelja stvoren njegovim putovanjima u prošli vek, dobio je pedeset godina u uspomenama ovog sveta.
<BR>&nbsp;&nbsp;&nbsp;&nbsp;&nbsp;Mladog profesora je uzbudilo ovo otkriće. Odluči da napravi nov ogled, podvrgavajući se samo strogim zakonima naučnog istraživanja. U Narodnoj biblioteci je, stranu po stranu, fotografisao jedno delo kanonika Šamajua. To je bio pošteno urađen posao. Autor je nabrojao sve pojave Zelenog đavola, za koje je našao najmanje četiri osobe za svedoke i svakoj je posvetio jedno poglavlje. Sen-Menu je od svake stranice snimio dva primerka i obeležio ih pečatom Narodne biblioteke. Po jedan primerak zadržao je kod svoje kuće. Iz svoje kuće je izašao da bi drugi primerak zatvorio u kasu od noelita u Esejonovoj vili, ali na trotoaru se sudari sa g. Mišleom.
<BR>&nbsp;&nbsp;&nbsp;&nbsp;&nbsp;Arhitekt ga uhvati za ruku.
<BR>&nbsp;&nbsp;&nbsp;&nbsp;&nbsp;"Oh! Gospodine Sen-Menu!" reče on, "koliko sam srećan što sam vas sreo!"
<BR>&nbsp;&nbsp;&nbsp;&nbsp;&nbsp;Suzio je. Njegov vrat se vrteo u otrcanoj prljavoj kragni. Sa retke brade su mu opadale dlačice na sako.
<BR>&nbsp;&nbsp;&nbsp;&nbsp;&nbsp;"Gospodine Sen-Menu, izvinite što ću vas zamoliti za ovu uslugu. Mi smo danas u osmom danu meseca, a ja više nemam nijedan kupon za hleb. Da li biste mogli da mi pozajmite sto ili dve stotine grama? Shvatite, sve je toliko skupo! Ja gotovo ništa drugo sem hleba ne jedem i nikad mi nije dovoljno."
<BR>&nbsp;&nbsp;&nbsp;&nbsp;&nbsp;Palcem obrisa oči, šmrćkao je.
<BR>&nbsp;&nbsp;&nbsp;&nbsp;&nbsp;"Biti sveden na to da čovek traži milostinju! Ne nalazite li da je to žalosno? Šta li bi rekli moji roditelji da su još na ovom svetu? Pomislite samo, gospodine Sen-Menu, oni su se venčali u crkvi Sv. Madlene!"
<BR>&nbsp;&nbsp;&nbsp;&nbsp;&nbsp;Sen-Menu izađe iz svog sna i pogleda u arhitektu. Bio je mnogo omršaveo; ostario za dvadeset godina. Njegovo odelo se lelujalo oko njega. Sažalivši se, ali u žurbi, on mu pruži polovinu svog kupona za hleb i ode. Samo što je bio okrenuo leđa a g. Mišle uđe u kafanicu i dade gazdi plod svog prosjačenja. Overnjanac je kupovao od njega te kupone plaćajući ih predratnom mastikom posluženom u kafenoj šoljici...
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
