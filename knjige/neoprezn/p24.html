<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Nastavak Sen-Menuovog izveštaja
<BR>
<BR>&nbsp;&nbsp;&nbsp;&nbsp;&nbsp;"Otvor na kupi imao je približno razmere portala jedne katedrale. Ali nisam video nikakav sistem kojim bi se zatvarao. Trebalo je da pređem gotovo dvadeset metara da bih prošao debljinu zida od nabijene zemlje. Preda mnom su se pružale tri aleje. Jedna, leva, pela se, druga, s desne strane, spuštala se, treća, u sredini, zavlačila se pravo u humku.
<BR>&nbsp;&nbsp;&nbsp;&nbsp;&nbsp;Ratnici koji su se vraćali iz borbe, prekriveni krvlju, u redovima po četiri ulazili su u desnu aleju. Čovek sa zvezdama sad je išao na čelu isprsivši se. Stigoše čobani, zviždeći svojim kravama. Oni uđoše u srednju aleju. Pođoh za njima.
<BR>&nbsp;&nbsp;&nbsp;&nbsp;&nbsp;Blago osvetljenje zamenjivalo je dnevnu svetlost. Ono je poticalo od mnoštva svetlucavih pečuraka koje su neverovatno brzo rasle po zidovima. Video sam kako su za nekoliko trenutaka od veličine zrna graška porasle do veličine jabuke, zatim venule, a njihov leš puštao nov pupoljak. Tiskale su se, prekrivale jedna drugu u neprestanom podrhtavanju hladnog plamena, visile sa tavanice u teškim grozdovima i odmah bile usisavane i neprestano rasle.
<BR>&nbsp;&nbsp;&nbsp;&nbsp;&nbsp;Avenija je izbijala u jednu veliku kružnu zasvođenu dvoranu osvetljenu istom svetlošću. Po zemlji plavičaste mešine, od kojih su neke izgledale pune a druge prazne, bile su poređane na sloju suve trave. Procenih da ih ima dve do tri hiljade.
<BR>&nbsp;&nbsp;&nbsp;&nbsp;&nbsp;Jedan čobanin što je sa mnom ušao poveo je svoju kravu prema jednoj praznoj mešini i uvukao vime u rupu suda. Iznenađeno začuh šum sisanja. Približih se. To nije bila rupa, već su to bila neka usta koja je sisala životinju! Oko tih usta širila se neka vrsta čovečjeg lika, pljosnatog kao palačinka, neko mesečasto lice, bez temena, bez vrata, jedva da se razlikovalo od trbuha u koji se praznilo vime.
<BR>&nbsp;&nbsp;&nbsp;&nbsp;&nbsp;Usta su sisala kao usta nekog pregladnelog odojčeta. Oči bez duše izražavale su neku vrstu pasivnog zadovoljstva, obojenog zaglupljenošću, i podsećale me na onaj izraz koji se viđa u restoranima na ljudima koji sami sede za stolom, koji ne čitaju, niti govore i jedino žvaću.
<BR>&nbsp;&nbsp;&nbsp;&nbsp;&nbsp;Čuo sam žuborenje tečnosti koja je tekla u unutrašnjost pregladnelog stvorenja. Sa jedne i sa druge strane njegovog trbuha visile su noge i mlitave ruke smanjene na veličinu udova neke lutke.
<BR>&nbsp;&nbsp;&nbsp;&nbsp;&nbsp;I pored sveg gađenja koje sam osetio morao sam da priznam: te mešine na slami, ti sudovi, ti trbusi bez moždine, bez mišića, bez kostiju pripadali su takođe ljudima. To čudovište koje sam gurnuo mojim nevidljivim čizmama, možda je bilo rođeno iz moje krvi...
<BR>&nbsp;&nbsp;&nbsp;&nbsp;&nbsp;Obed se završavao. Kad je krava bila ispražnjena a čovek-želudac pun, čobanin izvuče vime iz usta uz šum čepa koji se naglo izvlači iz boce. Jedan mehur se pojavi iz usta i rasprsnu se. Prozračne trepavice polako zatvoriše pljosnate oči. Neka pljuska natera kožu trbuha da se naježi. Biće je počelo da vari.
<BR>&nbsp;&nbsp;&nbsp;&nbsp;&nbsp;Svuda u velikoj dvorani vršilo se isto. Svaki prazan želudac bio je napunjen. Hiljade usta su ljubila vimena. Stomaci su krčali, čobani su polako zviždali svojim sanjalačkim kravama, brujanje orgulja ponovo se pelo iz zemlje. Moje uzbuđenje se stišalo. Vratila mi se mirnoća duha potrebna za posmatranje.
<BR>&nbsp;&nbsp;&nbsp;&nbsp;&nbsp;Prvo što sam primetio bilo je odsustvo đubriva. Sve ove individue sve bez iznutrica nisu imale čmar kao ni kravari ni vojnici. Iz tog zaključih da je kod njih varenje bilo praćeno potpunom asimilacijom, bez otpadaka.
<BR>&nbsp;&nbsp;&nbsp;&nbsp;&nbsp;U sredini dvorane nalazila se jedna kružna platforma, neka vrsta kioska za muziku, na kom sam izdaleka video da se nešto kreće. Približih se.
<BR>&nbsp;&nbsp;&nbsp;&nbsp;&nbsp;Tri stvorenja visokog stasa, veoma mršava, tanka gotovo kao konac, dažala su se za ruke i kretala se lagano ukrug, lica okrenutih prema spoljašnosti.
<BR>&nbsp;&nbsp;&nbsp;&nbsp;&nbsp;To su još bili ljudi, koji su se okretali preda mnom, dugim koracima njihovih tankih nogu. Da bih se u to uverio bilo mi je potrebno da pogledam njihova stopala, toliko slična ljudskim stopalima našeg doba, i njihove ruke upletene u večnom znaku prijateljstva. No kakve su čudne glave završavale njihova tela! Jedno od tih stvorenja mrdalo je ušima širokim i dugačkim kao lišće banana drveta. One su u pravcu svih uglova dvorane upravljali ružičaste školjke, kao da su htele da uhvate i najmanji šapat. Drugi je imao nos kao slonovsku surlu, podeljen na dve široke nozdrve čije su strane neprestano podrhtavale kao nozdrve slepog miša. Sa temena treće polazila su tri pipka, vrlo zmijolika, koja su se širila i uvijala u vazduhu. Svaki od njih završavao se beličastom grbom. Prirodu tih visuljaka shvatio sam tek kad me je jedan od njih dodirnuo i kad sam na njegovom kraju video jedno oko nalik na dugme na kraju konca! To biće je pružalo u prostor tri oka. Žlezdano oko je izraslo na stražnjem delu njegove gole glave. Ono je mlataralo sa svoja tri oka, dizalo ih prema tavanici, bacalo preko ramena, spuštalo ih do zemlje, u neprestanom traženju ne znam kakvih vizija.
<BR>&nbsp;&nbsp;&nbsp;&nbsp;&nbsp;Ta tri bića sa pola uzdaha izražavala su neku setnu jednoličnost. Vrteli su se dugim laganim koracima, držeći se za ruke, cvileći glasom koji je ličio na glas nekog deteta koje plače veoma daleko, u dnu noći. A uši jednog, oči drugog, nos trećeg, noge sve trojice, njihove ruke klatile su se po sporom taktu njihovog šaputanja.
<BR>&nbsp;&nbsp;&nbsp;&nbsp;&nbsp;Uprkos nagrđenosti njihovog lica, sačuvali su neki ljudski i očajnički izgled. Izgleda da su bili svesni svoje rugobe, istovremeno pomireni sa svojom sudbinom i neutešivi. No mislim da ja ovde suviše vodim nekog računa o vlastitoj osećajnosti. Svakog dana srećemo ružne ljude koji izgledaju nesrećni i koje žalimo, a koji ne bi svoj nos promenili za nos Adonisa.
<BR>&nbsp;&nbsp;&nbsp;&nbsp;&nbsp;I okretoh se od ove trojice. Pomislio sam da sam otkrio njihovu ulogu. Obdareni organima do krajnosti razvijenih čula morali su imati za zadatak da otkrivaju sve što se neobično događa u njihovom vidnom polju, sluhu i njuhu.
<BR>&nbsp;&nbsp;&nbsp;&nbsp;&nbsp;Sreo sam mišićava stvorenja, čobane i vojnike, koji su imali tačno određene zadatke i čija su čula primali jedino ono što se odnosilo na njihov rad.
<BR>&nbsp;&nbsp;&nbsp;&nbsp;&nbsp;Zatim, video sam trbuhe koji su se hranili za četiri stotine. Jeli su svakako za ljude bez iznutrica.
<BR>&nbsp;&nbsp;&nbsp;&nbsp;&nbsp;Najzad, ispitao sam bića koja su gledala, slušala, njušila za celu zajednicu. Počeo sam da shvatam funckonisanje grada. No, pre no što ću izreći pretpostavke, bili mi je potrebno da još malo istražujem.
<BR>&nbsp;&nbsp;&nbsp;&nbsp;&nbsp;Otkad sam prodro u kupu odozgo sam čuo krčanje i štucanje želuca i ucveljeni šapat centralnog trija, udaljeni koncert užasnih krikova. Napustih veliku dvoranu, kroz tavanicu, i stigoh u neku drugu jedva nešto manju odaju. Imao sam utisak da ulazim u pakao. Neka vatrena svetlost podrhtavala je oko mene kao plamenje neke lomače. Crvene gljive prekrivale su zidove u bleštavom gamizanju i plamenom zaleđenog sunca osvetljavale bića koja su se valjala po tlu. Bilo mi je potrebno nekoliko sekundi da se priviknem na promenu svetlosti. Na prostirci od suve trave bili su poređani ljudi-trbusi nove vrste, čvrstih ruku, šaka sa kandžama i njuškama ajkule.
<BR>&nbsp;&nbsp;&nbsp;&nbsp;&nbsp;Jedan čobanin u pratnji svinje prilazio je jednom od ljudi-vilica. Ovaj pruži ruke u vazduh boje krvi, zgrabi životinju koja je drečala, prinese je ustima i jednim potezom odgrize joj obe zadnje noge. Za manje od jednog minuta proguta je celu.
<BR>&nbsp;&nbsp;&nbsp;&nbsp;&nbsp;Moram priznati da u toku mojih brojnih putovanja, nisam uspeo da prigušim uzbuđenost, da izbegnem zaprepašćenje, ili užas ili radost. Ono što sam već video nije mi smetalo da se uzbudim zato što vidim nešto novo. Međutim, trudio sam se da uvek sačuvam prisebnost.
<BR>&nbsp;&nbsp;&nbsp;&nbsp;&nbsp;Obuze me žalost zbog tih ružičastih svinja i ja se sa simpatijama nagoh nad jednom od njih. To je bila zbilja naša poznata svinja, nevini pratilac svetog Antuna! Životinja može biti savršenija od nas, jer za ovih hiljadu vekova ona nije više evoluirala, dok se čovek tako izrazito promenio. Ona je ipak izgubila rep, svakako zato što je to bilo ocenjeno kao nekorisno...
<BR>&nbsp;&nbsp;&nbsp;&nbsp;&nbsp;Ućutkah moju samilost kojoj nije bilo mesta - pa zar ni mi ne volimo kobasice? - i bez oklevanja napustih ova krvava mesta.
<BR>&nbsp;&nbsp;&nbsp;&nbsp;&nbsp;Jedan sprat iznad, osvetljen nežno zeleno, nađoh treću vrstu ljudi-želuca koji se hrane voćem. Između njih su prolazili odgajivači voća. Svaki je donosio jabuke ili kruške, po jednu u svakoj ruci. Iznenadilo me je to rasipanje vremena i reda. Pade mi na pamet da dotad u rukama ljudi hiljaditog veka nisam video ni alatki ni sudova. Iz tog zaključih da nisu imali nikakvu industriju a da je nestalo i samo zanatstvo.
<BR>&nbsp;&nbsp;&nbsp;&nbsp;&nbsp;Četvrtu dvoranu osvetljavale su pečurke boje zlata. Ta vesela svetlost me razgali. Nasred dvorane bio je podignut veliki kazan od nabijene zemlje. Njegovim bokovima pele su se staze. Odgajivači su se njima peli lakim koracima, gotovo poigravajući. Kad bi stigli oni bi tu, pošto bi prethodno rukama zgnječili, ubacivali samo jedan grozd i vraćali se po drugi. Sadržaj suda je previrao. Višak je oticao u više stotina malih zemljanih olučića do usta u vidu levaka novih ljudi-želudaca. Ovi su imali crvene noseve i sitne vesele oči. Oni su podrigivali. Više od ostalih ličili su na običnog čoveka XX veka.
<BR>&nbsp;&nbsp;&nbsp;&nbsp;&nbsp;U svakoj dvorani trio za uzbunu vrteo se melanholično, istim ritmom iste žalopojke. Na vrhu kupe našao sam drugi trio na majušnoj spoljnjoj platformi na kojoj se završavala staza koja se pela. Oni su pazili na polje. Svakako su tu bili kad su me opazili. Moj zeleni skafander čija se boja slagala sa travom omogućio mi je da izbegnem pogledima argusa. Ali čim sam počeo da zviždim i vičem čule su me uši-banane. Na koji su tajanstveni način čobani odmah saznali za moje prisustvo, a ratnici dobili naređenje da me unište? Moja prva poseta godini sto hiljaditoj nije mi pomogla da to odredim. Ipak mi se čini da znam, posle mojih istraživanja u ranijim vekovima, za snagu koja omogućuje novim ljudima da međusobno opšte. Ostaje mi da otkrijem na koji je način upotrebljavaju.
<BR>&nbsp;&nbsp;&nbsp;&nbsp;&nbsp;S ove uzvišice moj pogled se pružao daleko. Kupe nalik na ovu koju sam posetio, izdizale su se na ravnomernim razdaljinama, u beskrajnom broju. Njihovi oštri vrhovi pretvarali su vidike u sečiva testere. Svaki od njih bio je krunisan istom smešnom i tužnom trojicom.
<BR>&nbsp;&nbsp;&nbsp;&nbsp;&nbsp;Nadzor odgajivača voćki polako je radio oko krava i svinja i oko grupa voćnjaka. Više nisam video nikakav trag krvoprolića. Čudotvorna trava već je ponovo nikla. Bujnost pašnjaka je zbrisala uspomenu na smrt. Neke krave su pasle travu. Narod odgajivača polako je poslovao među belim i ružičastim životinjama, prijatnim tačkama za oko na dubokom zelenilu. Koncert podzemnih zvižduka i orgulja ispunjavao je vazduh drhtavim ohrabrivanjem, sunce je sijalo na nebu kao emajl. Novi svet je pružao prizor srećnog mira.
<BR>&nbsp;&nbsp;&nbsp;&nbsp;&nbsp;Reših se da ga filmski snimim. Zaustavih vibrator i izvadih kameru. Iznenadi me snažan miris trave, koji sam gotovo bio zaboravio. On prodre u moju glavu i u moje telo u ritmu dugog hrkanja koje je dopiralo iz zemlje i ispunjavalo me do dna mojih čizmi. Osetih kako zelenim. Toplina vazduha me je kupala kao voda, ispunjavala me ugnodnošću. Ista ona obamrlost koja me je već bila obuzela uspori moje pokrete i ugasi moju radoznalost. Kamera ostade da visi u mojim rukama. Brzo se osvestih i nastavih sa snimanjem.
<BR>&nbsp;&nbsp;&nbsp;&nbsp;&nbsp;Iza mene, trojica stražara ubrzaše svoj obilazak. U naglom taktu njihovo jaukanje pope se do oštrih nota. Nos-surla pri svakom prolazu njušio me je bučno. Uši su veslale oko moje glave. Oči-pipci obavijale su me arabeskama; njihove zenice koje razdiru kao munja prolazile su ispred mog lica.
<BR>&nbsp;&nbsp;&nbsp;&nbsp;&nbsp;Čuh kako u utrobi zemlje odjekuju grudi-doboši. Zamišljao sam marširanje nemilosrdnih ratnika duž uvojitog puta. Nisam čuo da su stigli...
</P></TD></TR></TABLE>
<P class="next">
<A HREF=p25.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
