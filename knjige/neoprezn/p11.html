<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;U trenutku kad je pritiskao on kinu. Njegov prst skliznu niz dugme i ne učini pravi pritisak. Činilo mu se da su mu se oči i uši odvajale od lica, kao i jezik, čiju toplinu oseti kako beži ispred njega. Njegov nos naduven od nazeba otkide mu se od glave kao kvaran zub. Odjednom oseti neobično olakšanje. Više nije hodao. Telo mu je bilo lako kao pepeo. Glava mu je bila mehur.
<BR>&nbsp;&nbsp;&nbsp;&nbsp;&nbsp;Oseti kako postaje porozan, obuzet utančanošću koja proždire. To je bio njegov poslednji utisak. Čak ga i težina misli napusti.
<BR>
<BR>&nbsp;&nbsp;&nbsp;&nbsp;&nbsp;Za vreme opita kojima se Aneta izlagala, Esejon je video kako njegova kćer iznenada nestaje, bez zadržavanja napušta svet pristupačan njegovim čulima. Tako je saznao da se događa nešto abnormalno kad je pred njegovim pogledom Sen-Menu postao sličan dimu, ali zadržavši svoj oblik. Neka vertikalna sila izvlačila je uvis to priviđenje, uvijala ga u spiralu, drmusala, pokušavajući da ga odvuče od poda na kome su mu noge bile pripijene. Sa svakim sekundom postajao je tanji, sve prozirniji.
<BR>&nbsp;&nbsp;&nbsp;&nbsp;&nbsp;"Brzo!" viknu naučnik. "Aneta, lampu 8!"
<BR>&nbsp;&nbsp;&nbsp;&nbsp;&nbsp;Devojka potrča prema prekidaču. Na plafonu se upali neka ogromna cev. Neka snažna, krvava svetlost obasja sobu, otera dnevnu svetlost, progna je van prozora, spali sneg, natera drveće da škripi, prekri vrtove, utopli vile, obuze ceo kvart i pope se u osvajanje neba. Prolaznici su dizali poglede, zastajali na trenutak, slegali ramenima. "Ponovo taj odvratni rat!" Ništa ih više nije čudilo. Sutradan su novine javile o severnoj svetlosti, a opat Moro dade neku izjavu o sunčanim pegama.
<BR>&nbsp;&nbsp;&nbsp;&nbsp;&nbsp;Predmeti u laboratoriji usijaše se. Fantom Sen-Menua skratio se, zgrčio, postao nepokretan, zgusnuo se. Mladi profesor sličan panju, stajao je, čvrsto ispred bogalja. On prestade da kija. Esejon pruži užarenu ruku i pritisnu dugme za povratak aparata.
<BR>&nbsp;&nbsp;&nbsp;&nbsp;&nbsp;"Prekini!" doviknu svojoj kćeri.
<BR>&nbsp;&nbsp;&nbsp;&nbsp;&nbsp;Crvena svetlost napusti oblake, ulice i krovove, uvuče se kroz prozore, uvuče se u cev i ugasi.
<BR>&nbsp;&nbsp;&nbsp;&nbsp;&nbsp;"Eto! E, pa nisam promenio mesto", začu se Sen Menuov glas iz skafandra.
<BR>&nbsp;&nbsp;&nbsp;&nbsp;&nbsp;"Ni vreme, dragi moj prijatelju", odgovori Esejon.
<BR>&nbsp;&nbsp;&nbsp;&nbsp;&nbsp;"Eh, mislio sam da sam stigao."
<BR>&nbsp;&nbsp;&nbsp;&nbsp;&nbsp;Mladić razočarano otvori kapuljaču.
<BR>&nbsp;&nbsp;&nbsp;&nbsp;&nbsp;Ispitivanje aparata, suočenje Anetinih uspomena sa Sen-Menuovim utiscima pomogli su naučniku da dokuči šta se dogodilo.
<BR>&nbsp;&nbsp;&nbsp;&nbsp;&nbsp;"To je uzbudljivo!" reče on. "Ali vi niste do kraja pritisli dugme. Vi ste preslabo bili odgurnuti, napustili ste vaše vreme, ali niste mogli da stignete do drugog! Zaglavili ste se između sadašnjosti i budućnosti! Sve u svemu, vi ste postojali uslovno!"
<BR>&nbsp;&nbsp;&nbsp;&nbsp;&nbsp;On lupi po naslonu svoje naslonjače. Smejao se kao dete. Njegova brada se lelujala kao zlatna plima. Sen Menu je polako shvatao kakvoj je opasnosti umakao. On nije smatrao da je to veoma smešno. No ipak, on nije osećao pravi strah, već čisto intelektualni užas. Njegovo telo se sa slašću sećalo tog divnog polaska, te eterične eksplozije njegovih čula. Nije mogao da se odupre želji da odmah ponovo ne počne. On zatvori kapuljaču, dotera naočare:
<BR>&nbsp;&nbsp;&nbsp;&nbsp;&nbsp;"Do viđenja", mahnu on rukom svojim domaćinima i ovog puta do kraja pritisnu dugme.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
