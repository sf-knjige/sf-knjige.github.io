<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;"Đi, mrcino! Zvekane! Đi! Dovraga, kozo! Pa, đi!"
<BR>&nbsp;&nbsp;&nbsp;&nbsp;&nbsp;Rude su krckale, štrange škripale, potkovice konja odzvanjale po kamenu na drumu. Teški točkovi poigravali su oko svojih osovina. Na nebu te letnje noći, niz kola se ocrtavao kao u čarobnoj lampi. Sen-Menu koji je ležao u jarku udahnu s uzbuđenjem zadah vojnog konvoja, zadah kože, balege, znoja ljudi izmešanog sa znojem konja.
<BR>&nbsp;&nbsp;&nbsp;&nbsp;&nbsp;U jednom trenutku pomisli da se vratio u 1940. godinu. Prepoznavao je obrise istih teretnih kola, istih kola koja su ušla u Belgiju 10. maja. Učini mu se da čuje Kredenov glas kako psuje dozlaboga.
<BR>&nbsp;&nbsp;&nbsp;&nbsp;&nbsp;Sa tugom se setio mučnih meseci koje je proživeo među svojim drugovima, lepog bratstva, koje je sjedinjavalo ljude svih klasa i egoizma bez licemerstva koji ih je suprotstavljao kad je to bivalo potrebno.
<BR>&nbsp;&nbsp;&nbsp;&nbsp;&nbsp;On uzdahnu i pritisnu vibrator. Nije bio trenutak za sanjarenja.
<BR>&nbsp;&nbsp;&nbsp;&nbsp;&nbsp;On prođe kroz konvoj. Jedna teška kola natovarena buradima bila su izvrnuta na ivici puta. Jedan vodoravni točak u vazduhu se polako okretao. Oboren konj, zgnječen rudama, pokušavao je da ustane i ritao se u mraku. Veliko bure je slomilo noge jednom vojniku koji je jaukao. Ćutljiva gomila ljudi je istovarivala kola, poslovala oko životinje na svetlosti velikog fenjera.
<BR>&nbsp;&nbsp;&nbsp;&nbsp;&nbsp;"Presecite mu zapregu, zaboga! Makni se odatle, budalo, drmnuće te kopitama!"
<BR>&nbsp;&nbsp;&nbsp;&nbsp;&nbsp;Žuta fenjerska svetlost osvetljavala je neobične uniforme, i jedno brkato preplanulo lice, sa kapom sa dva šiljka, koje je komandovalo šta treba raditi. Jedna lokva vina svetlela se na zemlji.
<BR>&nbsp;&nbsp;&nbsp;&nbsp;&nbsp;Sen-Menu je pređe, prođe kroz zaprege i životinje koje su vukle iz sve snage, izbi na čelo konvoja, gde je jedan odred pešaka davao ritam svom maršovanju, pevao Kantinerkina kajsija.
<BR>&nbsp;&nbsp;&nbsp;&nbsp;&nbsp;Iz razgovora koje je čuo, putnik doznade da je konvoj prevozio municiju i namirnice za najistureniji položaj opsađivača, jedno selo osvojeno uoči tog dana, na vrhu jednog brežuljka iznad zaliva.
<BR>&nbsp;&nbsp;&nbsp;&nbsp;&nbsp;Sen-Menu prestiže konvoj. Bližio se kraj noći te je mladi profesor mogao početi da posmatra oko sebe. Vojnici su spavali pod otvorenim nebom, u jarcima na slami ili na sasušenoj travi. Neki su se popeli na masline. Iz jednog bureta bez dna, poduprtog krupnim kamenjem, virile su dve noge umotane u krpe, praćene hrkanjem. Oko jedne vatre nekoliko izduženih senki je gunđalo i duboko u snu disalo.
<BR>&nbsp;&nbsp;&nbsp;&nbsp;&nbsp;Sen-Menu stiže u selo. Na prvoj jutarnjoj svetlosti, prve kuće izdizale su u nebo svoje pocrnele zidine koje su se još dimile. Stražar, jedan grenadir sa sivim zulufima, sa kamašama do kukova, sa puškom o ramenu, šetao se putem.
<BR>&nbsp;&nbsp;&nbsp;&nbsp;&nbsp;U jednom uglu velikog trga, kuvari su vešali bakrač o rudu nekih kola i palili vatru ispod bakrača. Jedan firgasti, najmlađi među njima, četvoronoške je duvao ispod grančica koje su pucketale. On je uvio svoju kosu poput starih vojnika dok mu je kruti perčin odskakivao po vratu.
<BR>&nbsp;&nbsp;&nbsp;&nbsp;&nbsp;"Duvaj! Duvaj!" vikao mu je, hrabreći ga jedan krupan prljavko, obučen u okrugao kaput od crvene tkanine i u crne pantalone poderane na kolenima. "Nikad nećeš duvati onoliko koliko su stanovnici Sen-Bandolfa duvali u magareću stražnjicu!"
<BR>&nbsp;&nbsp;&nbsp;&nbsp;&nbsp;On je u bakrač bacao povrće, trave, krompir. Na glavi je imao kapicu sa kićankom, toliko prljavu da se njena prvobitna boja nije mogla videti. Nakašlja se i dobro ispljunu da bi projasnio glas.
<BR>&nbsp;&nbsp;&nbsp;&nbsp;&nbsp;Oko sela zrikavci ućutaše. Par kosova u granju platana dočeka zoru složnim zvižducima. Konj zarza i probudi celu štalu koja poče da se rita. Slepi miš krividajući prelete preko trga i požuri svom skrovištu u ruševinama starog dvorca. Golub-grivaš prepun ljubavi kotrljao je svoju pesmu u okruglom grlu. Svakog trenutka ptičjem koncertu pridruživali su se novi glasovi. Plotun pušaka odjeknu sasvim blizo.
<BR>&nbsp;&nbsp;&nbsp;&nbsp;&nbsp;"Hej!" reče veliki kuvar brišući nos nadlanicom, "to streljaju one gadove!"
<BR>&nbsp;&nbsp;&nbsp;&nbsp;&nbsp;"Koje gadove?" upita njegov pomoćnik koji je govorio piskavo.
<BR>&nbsp;&nbsp;&nbsp;&nbsp;&nbsp;"Bogami, malo znam! Neke stanovnike sela koji su uhvaćeni juče posle bitke. Treba za primer..."
<BR>&nbsp;&nbsp;&nbsp;&nbsp;&nbsp;"Zar!... Kuda si gurnuo slaninu?"
<BR>&nbsp;&nbsp;&nbsp;&nbsp;&nbsp;Začu se smeh neke žene, nervozan, koji se pojača i iznenada ućuta.
<BR>&nbsp;&nbsp;&nbsp;&nbsp;&nbsp;"Ima ih koji ne gube svoje vreme!... Slanina? U burencetu iza tebe. Ne to, to je bakalar. Nisi u stanju da pronađeš svoj nos nasred lica!..."
<BR>&nbsp;&nbsp;&nbsp;&nbsp;&nbsp;Sad su kroz sva vrata izlazili vojnici koji su se protezali, zevali i dolazili da se vrte oko vatre kuvara. Bilo ih je svih godina starosti, mladih kojima još brkovi nisu nikli i starih sedokosih. Neki su imali na sebi uniforme, plavi kaput, beli prsluk i bele pantalone. Međutim, većina je imala samo jedan deo, upotpunjen civilnom odećom, prljavom, pocepanom, ukrašenom mnogim zakrpama. Na glavama su imali bezoblične kape, uvezane krpe, a na nogama poderane cipele, drvenu obuću ili baš ništa. Bosonogi i odrpanci izgledali su isto toliko radosni kao i oni koji su slučajno uživali u novom odelu ili u lepim engleskim čizmama zarobljenim od neprijatelja.
<BR>&nbsp;&nbsp;&nbsp;&nbsp;&nbsp;Neki dobrovoljac kome su bele pantalone landarale sa svih strana, prostre na zemlju zavesu od debele zelene tkanine, skide čakšire, prostre ih na vunenu tkaninu i svojim nožem poče da iseca nove.
<BR>&nbsp;&nbsp;&nbsp;&nbsp;&nbsp;Konvoj se izdaleka javljao pesmom Madam Veto, derući se koliko ih grlo nosi isto kao i odred koji mu je prethodio. To je bila četa Alabrežana obučena u zeleno, sa kupatićem i šlemom od kartona i konjskog repa.
<BR>&nbsp;&nbsp;&nbsp;&nbsp;&nbsp;Odjeknu nekoliko dosta bliskih pucnjeva. U selu je neki doboš lupao na poziv. Drugi, van sela, odgovoriše mu. Za tren oka nered prestade. Vojnici se skupiše oko svojih oficira. Podoficiri su se derali. Dragoni, plavi i crveni, na vučnim konjima u teškom galopu prolazili su kroz selo. Odeljenja pešaka išla su za njima sa puškama u rukama.
<BR>&nbsp;&nbsp;&nbsp;&nbsp;&nbsp;"To opsađeni vrše ispad", reče veliki kuvar. "Žil ih je video na kraju sela. Ima i žutih i crvenih. Španci i Englezi. Grej tu čorbu..."
<BR>&nbsp;&nbsp;&nbsp;&nbsp;&nbsp;Sen-Menu, nevidljiv, pratio je vojnike koji su išli u pravcu bitke. Na izlasku iz sela brežuljak je počeo da se spušta prema udolini u kojoj je blistala neka mala reka. Sa druge strane, jedna šljunkovita padina pela se prema šancu čija je sveže iskopana zemlja obrazovala žućkastu mrlju na sivilu pejzaža. Sa desne strane prostiralo se more, svetlucavo na prvim plamenovima sunca. Ne nekoliko kilometara Pjer primeti čitavu flotu usidrenu u luci: Tulonska luka.
<BR>&nbsp;&nbsp;&nbsp;&nbsp;&nbsp;Opsađeni su već prešli reku i širili se u podnožju brežuljka kad se vojnici Konventa stigli vičući: "Živela Republika!" Stvori se besomučna gužva, zakovitla se, zagazi u dve stope vodene struje i izbi na drugu padinu. Crveno, žuto, plavo, zeleno, belo - uniforme se izmešaše, ponovo grupisaše, ponovo se rasturiše, razbiše se, zgusnuše se, a iznad njih dizala se laka izmaglica dima koju je vetar, mali jutarnji maestral, terao i odnosio prema moru. Činilo se da se sukob vrlo brzo okrenuo u korist Francuza. Crvena odela prva su stala da se penju prema šančevima. Žuta za njima. Dragoni su ih gurali velikim udarcima sablji. Međutim, konjanici su morali zastati zbog pucnjave iz tvrđave.
<BR>&nbsp;&nbsp;&nbsp;&nbsp;&nbsp;Sen-Menu oduševljen prizorom zaboravi na cilj svog putovanja. On se odjednom trže tako snažno da odlete prema nebu, prelete najviši platan. Grom je grunuo iza njega: artiljerija je pucala na begunce. Pjer je leteo sa uplašenim pticama i projektilima koji su mu zujali oko ušiju. Glas ovog oružja bio je jači i manje brutalan od modernih topova. Bilo ih je osam, postavljenih na vrhu brežuljka, na izlasku iz sela.
<BR>&nbsp;&nbsp;&nbsp;&nbsp;&nbsp;Pjer prođe kroz oblak crnog dima i polako siđe prema bateriji. Trebalo je da nađe čoveka koga je tražio.
<BR>&nbsp;&nbsp;&nbsp;&nbsp;&nbsp;Artiljerci su ubrzano i uredno radili, punili topove barutom, nišanili, približavali fitilj...
<BR>&nbsp;&nbsp;&nbsp;&nbsp;&nbsp;Njima je komandovao jedan mali čovek odsečnim glasom. Sen-Menu ga prepoznade. Artiljerijski poručnik bio je obučen u plavo odelo sa crnim ukrasima, imao je bele pantalone, dosta široke, zakopčane s obe strane, od kuka do članka na nozi. Na mršavoj glavi je imao jedan trorogi šešir, pomalo sjajan od starosti, srednji rog je bio naslonjen na desno uho, a dva ostala obavijena svaki sa po jednom crnom trakom koje su se lepršale na vetru.
<BR>&nbsp;&nbsp;&nbsp;&nbsp;&nbsp;Putnik priđe i pogleda u tog čoveka sa strasnom radoznalošću. Sjajno jutarnje sunce je zlatom okružavalo njegov profil. Izgovarao je kratke rečenice, češao je povremeno ruke, prepone, pazuho, zatim ponovo ukrštao ruke iza leđa. Ravna kosa padala mu je niz vrat i pokrivala uši. Sen-Menuu se on zbilja učini mali, žut.
<BR>&nbsp;&nbsp;&nbsp;&nbsp;&nbsp;"Stvarno mu nedostaje držanje", pomisli on.
<BR>&nbsp;&nbsp;&nbsp;&nbsp;&nbsp;On duboko uzdahnu i pripremi se za akciju. On je došao da ubije Bonapartu.
</P></TD></TR></TABLE>
<P class="next">
<A HREF=p46.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
