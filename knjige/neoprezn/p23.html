<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Izveštaj Pjera Sen-Menua Noelu Esejonu o njegovom putovanju u godinu 100000.
<BR>
<BR>&nbsp;&nbsp;&nbsp;&nbsp;&nbsp;"U trenutku opisivanja onog što sam video, shvatam teškoće mog zadatka. Nisam naviknut na upotrebu prideva. Jezik matematičara na koji sam navikao sadrži relativno malo reči, upućenih intelektu i one nimalo ne uzbuđuju naša osećanja. Bojim se da ću u svojoj nastranosti upotrebljavati opisni stil, da ću biti prekomerno suvoparan, ili ću, naprotiv, zapasti u živopisnost rđavog svojstva. Neobičan svet koji mi je dat na ispitivanje prkosi našem rečniku. Trudiću se da budem precizan.
<BR>
<BR>&nbsp;&nbsp;&nbsp;&nbsp;&nbsp;Laboratoriju sam napustio 6. juna 1942. godine u deset časova i dvadeset sedam minuta, a moj aparat je bio podešen da stignem u isti čas istog dana iste sezone.
<BR>&nbsp;&nbsp;&nbsp;&nbsp;&nbsp;Nisam od sebe skrivao da ove podele našeg vremena možda više ne odgovaraju podelama hiljaditog veka. Mehanizam zvezda nije obavezno nepromenljiv. Dani, sezone, mogli su imati različito trajanje. Da li ću ponovo videti sunce i mesec? Da li ću čak ponovo naći Zemlju? Nadao sam se najgorim iznenađenjima.
<BR>&nbsp;&nbsp;&nbsp;&nbsp;&nbsp;Stigao sam u ležećem položaju. Dve tamne rupe šetale su se iznad mojih naočara. Bile su to nozdrve nekog čudovišta koje me je njušilo. Prestrašen, htedoh da pritisnem vibrator, ali prepoznadoh njušku neke krave. Ja ne volim mnogo te rogate životinje, ali prisutnost ove ispuni me radošću.
<BR>&nbsp;&nbsp;&nbsp;&nbsp;&nbsp;Zar sam mogao sanjati da će me dočekati neko miroljubivije stvorenje?
<BR>&nbsp;&nbsp;&nbsp;&nbsp;&nbsp;Između njenih ušiju video sam nebo neobičnog plavetnila, toliko čistog, toliko jasnog, da je ličilo kao da je namolovano na nekoj površini. Tom prilikom primetih da je krava ličila na moju stanodavku. Sasvim sam bio zauzet osluškivanjem, njuškanjem, gledanjem.
<BR>&nbsp;&nbsp;&nbsp;&nbsp;&nbsp;Uljuljkivao sam se u atmosferi velike blagosti. Neki miris zgnječene trave probijao je moj nazeb. Čuo sam neobičan koncert, neku mešavinu nekoliko oštrih zvižduka, jedva nešto različitih, koji su se ukrštali na moćnoj osnovi brujanja basova orgulja. Činilo se kao da je ovaj poslednji zvuk dolazio iz dubina zemlje. Tle ispod mene od njega je podrhtavalo.
<BR>&nbsp;&nbsp;&nbsp;&nbsp;&nbsp;Takvi su bili moji prvi utisci u novom svetu, oni koji su me opkolili u sekundi, pre no što sam imao vremena da se pomaknem: kravlji nos, deo plavog neba, blagost vazduha, neki zeleni miris, buket zvižduka i tle koje je podrhtavalo kao kad prolazi metro.
<BR>&nbsp;&nbsp;&nbsp;&nbsp;&nbsp;Šakom udarih po njušci kravu, koja se povuče ostavivši vlakno bale. Dobru životinju video sam u celosti i prenerazih se. Njeno telo bilo je samo jedna sisa koja je visila između četiri krute noge i završavala se na samoj površini tla, ali samo jednim vimenom. Ta sisa ružičasta i okrugla ličila je na čudovišne ženske grudi. Procenih sadržinu na oko četiri stotine litara. Bio sam uzbuđen. Iz dubine mog bića, dotad nesvesne uspomene naglo se pojaviše. Ponovo videh debelu dadilju kojoj me je moja bolesna mati bila poverila, setio sam se topline ogromne lopte iz koje sam dobijao hranu... Goneći od sebe razneženost, digoh se, proždiran radoznalošću. Odmah sam dobio i dokaz prisutnosti ljudi.
<BR>&nbsp;&nbsp;&nbsp;&nbsp;&nbsp;Oko mene jedno pedesetak sličnih krava paslo je gustu travu. Ravnica se prostirala do vidika. Sa tog zelenog prostora dizale su se sive kupe, sve nalik jedna na drugu, visoke, čini mi se, tri do četiri stotine metara, poređane u dva perpendikularna pravca u beskraj, poput plastova na nekoj livadi. Pravilnost njihovih razdaljina, njihovih oblika, svedočila je da su ove gradnje bile delo ljudskih ruku.
<BR>&nbsp;&nbsp;&nbsp;&nbsp;&nbsp;Neki potajni šum me natera da se okrenem. Zbunjen, nađoh se licem u lice s jednim čovekom. Bio je nag. Spremao sam se da nestanem, ali on prođe, očeša se o mene, a da nije pokazao da je primetio moje postojanje. Njegov pogled je po meni skliznuo sa neorganskom ravnodušnošću. Imao sam odvratno osećanje da me posmatra neko biće sa drugog sveta, neka utvara, neki mrtvac ili bog.
<BR>&nbsp;&nbsp;&nbsp;&nbsp;&nbsp;Više ljudi je išlo za ovim prvim, sličnih njemu po njegovoj golotinji i mirnoći. Hodali su dugim laganim i teškim koracima, dok su im duge ruke visile kao obešeni alat. Stizali su jedan za drugim, uopšte nisu govorili, ništa nisu gledali. Njihova koža je bila gruba, boje starog drveta, bez dlačica i kose.
<BR>&nbsp;&nbsp;&nbsp;&nbsp;&nbsp;Ako se iznenada nađete pred jednim od vama sličnih bez odeće, koji deo tela odmah pogledate?... Nisam izbegao taj pokret, poreklom svakako od nekog mračnog potiskivanja. Međutim, ništa ne privuče moj pogled. Donji deo tih mrkih trbuha bio je gladak i nag. Pomislih da je za hiljadu stoleća organ oplođivanja mogao, uprkos svemu, da promeni mesto. Međutim, uzalud sam ga tražio, a to traženje izazva mnoga druga iznenađenja. Mišići stražnjica tih bića bili su sliveni u jednu jedinstvenu poluloptastu masu, uglačanu kao stara koža. Čmar je takode bio nestao.
<BR>&nbsp;&nbsp;&nbsp;&nbsp;&nbsp;Nasuprot tome, grudi su bile razvijene nadole, na teret uvučenog trbuha. Rebra su se spuštala do butina. Čovek stohiljadite godine nije imao iznutricu!
<BR>&nbsp;&nbsp;&nbsp;&nbsp;&nbsp;Lagani niz aseksualnih bića rasturi se po polju. Svaki od njih stade pred jednu kravu i poče da pišti u jednom tonu, tankom, isprekidanom, poput čajnika rano ujutro. Krava bi prestala da pase, podizala glavu i pošla melanholično za onim koji pišti.
<BR>&nbsp;&nbsp;&nbsp;&nbsp;&nbsp;Kao karavan, čobani i njihova stoka pođoše u pravcu najbliže kupe. Pođoh za njima. Vrlo gusto lišće gnječilo se pod mojim čizmama i pljuvalo neki penušavi sok. Rese zelene bale visile su sa njuški krava.
<BR>&nbsp;&nbsp;&nbsp;&nbsp;&nbsp;U daljini sam video druge grupe ljudi i stoku koji su išli prema kupama ili se udaljavali od njih.
<BR>&nbsp;&nbsp;&nbsp;&nbsp;&nbsp;Išao sam pored čobana, vrteo se oko njih, posmatrao ih komotno. Oni i dalje nisu obraćali pažnju na mene. Bili su visoki oko metar i šezdeset, možda malo više ili malo manje, kako koji od njih. Njihov zdepasti vrat nosio je malu glavu čija se lobanja sjajila koliko i njihova stražnjica. Njihove oči bile su nepokretne kao oči kokošiju, a njihov nos bio je umanjen ali vrlo otvoren. Usta su im bilasamo rupa bez zuba u bloku vilica slivenih jedna sa drugom. Samo su usne zadržale svoju pokretljivost.
<BR>&nbsp;&nbsp;&nbsp;&nbsp;&nbsp;Posmatrajući njihove duge grudi koje su se nadimale od ramena do kosti na kuku, njihova usta nesposobna da žvaću i odsustvo otvora za pražnjenje, postavljao sam sebi vrlo radoznalo pitanja vezana za način njihove ishrane. Istovremeno sam mislio da im je bilo lakše no nama, njihovim nesrećnim precima, da zasluže raj. Nema seksa, nema želuca. Malo im je ostajalo mogućnosti da budu grešnici.
<BR>&nbsp;&nbsp;&nbsp;&nbsp;&nbsp;Ne gubeći vremena nastavismo put prema kupi. Već sam se bio navikao na moje nove drugove. Osećao sam prema njima simpatiju koja je možda bila izopačenost očinskog nagona. Vazduh je bio veoma blag, dobro staro sunce sijalo je na vrlo čistom nebu. Stada ružičastih životinja, za koje mi se iz daljine učini da su svinje, zabavljalo se tu i tamo po ravnici. Žbunje je ostavljalo tamnije mrlje na jednoličnom zelenilu. Moji pogledi odmarali su se u dubinama i mekoći trave. U njima su se moje oči kupale, umivale od umora od svih časova rada pored lampe i od kiseline nesanica. Zvižduci kravara ukrštali su i vazduhu svoje visoke note. Tle je i dalje gunđalo. Pri svakom koraku dugo treperenje mi se pelo u butine.
<BR>&nbsp;&nbsp;&nbsp;&nbsp;&nbsp;Da li je to bila toplina vazduha, mirne zgnječene trave ili upornost monotonog koncerta? Osećao sam kako se malo po malo moj duh umrtvljuje. Moje čuđenje zbog sveta polako se gasilo, moja radoznalost je opadala, nestajala. Radoznalost za čim? Zar ja nisam uvek znao za taj dekor, za ta bića, moju braću? Zar nisam ja sličan njima, čovek kao i oni? Srećan, pasivan, srećan član velike ljudske porodice. Moje disanje postade sporije i mirnije, srce mi je kucalo u manje živom ritmu. Ne misleći na to, stadoh na kraj reda. Pustih ruke da mi vise. Počeh da hodam dugim laganim koracima i počeh da zviždim.
<BR>&nbsp;&nbsp;&nbsp;&nbsp;&nbsp;Moj oštar zvižduk, kratkog daha, odudarao je neprijatno od ostalih te naglo prestadoh i osvestih se kao što se osvešćuje posle prepuštanja u snu potrebi koja je ovlažila čaršave.
<BR>&nbsp;&nbsp;&nbsp;&nbsp;&nbsp;Uplašen zbog te obamrlosti koja me je obuzela, prodrmah se i obećah sebi da ću ubuduće paziti. Moji mirni drugovi nastavili su svojim putem. Izgledali su kao da me uopšte nisu čuli. Približih se poslednjem i viknuh mu u uho: "Kako ste?" Možda sam mogao naći neko originalnije pitanje. No to je bila prva rečenica koju prevalih preko jezika. Uostalom, nisam očekivao neki odgovor, već refleks. Ništa se nije dogodilo. Čobanin se ne pomače. Stavih ruku na njegovo rame. On je nju osetio isto toliko koliko jedan kip goluba koji je sleteo na njegovu broznanu kosu. Spremao sam se, izgubivši svaku opreznost, da ga udarim pesnicom, kad se iznenada svi ljudi iz povorke okrenuše zajedno prema meni i ugledaše me po prvi put! Užas uveća njihove okrugle oči, a čuđenje njihova usta. Ne manje uplašen, stavih prst na dugme vibratora. Pokret moje ruke unese paniku. Čobani trkom pobegoše, oštro kričeći kao ženke. Napuštene krave ostadoše na mestu. Jedna od njih tiho zamuka.
<BR>&nbsp;&nbsp;&nbsp;&nbsp;&nbsp;Ludilo istovremeno zahvati čitavu četvrt ravnice omeđene sa četiri kupe među kojima se ja nalazih. Kravari su ostavljali svoja stada, bežali pravo ispred njih kričući kao prebijena štenad. Bežali su u bilo kom pravcu, zaustavljali se u mestu, ponovo bežali u drugom pravcu, sudarali se međusobno, na kraju, posle sto trčanja levo-desno, stizali na ivicu kvadrata, prelazeći preko njegove nevidljive granice smirivši se začas kao ribe ponovo puštene u vodu. Oko tog četvorougaonika, život se normalno nastavljao. Nijedno od bića koja su tu obavljala svoja lagana zanimanja, nije izgledalo primećivalo metež koji je vladao pored njih.
<BR>&nbsp;&nbsp;&nbsp;&nbsp;&nbsp;Brujanje koje je dopiralo iz zemlje odjednom je prestalo. Udvostručiše se uzvici čobana, njihovo bekstvo se ubrza. I ja se osetih obuzet nekim bezimenim strahom, za čiji razlog uopšte nisam znao. Predviđao sam da će se neka užasna opasnost iznenada pojaviti. Ne čekajući više, pritisnuh dugme vibratora.
<BR>&nbsp;&nbsp;&nbsp;&nbsp;&nbsp;Sekundu kasnije, zemlja poče da drhti pod zvucima sto hiljada doboša koji lupom pozivaju na juriš, negde u svoje dubine. Ta buka se kretala, udaljujući se od mesta koje su gazile moje noge, usredsređena na četiri kupe koje su se nalazile na uglovima četvrtaste pomamljene ravnice.
<BR>&nbsp;&nbsp;&nbsp;&nbsp;&nbsp;U osnovici svake kupe nalazio se otvor sličan ulazu u tunel. Iz njihovih vrata video sam kako izlaze redovi individua od čijeg izgleda uzdrhtah. Dvostruko većeg stasa od mog, široki kao sapi slona, išli su teškim koracima u redovima po četiri i davali takt hodu udarajući svojim ogromnim pesnicama po džinovskim grudima. Svaki udarac odjekivao je kao udarac drvenim maljem po praznoj bačvi. Sve skupa stvaralo je onu buku koja me je toliko jako uzbudila.
<BR>&nbsp;&nbsp;&nbsp;&nbsp;&nbsp;Blagosiljam vibrator koji mi je omogućio da pobegnem od tih čudovišta, jer nisam sumnjao da su izašli iz zemlje da bi mene uništili. I oni su bili nagi. Njihovo telo sastojalo se od skupa džinovskih kostiju i prekomernih mišića. Poput bojažljivih čobana, izgledalo je da ni oni nisu imali ni iznutricu ni seksualne organe. Rebra su im se spuštala do butina, sličnih svodovima mosta.
<BR>&nbsp;&nbsp;&nbsp;&nbsp;&nbsp;Nisu prestajali da izlaze iz razjapljenih vrata. Idući polako hodom jednog debelokošca, oni uspostaviše živu pregradu između četiri kupe, i u jednom vanrednom zajedničkom pokretu okretoše se središtu pravougaonika koji su tako obrazovali. Tad su prestali da se udaraju po grudima, raširiše ruke i pođoše napred ispuštajući krike koji su ličili na riku slona i kreštanje ćurana pojačano hiljadu puta. Ruke koje su im visile do zemlje, završavale su se bezobličnim dlanovima. Kažiprst i veliki prst, domali prst i mali prst bili su sliveni i obrazovali dva prsta debela kao šake atlete, kojima se suprostavljao palac toliko isto debeo. Bili su naoružani oštrim noktima.
<BR>&nbsp;&nbsp;&nbsp;&nbsp;&nbsp;Iznad tela, glava glatkog temena izgledala je majušna. Crte lica bile su gotovo potpuno izbrisane. Oči boje mesa, bez trepavica i obrva gledale su pravo ispred sebe. Dve rupe su zamenjivale nos, uši su bile uvučene, brada se stapala u mišićav vrat postavljen kao piramida na ramenima spremnim da nose teret kao Atlas.
<BR>&nbsp;&nbsp;&nbsp;&nbsp;&nbsp;Stavih ruke na slušalice da bih ublažio šum u glavi. Međutim, urlanje je prolazilo kroz moje telo fantoma, ispunjavalo mi mozak. Da bih umirio svoj nervni sistem, morao sam da upotrebim celokupan razum.
<BR>&nbsp;&nbsp;&nbsp;&nbsp;&nbsp;Dok su ratnici išli u susret jedni drugima prema središtu pravougonika, drugi su nastavljali da izlaze iz kupa, obrazujući nove redove i idući po tragu prvih.
<BR>&nbsp;&nbsp;&nbsp;&nbsp;&nbsp;Više stada krava nalazilo se na polju dejstva armije koja se razvila. Otkad su ih njihovi čobani napustili, dobre mlekulje nisu se makle sa mesta. Okretale su glave levo-desno, svojim krupnim tužnim očima gledale u prazno, mukale istim melanholičnim glasom kao krave našeg vremena, i balavile.
<BR>&nbsp;&nbsp;&nbsp;&nbsp;&nbsp;Ratnici koji su rikali napredovali su ruku ispruženih napred. Njihove kandže se zabiše u meko meso krava. Mleko pomešano sa krvlju poteče u ružičastim potocima. Četvoronošci su za tren oka bili raščerečeni. Ubice nisu čak ni zastale. Sledeći red dočepa se komada i usitni ih. Treći talas ih pretvori u kašu. Svinje doživeše istu sudbinu, kao i dvadesetak čobana koji nisu imali vremena da pobegnu. Kad su se prvi redovi boraca sreli na mestu pokolja, počele su da se međusobno razdiru s istom snagom i istim kricima. Ubrzo ostade samo treća rezerva, zauzeta seckanjem delova leševa.
<BR>&nbsp;&nbsp;&nbsp;&nbsp;&nbsp;Drhtao sam od užasa. Ništa, naravno, nije moglo umaći od slične mašinerije smrti. Ništa, sem ostati neodređen kakav sam postao zahvaljujući vibratoru. No, šta bi ostalo od mene da nisam imao ovaj instrument?
<BR>&nbsp;&nbsp;&nbsp;&nbsp;&nbsp;Preživeli ratnici prestali su da urliču. Sad su režali kao site divlje zveri i okupljali su se na sredini poljane. Okretoh im leđa i u jednom poletu stigoh do vrata najbliže kupe. Pored tog otvora stojao je jedan ratnik manji od ostalih. On je izdaleka posmatrao događaje, polusklopljenih dlanova ispred očiju, poput dogleda. Na njegovim dolakticama nikla su u obliku zvezde četiri pramena belih dlaka.
<BR>&nbsp;&nbsp;&nbsp;&nbsp;&nbsp;Osvrtoh se prema polju prekrivenom otpacima i ulepljenom krvlju. Povod krvoprolića, to jest lično ja, ostao je. Na njega se zaboravilo. Stradao je vrlo veliki broj nevinih. Čak je i trava bila uništena. Divio sam se sa kakvom su se čistotom, kroz hiljade vekova, sačuvale ratne tradicije."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
