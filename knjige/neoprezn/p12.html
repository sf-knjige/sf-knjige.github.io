<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Umalo nije pao. Noga mu se saplela o jedan stepenik. Ništa nije video. Seti se da je svoj aparat regulisao na putovanje od samo pola dana u budućnost. Bogalj mu je savetovao da za prvi put ne ide suviše daleko i da planira svoj povratak noću, da bi lakše ostao neprimećen.
<BR>&nbsp;&nbsp;&nbsp;&nbsp;&nbsp;Tama koja ga je okružavala bila mu je dokaz da je stigao. Začudi ga lakoća prolaza, bez prelazaka iz sadašnjosti u budućnost. Ništa nije osetio. Ako aparat tačno funkcioniše trebalo je da bude oko jedanaest časova uveče. Ali gde?...
<BR>&nbsp;&nbsp;&nbsp;&nbsp;&nbsp;On skide naočare da bi pokušao da vidi jasnije. Neki neodređeni zadah ispuni mu nozdrve; neki zadah koji mu se učini poznat. To se istovremeno osećalo na vosak za pod i na WC, uz sladunjav ukus kuvanog karfiola. Odjednom pogodi. On ispruži ruku i oseti drvenu ogradu. Bio je na stepeništu svog hotela!
<BR>&nbsp;&nbsp;&nbsp;&nbsp;&nbsp;On poče u mraku da se smeje. Dobi želju da poviče 'požar' da bi razbudio sve ukućane. U tome su ga omeli refleksi pristojnog čoveka. Međutim, bio je suviše radostan zbog uspeha opita da bi pustio stvari olako. Radovao se kao dete koje se prvi put igra novom igračkom. Uostalom, u mnogo pogleda ostao je naivan i jednostavan kao neko dete. Samo bavljenje matematikom ne utiče nimalo na srce niti na karakter. Reši se da se našali sa g. Mišleom. Proći će kroz vrata, golicaće mu tabane, vući će ga za bradu. Kakav divan pronalazak!
<BR>&nbsp;&nbsp;&nbsp;&nbsp;&nbsp;Htede da počne da se penje uz stepenice, ali u tom se upali svetlo na stepeništu. Neko je ulazio. On stavi prst na dugme vibratora, ali se na vreme seti da je skinuo naočare. Dok ih je, stavljao ruke su mu drhtale od žurbe, vrata od hodnika se otvoriše i Sen-Menu ugleda kako se prema njemu četvoronoške penje... Sen-Menu.
<BR>&nbsp;&nbsp;&nbsp;&nbsp;&nbsp;Zastade mu dah. Drugi on, onaj koji je dolazio, obučen kao svakog dana, smešio mu se, zadovoljan zbog njegovog čuđenja. Susret ga nije iznenadio. On je već bio upoznat. Bio je stariji dvanaest časova... Ubrzo su oba Sen-Menua stajali jedan pred drugim, na uzanom stepeništu, između dva sprata. Lampa sa plafona stepeništa osvetljavala ih je nekom žutom svetlošću. Sen-Menu-skafander nije se povratio od iznenađenja. Srce mu je snažno lupalo između rebara. Posmatrao se željnim očima. On skide naočare, zatim rukavice.
<BR>&nbsp;&nbsp;&nbsp;&nbsp;&nbsp;Sen-Menu-kaput posmatrao ga je s oduševljenim smeškom kako čini pokrete koje je poznavao. Ljubazno se prepustio ispitivanju. Okrete se oko sebe da bi se bolje pokazao sa svih strana. Sen-Menu-skafander najzad poče da mirnije diše.
<BR>&nbsp;&nbsp;&nbsp;&nbsp;&nbsp;"To je... Pa to si ti", reče on.
<BR>&nbsp;&nbsp;&nbsp;&nbsp;&nbsp;"Trebalo bi da kažeš 'Pa to sam ja'!" odgovori drugi.
<BR>&nbsp;&nbsp;&nbsp;&nbsp;&nbsp;On ga gurnu u slabine. Sen-Menu-skafander se nasmeši i vrati mu udarac. Počeše obojica da se smeju, isprva polako, zatim ne uzdržavajući se. Snažno su se udarali po ramenima. Njihov smeh je odjekivao u celoj kući. Svetlost na stepeništu se ugasi. Ruku pod ruku kroz mrak počeše da se penju stepeništem koje su dobro poznavali. Još su se tresli od smeha. Tanki zidovi oko njih odjekivali su od protestnih udaraca.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
