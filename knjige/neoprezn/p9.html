<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Čak i u vreme izobilja, Sen-Menu, ograničen svojim budžetom, nikad nije imao takav obrok. Jastog, pile, jagnjeći but, mlad grašak, špargle, salata, smenjivall su se u njegovom tanjiru. I na kraju, sirevi sa pavlakom i kolači na maslacu, jagode, trešnje, grožde i to usred meseca februara - sve nevorovatno sveže.
<BR>&nbsp;&nbsp;&nbsp;&nbsp;&nbsp;Imao je mali želudac. Bile su mu dovoljne majušne porcije restorana 'D' kategorije. On je suviše malo pažnje obraćao toj neizbežnoj funkciji, da bi poput svojih suseda patio od sive hrane u doba primirja i od njihovih čudnih ukusa.
<BR>&nbsp;&nbsp;&nbsp;&nbsp;&nbsp;Filomenino kuvanje kao da je u njemu probudilo moć uživanja. Bio je zadivljen kao nekim neočekivanim cvetanjem usred zime. On se najede prvog jela, i zadovoljio se samo probanjem ostalih. Beli hleb mu se učini bljutav.
<BR>&nbsp;&nbsp;&nbsp;&nbsp;&nbsp;Oseti da dolazi kafa, pre no što je sluškinja stavila na sto šoljice sa mokom.
<BR>&nbsp;&nbsp;&nbsp;&nbsp;&nbsp;Esejon je uživao u njegovim čuđenjima, Aneta u njegovom zadovoljstvu.
<BR>&nbsp;&nbsp;&nbsp;&nbsp;&nbsp;Bogalj je jeo za četvoricu i pio naiskap. Brada mu je bila iskićena mrvicama hleba. Otresao ju je posle svakog jela. Ovaj njegov apetit izgleda da je bio uobičajen. Gledajući njegovu kćer kako mu puni tanjir, Sen-Menu je naslućivao da ga je ona pri svakom obroku služila tako obilno. Uostalom, Esejon je to svom gostu potvrdio.
<BR>&nbsp;&nbsp;&nbsp;&nbsp;&nbsp;"Vidite", reče, "ja sam u suštini bezazlen. Ja ne uspevam da se zasitim radostima ovog sveta, radostima čula, radostima srca i duha. I patim kad oko sebe vidim toliko nesrećnih ljudi dok bi im život mogao pružiti toliko velika i toliko raznolika zadovoljstva. Danas, ja sam jedini koji zimi jede voće sazrelo u njegovom normalnom vremenu i obranom juče. Uskoro, nadam se, svako će moći činiti kao ja. Dođite, pokazaću vam odakle mi ta bogatstva."
<BR>&nbsp;&nbsp;&nbsp;&nbsp;&nbsp;Aneta gurnu naslonjaču svog oca. Svi troje uđoše u susednu sobu koja Sen-Menua podseti na odeljenje trezora neke banke. Njegovi zidovi bili su podeljeni na mnoštvo vratanaca od sivog metala od kojih su svaka imala ručicu i belo dugme slično dugmetu zvonca. Bogalj uhvati jednu ručicu i povuče je. Vratanca se otvoriše. Unutra je bio mrak. Svetlost koja je dopirala kroz velike prozore ni za milimetar nije prodirala u sef. Izgledao je pun tame, kao neke materije. Pogled se sukobljavao sa potpunom tamom, i nije uspevao da uhvati ni najbleđi odsjaj. Ovaj četvorougao bio je neshvatljiv u sobi izloženoj punoj popodnevnoj svetlosti.
<BR>&nbsp;&nbsp;&nbsp;&nbsp;&nbsp;"Stavite ruku u sef", reče Esejon.
<BR>&nbsp;&nbsp;&nbsp;&nbsp;&nbsp;Sen-Menu priđe, pruži ruku i zagunđa. Njegova ruka nije mogla ući u prazan prostor. Ona, međutim nije nailazila na bilo kakav otpor. On vrhovima prstiju opipa taj mrak. Ništa ne oseti. Niti nešto glatko niti rapavo. Nije bilo materije. Nije imao osećanje temperature. Ništa. Uopšte nije bilo površine. A njegova ruka koju ništa nije zadržavalo nije mogla dalje da ide. On tad stavi unutra obe ruke. Ličio je na nekog lopova koji pipanjem traži tajnu bravu. Prsti su mu šetali duž praznine. On se osloni na ta otvorena vrata, dok mu je čitavo telo bilo oslonjeno na šake pljoštimice stavljene u mrak. A ruke mu ništa nisu dodirivale. Bio je naslonjen na ništa.
<BR>&nbsp;&nbsp;&nbsp;&nbsp;&nbsp;Esejon iz džepa svog vunenog prsluka izvadi naočare i stavi ih na nos. Iza stakla oči su mu kolutale.
<BR>&nbsp;&nbsp;&nbsp;&nbsp;&nbsp;"Ne trudite se, dragi moj Pjere", reče. "Prvo ću vam pokazati šta sadrži taj sef. Zatim ću vam objasniti tajnu. Pogledajte!..."
<BR>&nbsp;&nbsp;&nbsp;&nbsp;&nbsp;On pritisnu belo dugme. Sen-Menu vide da tama drhti, pretvara se u kovitlac i razvejava se. Neka zelena lampa upali se na plafonu sefa. Njena bleda svetlost osvetljavala je četiri paketića maslaca na drvenim poslužavnicima. Sen-Menu pruži ruku. Ona uđe, ovog puta, bez teškoća, a njegov kažiprst načini rupu na maslacu.
<BR>&nbsp;&nbsp;&nbsp;&nbsp;&nbsp;Dok je Pjer zbunjeno sisao svoj prst, Esejon ponovo pritisnu dugme. Neka crna izmaglica obavi lampu, zadrža se u visini vrata, postade kao neki blok. Bogalj zatvori krilo.
<BR>&nbsp;&nbsp;&nbsp;&nbsp;&nbsp;"Videli ste moju ostavu", reče. "A sad ću vam pokazati kako funkcioniše."
<BR>&nbsp;&nbsp;&nbsp;&nbsp;&nbsp;Vratiše se u susednu sobu. Filomena je stavila na sto boce sa raznovrsnim alkoholnim pićima.
<BR>&nbsp;&nbsp;&nbsp;&nbsp;&nbsp;"Izaberite šta hoćete i poslužite se... Vi ste maločas videli jednu primenu noelita. Uspelo mi je da proizvedem jedan nov varijetet te supstance. U želji da što duže ostanem pored moje drage ćerkice, hteo sam da sadašnjost učinim večnom. Dobio sam veoma različite rezultate od onih na koje sam računao. Šta je sadašnjost u našem malom svemiru? Dok smišljam rečenicu koju ću vam reći, ona je već deo budućnosti. Po meri kako je izgovaram ona je već pala u prošlost. Da li je sadašnjost trenutak kad ispijam ovaj divan liker? Ne. Sve dok nije stigao do mojih usana, to je budućnost. Kod osećanja njegovog ukusa, njegova toplina koja mi ispunjava usta, kad to zadovoljstvo stiže do mog mozga, ono me je već napustilo. To je prošlost. Budućnost tone u prošlost čim prestaje da bude budućnost. Sadašnjost ne postoji. Zaželeti učiniti je večnom, to bi značilo učiniti večnim ništavilo. Eto to sam učinio!"
<BR>&nbsp;&nbsp;&nbsp;&nbsp;&nbsp;Sen-Menu spusti svoju čašu. On čak nije znao ni šta je pio.
<BR>&nbsp;&nbsp;&nbsp;&nbsp;&nbsp;"Oni sefovi koje ste videli iznutra su premazani jednom bojom na bazi noelita 3. Ta boja oduzima uticaj vremena na sve što se nalazi u unutrašnjosti sefa. Zelena lampa ništi uticaj noelita. Palim zelenu lampu. Unosim u sef živo pile. Gasim lampu. Pile prestaje da biva pile. Sadašnjost koja za njega nije postojala, ubuduće biće jedini oblik njegovog vremena. Krv mu se zaustavlja. Njegovi osećaji ne klize više duž vlakana njegovih nerava: ono se više ne kreće, jer pokret podrazumeva brzinu, polazak i dolazak, kretanje vremena. Ono je ukočeno u sadašnjosti. Ono može tako ostati hiljadu godina, ne stareći, bez osećanja. Čim se zelena lampa ponovo upali, ono ponovo počinje da postoji. Zapaljena šibica u mom sefu može ostati večno, a da se ne ugasi ili sagori.
<BR>&nbsp;&nbsp;&nbsp;&nbsp;&nbsp;Kakvo je stanje predmeta ili živih organizama tako sačuvanih u večnoj sadašnjosti? To samo možemo zamišljati. Ne možemo to upoznati pomoću čula, jer svetlost, miris, zvuci - sve se zaustavlja akcijom noelita. I ako ne uspevate da uvučete ruku u sef, to je zbog tog što tamo ne može biti kretanja u unutrašnjosti večne sadašnjosti. I tako ništa postaje neupoznato.
<BR>&nbsp;&nbsp;&nbsp;&nbsp;&nbsp;Kad sam usavršio noelit 3, vratio sam se u 1938. godinu zajedno s Anetom. Kupio sam ovu kuću i sagradio ove sefove. Premazao sam ih mojom bojom, zatim napunio različitim namirnicama. Kad se neki od njih isprazni, Aneta odlazi na časak u predratno doba i napuni ga."
<BR>&nbsp;&nbsp;&nbsp;&nbsp;&nbsp;"To je toliko zabavno", reče Aneta, "da ponovo postanem devojčica, sa mojim devojačkim iskustvom."
<BR>&nbsp;&nbsp;&nbsp;&nbsp;&nbsp;"Čujte je", nastavi bogalj, "slušajte kako o svom iskustvu govori taj devojčurak!"
<BR>&nbsp;&nbsp;&nbsp;&nbsp;&nbsp;Pjer je pogleda. Pokuša da zamisli povratak te mlade devojke u njeno telo odrasle devojke. Gledao je kako joj se grudi smanjuju, listovi mršave, lice postaje grublje... Ona ga je gledala u oči i on je bio prvi koji okrete glavu. On se nakašlja i reče:
<BR>&nbsp;&nbsp;&nbsp;&nbsp;&nbsp;"Sa vama, zbilja, čudesne stvari, postaju obične. Vi se kroz vreme šetate kao ulicom nekog grada... Niste li noelit 3 primenili na druge stvari?"
<BR>&nbsp;&nbsp;&nbsp;&nbsp;&nbsp;"Dabome! Premazao sam unutrašnje strane platna naših dušeka iz kojih je vuna bila izvučena. Spavamo mekano ne podržavani ni od čega. Kakav zadivljujući osećaj osetiti da nisi ni na ćemu! Već vidite kakve usluge može da vrši nova supstanca. Avaj, istorija našeg doba nam to pokazuje, svaka novotarija može lakše biti upotrebljena da unesreći ljude no da ih usreći. Hteo sam da se uverim u škodljivost noelita 3."
<BR>&nbsp;&nbsp;&nbsp;&nbsp;&nbsp;On spusti svoju čašu. Jedna kap konjaka sjajila se blizu njegove usne, poput kapi plave rose između dve zlatne trake.
<BR>&nbsp;&nbsp;&nbsp;&nbsp;&nbsp;"U specijalnim sudovima sam jednom udaljenom generalštabu tajnim putem dostavio deset hektolitara u tečnom stanju. Upozorio sam ih na opreznost prilikom punjenja lakih zapaljivih bombi. Tražio sam da me o rezultatima radiotelefonski izveste na sanskritu. Na svetu nema mnogo ljudi koji ga razumeju. A tim ljudima uglavnom nije mnogo stalo do bežične telegrafije. Otad je prošlo šest meseci. Ja sam utvrdio dan i čas emisije. Očekivao sam vas. To će biti danas, odmah. Čujmo..."
<BR>&nbsp;&nbsp;&nbsp;&nbsp;&nbsp;On otvori vrata od jedne starinske škrinje u duborezu. Pojavi se jedna ploča od ebonita sa ugrađenom glatkom dugmadi. Čim je prvo dugme bilo okrenuto, aparat poče da potmulo zuji.
<BR>&nbsp;&nbsp;&nbsp;&nbsp;&nbsp;Esejon je tražio talasnu dužinu. Tračak plavičaste svetlosti kretao se preko brojki, jednog brojčanika. U prolazu, odjeci sveta sipali su u sobu zveket bakra, tri gukanja nekog soprana, otkucaje morzea i šum prijemnog aparata ispunjenog krčanjem, nad deformisanim glasovima spikera.
<BR>&nbsp;&nbsp;&nbsp;&nbsp;&nbsp;"Eto", reče naučnik.
<BR>&nbsp;&nbsp;&nbsp;&nbsp;&nbsp;On pogleda u brojčanik jednog visokog časovnika čije je klatno uljuljkivalo vreme.
<BR>&nbsp;&nbsp;&nbsp;&nbsp;&nbsp;"Kroz dva minuta", reče.
<BR>&nbsp;&nbsp;&nbsp;&nbsp;&nbsp;Radio-aparat je širio čudan pozivni znak, pet nota flaute neprestano ponavljanih, koje su omamljivale kao muzika nekog ukrotitelja zmija.
<BR>&nbsp;&nbsp;&nbsp;&nbsp;&nbsp;Sen-Menu, koji se bio digao, polako ponovo sede na ivicu svoje stolice. Više se nije usuđivao da šumi svojim disanjem. Aneta sa rukama na stolu gledala je u svog oca sa nekom zabrinutošću. Prođoše dva minuta.
<BR>&nbsp;&nbsp;&nbsp;&nbsp;&nbsp;"Pitam se..." progunda bogalj.
<BR>&nbsp;&nbsp;&nbsp;&nbsp;&nbsp;On naglo ućuta. Iz aparata je dopirao glas nekog čoveka, oštar, jednoličan, koji je izgovarao nerazumljive reči, prepune pesme samoglasnika. Esejonovo lice se ozari. Sav se pretvorio u sluh. Aneti i Pjeru obema rukama dade znak da ćute, da prestanu sa svakim šumom. Zatim tiho progovori isprekidanim kratkim rečenicama.
<BR>&nbsp;&nbsp;&nbsp;&nbsp;&nbsp;"Probali su ga... na jednom malom gradu... negde u Aziji..."
<BR>&nbsp;&nbsp;&nbsp;&nbsp;&nbsp;Sen-Menu oseti kako mu se srce steže. Predosećao je užas. Anetine male šake na stolu, stisnuše se.
<BR>&nbsp;&nbsp;&nbsp;&nbsp;&nbsp;"Jedan avion je dovoljan... On se vrti iznad grada, baca bombe... One eksplodiraju iznad krovova. Noelit pada kao kiša. Nema lomljave! Nema nereda! Nema gomile kuća pretvorenih u prašinu! Nekoliko bombi eksplodira u vazduhu. Uz neki potmuo šum. Pada sitna kišica. Gore avion bruji. Ljudi dižu glave i vide kako se nebo izbrazdalo crnim prugama. Noelit pada, kiša pogađa stoku i ljude... stiže do zemlje. Nema krvi, nema opekotina. Neka kišica, ni topla ni hladna."
<BR>&nbsp;&nbsp;&nbsp;&nbsp;&nbsp;Glas iz radio-prijemnika nastavlja svoju priču bez uzbuđenja, kao kakvu propoved. Malo pomalo Esejon se ushićuje. Zamišljao je svakako onoliko koliko je prevodio, zamenjivao konkretnim rečenicama apstraktne reči starog jezika, dodajući sve što je pogađao i što stranac koji je iz tolike daljine govorio ni sam nije mogao znati.
<BR>&nbsp;&nbsp;&nbsp;&nbsp;&nbsp;"Neka crna kiša koja ne kvasi... Neka kiša neopipljivog mastila. Međutim, čovek kom padne nekoliko kapi na ruku i koji hoće da svoje prste prinese licu užasnuto uviđa da više ne može micati rukom. Ona je prikovana za vazduh, prikovana za nepokretnu sadašnjost. Više ne može micati glavom. On ima noelit u kosi, na ramenima. On je uvezan. On urla od straha. Ceo grad urla. Sva živa bića, tu i tamo, nastavljaju da postoje, da se pokreću delom njihovog tela koje nije pogođeno, dok drugi deo postaje nepomičan u vremenu. Umesto ruke, nosa, imaju samo senku bez težine, učvršćenu u prostoru kao cement. Ulice su posute tamnim mrljama. Kuće su upola priviđenja. Drveće na avenijama ima crno lišće, koje vetar više ne leluja. Neka oluja uzburkuje reku čija nepogođena voda mora sebi da prokrči put između ukrućene vode. Vazduhom prolaze milioni poluga tame. Svaka kap noelita prilikom pada donosi do tla taman stub senke koji niko ne može slomiti niti preći preko nje, pa bila ona tanka kao dlaka. Sve što živi, sve što se normalno kreće strelama je prikovano za nepomičnu sadašnjost.
<BR>&nbsp;&nbsp;&nbsp;&nbsp;&nbsp;Ljudi i životinje umiru, zato što se srca ili mozgovi zaustavljaju, jer je jedna glavna arterija zapušena, jer živci više ne zapovedaju životu da se produži. Oni koji su manje pogođeni, posle patnji usled nepokretnosti, upoznaju patnje od gladi i od žedi. Ulice su pune lepljivih bića koja se otimaju uzalud pokušavajući da se isčupaju od tog užasa. U kućama, ljudi i žene zaštićeni zidovima i krovovima, ne mogu više iz kuća da izađu. Na ulicama su postavljene pregrade načičkane klincima između rešetaka kroz koje je nemogućno provući se. Glad mori te opsađene. Ubrzo smrt pruža nad gradom svoju nečujnu ruku. Na ulicama vise leševi obešeni o vazduh komadima njihovog mesa koje je noelit dodirnuo. Trulež ih malo po malo otkida. Tle je prenatrpano mesom u raspadanju, ogolelim kostima, dok je vazduh ostao prepun profila ušiju, kose, dojki, crnih prstiju, ukrućenih, večno vezanih za nebo nepomičnom kišom sadašnjice..."
<BR>&nbsp;&nbsp;&nbsp;&nbsp;&nbsp;Već je nekoliko minuta otkako je prijemnik ućutao. Esejon takođe; skide svoje naočare, pređe šakom preko čela i očiju.
<BR>&nbsp;&nbsp;&nbsp;&nbsp;&nbsp;"To je užasno!" reče tiho Sen-Menu.
<BR>&nbsp;&nbsp;&nbsp;&nbsp;&nbsp;"Da, užasno je", složi se bogalj, "užasno ali zbilja čudesno, zar ne?"
<BR>&nbsp;&nbsp;&nbsp;&nbsp;&nbsp;Njegove jagodice boje mora sjajile su se od neobične ushićenosti. On nastavi:
<BR>&nbsp;&nbsp;&nbsp;&nbsp;&nbsp;"Zamislite da u ovom gradu postoji neki čovek na kog je palo dovoljno noelita da bi ceo bio sačuvan u sadašnjosti. Možda neki osmatrač protivavionske artiljerije, na nekom krovu, u blizini mesta na kom eksplodiraju bombe. Taj čovek tamo, sam u tihom gradu, ni živ ni mrtav nastavlja da stražari, van večnosti. Kraj sveta neće ga pogoditi, jer on tamo nikad neće stići. Čak ni sam bog ga više ne može dostići..."
<BR>&nbsp;&nbsp;&nbsp;&nbsp;&nbsp;Aneta uzdahnu.
<BR>&nbsp;&nbsp;&nbsp;&nbsp;&nbsp;"Možda bi trebalo da nešto popijete", reče ona tiho Sen-Menuu.
<BR>&nbsp;&nbsp;&nbsp;&nbsp;&nbsp;Ne čekajući na njegov odgovor, ona mu nasu u čašicu malo jabukovače. Nju je manje no njega pogodila priča, jer je bila osetljivija na radosti, no na nesreće, na lepotu no na ružne stvari. Njeno telo je zračilo životom, privlačio je samo život, njen duh se bunio protiv slika smrti.
<BR>&nbsp;&nbsp;&nbsp;&nbsp;&nbsp;Začu se jaka lupa od polomljenih sudova.
<BR>&nbsp;&nbsp;&nbsp;&nbsp;&nbsp;"Oh", reče Aneta, "evo moje jadne Filomene koja se sveti na porcelanu..."
<BR>&nbsp;&nbsp;&nbsp;&nbsp;&nbsp;Ona izađe iz sobe. Na nogama je imala cipele od plavog antilopa vrlo jednostavne, visokih potpetica koje su isticale njene tanane bose članke i malo istezale obline njenih listova. Pevušila ja ariju poštanske flaute. Sen-Menu nije video kad je ona izašla. Pitao se kako će reći šta misli.
<BR>&nbsp;&nbsp;&nbsp;&nbsp;&nbsp;"Ja..." poče. "Hm!"
<BR>&nbsp;&nbsp;&nbsp;&nbsp;&nbsp;On se nakašlja.
<BR>&nbsp;&nbsp;&nbsp;&nbsp;&nbsp;"Ne bih hteo da vam prebacujem... Ne verujte da... Ja vam se pomalo divim... Ali mislim da ste možda pogrešili što ste sa vašim pronalaskom upoznali vojne ustanove. Ne mislite li da bi oni napravili užasna pustošenja?"
<BR>&nbsp;&nbsp;&nbsp;&nbsp;&nbsp;Esejon je češljao bradu češljem od krljušti. Zupci su milovali dlaku uz šum somota.
<BR>&nbsp;&nbsp;&nbsp;&nbsp;&nbsp;"Umirite se, moj mali Pjere", reče on. "Oni više neće imati noelit. Oni ne znaju odakle on dolazi, a ako pokušaju da ga analiziraju, oni će samo svoje instrumente učiniti neupotrebljivim, kao i laboratorije, a možda i svoje hemičare! Nedavno su mi ponudili basnoslovne svote. Dodali su da će me ponovo svakog dana zvati. Neću ih slušati. To je već završena proba. Pogađam da me osuđujete što sam je izvršio. Vama se ne čini da se ona uklapa u moje humanitarne ciljeve. No ipak, baš zbog tog ogleda neću otkriti javnosti moj noelit. Pre no što se nešto uradi, treba biti upoznat. Kinez koji je pronašao barut za vatromet, možda bi zastao u svojim istraživanjima da je predvideo topove. Sa druge strane, mi naučnici ne treba da ispoljavamo suviše lažne preosetljivosti. Šta znači smrt nekoliko hiljada ljudi kada je reč o sreći čitavog čovečanstva?"
<BR>&nbsp;&nbsp;&nbsp;&nbsp;&nbsp;On neusiljeno baci četku na sto. Oči mu postadoše hladne kao sleđena bara. Međutim, Sen-Menu nije mogao zaboraviti svirepu razdraženost koju je video kako sjaji u tim istim jagodicama, dok je govorio o bombardovanju.
<BR>&nbsp;&nbsp;&nbsp;&nbsp;&nbsp;Esejon protrlja šake i poče da se smeši. Ponovo je on bio bonvivan, gurman, srećni istraživač. On progovori:
<BR>&nbsp;&nbsp;&nbsp;&nbsp;&nbsp;"A sad ću vam pokazati moje čudo. Zahvaljujući njemu vi ćete uskoro moći putovati u buduće vekove. Budite ljubazni i gurnite moju naslonjaču..."
<BR>&nbsp;&nbsp;&nbsp;&nbsp;&nbsp;Oni pređoše u susednu odaju koja je trebalo da bude laboratorija. Pored zidova bila su raspoređena četiri velika stola od ružičastog mermera. Jedan polukružni urez na svakom od njih da bi debeljku omogućio da na njemu radi ne napuštajući naslonjaču na točkovima. Površina stolova bila je gola, glatka. Ispod svakog su se nalazili gvozdeni plakari, zatvorenih vrata. Iznad jednog stola visilo je o ekseru jedno odelo od zelene tkanine. Esejon ga pokaza prstom:
<BR>&nbsp;&nbsp;&nbsp;&nbsp;&nbsp;"To je taj predmet, otkačite ga", reče.
<BR>&nbsp;&nbsp;&nbsp;&nbsp;&nbsp;Sen-Menu prostre preko stola neku vrstu kombinezona, u jednom komadu od kapuljače do pantalona. Spreda se zatvarao takozvanim 'rajsferšlusom'. Na kapuljači su bile izrezane dve rupe za oči. Dva mala aparata bila su učvršćena za tkaninu u visini ušiju. Tkanina kao da je bila zamočena u rastvor za prskanje vinove loze.
<BR>&nbsp;&nbsp;&nbsp;&nbsp;&nbsp;"Evo potrebnih pomoćnih sredstava", dodade Esejon, izvlačeći iz jednog plakara par čizama, vrlo duge rukavice, naočare motocikliste, jedan kožni pojas za koji je bio učvršćen neki metalni četvrtasti aparat, velik kao torba konduktera u pariskim autobusima.
<BR>&nbsp;&nbsp;&nbsp;&nbsp;&nbsp;Tome dodade dve torbice i jedan ranac. Koža, metal, naočare - sve je bilo zelene boje.
<BR>&nbsp;&nbsp;&nbsp;&nbsp;&nbsp;"Sve je to", reče naučnik, "natopljeno smešom noelita 3 i noelita 1 i 2. Kad ovo odelo budete obukli, stavili te naočare, navukli rukavice i čizme, taj aparat na pojasu omogućiće vam da se šetate među vekovima. Njegovo stavljanje u pokret aktivira istovremeno noelit 3 i jedan od ona dva po izboru. Želite li da pođete sto godina unapred? Noelit 2 će vas tamo preneti odmah. Dok vas noelit 3 čuva takvim kakvi ste, on čuva vaše sadašnje stanje, dok vas ostali odbacuju u budućnost ili u prošlost. Funkcionisanje aparata je vrlo jednostavno. Ova četiri glatka dugmeta omogućavaju vam da pomerate pravac pređica duž slagačkih merača časova, dana, meseca, godina, vekova. Središte merača označeno je sa brojkom 0, a to je vreme za vaš polazak. Na levoj strani je prošlost, na desnoj budućnost. Pošto pređice sredite, pritiskate ovo okruglo dugme i odmah ste preneti u vreme koje ste odredili. Da bi se vratili, pritiskate četvrtasto dugme i isto vas natrag kao gumom vraća na polaznu tačku.
<BR>&nbsp;&nbsp;&nbsp;&nbsp;&nbsp;Ovo okrugo dugme stavlja u pokret vibrator. Vi ga aktivirate tek kad stignete. Vibrator menja vaše vreme za jednu sekundu napred i unazad, vrlo brzo. Prilikom svakog odlaska i povratka, vi ćete preskočiti sadašnjost. Za ljude oko vas vi nikad niste tu, uvek kasnite ili ste poranili za jedan sekund u odnosu na njihovo vreme. I tako postajete nevidljivi, neopipljivi. Pred vama se pojavljuje zid? Ne oklevajte da prođete kroz njega. On vas ne može zadržati, jer vi još niste tamo ili ste već prošli. Ništa vam ne može biti prepreka. Ne zaboravite, kad budete stavljali naočare, da krake zavučete u ove rupice slušalica. Naočare i slušalice su u stvari povezane sa vibratorom. Čim on funkcioniše stakla naočara i membrane slušalica skladno sa njim vibriraju, ali u suprotonom smislu. Oni čine da svetlosni zraci i zvuci kasne kad se vaše vreme ubrzava, a ubrzavaju ih kad vi kasnite. Oni vam ponovo stvaraju svet o kom biste vi bez njih imali samo pobrkano osećanje, haotično. Možda će prilikom vašeg slušanja doći do nekog malog slabljenja i može vam se desiti da vidite pomućeno. Međutim, vaša čula će se veoma brzo prilagoditi. Uostalom, ništa vas ne sprečava, ako procenite da se bezopasno možete pokazati, da zaustavite vibrator. Dovoljno će biti da još jednom pritisnete vibrator. U torbama imate namirnice, oružje, alat, jednu kameru i komade lepljive tkanine za brzu popravku svake poderotine na 'skafanderu vremena'. Tako sam krstio to odelo. Torba će vam poslužiti da u njoj sa vaših istraživanja donesete predmete ili sitna živa bića."
<BR>&nbsp;&nbsp;&nbsp;&nbsp;&nbsp;Sen-Menu nije više pomišljao da se čudi.
<BR>&nbsp;&nbsp;&nbsp;&nbsp;&nbsp;"Vi meni govorite - vi", ipak primeti. "A zar i vi nećete poći sa mnom?"
<BR>&nbsp;&nbsp;&nbsp;&nbsp;&nbsp;"Avaj, kako bih pošao?" odgovori tiho bogalj kom se čelo zamrači.
<BR>&nbsp;&nbsp;&nbsp;&nbsp;&nbsp;On prstom pokaza na svoje patrljke: "Ja čak ne mogu ni da stojim."
<BR>&nbsp;&nbsp;&nbsp;&nbsp;&nbsp;"Onda, sve ovo još nije ni isprobano?"
<BR>&nbsp;&nbsp;&nbsp;&nbsp;&nbsp;"Jeste, ja sam isprobala!" smešeći se reče Aneta koja je pri tom ušla u sobu.
<BR>&nbsp;&nbsp;&nbsp;&nbsp;&nbsp;Sen-Menu je iznenađeno pogleda. On ne bi mogao pomisliti da je ona mogla aktivno učestvovati u istraživanjima svog oca. Njegova začuđenost probudi njenu pažnju, prikaza mu devojku, u magnovenju, onakvom kakva je bila, istovremeno krhka i čvrsta, ždrava tela i nežna, zračila je.
<BR>&nbsp;&nbsp;&nbsp;&nbsp;&nbsp;"Vi ste..." poče on.
<BR>&nbsp;&nbsp;&nbsp;&nbsp;&nbsp;Htede reći 'toliko lepi'. Shvati da je njegov kompliment takođe neka besmislenost. On zastade i pocrvene.
<BR>&nbsp;&nbsp;&nbsp;&nbsp;&nbsp;"Ove probe su nam pokazale", nastavi pronalazač, "da je putovanje kroz vreme praćeno putovanjem kroz prostor. No, ako moj aparat komanduje prvim, izgleda da je drugo određeno nesvesnim željama ili uspomenama. Vaši ogledi omogućiće vam bez sumnje da dosta brzo upoznate proces tih putovanja. Kad ćete početi, dragi moj prijatelju?"
<BR>&nbsp;&nbsp;&nbsp;&nbsp;&nbsp;Sen-Menu, iznenađen, nije znao šta da odgovori. Pošto je od njega tražena akcija, on oseti kako se u njemu rađa plašljiva duša zamorčeta. Užasavala ga je bogaljeva mirna sigurnost, umesto da ga smiri. Užas koji je u njega unela radio emisija ponovo se rađao i utapao. Sasvim je očigledno da njegov život nije bio važniji od života nekog kulija. Prema kakvoj je to strašnoj nepoznatoj stvari trebalo da poleti?
<BR>&nbsp;&nbsp;&nbsp;&nbsp;&nbsp;Učini mu se da u Esejonovim očima vidi gramzivost koja ga prestraši i koja je pred njegovim ćutanjem malo pomalo ustupala mesto nekoj strogosti punoj pretnje.
<BR>&nbsp;&nbsp;&nbsp;&nbsp;&nbsp;On se osvrnu, pogleda u skafander koji je bio prostrt na ružičastom mermeru, zauze neusiljeni stav, što mu je vrlo rđavo priličilo, uštinu tkaninu jednog rukava, podiže ga, pusti da padne i reče oštrim glasom:
<BR>&nbsp;&nbsp;&nbsp;&nbsp;&nbsp;"Ne danas, ne, svakako ne danas. Suviše sam jeo, a naročito pio. Ne osećam se svojim gospodarem. Bojim se da bih budućnost video dvostruko..."
<BR>&nbsp;&nbsp;&nbsp;&nbsp;&nbsp;Poče da se smeje, srećan što se izvukao jednom šalom. On se oprosti od svojih domaćina i poče da trči po snegu. Disao je radošću utopljenika vraćenog u život.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
