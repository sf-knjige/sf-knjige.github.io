<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>S. P. Somtou: ČUI ČAI
<P>&nbsp;&nbsp;&nbsp;&nbsp;&nbsp;Živi mrtvaci nisu onakvi kakve ih zamišljamo. Nema oklembešenih iznutrica, niti kapave sluzi. Oni creva i krv nose u sebi kao vi i ja. Na odgovarajućem osvetljenju mogu da budu lepi, kao kada stoje na vratima uhvaćeni u unakrsnim zracima neona. Potpaljeni odgovarajućom fantazijom, ne mogu se razlikovati od nas. Slušajte, ja to znam. Ja sam ih dodirivao.
<BR>&nbsp;&nbsp;&nbsp;&nbsp;&nbsp;Tokom osamdesetih često sam odlazio u Bangkok. Firma za koju sam radio imala je tamo mnogo poslova i neki od njih bili su mutni, a neki ne. Počela je selidba novca iz Hong Konga i naša kompanija, lešinarska kakva je, vrebala je svoj udeo u plenu. Bangkok je rastao kao da sutrašnjice neće biti. Los Anđeles je prema njemu izgledao kao palanka. Bio je divalj, brz, mahnit i pun osujećenja. Imao je hramove i zgrade u obliku džinovskih robota. Obrisi su mu ličili na mešavinu Šangri-La i Menhetna. Za jednog okretnog japi-rukovodioca poput mene, tu je uvek bilo sastanaka, faksova za slanje, dugih vožnji za odrađivanje, kreditnih kartica za trošenje. Bilo je tu, takođe, seksa.
<BR>&nbsp;&nbsp;&nbsp;&nbsp;&nbsp;Bio je tu Patpong.
<BR>&nbsp;&nbsp;&nbsp;&nbsp;&nbsp;Bio sam zavisnik. Danima, posle više sati razgovora na visokom nivou, razmatranja papira i banketa koji su trajali od prestanka radnog vremena do ponoći, tumarao sam zakrčenim sokacima Patponga. Noć je zaudarala na otpadnu vodu i jasmin. Vrućina je prodirala svuda. Svaki moj korak bio je obojen drugim neonskim znakom. Iz poluotvorenih ulaza u noćne klubove, zadnjice su mrdale uz živahan, bezdušni sinti-rok. Sve je bilo na prodaju: žene, dečaci, piratski softver, lažni 'Roleksi'. Sve se znojilo. Tumarao sam ulicama i ponekad nasumce ulazio da pogledam predstavu uživo, žene koje izbacuju ping-pong loptice iz pičke, dečake koji se jebu u bulju na motociklima. Bio sam zavisnik. Bilo je i drugih poseta, kada sam sedeo u čekaonicama i gledao žene sa brojevima oko vrata kroz jednosmerno staklo, meke, vitke žene mrke kože. Birao broj. Izvlačio prstima iz džepa kondome američke proizvodnje. Nikad ne kupuj lokalne, burazeru, bušni su kao sito.
<BR>&nbsp;&nbsp;&nbsp;&nbsp;&nbsp;Bio sam zavisnik. Nisam znao za čime tragam. Ali znao sam da je to nešto što se ne može pronaći u Ensinu. Bio sam vitez u potrazi, ali nisam znao da je pronalaženje svetog grala najgore što se može dogoditi.
<BR>&nbsp;&nbsp;&nbsp;&nbsp;&nbsp;Prvi put sam opazio gral u Klubu Pagode koji se nalazio blizu mog hotela - tamo smo često voleli da vodimo klijente. Klub je bio na samom rubu Patponga, ali bio je ugledan - jedno od onih mesta gde se služi plastični Kralj i ja, što je, naravno, plastična imitacija života u drevnom Sijamu... veštačko što oponaša veštačko, razumete. Kelneri su puzili unaokolo u srednjevekovnim uniformama, gosti su sedeli na podu, samo što se ispod stola nalazio bunar gde su se mogle smestiti oklembešene noge nezgrapnih belaca. Parterna predstava bila je eminentno trezvena... sve su to bili klasični Tai plesovi, žene sa šeširima u obliku pagode koje su se kretale brižljivo graciozno i sporo uz zvonku, tuđinsku muziku. Dobro mesto da se razgovara sa potencijalnim korisnicima sponzorstva, zato što je ono u njima izazivalo veliku nervozu.
<BR>&nbsp;&nbsp;&nbsp;&nbsp;&nbsp;Međutim, doktorka Frensis Stoun nije bila ni najmanje nervozna. Već je bila tamo kada sam stigao. Bila je zauzeta uzimanjem kikirikija iz svoje gaeng massaman i ređanjem po tanjiru sa pirinčem tako da liči na male oči, nos i usta.
<BR>&nbsp;&nbsp;&nbsp;&nbsp;&nbsp;"Volite da se igrate hranom?" rekoh ja dok sam se izuvao na rubu našeg separea i zavlačio noge ispod stola preko puta nje.
<BR>&nbsp;&nbsp;&nbsp;&nbsp;&nbsp;"Ne", reče ona. "Samo više volim mrvljeno nego u komadu. Mislim na kikiriki. Vi mora da ste gospodin Lajbovic."
<BR>&nbsp;&nbsp;&nbsp;&nbsp;&nbsp;"Rasel."
<BR>&nbsp;&nbsp;&nbsp;&nbsp;&nbsp;"Čovek koga treba da šarmiram i da mu izvučem nekoliko miliona dolara." Koketno je pućila usne, što nije baš bilo nešto što bih očekivao od osobe koja se bavi medicinskim istraživanjem. Lice joj je bilo oronulo, ali način na koji se osmehivala potpaljivao je sećanje na mladalačku lepotu. Zapitao sam se šta se to dogodilo što ju je toliko izmenilo; prema dosjeu, imala je oko četrdeset pet godina.
<BR>&nbsp;&nbsp;&nbsp;&nbsp;&nbsp;"Mi smo ovde više da bismo uzimali", rekoh ja, "a ne da bismo davali. Istraživanje i razvoj ne predstavlja našu jaču stranu. Možda bi vam bolje bilo da se obratite Hekstu ili Berlu Jukeru, Frensis."
<BR>&nbsp;&nbsp;&nbsp;&nbsp;&nbsp;"Ali, Rasele..." Nije ni pipnula svoj kari, ali kikiriki na pirinču sada je predstavljao savršeno ljudsko lice, sa nekoliko niti od sosa umesto kose. "Ovo nije baš sasvim istraživanje i razvoj. Ovo je otkriće koje je prisutno već skoro vek i po. Rad mog pradede..."
<BR>&nbsp;&nbsp;&nbsp;&nbsp;&nbsp;"Zbog kog je bio izbačen iz austrijske Akademije? Da, vaš dosje je prilično iscrpan, dr Stoun; znam sve o tome kako je umakao u Ameriku i promenio ime."
<BR>&nbsp;&nbsp;&nbsp;&nbsp;&nbsp;Ona se osmehnu. "I dosije koji ja imam o vama, gospodine Lajbovic, prilično je iscrpan", reče ona i poče da vadi izvesne kompromitujuće fotografije iz tašne.
<BR>&nbsp;&nbsp;&nbsp;&nbsp;&nbsp;Odjeknu gong kako bi najavio sledeći ples. Bio je to solo. Magla se zakotrlja po podijumu i iz nje izroni žena. Odeća joj je svetlucala zbog kristalnih perli, ali oči su joj bile sjajnije od svih tih četvrtastih cirkona. Ona me pogleda i ja osetih žalac zavisnosti. Ona se osmehnu i usne kao da joj zasijaše, ovlažene.
<BR>&nbsp;&nbsp;&nbsp;&nbsp;&nbsp;"Dopada vam se ono što vidite", reče Frensis tiho.
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;"Ples se zove Čui Čai, ples preobražaja. U svakoj tajlandskoj klasičnoj drami, postoji preobražaj - žena se pretvara u ružu, duh se pretvara u ljudsko biće. Posle preobražaja, lik izvodi ples Čui Čai, uživajući u potpunosti u lepoti sopstvenog preobražaja."
<BR>&nbsp;&nbsp;&nbsp;&nbsp;&nbsp;To me nije zanimalo, ali, iz nekog razloga, ona je želela da mi ispriča sve o onome što je stajalo iza tog plesa. "Ovaj Čui Čai zove se Čui Čai Bendžakai... ženski demon Bendžakai odlazi po zadatku demonskog kralja, Totsakanta, da zavede junaka Ramu... prerušena u prelepu Situ, ona će otploviti rekom ka Raminom taboru, u pokušaju da ga ubedi da je njegova voljena umrla... tek kada je stave na pogrebnu lomaču, probuđena plamenovima iz transa smrti, ona će još jednom poprimiti svoje demonsko obličje i odleteti prema mračnom kraljevstvu Lanka. Ali vi ne slušate."
<BR>&nbsp;&nbsp;&nbsp;&nbsp;&nbsp;Kako sam mogao da slušam? Preda mnom je stajala žena kakva postoji samo u snovima, u pesmama. Polako se kretala naspram nakinđurenih kulisa, izbledele slike palate sa šiljatim kulama. Stopala jedva da su joj dodirivala pod. Ruke su joj se talasale. A njene oči nisu me napuštale. Kao da je gledala samo u mene. Tajlanđanke mogu očima da izvode stvari koje druge žene ne znaju. Njihove oči imaju svoj tajni jezik.
<BR>&nbsp;&nbsp;&nbsp;&nbsp;&nbsp;"Zašto je toliko gledate?" reče Frensis. "To je obična barska devojka iz Patponga... ovde radi na crno... klasika uveče, pička posle ponoći."
<BR>&nbsp;&nbsp;&nbsp;&nbsp;&nbsp;"Poznajete je?" rekoh ja.
<BR>&nbsp;&nbsp;&nbsp;&nbsp;&nbsp;"Imam izvesne... poslove sa njom."
<BR>&nbsp;&nbsp;&nbsp;&nbsp;&nbsp;"Šta to tačno vi istražujete, dr Stoun?"
<BR>&nbsp;&nbsp;&nbsp;&nbsp;&nbsp;"Granicu između života i smrti", reče ona. Ona pokaza na fotografije. Kraj njih se nalazio ugovor, nekakav sporazum o sponzorisanju istraživanja i razvoja. Bio je mutno odštampan. "Oh, ne brinite, reč je samo o nekoliko miliona dolara... vaša kompanija neće to ni osetiti... a posedovaćete najveću moguću tajnu... stablo života i smrti... Evine jabuke. Osim toga, ja znam vašu cenu i mogu da je ispunim." I ona pogleda ka igračici. "Njeno ime je Keo. Ne smeta mi da podvodim ako je to u ime nauke."
<BR>&nbsp;&nbsp;&nbsp;&nbsp;&nbsp;Najednom shvatih da smo dr Stoun i ja jedini gosti u Klubu Pagode. Smestili su mi to nekako.
<BR>&nbsp;&nbsp;&nbsp;&nbsp;&nbsp;Žena nastavi da igra, sada brže, dok su joj ruke mahale kroz vazduh mističnim pokretima. Nije prestajala da me gleda. Ona jeste bila lik koji je glumila, zavodljiva i dijabolična. U svakom pogledu, u svakom pokretu šake osećala se tama. Iskapih ostatak svog piva 'Kloster' i zatražih novo. Erekcija mi je upirala u pantalone.
<BR>&nbsp;&nbsp;&nbsp;&nbsp;&nbsp;Ples se završi i ona se prostre pred publikom koju smo činili nas dvoje, dlanova spojenih u gracioznom wai-ju. Spuštenih očiju, napustila je podijum. Potpisao sam papire o sponzorstvu, a da to nisam ni znao.
<BR>&nbsp;&nbsp;&nbsp;&nbsp;&nbsp;Dr Stoun reče: "Kada pođete ka toaletu na spratu... uđite na druga vrata s leve strane. Ona će vas čekati."
<BR>&nbsp;&nbsp;&nbsp;&nbsp;&nbsp;Popio sam još jedno pivo i kada sam digao pogled, nje više nije bilo. Nije pojela ni zalogaj. Ali hrana na njenom tanjiru izvajala je lice prelepe žene. Bilo je toliko verno da... ali ne. Nije bilo živo. Nije disalo.
<BR>
<BR>&nbsp;&nbsp;&nbsp;&nbsp;&nbsp;Još je bila u svom plesnom kostimu kada sam ušao. Neka devojčica pažljivo joj je rašivala šavove. Na podu se nalazila gomila odeće. Pod sjajem gole sijalice, odeća boginje imala je malo glamura. "Na klasičnim plesnim kostimima nema dugmad', reče ona. "Prosto nas ušiju u njih. Ne može piški!" Ona se zakikota.
<BR>&nbsp;&nbsp;&nbsp;&nbsp;&nbsp;Devojčica pokupi gomilu i izgubi se.
<BR>&nbsp;&nbsp;&nbsp;&nbsp;&nbsp;"Ti si... veoma lepa", rekoh ja. "Ne shvatam zašto... mislim, zašto moraš da..."
<BR>&nbsp;&nbsp;&nbsp;&nbsp;&nbsp;"Imam problem", reče ona. "Skup problem. Dr Stoun vama ne reći?"
<BR>&nbsp;&nbsp;&nbsp;&nbsp;&nbsp;"Ne." Šake su joj stidljivo bile stisnute na grudima. Ja ih nežno uklonih odatle.
<BR>&nbsp;&nbsp;&nbsp;&nbsp;&nbsp;"Hoćete ja igram za vas?"
<BR>&nbsp;&nbsp;&nbsp;&nbsp;&nbsp;"Igraj", rekoh ja. Bila je naga. Mirisala je drugačije od drugih žena. Kao smrvljeno cveće. Možda sa daškom truleži. Zatresla je glavom da rasplete kosu i ona joj se uvi na dojkama kao crno zmijsko gnezdo. Dok sam je gledao na podijumu, zamišljao sam kako je silujem, ali sada sam želeo da to rastegnem koliko je god bilo moguće. Bože, izluđivala me je.
<BR>&nbsp;&nbsp;&nbsp;&nbsp;&nbsp;"Vidim veliku prazninu u vama. Dođite meni. Ja vas ispunim. Mi oboje prazni ljudi. Treba da se ispunimo."
<BR>&nbsp;&nbsp;&nbsp;&nbsp;&nbsp;Pokušah da se usprotivim. Ali ona me je prozrela. Bio sam pun para, ali sam bio samo jedan sjebani japi. To je bio koren moje zavisnosti.
<BR>&nbsp;&nbsp;&nbsp;&nbsp;&nbsp;Ponovo je izvela ples preobražaja, ovaj put samo za mene. Zaista samo za mene. Hoću reći, sve devojke u Patpongu umeju da vas ubede da vas vole. Zbog toga postanete zavisnik. To je jedina ulica na svetu u kojon možete kupiti ljubav. Ali ona nije bila takva. Kada me je dodirnula, bilo je to kao da je posegnula preko nevidljive barijere, nepremostivog jaza. Čak i kada sam ušao u nju, ostala je nedodirljiva. Bili smo iz različitih svetova i nijedno od nas nije napuštalo svoj privatni pakao.
<BR>&nbsp;&nbsp;&nbsp;&nbsp;&nbsp;Neću da kažem da tu nije bilo strasti. Ona je znala svaki mogući položaj. Znala ih je sve i spreda i otpozadi. Držala me je tamo cele noći i svaki čin izgledao je kao da je tek izmišljen samo za nas dvoje. Poslednji put kada sam svršio, osetio sam da sam načas ugledao gral. Iz njenih očiju koje su zurile naviše u golu sijalicu navirala je neka upamćena seta. Voleo sam je iz petnih žila. A onda me je obuzela strava. Ona je bila demon. Žutih očiju, zmajevih kandži. Ona je bila ja, bila je moja neutaživa glad. Jebao sam sopstvenu zavisnost. Mislim da sam jecao. Optužio sam je da mi je stavila halucinogene u piće. Zaspao sam u suzama i ona me je onda napustila.
<BR>&nbsp;&nbsp;&nbsp;&nbsp;&nbsp;Nisam primećivao kvrgavi madrac, oljuštene zidove ili način na koji je sijalica poskakivala u ritmu muzike odozdo. Nisam primećivao bubašvabe.
<BR>&nbsp;&nbsp;&nbsp;&nbsp;&nbsp;Do jutra nisam primetio da sam zaboravio da upotrebim kondome.
<BR>
<BR>&nbsp;&nbsp;&nbsp;&nbsp;&nbsp;Bilo je to uspešno putovanje, ali ja se nisam vraćao na Tajland sledeće dve godine. Unapredili su me, tako da nisam više morao da putujem, preselio sam se iz Ensina na Beverli Hils, nabavio sam noviji, najmoderniji model žene, spakovao decu i poslao ih u švajcarski internat. Takođe sam našao novog psihoterapeuta i novu grupu za terapiju. Zavisnost sam ugušio novim zavisnostima. Moj stari psihoterapeut bio je strogi frojdovac. Pokušao je da iskopa razlog iz neke traume iz detinjstva - zlostavljanja, navikavanja na nošu, edipovskih igara - ali nije bio u stanju ništa da pronađe. Dobar sam u blokiranju sećanja. Što se mene tiče, mogao sam isto tako da se naglo pojavim u uzrastu od osam ili devet godina. Roditelji su mi bili mrtvi, ali imao sam staratelje.
<BR>&nbsp;&nbsp;&nbsp;&nbsp;&nbsp;Moji najbolji prijatelji u grupi za terapiju bili su Žanin, koja je imala osam muževa, i Majk, transvestit sa spektakularnom pozadinom. Klinika se nalazila u Malibuu, pa smo mogli da idemo na plažu između navrata samorastrzanja. Jednog dana smo došli i do Tajlanda.
<BR>&nbsp;&nbsp;&nbsp;&nbsp;&nbsp;Majk reče: "Poznavao sam jednu ženu iz Tajlanda. Zabavljao sam se u Tajlandu, znate? Odmor i rekreacija. Tamo ima puno transvestita, dušo. Ja nisam peško. Samo volim veš. Upoznao sam tu devojku." Retko se držao teme, jer je stalno bio zabetoniran. Naša psihoterapeutkinja, Glenda, obeznanila se u kadi od sekvojinog drveta. Plaža je bila pusta. "Poznavao sam tu ženu u Tajlandu, igračicu. Menjala se kada je plesala. Zaista menjala. Trebalo je da joj vidite kožu. Prozirnu. A i mirisala je drugačije. Mirisala je na neke nepoznate droge."
<BR>&nbsp;&nbsp;&nbsp;&nbsp;&nbsp;Počeo sam da se tresem kada je to rekao zato što sam pokušavao sve to vreme da ne mislim na nju, čak i kada mi je dolazila u snove. I pre nego što sam počeo da je sanjam, kad bih samo sklopio oči, čuo bih muklo zveckanje marimbi i video je kako lebdi u tami.
<BR>&nbsp;&nbsp;&nbsp;&nbsp;&nbsp;"Zvuči poznato", rekoh ja.
<BR>&nbsp;&nbsp;&nbsp;&nbsp;&nbsp;"Njah. Ne postoji niko poput te devojke, dušo, niko. Plesala je u jednom klasičnom plesu i ujedno radila u javnim kućama... a imala je i dnevni posao, radila je za neku ćaknutu profesorku... belkinju, smežuranog lica, s naočarima. Bila je to nekakva doktorka, čini mi se. Otrcana kancelarija u Patpongu, davala je besplatno devojkama lekove za venerične bolesti."
<BR>&nbsp;&nbsp;&nbsp;&nbsp;&nbsp;"Dr Frensis Stoun." Zar je kompanija finansirala besplatnu kliniku za venerične bolesti? A šta je sa istraživanjem o tajnama Vaseljene?
<BR>&nbsp;&nbsp;&nbsp;&nbsp;&nbsp;"Hej, otkud znaš njeno ime?"
<BR>&nbsp;&nbsp;&nbsp;&nbsp;&nbsp;"Jesi li upražnjavao seks sa njom?" Odjednom sam drhtao od gneva. Ne znam zašto. Hoću reći, znao sam kako se izdržavala.
<BR>&nbsp;&nbsp;&nbsp;&nbsp;&nbsp;"Jesi li ti?" odvrati Majk pitanjem. Bio je veoma nervozan. Odmakao se od mene, zavijajući džoint jednom rukom dok je drugom prelazio preko dasaka od sekvoje.
<BR>&nbsp;&nbsp;&nbsp;&nbsp;&nbsp;"Ja sam prvi pitao", viknuh, pomislivši: Isuse, zvučim kao neki desetogodišnjak.
<BR>&nbsp;&nbsp;&nbsp;&nbsp;&nbsp;"Naravno da nisam! Ona je bila u problemima, u redu? U skupim problemima. Ali bila je divna, mm-mm, da je čovek pojede."
<BR>&nbsp;&nbsp;&nbsp;&nbsp;&nbsp;Mahnito se obazreh. Psihoterapeutkinja je još dremala - fantastičan način da se zaradi hiljadu dolara na sat - a ostali su se izdvojili u grupice. Žanin je, kao, slušala, ali više ju je zanimalo da ravnomerno namaže losion za sunčanje.
<BR>&nbsp;&nbsp;&nbsp;&nbsp;&nbsp;"Hoću da se vratim", rekoh ja. "Hoću ponovo da vidim Keo."
<BR>&nbsp;&nbsp;&nbsp;&nbsp;&nbsp;"To ti je potpuno sranje", reče ona, primakavši se uz mene. "Ti to samo, kao, ispoljavaš svoj unutrašnji bol na objektu fantazije. Kao, potrebno ti je da budeš u dodiru sa svojim detetom, znaš na šta mislim?"
<BR>&nbsp;&nbsp;&nbsp;&nbsp;&nbsp;"Pogrešio si grupu za terapiju, dušo", reče Majk osorno.
<BR>&nbsp;&nbsp;&nbsp;&nbsp;&nbsp;"Hej, Rase, umesto da, kao, projektuješ to na neku žensku iz prošlosti koja se može zaboraviti jer je deset hiljada milja daleko, zašto se, kao, ne fiksiraš na nekoga malo bližeg kući? Hoću reći, ja sam te posmatrala. Priključila sam se grupnoj terapiji samo zato što, kao, grupe za terapiju predstavljaju jedina mesta gde mogu da se nađu senzitivni tipovi."
<BR>&nbsp;&nbsp;&nbsp;&nbsp;&nbsp;"Žanin, ja sam oženjen."
<BR>&nbsp;&nbsp;&nbsp;&nbsp;&nbsp;"Onda budimo ljubavnici."
<BR>&nbsp;&nbsp;&nbsp;&nbsp;&nbsp;Dopala mi se ta zamisao. Moj brak sa Trišom uglavnom je bio običan vic: trebao mi je sveži ukras za koktel-prijeme i otvaranja; njoj je trebala sigurnost. Nije tu bilo mnogo seksa; kako bi i bilo? Ja sam bio navučen na sećanja. Možda bi ova žena mogla da me izleči. A želeo sam žestoko da budem izlečen, zato što me je Majkova priča istrgla iz maštarija da je Keo postojala samo za mene.
<BR>&nbsp;&nbsp;&nbsp;&nbsp;&nbsp;Sada su već nastupile devedesete, pa je Žanin navaljivala da testiram krv pre nego što učinimo bilo šta. Test mi je bio pozitivan. Usrao sam se od straha. Zato što je jedini put kada sam bio toliko nepažljiv da zaboravim da upotrebim kondom bio... te noći. A radili smo sve. Zapušili svaki otvor. Podelili svaki fluid.
<BR>&nbsp;&nbsp;&nbsp;&nbsp;&nbsp;Bio je to ples preobražaja, nego šta.
<BR>
<BR>&nbsp;&nbsp;&nbsp;&nbsp;&nbsp;Nisam imao šta da izgubim. Razveo sam se od žene i poslao decu u još skuplju školu u Konektiketu. Osećao sam se dobro. Možda se nikada neću ni od čega razboleti. Pročitao sam sve moguće knjige i članke o tome. Nisam rekao nikome. Spakovao sam par odela i nešto neformalne odeće, kao i izvesnu količinu krijumčarenog AZT-a. Osećao sam se dobro. Dobro, govorio sam sebi. Dobro.
<BR>&nbsp;&nbsp;&nbsp;&nbsp;&nbsp;Krenuo sam prvim letom za Bangkok.
<BR>&nbsp;&nbsp;&nbsp;&nbsp;&nbsp;U kompaniji su se iznenadili kada su me videli, ali tada sam bio već toliko velika zverka da su pretpostavili da njuškam nešto oko internih problema. Smestili su me u Orijental. Dali su mi dnevnicu od 10.000 bahta. U Bangkoku se može štošta kupiti za četiri stotine dolara. Rekao sam im da me puste na miru. Istraga se nije ticala njih. Nisu znali šta ja to istražujem, pa su strepeli od najgoreg.
<BR>&nbsp;&nbsp;&nbsp;&nbsp;&nbsp;Otišao sam u ulicu Silom, gde je stajao Klub Pagode. Nije ga više bilo. Na njegovom mestu stajao je tek otvoreni Mekdonalds i agencija za kupovinu avionskih karata. Možda je Keo već mrtva. Zar nisam osetio taj miris na njoj? Miris smrvljenog cveća koje vene... miris nadolazeće smrti? I ta strast sa kojom smo vodili ljubav. Sada sam je shvatao. Bila je to strast prokletih. Ona je posegnula ka meni sa mesta između života i smrti. Isisala je život iz mene i dala mi virus kao dar ljubavi.
<BR>&nbsp;&nbsp;&nbsp;&nbsp;&nbsp;Šetkao sam kroz Patpong. Kurve su me vukle za laktove. Turali su mi lažne 'Rolekse' pod nos. Bilo je beskorisno tražiti Keo. Ima milion žena koje se zovu Keo. Keo znači dragulj. Takođe znači staklo. U tajlandskom postoji mnogo reči koje se podjednako koriste i za stvarno i za veštačko. Nisam imao fotografiju, a Keoinu lepotu bilo je teško opisati. A svaka devojka u Patpongu je lepa. Svake noći, preda mnom je prolazila parada u neonskom lavirintu, hiljade pari usana i očiju, senzualnih i beskrajno podatnih. Pogrešne usne, pogrešne oči.
<BR>&nbsp;&nbsp;&nbsp;&nbsp;&nbsp;U Patpongu postoji samo nekoliko gradskih blokova, ali tumaranje duž njih gore-dole po sažižućoj vrelini, ispitivanje, osmatranje svakog lica u potrazi za upamćenim gralom... od toga možete da ostarite. Prestao sam da se brijem i počeo da uzimam rekreativne droge. Ionako nije bilo važno.
<BR>&nbsp;&nbsp;&nbsp;&nbsp;&nbsp;Ali još sam se osećao dobro i nisam se ni od čega razboleo.
<BR>&nbsp;&nbsp;&nbsp;&nbsp;&nbsp;Osećao sam se dobro. Dobro!
<BR>&nbsp;&nbsp;&nbsp;&nbsp;&nbsp;A onda, jednog dana, dok sam plaćao 'Big Mek', ugledao sam njene šake. Pogleda spuštenog ka tezgi, brojao sam novac. Začuo sam kompjutersko pištanje registar kase, a onda spazio njih: obe šake koje drže hamburger, dlanovima okrenutim naviše, kao da nude žrtvu bogovima. Prsti su se povili nagore, tek tako, tanani i puni skrivene snage. Bože, poznavao sam te šake. Njihovu tananost dok su prelazile preko mojih plećki, dok su mi klizile preko testisa, tako da me za dlaku nisu dodirivale. Njihovu snagu kada je stisnula pesnicu i zabila mi je u čmar. Isuse, sve smo radili te noći. Ispustio sam novčanik na tezgu, zgrabio te šake i ščepao ih, sa sve hamburgerom, osetivši poznatu reakciju. Oh, Bože, kako me je zabolelo.
<BR>&nbsp;&nbsp;&nbsp;&nbsp;&nbsp;"Gospodine, hoćete da vam popušim?"
<BR>&nbsp;&nbsp;&nbsp;&nbsp;&nbsp;To nije bio njen glas. Digoh pogled. To čak nije ni bila žena.
<BR>&nbsp;&nbsp;&nbsp;&nbsp;&nbsp;Pogledah ponovo šake. Podigoh pogled ka licu. Nisu se slagali jedno uz drugo. Bio je to rošavi dečak, i kada mi se obratio, zurio je u prazan prostor. Nije bilo nikakve veze između praznine njegovog izraza i strasti sa kojom su te šake pomilovale moje.
<BR>&nbsp;&nbsp;&nbsp;&nbsp;&nbsp;"Ne volim da radim te stvari", reče on, "ali ja sam siromašni učenik i treba mi pare. Možete vratiti posle pet po podne. Vi ne bili razočarani."
<BR>&nbsp;&nbsp;&nbsp;&nbsp;&nbsp;Prsti se isprepleše oko mog ručnog zgloba sa prisnošću nekoga ko vam je dodirivao svaki deo tela, upamtio proširene vene na vašoj levoj nozi i madež na desnom testisu.
<BR>&nbsp;&nbsp;&nbsp;&nbsp;&nbsp;Bilo je to opsceno. Istrgoh ruke. Jedva se setih da uzmem natrag novčanik pre istrčavanja na ulicu.
<BR>
<BR>&nbsp;&nbsp;&nbsp;&nbsp;&nbsp;Pokušavao sam da pronađem dr Frensis Stoun od trenutka kada sam stigao, u fajlovima u upravi korporacije, uz vrištanje na sekretarice. Iako je korporacija finansirala projekt dr Stoun, podaci kao da su iščezli.
<BR>&nbsp;&nbsp;&nbsp;&nbsp;&nbsp;Konačno sam shvatio da ne treba tako da radim. Setio sam se šta mi je Majk rekao, pa sam se, sutradan posle susreta sa Keoinim šakama, vratio u Patpong, raspitujući se za neku dobru kliniku za venerične bolesti. Ispostavilo se da se najcenjenija od svih nalazi na uglu Patponga i Soi Kauboja, iznad radnje koja prodaje piratski softver i video trake.
<BR>&nbsp;&nbsp;&nbsp;&nbsp;&nbsp;Popeo sam se strmim stepeništem u sobicu bez prozora, sa ventilatorom na plafonu koji je terao isti oznojeni vazduh ukrug i ukrug. Recepcionerka mi se osmehnula. Oči su joj bile podjednako prazne kao i kod dečaka u Mekdonaldsu. Seo sam u otrcanu stolicu od ratana i sačekao, a dr Stoun me je pozvala u svoju kancelariju.
<BR>&nbsp;&nbsp;&nbsp;&nbsp;&nbsp;"Učinili ste nešto sa njom", rekoh ja.
<BR>&nbsp;&nbsp;&nbsp;&nbsp;&nbsp;"Da." Listala je gomilu papira. Imala je prozor; imala je erkondišn koji je duvao prema svim kompjuterima. Ja sam još bio natopljen znojem.
<BR>&nbsp;&nbsp;&nbsp;&nbsp;&nbsp;Telefon zazvoni i ona obavi kratak razgovor na tajlandskom koji nisam uspeo da razumem. "Ljuti ste, naravno", reče ona pošto je spustila slušalicu. "Ali bolje i to od ništavila. Bolje i to od hladne praznine zemlje. A ona nije imala šta da izgubi."
<BR>&nbsp;&nbsp;&nbsp;&nbsp;&nbsp;"Umirala je od AIDS-a! A sada ga imam ja!" Tada sam prvi put dopustio da mi ta reč bude prevaljena preko usana. "Vi ste me ubili!"
<BR>&nbsp;&nbsp;&nbsp;&nbsp;&nbsp;Frensis se nasmeja. "Auh", reče ona, "da nismo malo melodramatični? Imate virus, ali niste se razboleli ni od čega."
<BR>&nbsp;&nbsp;&nbsp;&nbsp;&nbsp;"Dobro sam. Dobro."
<BR>&nbsp;&nbsp;&nbsp;&nbsp;&nbsp;"Pa, što ne sednete malo. Poručiću malo hrane. Porazgovaraćemo."
<BR>&nbsp;&nbsp;&nbsp;&nbsp;&nbsp;Stvarno je postala poput urođenika. U Tajlandu je nepristojno razgovarati o poslu ako se ne poruči hrana. Zlovoljno, seo sam, a ona je otvorila prozor i doviknula porudžbinu jednom uličnom prodavcu.
<BR>&nbsp;&nbsp;&nbsp;&nbsp;&nbsp;"Da budem iskrena, gospodine Lajbovic", reče ona, "stvarno bi nam dobro došlo još jedno sponzorstvo. Morali smo da potrošimo toliko mnogo od ovog prethodnog na zavereničke gluposti, obezbeđenje, mito i tako dalje; toliko malo se moglo izdvojiti za samo istraživanje... Hoću reći, pogledajte oko sebe... Ne bacam novac na luksuzan kancelarijski prostor, zar ne?"
<BR>&nbsp;&nbsp;&nbsp;&nbsp;&nbsp;"Video sam njene šake."
<BR>&nbsp;&nbsp;&nbsp;&nbsp;&nbsp;"Vrlo upečatljivo, zar ne?" Stiže hrana. Bile su to nekakve knedle umotane u lišće banane, jedva na okupu pod težinom ljute paprike. Ona nije jela; umesto toga, zabavljala se tako što je papriku aranžirala u obliku... "Šake, na to mislim. Divne kao i uvek. Vibrirajuće. Senzualne. Moj prvi proboj."
<BR>&nbsp;&nbsp;&nbsp;&nbsp;&nbsp;Ponovo zadrhtah. Čitao sam o pradedi dr Stoun i njegovim opitima sa pljačkanjem grobova. O sklepanim leševima koje je oživljavala munja. Ne u život. U simulakrum života. Zar se to moglo dogoditi sa Keo? Ali ona je umirala. Možda je to bilo bolje nego ništa. Možda...
<BR>&nbsp;&nbsp;&nbsp;&nbsp;&nbsp;"U svakom slučaju, nadala sam se da ćete ubrzo stići, gospodine Lajbovic. Zato što smo sačinili novi predlog za sponzorstvo. Papiri su tu. Znam da ste sada postali toliko važni da je samo vaš potpis dovoljan da nam donese deset puta veću svotu od one koju ste nam odobrili pre dve godine."
<BR>&nbsp;&nbsp;&nbsp;&nbsp;&nbsp;"Hoću da je vidim."
<BR>&nbsp;&nbsp;&nbsp;&nbsp;&nbsp;"Želite li da plešete sa njom? Želite li još jednom da je vidite u Čui Čai?"
<BR>
<BR>&nbsp;&nbsp;&nbsp;&nbsp;&nbsp;Povela me je naniže drugim stepeništem. Mnogo spratova. Bio sam siguran da smo ispod nivoa tla. Znao sam da se približavamo Keo zato što se u vazduhu osećao dašak mirisa trulog cveća. Silazili smo. Bilo je neprirodno hladno.
<BR>&nbsp;&nbsp;&nbsp;&nbsp;&nbsp;A onda, konačno, stigosmo u laboratoriju. Nije tu bilo teturavih Igora niti bućkavih retorti. Samo čista, dobro osvetljena podrumska prostorija. Hladna, poput unutrašnjosti mrtvačnice. Zidovi od belih pločica; tavanica od gipsanog maltera; fluorescentne svetiljke; posvemašnji zadah ne-baš-mrtvih.
<BR>&nbsp;&nbsp;&nbsp;&nbsp;&nbsp;Rezevoari od pleksiglasa pružali su se duž zidova. Bili su puni fluida i delova tela. Ruke i noge plutale su kraj mene. Trupovi su se obrtali. Ženske dojke virile su između dečjih butina. U drugom rezervoaru, okretale su se ljudske glave, svaka čisto odsečena kod aorte. Postojao je rezervoar sa očima. I jedan sa genitalijama. Ogrlica od jezika visila je u trećem. Masa iznutrica koprcala se u četvrtom. Kompjuteri su iscrtavali složene grafikone na nizu monitora. Osciloskopi su pištali. Pripitomljeni gibon bio je privezan lancem za motku na čijem vrhu se nalazila ljudska lobanja. U tom prizoru postojalo je nešto toliko neprikladno antiseptično da nisam mogao da osetim užas.
<BR>&nbsp;&nbsp;&nbsp;&nbsp;&nbsp;"Izvinite zbog dekora, Rasela, ali vidite, morali smo da utrošimo uobičajenu sumu za dekoraciju." Jedini pokušaj da se mesto ulepša bio je iskrzani plakat za Frankenštajna Juniora prikucan za zid. "Molim vas, nemojte se uzrujavati zbog delova tela", dodade ona. "To sve izgleda grozno, ali čovek ogugla na medicinskom fakultetu; ako osećate da biste mogli da povratite, s vaše leve strane je mali toalet... da, između očiju i jezika" Nisam osećao mučninu. Osećao sam... uzbuđenje. U pitanju je bio miris. Približavao sam se Keo.
<BR>&nbsp;&nbsp;&nbsp;&nbsp;&nbsp;Ona otključa nova vrata. Mi stupismo u unutrašnju prostoriju.
<BR>&nbsp;&nbsp;&nbsp;&nbsp;&nbsp;Keo je bila tamo. Preko nje je bila namaknuta krpa, ali kada sam joj video lice posle svih tih godina, srce umalo da mi nije stalo. Oči. Poluotvorene usne. Kosa, uzdignuta naviše, prema izvoru plave svetlosti... mada nisam osećao nikakav vetar u prostoriji. "To je elektronski vetar", reče dr Stoun. "Više nema čekanja na monsunske gromove. Možemo dobiti više struje iz zidne utičnice nego što je moj pradeda Viktor u snu mogao da ukrade sa neba."
<BR>&nbsp;&nbsp;&nbsp;&nbsp;&nbsp;I ona se nasmeja smehom ludih naučnika.
<BR>&nbsp;&nbsp;&nbsp;&nbsp;&nbsp;Ugledah dečaka iz Mekdonaldsa kako sedi na stolici. Šake posegnuše prema meni. Za slepoočnice su mu bile pričvršćene elektrode. Sada je bio nag i video sam ožiljke gde su šake bile spojene kod ručnih zglobova za nečije tuđe ruke. Videh ženu sa Keoinim dojkama privezanu žicama za stakleni stub, kako se upinje, izvija dok joj ubodi plave svetlosti plešu oko vezova. Videh njenu vaginu prišivenu za međunožje kepeca, koji je ležao i trzao se u podnožju stuba. Stopala su joj bila spojena sa telom petogodišnjeg dečaka, koji je pretvorio njihovu gracioznost u trapavost dok je koračao ukrug oko stuba.
<BR>&nbsp;&nbsp;&nbsp;&nbsp;&nbsp;"Ljudi slagalice!" rekoh ja.
<BR>&nbsp;&nbsp;&nbsp;&nbsp;&nbsp;"Naravno!" reče dr Stoun. "Zar mislite da bih bila toliko blesava da ljude vraćam cele? Zar ne shvatate kakve bi bile posledice? Pravno redefinisanje života i smrti... testamenti proglašeni ništavnim, ljudi potčinjeni hodajućim leševima... ja sam naučnik, a ne filosof."
<BR>&nbsp;&nbsp;&nbsp;&nbsp;&nbsp;"Ali ko su oni sada?"
<BR>&nbsp;&nbsp;&nbsp;&nbsp;&nbsp;"Niko ko je ranije postojao. Deca sa ulice. Prostitutke. Oni su umirali, gospodine Lajbovic, umirali! Bilo im je drago da zaveštaju svoja tela meni. A sada su više nego ljudski. Sada su mnoštvo osoba u mnoštvu tela. Geštalt. Mogu da ih promešam i ponovo sastavim na, oh, tako mnogo različitih načina... i divnu Keo. Oh, ona je plakala kada je došla kod mene. Pošto je otkrila da vam je prenela virus. Volela vas je. Bili ste poslednja osoba koju je volela. Sačuvala sam je za vas. Spava ovde, čeka da pleše za vas, od dana kada je umrla. Oh, nemojmo reći umrla. Od dana kada je... kada je... ja nisam pesnik, gospodine Lajbovic. Samo naučnik."
<BR>&nbsp;&nbsp;&nbsp;&nbsp;&nbsp;Frensis okrenu prekidač. Začu se muzika. Kreštanje pinai, tutnjava taphona, zveckanje marimbi i ksilofona, sve je to odzvanjalo kroz muziku Čui Čai. Onda se ona neprimetno izgubi. Čuo sam okretanje ključa u bravi. Ostavila je ugovor o sponzorstvu da leži na podu. Bio sam sam sa delovima žene koju sam voleo. Polako sam prišao zabrađenoj glavi. Elektronski vetar dunu; hladna plava svetlost se pojača. Oči joj se otvoriše. Usne joj se pokrenuše kao da otkrivaju govor prvi put...
<BR>&nbsp;&nbsp;&nbsp;&nbsp;&nbsp;"Ra... sele."
<BR>&nbsp;&nbsp;&nbsp;&nbsp;&nbsp;Na telu dečaka praznog lica, šake se same pomeriše. On okrenu glavu sa jedne strane na drugu i šake posegnuše kroz vazduh, upinjući se da mi dodirnu lice. Keoine usne bile su suve. Zagrlih prekriveno telo i poljubih mrtva usta. Osetih kako mi se kosa kostreši.
<BR>&nbsp;&nbsp;&nbsp;&nbsp;&nbsp;"Vidim veliku prazninu u tebi. Hodi meni. Ja te ispunim. Mi oboje prazni ljudi. Treba da se ispunimo."
<BR>&nbsp;&nbsp;&nbsp;&nbsp;&nbsp;"Da. Isuse, da."
<BR>&nbsp;&nbsp;&nbsp;&nbsp;&nbsp;Stisnuh je uz sebe. Ono što sam osetio bilo je hladno i bockavo. Strgnuh zastor. Tela nije bilo. Samo ram od žica, tranzistora, integralnih kola i cevi koje su napajale bočice plamtećim reagensima.
<BR>&nbsp;&nbsp;&nbsp;&nbsp;&nbsp;"Sad ja igram za tebe."
<BR>&nbsp;&nbsp;&nbsp;&nbsp;&nbsp;Okrenuh se. Šake dečaka iz Mekdonaldsa izvijale su se u gracioznim šarama. Stopala na detetu kretala su se u sinkopi sa muzikom, i vukla ostatak tela za sobom. Dojke na okovanoj ženi štrčale su čvrste, u iščekivanju mog dodira. Muzika je navirala. Kontraalt je pleo žalostive napeve iznad spojenih ritmova drveta i metala. Ljubio sam je. Ljubio sam tu odrezanu glavu i davao svoju toplotu hladnom jeziku, budeći strast u njoj. Ljubio sam je. Čuo sam kidanje lanaca i šuštanje žica vučenih po podnim pločicama. Bile su tu šake koje su mi stiskale kičmeni stub, trljale mi vrat, raskopčavale kaiš. Jedna dojka mi je dodirivala levi guz, dok je stopalo lako prianjalo uz levi. Nije me bilo briga što su ti delovi bili spojeni sa drugim telima. Oni su bili njeni. Volela me je čitavog. Kepec koji je nosio njenu stidnicu verao mi se uz nogu. Svaki njen deo bio je zaljubljen u mene. Oh, kako je plesala. Plesali smo zajedno. Ja sam bio epicentar njihove strasti. Bili smo prazni ljudi, ali sada smo se ispunili do vrha. Oh, Bože, kako smo plesali. Oh, bila je to zagrobna muzika, ali nas je zadovoljavala.
<BR>&nbsp;&nbsp;&nbsp;&nbsp;&nbsp;I potpisao sam sve, čak i kodicil.
<BR>
<BR>&nbsp;&nbsp;&nbsp;&nbsp;&nbsp;Sada sam na odeljenju za AIDS u bolnici na Beverli Hilsu. Ne moram mnogo da čekam. Uskoro će kodicil stupiti na snagu i moje telo će biti smešteno u tečni vodonik i otpremljeno u Patpong.
<BR>&nbsp;&nbsp;&nbsp;&nbsp;&nbsp;Bolničarke mrze da me gledaju. Ulaze kod mene sa gumenim rukavicama kako ih ne bih zarazio, mada bi trebalo da znaju da to ne ide tako. Izgubio sam osiguranje. Deca mi više ne pišu, iako sam im platio da pohađaju vrhunske škole. Triša navrati ponekad. Srećna je što smo retko vodili ljubav.
<BR>&nbsp;&nbsp;&nbsp;&nbsp;&nbsp;Jednog dana ću sklopiti oči i probuditi se u desetak drugih tela. Biću joj bliže nego što sam ikada mogao da joj budem u životu. U životu smo svi ostrva. Samo u laboratoriji dr Stoun možemo da upoznamo pravu prisnost, um jednog koji zapoveda mišićima drugog i izaziva drhtanje nerava trećeg od neizrecivih žudnji. Nadam se da ću ubrzo umreti.
<BR>&nbsp;&nbsp;&nbsp;&nbsp;&nbsp;Živi mrtvaci nisu onakvi kakve ih zamišljate. Nema oklembešenih iznutrica, niti kapave sluzi. Oni creva i krv nose u sebi kao vi i ja. Na odgovarajućem osvetljenju mogu da budu lepi, kao kada stoje u hladnom sjaju podrumske laboratorije i čekaju da im struja elektrona podari opsenu života. Potpaljeni odgovarajućom fantazijom, ne mogu se razlikovati od nas.
<BR>&nbsp;&nbsp;&nbsp;&nbsp;&nbsp;Slušajte. Ja to znam. Ja sam ih voleo.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
