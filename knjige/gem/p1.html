<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Kada je Deni Dejlhauz kretao za Sofiju, nije znao da će to biti samo prva stanica na jednom mnogo dužem putovanju, niti da će upoznati neke svoje buduće saputnike. Nikada nije ni čuo za mesto na kraju onog dužeg putovanja, koje je nosilo neprivlačno ime N-OA Bes-Bes Geminorum 8426, a još manje za te osobe. Imena su im bila Ana Dimitrova i kapetan Mardž Menindžer. Sreli su se na desetoj generalnoj skupštini Svetske konferencije o egzobiologiji, i to u vreme koje im je svima odgovaralo. Bilo je proleće, i u jednom trenutku izgledalo je da je sav svet napupio da procveta novim životom, punim uživanja i prijateljstva.
<BR>&nbsp;&nbsp;&nbsp;&nbsp;&nbsp;Tri hiljade ljudi okupilo se u Velikom domu kulture i nauke na svečanom otvaranju konferencije; među njima je bilo toliko mnogo političara da je onih pet ili šest stotina naučnika koji će biti aktivni učesnici jedva pronašlo sedišta. Čak su i prevodioci sedeli u dvostrukom broju po kabinama. Osedeli lepotan, stari Karl Segan, održao je pozdravni govor. Izgledao je pre kao čili osamdesetogodišnjak nego kao starac kakav je zaista bio, bez obzira na to u kojim neverovatnim godinama. Već je gipkim korakom klizio prema govornici, u trenutku kada je Deni Dejlhauz uspeo da se ugura u jedno sedište u poslednjim redovima. Dejlhauz nije nikada pre toga bio u Bugarskoj. Privlačili su ga suncem obasjani parkovi i bio je obećao sebi da će posetiti muzej sa prastarim ikonama ispod katedrale sv. Stefana, odmah tu iza ugla. Ali nije hteo da propusti Seganov govor, a prvi plenarni sastanak bio je posvećen referatima o izveštajima o tehprenu. Bilo je tu stvari za koje nikada ranije nije čuo. Biće da je to bilo Seganovo delo, mislio je. Čak i kao počasni kopredsedavajući, Segan je sav program propustio kroz svoje filtere. Ono što je preostalo sigurno je bilo vredno da se čuje. Segan je govorio kratko i veselo, i sišao sa govornice uz buran aplauz publike koja je poustajala sa svojih sedišta.
<BR>&nbsp;&nbsp;&nbsp;&nbsp;&nbsp;Pošto je pozdravni govor održao Amerikanac, predsedavajući za tematski ciklus o tahionskom prenosu trebalo je da bude neko iz drugog bloka. To je zahtevala međunarodna etikecija. Bio je to jedan Englez, iz kembridžske grupe Freda Hojla. Nekoliko dostojanstvenika iz Bloka Energije ostalo je da ga sasluša, isključivo iz solidarnosti, ali većina drugih političara napustila je dvoranu što je neupadljivije mogla, i tako je Dejlhauz dobio priliku da pređe u jedno od boljih sedišta u središtu dvorane, bliže govornici.
<BR>&nbsp;&nbsp;&nbsp;&nbsp;&nbsp;Spremio se da strpljivo podnese uvodnu reč predsedavajućeg uljuljkan mirisima cveća koji su dopirali kroz otvorene prozore - u Bugarskoj su se klima uređaji koristili još ređe nego u Sjedinjenim Državama. Pošto su Ishrana i Energija već bili zastupljeni, protokol je zahtevao da naredno mesto dobije Blok Radne Snage. I tako je jedan Pakistanac pročitao prvi referat pod naslovom 'Pokazatelji postojanja života u izveštajima tela koja kruže oko Alfa Drakonisa, Prosiona, Kapa Indi 17 i Kungovog poluzvezdanog Objekta'.
<BR>&nbsp;&nbsp;&nbsp;&nbsp;&nbsp;Dejlhauz je već bio u polusnu, ali kada je naslov referata dopro do njega kroz slušalice on se uspravi u sedištu. "Nikada nisam čuo ze neke od tih zvezda", primeti on svojoj susetki, "Ko je taj momak?"
<BR>&nbsp;&nbsp;&nbsp;&nbsp;&nbsp;Ona mu prstom pokaza ime odštampano u programu: Dr Ahmed Dula, Univerzitet Zulfikar Ali Buto, Hajderabad. Pošto se nagnuo preko sedišta, Dejlhauz otkri da miris cveća ne dolazi spolja već od nje, i pogleda je malo pažljivije. Plavuša. Pomalo debeljuškasta, ali ljupkog, smirenog, dobroćudnog lica. Neodređene starosti, ali otprilike u istom dobu kao i on, što će reći oko trideset i pet godina. Od kako se razveo, Dejlhauz je bolje zapažao privlačnost svojih koleginica i slučajnih poznanica, ali je postao i oprezniji. Nasmešio se u znak zahvalnosti i zavalio se natrag u svoje sedište da sasluša govornika.
<BR>&nbsp;&nbsp;&nbsp;&nbsp;&nbsp;Prvi deo nije bio uzbudljiv. Izveštaji o ispitivanjima Alfa Drakonisa već su ranije bili objavljeni. Nije ga mnogo zanimalo da mnogo sluša o fotometrijskim merenjima koja su utvrdila postojanje fotosinteze i 'biljnog' života u proređenoj atmosferi. Takvih planeta bilo je mnogo i bile su ispitane tahionskim prenosnicima sa ugrađenim instrumentima - što sve zajedno nije bilo veće od grejpfruta, ali čudesno sposobno da za nedelju dana preleti prostor između dve zvezde. Pakistanac je, izgleda, bio rešen da ponovi svaku reč iz svakog prethodnog izveštaja, ne propuštajući da prokomentariše još nekoliko novootkrivenih planeta sa proređenom atmosferom, kao i niski stupanj evolutivnog života koji je na njima uočen. Prenosnik poslat na Prosion bio je izgubio zatvarač, tako da su izveštaji bili - u najmanju ruku - nepouzdani. Hvala Bogu, Dula je izostavio priču o samim aparatima. Kapa Indi 17 je već više obećavala - imala je atmosferu sa kiseonikom, iako su temperaturna kolebanja bila ogromna i zapisi prilično oskudni - ali pravi biser bio je tek na kraju.
<BR>&nbsp;&nbsp;&nbsp;&nbsp;&nbsp;Kungov poluzvezdani Objekat nije bio mnogo veći od same planete. U poređenju s drugim zvezdama bio je malen, jedva dovoljno velik da proizvede nuklearnu fuziju i isijava toplotu, ali njegova planeta bila je veoma zanimljiva. Topla, vlažna. Vazduh gust, ali kiseonik upravo pod onakvim parcijalnim pritiskom kakav je pogodovao opstanku života - uključujući i život istraživača, ukoliko se neko reši da utroši novac da to proveri. A zapisi su bili prvoklasni. Ugljendioksid. Metan - ali samo u tragovima. Dobri fotometrijski rezultati. Talasne dužine bile su jedini parametar koji je nedostajao; inače bi sve to mnogo ličilo na plažu u Majamiju.
<BR>&nbsp;&nbsp;&nbsp;&nbsp;&nbsp;Pakistanac je potom nastavio da objašnjava kako je Kungova zvezda bila otkrivena pomoću ogromne oklopljene antene sa jakim usmerenjem u Nagču Džongu, u brdima Tanga, i da je to bilo ostvareno uz pomoć mudrosti i primera pokojnog predsednika Maoa. To nikome nije bilo naročito zanimljivo, izuzev ostalim delegatima iz Bloka Radne Snage koji su ozbiljno klimali, ali sama planeta delovala je zaista neobično. Prevodilac je s mukom uspevao da prati Pakistanca, a osim toga, to nije bila oblast za koju se Dejhauz naročito zanimao; ipak, uspeo je da razabere da je samo deo jedne planetine polulopte bio biotički ispitan. Čudno! Ali on nije bio jedini u publici koga je ova priča očarala. Pogledao je naviše, na prevodioce koji su sedeli svaki u posebnom staklenom kavezu, što je veoma podsećalo na makazice za nokte i džepne češljeve iza izloga prodajnog automata. Svaka kabina imala je nabrane crvene zavesice, razvučene i pričvršćene zlatnom trakom - što je delovalo veoma slovenski i neobično u ambijentu konferencijske dvorane - a iza njih prevodioci su izgledali kao astronauti sa šlemovima za komunikaciju. Među njima je bila i jedna sasvim mlada devojka, blagog i neupadljivog lica, koja se nagnula da posmatra govornika sa izrazom neverice ili, možda, zanosa. Usne joj se nisu kretale: bila je isuviše zanesena da bi mogla da radi.
<BR>&nbsp;&nbsp;&nbsp;&nbsp;&nbsp;Dejlhauz uze na zajam olovku od žene pored sebe i ubeleži na marginu svoga programa: istr. ev. Kungovu zvezdu. Ime planete nije upisao. Još nije dobila ime, iako je čuo da je neki od Šljakatora nazivaju sa strahopoštovanjem Kungovim Sinom. Mogla je da dobije i gore ime.
<BR>
<BR>&nbsp;&nbsp;&nbsp;&nbsp;&nbsp;Šta bi se moglo reći o nekome kao što je bio Deni Dejlhauz? Osnovna škola, srednja škola, fakultet, postdiplomske studije; stekao je svoju najtežu diplomu u dvadeset sedmoj godini života, do zaposlenja se teško dolazilo. Uspeo je da godinu dana predaje brucošima biologiju, zatim je proveo godinu dana na stipendiji u Tbilisiju i više od godinu dana na postdoktorskim studijama, tako da je bio već dobro prevalio tridesetu kada je uspeo da se ubaci na novootvoreno odeljenje za egzobiologiju državnog univerziteta u Mičigenu. Brak je opstao godinu dana na siru i belom vinu u Sovjetskoj republici Gruziji, a raspao se u Istočnom Lensingu. Uz nešto dobre volje moglo bi se reći da je bio srednjeg rasta - metar i sedamdeset u cipelama - i vitak. Nije bio ni naročito lep. Ali bio je pametan. Bio je dovoljno pametan da za tri godine, u Bloku Ishrane, uspe da postane jedan od vodećih stručnjaka za čitanje telemetrijskih zapisa sa tahionskih prenosnika za planetarna istraživanja, i prevođenje tih zapisa u verodostojne pretpostavke o količini i stupnju prisutnosti života. Čak i o vrstama života.
<BR>&nbsp;&nbsp;&nbsp;&nbsp;&nbsp;Te večeri, u hotelskom aperitiv baru, opet je nabasao na plavušu. Ušao je da sluša konferenciju za štampu vodećih učesnika konferencije, ali gomila u tom delu bara bila je toliko velika i izgledalo je da se većinom sastoji od istinskih novinara, tako da se Deniju učinilo da nema pravo da nekog od njih potisne u pozadinu. Između njihovih glava i fotoaparata nazreo je Segana i Josifa Šklovskog kako sede jedan do drugog u svojim stolicama za održavnje života u dnu uzane prostorije, puštajući da ih snimaju i razmenjujući uz osmehe svoje komentare i maske s kiseonikom. Zatim se otkotrljaše prema liftovima, i gomila pođe za njima. Dejlhauz se opredeli za piće i pogleda oko sebe.
<BR>&nbsp;&nbsp;&nbsp;&nbsp;&nbsp;Plavuša je pila skoč u društvu dva mala, tamnoputa, nasmejana muškarca - ne, shvatio je odjednom; ona je pila skoč. Oni su pili sok od pomorandže.
<BR>&nbsp;&nbsp;&nbsp;&nbsp;&nbsp;Muškarci ustadoše i zaželeše joj laku noć dok je on tražio mesto da sedne, i ugrabio priliku. "Smem li da vam se pridružim? Ja sam Deni Dejlhauz, sa Državnog u Mičigenu."
<BR>&nbsp;&nbsp;&nbsp;&nbsp;&nbsp;"Mardž Menindžer", odgovori ona, i nije se protivila da joj se pridruži. Nije se protivila ni kad joj je ponudio još jedan skoč, nije imali ništa protiv ni da i ona njega časti zauzvrat, niti da prošeta s njim pod svetlošću debelog bugarskog meseca, a nije imala ni ništa protiv da se popne u njegovu sobu i da zajedno otvore njegovu bocu bugarskog vina; i tako, dak se sve sabere, dan u kome je Deni Dejlhauz prvi put čuo za Kungovu zvezdu bio je veoma uspešan i prijatan dan u njegovom životu.
<BR>&nbsp;&nbsp;&nbsp;&nbsp;&nbsp;Sledeći dan već nije bio toliko prijatan.
<BR>&nbsp;&nbsp;&nbsp;&nbsp;&nbsp;Započeo je ipak sasvim dobro, u ranu zoru. Probudili su se jedno drugom u naručju i opet vodili ljubav ne menjajući položaj. Bilo je još rano za doručak, pa su iskapili ostatak boce, dok su se tuširali i oblačili. Zatim su rešili da se prošetaju.
<BR>&nbsp;&nbsp;&nbsp;&nbsp;&nbsp;Tokom noći pala je kišica. Ulice su bile mokre. Ali vazduh je bio blag, i u prekrasnom ružičastom sjaju izlazećeg sunca žute zgrade iz doba Marije Terezije imale su toplu boju breskve i delovale su prijateljski.
<BR>&nbsp;&nbsp;&nbsp;&nbsp;&nbsp;"Prva stvar koju nameravam da uradim", poletno reče Dejlhauz obgrlivši Mardži oko struka, "biće da malo razgledam Kungovu zvezdu."
<BR>&nbsp;&nbsp;&nbsp;&nbsp;&nbsp;Mardži ga pogleda zainteresovano, ali na drukčiji način. "Imaš li sredstva dodeljena u tu svrhu?"
<BR>&nbsp;&nbsp;&nbsp;&nbsp;&nbsp;"Pa", odvrati on splasnuvši, "i imam i nemam. Ne, mislim da ipak nemam. Državni univerzitet u Mičigenu je prošle godine lansirao četiri tahprena, ali nikada nismo imali dovoljno novca za istraživanja sa ljudskom posadom."
<BR>&nbsp;&nbsp;&nbsp;&nbsp;&nbsp;Ona ga blago lupnu glavom po ramenu. "Veštiji si nego što izgledaš."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ne navaljuješ baš iz sve snage, Bata-Deni, ali u svakom trenutku znaš šta radiš, zar ne? Kao ono sinoć. Ona dva Ah-rapina nisu se baš naročito motala oko mene. A onda si ti samo uplovio."
<BR>&nbsp;&nbsp;&nbsp;&nbsp;&nbsp;"Nije mi jasno o čemu to govoriš."
<BR>&nbsp;&nbsp;&nbsp;&nbsp;&nbsp;"Nije li?"
<BR>&nbsp;&nbsp;&nbsp;&nbsp;&nbsp;"Ne, zaista." Ali ona nije izgledala raspoložena da mu objašnjava, tako da se on vrati na ono što ga je zaista zanimalo. "Ta planeta zvuči izvanredno, Mardži. Možda čak ima i industriju! Jesi li zapazila taj podatak? Ugljen monoksid i ozon u tragovima."
<BR>&nbsp;&nbsp;&nbsp;&nbsp;&nbsp;"Pa šta? Time se ništa ne dokazuje. Pre dve stotine godina oni ne bi čuli nikakve signale sa Zemlje, a znamo da je tu već postojala civilizacija."
<BR>&nbsp;&nbsp;&nbsp;&nbsp;&nbsp;Ona pri tom napući usne, i njemu se učini da je nešto muči, možda neki od onih ženskih problema koje nikada nije umeo dobro da razume - tako mu se bar činilo. "Biće to putešestvije od najmanje dve godine", reče ona zamišljeno. "Da li bi zaista želeo da ideš?"
<BR>&nbsp;&nbsp;&nbsp;&nbsp;&nbsp;"Ja, hm... mislim da ćeš mi nedostajati, Mardži", reče on, pogrešno protumačivši njene misli.
<BR>&nbsp;&nbsp;&nbsp;&nbsp;&nbsp;"Ma ne, koješta", odvrati ona nestrpljivo. "Da li bi zaista išao tamo kada bi imao dovoljno sredstava?"
<BR>&nbsp;&nbsp;&nbsp;&nbsp;&nbsp;"Čik pogodi."
<BR>&nbsp;&nbsp;&nbsp;&nbsp;&nbsp;"Taj Paki je bio prosto oduševljen samim sobom. Sigurno je već sve uspeo da sredi sa Maovim Naslednikom da tamo pošalju istraživački brod sa ljudskom posadom."
<BR>&nbsp;&nbsp;&nbsp;&nbsp;&nbsp;"Što se mene tiče, neka im bude. Ja ne bih išao iz političkih razloga. Baš me briga koja će zemlja prva uspeti da se susretne sa vizantijskom civilizacijom. Meni je, istinski, samo stalo da odem tamo."
<BR>&nbsp;&nbsp;&nbsp;&nbsp;&nbsp;"Mene je briga", odvrati ona, izmigoljivši se iz njegovog zagrljaja da bi zapalila cigaretu.
<BR>&nbsp;&nbsp;&nbsp;&nbsp;&nbsp;Dejlhauz zastade, posmatrajući kako ona šakama zaklanja plamen upaljača da bi ga zaštitila od blagog jutarnjeg povetarca. Dosta su popili, a malo spavali. Osećao je posledice, određenu klonulost u telu i utrobi, ali na Mardži Menindžer se ništa nije primećivalo. Prvi put u životu delio je postelju sa ženom a da perthodno nisu razmenili nekoliko poglavlja autobiografije. Upoznao ju je samo čulima, ali ne i umom.
<BR>&nbsp;&nbsp;&nbsp;&nbsp;&nbsp;Mardž Menindžer nije ni najmanje ličila na sada već nepostojeću Polu, koja je bila crnka, sitna, hitra i površna. Kakva je, u stvari, bila ta Mardž Menindžer? Dejlhauz još nije bio stvorio određeno mišljenje o njoj. Kao da je imala više ličnosti u sebi. Juče pre podne u Velikom domu kulture i nauke, bila je samo jedna od koleginica; sinoć je, pak, bila oličenje svega što je jedan američki momak voleo da ima u krevetu. Ali ko je ona jutros? Više nisu išli nogu pred nogu, obgrlivši jedno drugo oko struka. Mardž se odmakla čitav metar od njega i malo isprednjačila, krećući se odsečno i hitro, snažno uvlačeći dim, zagledana ispred sebe.
<BR>&nbsp;&nbsp;&nbsp;&nbsp;&nbsp;Konačno, kao da je donela odluku, okrenula se i pogledala ga. "Državni univerzitet u Mičigenu, institut za biološka istraživanja izvan sunčevog sistema. Denijel Dejlhauz diploma, magistratura, doktorat nauka. Čini mi se da sam zaboravila da ti kažem da sam pročitala rezime tvog referata pre nego što sam otputovala iz Vašingtona."
<BR>&nbsp;&nbsp;&nbsp;&nbsp;&nbsp;"Zaista?" Bio je zaprepašćen.
<BR>&nbsp;&nbsp;&nbsp;&nbsp;&nbsp;"Zanimljiv referat, navodi me na pomisao da zaista ozbiljno pričaš da bi želeo da odeš. Bata-Deni, ja bih mogla da ti pomognem."
<BR>&nbsp;&nbsp;&nbsp;&nbsp;&nbsp;"Kako?"
<BR>&nbsp;&nbsp;&nbsp;&nbsp;&nbsp;"Novcem, dragi moj. To je sve što mogu da ti dam. I mislim da zaista mogu. Ako nisi uspeo da primetiš plastičnu karticu sa mojim imenom na haljini koju si mi skinuo - upravo to mi je posao. Ja radim u KOMKIRU.
<BR>&nbsp;&nbsp;&nbsp;&nbsp;&nbsp;"Neka je hvaljena KOM koja nam sve naše blagodeti daje", vatreno izjavi Deni. Upravo zahvaljujući sredstvima koja je jedanput godišnje dobijao od Komisije za kosmička istraživanja i razvoj, Dejlhauzov institut uspevao je da opstane. "Kako to da te nikada nisam sreo kada sam odlazio u Vašington sa prosjačkim šeširom u ruci?"
<BR>&nbsp;&nbsp;&nbsp;&nbsp;&nbsp;"Zaposlila sam se kod njih tek u februaru. Ja sam Podsekretar za nove projekte. To mesto nije ni postojalo pre prvog januara i ja sam se progurala na njega. Pre toga držala sam predavanja na svom univerzitetu... o tome i o još nekim drugim stvarima; nismo baš imali neko Odeljenje za ekstrasolarnu biologiju. Bila je to mala škola i počela je da kuburi još u vreme dok sam bila student. Dakle? Šta kažeš?"
<BR>&nbsp;&nbsp;&nbsp;&nbsp;&nbsp;"O čemu?"
<BR>&nbsp;&nbsp;&nbsp;&nbsp;&nbsp;"Je l' ti to mene radiš? Ili zaista hoćeš sredstva za ekspediciju sa ljudskom posadom do Kungove zvezde?"
<BR>&nbsp;&nbsp;&nbsp;&nbsp;&nbsp;"Hoću! Gospode, naravno da hoću! Hoću!"
<BR>&nbsp;&nbsp;&nbsp;&nbsp;&nbsp;Ona uze njegovu šaku među svoje i potapša je. "Smatraj da smo se dogovorili. Hej, šta je ono? "
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Rekla sam: dogovoreno." Više nije gledala u njega, nešto drugo joj je privuklo pažnju. Uputili su se u veliki park, i desno od njih jedna široka staza sa drvoredom vodila je ka nekakvom spomeniku. S obe strane, na početku staze, stajale su izvajane skupine junaka u bronzi.
<BR>&nbsp;&nbsp;&nbsp;&nbsp;&nbsp;Dejlhauz pođe za njom u tom pravcu, dok mu se u glavi vrtelo, ali ne od mamurluka; još se nije sasvim pribrao. "Pretpostavljam da treba da podnesem zahtev", upita on bojažljivo.
<BR>&nbsp;&nbsp;&nbsp;&nbsp;&nbsp;"Nego šta. Ali pre nego što ga uputiš redovnim putem, pošalji meni koncept." Udubila se u posmatranje bronzanih figura. "Molim te, pogledaj ovo!"
<BR>&nbsp;&nbsp;&nbsp;&nbsp;&nbsp;Dejlhauz ga je rasejano posmatrao. "To je ratni spomenik", reče. "Vojnici i seljaci."
<BR>&nbsp;&nbsp;&nbsp;&nbsp;&nbsp;"Jeste, ali nije mnogo star. Ovaj vojnik drži u ruci mašinsku pušku... a evo i jednog na motociklu. Vidi, ima i žena-vojnika."
<BR>&nbsp;&nbsp;&nbsp;&nbsp;&nbsp;Ona se saže i stade da proučava slova ćirilice. "Do đavola. Ne mogu da ih odgonetnem. Ali to su dobrodošli oslobodioci radnika i seljaka, zar ne? To bi morao biti onaj poslednji od Velikih... Drugi svetski rat. Čekaj da vidimo. Ovo je Bugarska, znači, ovo mora da su Crvenoarmejci koji isteruju Nemce dok im Bugari prinose cveće, srdačno se i bratski rukuju i pružaju im čaše sveže izvorske vode. Au! Pobogu, Deni, pa obojica mojih dedova i jedna baba borili su se u tom ratu. Dvoje na jednoj strani, jedno na drugoj."
<BR>&nbsp;&nbsp;&nbsp;&nbsp;&nbsp;Dejlhauz ju je posmatrao sa simpatijama i zanimanjem, iako ne baš sa nerazumevanjem; čudno je bilo videti nekog ko se još toliko zanima za borbe prašinara, kad su već svi znali da je rat naprosto ispao iz konkurencije kod svih onih naroda koji su hteli da prežive. "A šta ti je radila druga baba? Zabušavala?"
<BR>&nbsp;&nbsp;&nbsp;&nbsp;&nbsp;Ona mu dobaci jedan kratak pogled. "Poginula je u bombardovanju", odgovori. "Hej, zar ovo nije zabavno?"
<BR>&nbsp;&nbsp;&nbsp;&nbsp;&nbsp;Bronzane statue su svakako delovale dovoljno vojnički za bilo kakvu vrstu ratne zabave. Svaka je izražavala hrabrost, polet i odvažnost, u najboljem stilu socijalističkog realizma. Bile su izvajane tako da se uklope u četvrtaste blokove, isprepletane na odgovarajući način; veoma su podsećale na kutiju zamrznutih sardina, izuvijanih međusobno. Ali Mardžino zanimanje za skulpturu je i samo po sebi bilo zanimljivo, primeti Dejlhauz u sebi; dva policajca koja su bila stigla do kraja svoje rute sada su se vraćala mimo njih, posmatrajući ih blagonaklono.
<BR>&nbsp;&nbsp;&nbsp;&nbsp;&nbsp;"Šta je to tako zabavno kod vojnika?" upita on.
<BR>&nbsp;&nbsp;&nbsp;&nbsp;&nbsp;"Oni su iz mog esnafa, dragi Deni. Zar nisi pogodio? Mardžori Mod Menindžer, kapetan, SAD, diplomirala na Vest Pointu, kako ponekad kažem. Da me sada vidiš u uniformi." Ona zapali još jednu cigaretu, i kada mu dade da povuče dim on shvati da nije reč o duvanu.
<BR>&nbsp;&nbsp;&nbsp;&nbsp;&nbsp;Zadržala je neko vreme dim u plućima i potom ga izdahnula u dugačkom mlazu. "Ah, bilo je to najlepše doba", reče ona sanjalački, zureći u bronzane kipove. "Gledaj ovog grmlja koji diže bebu u vazduh. Znaš li šta kaže ovom drugom vojniku?: 'Samo napred, Ivane, ja ću da pridržim dete dok ti budeš silovao mamicu. A posle je na mene red.'"
<BR>&nbsp;&nbsp;&nbsp;&nbsp;&nbsp;Dejlhauz se nasmeja. Ohrabrena, Mardži nastavi: "A ovaj dečko veli: 'Čokoladu? Ruske cigarete? Ej, vojniče slavne Crvene armije, je l' ti se sviđa moja sestra?' A ova vojnikinja koja uzima cveće od seljanke kaže: 'Tako, dakle, drugarice! Kradeš poljoprivredne proizvode iz narodnih parkova! Nema prigovora, čeka te poduži boravak u logoru!' Naravno, u vreme kada su Sovjeti stigli dovde Nemci su već bili gotovi, ali..."
<BR>&nbsp;&nbsp;&nbsp;&nbsp;&nbsp;"Mardži", prekide je on.
<BR>&nbsp;&nbsp;&nbsp;&nbsp;&nbsp;"... ipak mora da je još bilo uzbudljivo."
<BR>&nbsp;&nbsp;&nbsp;&nbsp;&nbsp;"Ej, Mardži! Hajdemo odavde", reče on zabrinuto. Iznenada je shvatio da se stražari više ne osmehuju i setio se, na žalost prekasno, da su, zbog konferencije, svi policajci u gradu pohađali kurseve stranih jezika.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
