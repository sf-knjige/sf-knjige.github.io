<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Kiše su bile svuda unaokolo, olujni oblaci su jurili ka njima, olujni oblaci već prolazili mimo njih, tamo napred, ka toplom polu, gde je kiša iz njih padala svega kilometar-dva a potom se pretvarala u paru, nikada ne dotičući užareno, slano tlo. Jato se bilo raspršilo kilometar i više preko neba, gunđajući u disonantnim akordima. "Budite strpljivi", grdio ih je Čarli. Moramo ostati, moramo ostati."
<BR>&nbsp;&nbsp;&nbsp;&nbsp;&nbsp;I oni odgovoriše, "Moramo ostati", ali je to bilo loše otpevano. Svejedno, Čarli je bio obećao dvonožnom prijatelju da će ostati na položaju i motriti na izvesne čudne i neshvatljive događaje, i jato će učiniti onako kao što je obećao.
<BR>&nbsp;&nbsp;&nbsp;&nbsp;&nbsp;Ipak se osećao nelagodno, kao ljudsko biće kada ga svrbe opekotine od sunca, zato što mu je jato u takvom rasulu. Mesto koje je obećao da će držati na oku bilo je uz vetar u odnosu na logor Velikog sunca. Nije valjalo da mu se isuviše približava. Mnogi u njegovom jatu, a još više onih iz drugih jata, već su bili probušeni ili spaljeni dalekometnim projektilima iz tog logora, i zato je morao da nastoji da zadrži jato da ne odleti u tom pravcu, tražeći svaki dašak vetra koji je duvao od njega, i izbegavajući pri tom olujne oblake koliko god je bilo moguće. Dejlhauz mu je rekao da će biti teško. Ali mu je takođe rekao i da je važno.
<BR>&nbsp;&nbsp;&nbsp;&nbsp;&nbsp;Čarli je kružio mrljama svojih očiju po čitavom obzorju. Nije bilo nikakvog znaka da se približava letelica koju su mu rekli da očekuje. Ali je zato ugledao kako ispod njega lebde čičkova vunica i svilenkaste niti nalik na pređu. Ukrštanje dveju struja! On pesmom okupi svoje jato i ispusti gas.
<BR>&nbsp;&nbsp;&nbsp;&nbsp;&nbsp;Jato ga je pratilo, spuštajući se na nivo gde ih je vetar počeo da odnosi podalje od kiše, ka području koje je izgleda bilo zahvaćeno vertikalnim strujanjem. Kada se sve uzme u obzir, dobro su ga pratili. On ih majstorski uvede ispod kumulusa koji je pripadao lepom vremenu i oni se podigoše sa strujom.
<BR>&nbsp;&nbsp;&nbsp;&nbsp;&nbsp;Pevanje jata postade zadovoljno. Upravo na vrhu tih nevidljivih stubova vertikalnih vazdušnih struja mogla se naći najbolja hrana: polenov prah i čaure sa semenom leptirova, malih, mekih bića koja su ispunjavala istu onu ekološku prazninu koju i insekti na Zemlji, sićušne čestice osušene soli iz pene talasa mora okruženih kopnom, i još sitnije stvari. Jato koje se hrani izgledalo je veoma čudno, sa svakim perajem i čipkastom izraslinom raširenom da uhvati sve što bi dodirnulo. Tada je, međutim bilo izloženo i najvećoj opasnosti, ili bi bar moglo biti. Za ha'eje'ije to je bilo najomiljenije vreme da ulete među njih kao nož, razdirući svaki mehur pored koga bi prošli još žive žrtve na očigled njihovih bespomoćnih drugova. Više nisu bili bespomoćni! Čarli zapeva pesmu pohvalnicu o svom velikom prijatelju Deniju Dejlhauzu, koji im je dao oružje što pogađa na daleko i koje je oteralo ha'eje'ije stotinu oblaka odatle. Sada su svi mužjaci i nekoliko ženki u njegovom jatu imali svoje oružje, i ha'eje'ije su vremenom naučili da prepoznaju Čarlijevo jato i da ga zaobilaze.
<BR>&nbsp;&nbsp;&nbsp;&nbsp;&nbsp;Iako, iskreno rečeno, više nisu onako mamili grabljivice kao nekad. Tako malo ih je preostalo! Nekada ih je bilo na stotine, a sada jedva desetak.
<BR>&nbsp;&nbsp;&nbsp;&nbsp;&nbsp;Još se nikakav avion nije ukazivao na obzorju i ništa se nije događalo na zaravni od koje je vetar duvao u pravcu logora Velikog sunca. Čarli se opusti i poče da jede zajedno sa jatom, i dok je jeo raspoloženje mu se polako popravljalo i on prvi povede prijatnu pesmu o detinjstvu i sreći.
<BR>&nbsp;&nbsp;&nbsp;&nbsp;&nbsp;Nekada davno Čarli je bio malecka mahuna, ne veća od bradavice na kori ananasa, koja je iz sve snage pumpala vazduh da izravna nabore na malenom gasnom mehuru, ali još privezana za iskrzane krajeve svojih traka za letenje i nošena vetrovima gde god su oni hteli. Naleti vetra su ga bacali. Munje su preskakale s oblaka na oblak svuda oko njega. Pošto nije mogao da upravlja svojim dizanjem i spuštanjem, vetar bi ga kad tad odbacio naviše, kroz same vrhove oblaka što su se poput kupole nadnosili nad njim, tako da ga je potmulo crveno sunce peklo po malenom balonu, i prave zvezde prosijavale kroz tamno nebo; ponekad, pak, toliko nisko da bi okrznuo vrhove brežuljaka i stabala paprati, a oklopljena ili krznena bića pokušavala da ga ščepaju kandžama dok je proletao mimo njih. Tada je izginulo osamdeset od stotinu njegovih vršnjaka, na taj ili neki drugi način. Deset ih je izginulo čim su im optpali padobrančići na svilenim nitima, dok su još predstavljali ukusno predjelo ha'eje'ima ili čak odraslima iz drugih jata kojima su nedostajale belančevine i koje bi slučajno susreli. Ili čak i takvima iz vlastitog jata. Samo nekoliko od njih stotinu preživelo je do doba za razmnožvanje. A tada je još bilo ha'eje'ija da vrebaju na njih. I oluja. I zverova koji su ih grabili odozdo.
<BR>&nbsp;&nbsp;&nbsp;&nbsp;&nbsp;Ipak - biti balončić! Dizati se u visine i pevati! I iznad svega, deliti s ostalima u horu predanja jata, koja su činila da pripadaju jedno drugom, počev od najsićušnijih mahuna do vlažnih, starih džinova koje su čak i ha'eje'i ostavljali na miru. Čarlijeva pesma postade pobedonosna, i jato oko njega prekide svoje proždrljivo grickanje da bi se pridružilo tom moćnom sazvučju.
<BR>&nbsp;&nbsp;&nbsp;&nbsp;&nbsp;Mrlje njegovih očiju neprestano su se okretale ka zaravni; ali još nije bilo znaka aeroplana niti Novog prijatelja koji će, kako su mu kazali, uzleteti sa one zaravni. A njih je vazdušna struja, zajedno s oblakom, udaljavala od logora Velikog sunca.
<BR>&nbsp;&nbsp;&nbsp;&nbsp;&nbsp;Jato se većinom bilo već zasitilo i sada je svako tiho pevao svoju učtivu pesmu zahvalnicu. Bilo je to divno jato, priznade Čarli, iako tako malobrojno.
<BR>&nbsp;&nbsp;&nbsp;&nbsp;&nbsp;On im zapeva: "Prestanite s jelom, prestanite s jelom! Moramo dalje!"
<BR>&nbsp;&nbsp;&nbsp;&nbsp;&nbsp;"Kuda, kuda?" zagunđaše u horu sporiji i gladniji među njima. Između sitih se izdvoji jedan malaksali glas: "Moram još jesti. Umirem." Bila je to stara ženka, po imenu Plavoružičasti Sjaj. Njen mehur je bio gadno oprljen, onda kada se pola jata zapalilo.
<BR>&nbsp;&nbsp;&nbsp;&nbsp;&nbsp;"Ne, sada, ne sada", zapovednički zapeva Čarli. "Za mnom!" I on započe novu pesmu, pesmu obaveze i naređenja koju je naučio od svog prijatelja Denija Dejlhauza. Više nije bilo dovoljno lebdeti, pevati, popunjavati zalihe vodonika i razmnožavati se. Više ne. Položaj mora da se održi i na zaravan se mora motriti. I mora se zaobilaziti logor Velikog sunca, i čuvati se od ha'eje'ija, i držati jato na okupu; toliko mnogo moranja, starih i novih! I tako ih on povede da lebde zajedno s vetrovima, sporo i poigravajući gore-dole.
<BR>&nbsp;&nbsp;&nbsp;&nbsp;&nbsp;Dugo ih je vodio, bez prestanka osmatrajući, kao što je obećao. Ipak, nije bio prvi. Daleko iza njih, stara Plavoružičasti Sjaj zapeva slabim glasom: "Evo nove Nebeske opasnosti."
<BR>&nbsp;&nbsp;&nbsp;&nbsp;&nbsp;"Stigni nas, stigni nas!" naredi on. "Ne pevaš dobro." Nije to otpevao neljubaznim tonom, već zato što je to bila istina.
<BR>&nbsp;&nbsp;&nbsp;&nbsp;&nbsp;"Propuštam gas", pravdala se ona. "Svejedno, eno je tamo daleko, na dohvat Zemaljskim opasnostima."
<BR>&nbsp;&nbsp;&nbsp;&nbsp;&nbsp;On okrenu mrlje očiju i podiže se do sledeće vazdušne struje. Zaista, eno je. "Vidim Nebesku opasnost" otpeva on, i jato potvrdi. To nije bio ha'eje'i. Bila je to ona tvrda mehanička stvar iz logora Srednjeg sunca, kao što su mu i rekli. U njoj, znao je, nalazio se Drugi prijatelj, koji je ponekad uzletao zajedno sa Denijem Dejlhauzom, i Novi prijatelj koga nikad ranije ne beše video.
<BR>&nbsp;&nbsp;&nbsp;&nbsp;&nbsp;Sve je bilo onako kako mu je rekao Deni Dejlhauz. Dvokrilac potonu do vrhova drveća i spusti se na suvu zaravan, desetak kilometara daleko od logora Smrdouljaca. Dok je jato posmatralo, Kapeljišnikov i jedna ženska osoba pojaviše se i počeše da pune balone u mreži iz malih rezervoara za gas.
<BR>&nbsp;&nbsp;&nbsp;&nbsp;&nbsp;Kada se baloni novog prijatelja naduvaše i kada se ona opet podiže sa zemlje, avion uzlete, brzo napravi zaokret i kliznu natrag iza padine ka udaljenom okeanu-jezeru. Novi prijatelj se podiže do najjačeg vetra koji je duvao u pravcu pola i stade lebdeti pravo ka logoru Velikog sunca.
<BR>&nbsp;&nbsp;&nbsp;&nbsp;&nbsp;Čarli se nije usuđivao da se približi, ali je video kako ispušta gas kroz ventile dok se približavala logoru, a onda se sruši u nisko žbunje negde u njegovoj blizini; sve se odigralo onako kao što su mu rekli.
<BR>&nbsp;&nbsp;&nbsp;&nbsp;&nbsp;"Urađeno je", pobedonosno izvi glasom Čarli.
<BR>&nbsp;&nbsp;&nbsp;&nbsp;&nbsp;"I šta sada?" zapita jato, zbijajući se oko njega, buljeći za Novim prijateljem tamo gde je pao.
<BR>&nbsp;&nbsp;&nbsp;&nbsp;&nbsp;"Pitaću govornika-u-vazduh, zapeva on. Male nožice, nalik na noge insekta, baratale su oko prekidača sjajnog, tvrdog govornika-u-vazduh koji mu je dao Deni Dejlhauz. On otpeva upitni pozdrav svom prijatelju.
<BR>&nbsp;&nbsp;&nbsp;&nbsp;&nbsp;Pokuša još jedanput, osluškujući u međuvremenu, onako kako ga je Dejlhauz naučio. Nije bilo odgovora, čulo se samo neprijatno šištanje statičkog elektriciteta i udaljenih oluja.
<BR>&nbsp;&nbsp;&nbsp;&nbsp;&nbsp;"Moramo se približiti logoru Srednjeg sunca", objavi on. "Govornik-u-vazduh ne može tako daleko da dopre." Izvežbanim pogledom čitao je znake na oblacima i vrhovima paprati duboko ispod sebe, tražeći vazdušne struje koje su mu bile potrebne. Šteta što je ovih dana Dejlhauz tako retko uspevao da poleti zajedno sa jatom, zbog mrskih ha'eje'ija njegove vrste, ali Čarli je znao da će mu govornik-u-vazduh preneti njegovu pesmu kad ugledaju logor.
<BR>&nbsp;&nbsp;&nbsp;&nbsp;&nbsp;"Za mnom!" otpeva on i okupi jato oko sebe. Spustiše se svi, svih čestrnaestoro, kroz brze slojeve oblaka stratusa do povratnog vetra bliže površini zemlje.
<BR>&nbsp;&nbsp;&nbsp;&nbsp;&nbsp;Kada su izronili iz oblaka stari Plavoružičasti Sjaj više nije bila s njima, pošto su se rupe na njenom mehuru konačno toliko proširile da vazduh više nije mogao da je nosi. Takođe ni mlade ženke Oštri Pisak nije bilo na vidiku; čak joj se ni pesma više nije čula.
<BR>&nbsp;&nbsp;&nbsp;&nbsp;&nbsp;Dok su stigli u blizinu logora Srednjeg sunca i Čarli zapevao u svoj radio Dejlhauzu, u jatu ih je preostalo svega dvanaest.
<BR>
<BR>&nbsp;&nbsp;&nbsp;&nbsp;&nbsp;Mardž Menindžer podiže pogled kad Kapeljišnikov uđe iz sobe posilnog, spustivši za sobom šatorsko krilo na ulazu u njenu kancelariju. "Ima li novosti?" upita ga ona.
<BR>&nbsp;&nbsp;&nbsp;&nbsp;&nbsp;"Deni dobio radio-poruku od gasnih mehurova, jeste. Vaša prijateljica viđena kako se spušta blizu Smrdouljaca, sve kako predviđeno."
<BR>&nbsp;&nbsp;&nbsp;&nbsp;&nbsp;"Pre koliko vremena?"
<BR>&nbsp;&nbsp;&nbsp;&nbsp;&nbsp;"A ko može znati s balončićima? Možda nekoliko sati. Ubrzo nakon je napustio mesto spuštanja špijuna."
<BR>&nbsp;&nbsp;&nbsp;&nbsp;&nbsp;"Dobro. Hvala." Pošto je otišao, Mardž poče da poziva šator za vezu, ali se predomisli. Da su Smrdouljci javili preko radija da su spasli Tinku, koju je, bespomoćnu, vetar naneo do njih, vezista bi joj već javio. Znači da Smrdouljci igraju neku tajnu i lukavu igru, i ko zna na šta je Tinka naišla u njihovom logoru? Jesu li otkrili da nije kod njih slučajno? Da li bi ona...? Da li oni...? Zar nije...? Pitanja su se bez prestanka rojila u Mardžinoj glavi, a nije bilo neposrednog načina da se dobije odgovor. U toj prašumi slučajnosti i pretpostavki čovek se očas izgubi.
<BR>&nbsp;&nbsp;&nbsp;&nbsp;&nbsp;A Mardž Menindžer nije nikada tako živela. Zato donese odluku. Tačno za jedan sat narediće vezisti da uputi preko radija pitanje Smrdouljcima, a do tada više neće misliti na to.
<BR>&nbsp;&nbsp;&nbsp;&nbsp;&nbsp;Međutim, ručak je bio predviđen tek za pedeset minuta, i čime da se ispuni to vreme?
<BR>&nbsp;&nbsp;&nbsp;&nbsp;&nbsp;Petnaest zabeleški, koje je sebi bila zapisala u podsetnik za to prepodne, već su bile precrtane. Svi tekući poslovi su se odvijali po planu, ili bez većih odstupanja. Svako je imao svoje zadatke. Prvi hektar pšenice bio je zasejan, i to šesnaest različitih sorti, da se vidi koja će najbolje uspevati. Odbrambena linija na ivicama logora bila je u redu. Tri obrtna postolja za mitraljeze stajala su još na obali, spremna da se postave tamo gde bude potrebno, ako se odluči da proširi logor ili da uspostavi još jedan položaj. Ona pogleda na mapu 1:1000, dugačku dva metra i metar visoku, koja je prekrivala gotovo čitav jedan zid u njenoj kancelariji. Bila je izvanredna! Na njoj se videla svaka pojedinost terena na kilometre unaokolo - sedam potoka ili rečica, dvadesetak brda, dva rta, nekoliko zaliva. Oznake na legendi mape, međutim, nisu bile dovoljne, trebalo im je nadenuti imena. Ima li boljeg načina da se to uradi nego da svakom članu logora da priliku da izmisli po neko ime. Organizovaće lutriju; svaki dobitnik imaće pravo da izmisli po jedno geografsko ime, i to će ih lepo uposliti. Mardži pozva svog privremenog posilnog i izdiktira mu kratko obaveštenje za oglasnu tablu. "Proveri sa sektorom za komunikacije", završi ona, "tako da budemo sigruni da smo popisali sve ono što treba imenovati."
<BR>&nbsp;&nbsp;&nbsp;&nbsp;&nbsp;"Da, gospođo. Pukovniče? Narednik Svegert želi da vas vidi. Kaže da nije hitno."
<BR>&nbsp;&nbsp;&nbsp;&nbsp;&nbsp;Mardži zapisa Svegert u svoj podsetnik. "Javiću vam." Zatim prestade da misli i na Svegerta. Još nije odlučila šta će uraditi sa Svegertom. Imala je veliki izbor mogućnosti, počev od one da se nasmeje i zaboravi, pa sve do izvođenja pred vojni sud zbog silovanja. Njen izbor će u mnogome zavisiti od Svegertovog ponašanja. Da sada je bio dovoljno pametan da u njenom prisustvu bude manji od makovog zrna.
<BR>&nbsp;&nbsp;&nbsp;&nbsp;&nbsp;S druge strane, razmišljala je, njena ovlašćenja da bilo koga zbog bilo čega izvede pred vojni sud oslanjala su se na niz vojnih komandi, počev od nje, preko tahprenskih veza do viših vojnih vlasti na Zemlji. A ko će moći da kaže koliko će dugo Zemlja davati i pišljivog boba da nju podrži? Ili se brinuti o tome da li će kolonija živeti ili izumreti? Vesti od kuće su bile loše, toliko loše da ih nije sve ni prenela logoru. Tahprenske poruke koje su potvrđivale prijem njenih narudžbina upozorile su je da treba da kucne o drvo ako dobije sve što je tražila. A dalji zahtevi za snabdevanje, nakon ove pošiljke bili su, citat: podložni proceni, s obzirom na tekuće okolnosti u trenutku prijema zahteva, kraj citata.
<BR>&nbsp;&nbsp;&nbsp;&nbsp;&nbsp;To je i očekivala. Ipak, delovalo je otrežnjavajuće.
<BR>&nbsp;&nbsp;&nbsp;&nbsp;&nbsp;U podsetnik za to popodne zapisa dve beleške:
<BR>&nbsp;&nbsp;&nbsp;&nbsp;&nbsp;Doktor - banka u redu-
<BR>&nbsp;&nbsp;&nbsp;&nbsp;&nbsp;Hrana - 6 msc. sigurna procena? Ev. proširiti sledovanja na 1 god.?
<BR>&nbsp;&nbsp;&nbsp;&nbsp;&nbsp;Bilo je prokleto loše što su svi agronomi, izgleda, bili Kanađani! Mardži je bila potrebna nečija lukava i tajna pomoć - lukava, zato što je uspešna žetva bila zaista pitanje života i smrti za naseobinu, i zato što je to bilo osetljivo pitanje za koje nije želela da se već sada sazna. Ako dobije sve što je tražila od Zemlje, imaće semena na stovarištu do mile volje. Ali otkud zna da li će dobiti baš onu sortu koja će najbolje uspevati?
<BR>&nbsp;&nbsp;&nbsp;&nbsp;&nbsp;I o tome više neće misliti.
<BR>&nbsp;&nbsp;&nbsp;&nbsp;&nbsp;Još četrdeset minuta.
<BR>&nbsp;&nbsp;&nbsp;&nbsp;&nbsp;Ona uključi tajnu ladicu u svom pisaćem stolu i zapali jednu. Pretpostavimo da sve bude isporučeno. Na spisku je bilo dovoljno stvari da se prilično dobro obezbede od bilo kakve nepredviđene opasnosti, pomisli ona, i nema smisla da se brine dok ne bude morala.
<BR>&nbsp;&nbsp;&nbsp;&nbsp;&nbsp;Spisak je sadržavao i popriličan broj stvari za Mardžinu ličnu upotrebu: odelo, kozmetiku, krojeve na mikrofilmovima. Ti krojevi će biti u velikom izboru veličina i stilova da bi odgovarali svima u logoru, i muškarcima i ženama, i to za jedno duže razdoblje, pod uslovom da pronađu način za proizvodnju tkanina koje će po njima krojiti. Bilo bi lepo kad bi imali i lepu odeću. Već su joj nedostajale modne kuće Sakovic, Marks & Spenser, Sirz i Tu Gajz. Možda, jednog dana, pomisli ona uvlačeći duboko dim marihuane. Ne, nikako Sakovic. Ali možda nekoliko butika. Možda u logoru ima onih koji umeju da kroje i šiju, i možda je već vreme da počne da ih traži. Ona okrenu nekoliko stranica u svom podsetniku i napravi zabelešku na jednoj još netaknutoj. Ta bugarska damica od stakla bila je onaj ženstveni tip koji će voleti da šije, možda čak isto onoliko dobro kao i sama Mardži; bila je prilično namćorasta posle svoje duge šetnje po prirodi, ali je radila svoj posao i možda će joj to dobro doći da joj skrene misli. Izgleda da joj za to nije potreban muškarac; odnosno, dala je definitivnu korpu Gaju Triju, Kapiju i Svegertu.
<BR>&nbsp;&nbsp;&nbsp;&nbsp;&nbsp;Svegert.
<BR>&nbsp;&nbsp;&nbsp;&nbsp;&nbsp;"Džek, pošalji mi narednika", doviknu ona.
<BR>&nbsp;&nbsp;&nbsp;&nbsp;&nbsp;"Da, gospođo. Vratio se na liniju odbrane, ali dozvaću ga."
<BR>&nbsp;&nbsp;&nbsp;&nbsp;&nbsp;Kada se zavalila u stolicu da razmisli o Svegertu tranzistor pored nje zazuja i javi se oficir za vezu. "Pukovniče? Upravo sam razgovarao sa Smrdouljcima o kaplaru Pelatinki."
<BR>&nbsp;&nbsp;&nbsp;&nbsp;&nbsp;"Nisam ti rekla da ih pitaš."
<BR>&nbsp;&nbsp;&nbsp;&nbsp;&nbsp;"Niste, gospođo. Ali ja sam stalno emitovao njenu frekvenciju i njihov radista se ubacio i pitao da li smo je izgubili. Ja sam mu odgovorio da se ne javlja. I oni su rekli da će poslati nekoga da je potraži."
<BR>&nbsp;&nbsp;&nbsp;&nbsp;&nbsp;Mardži se ponovo zavali i zamišljeno povuče dim. Sudeći prema izveštaju balončića, Smrdouljci nikako nisu mogli da previde njeno spuštanje. Dakle, sada je jasno da lažu.
<BR>
<BR>&nbsp;&nbsp;&nbsp;&nbsp;&nbsp;Narednik Svegert imao je nekoliko zajedničkih osobina sa Mardž Menindžer. Jedna od njih je bila spremnost da učini sve što može da stvari budu kako treba, a zatim, ako sagleda naku mogućnost da budu još bolje, da opet uradi sve što je potrebno da bi ih poboljšao. Kada je uočio da bi pomeranje već ukopanog postolja za mitraljez još dva metra prema jezeru proširilo polje vatrenog dejstva, pomerio ga je. Bolje rečeno, to je uradio njegov vod. Činjenica da je za to bilo potrebno pet sati rada od kojeg pucaju leđa uopšte nije uticala na njegovu odluku. Pomogao je da se mitraljez postavi na svoj tronožac i okrenuo ga na sve strane, da bi proverio vatreno polje. "Zajebali smo stvar", reče on posadi, "ali, neka ga, zasad. Preselite i municiju."
<BR>&nbsp;&nbsp;&nbsp;&nbsp;&nbsp;Čučnuo je zatim iza mitraljeza i zavrteo ga da se obrće do kraja; to mu je pričinjavalo zadovoljstvo. Od obale jezera sa leve strane pa sve do ivice šume paprati s desna, nijedno iole uočljivo stvorenje ne bi moglo da se približi a da ne bude jasna meta mitraljescu. Protivpešadijske mine i dimne bombe bile su ukopane i spojene sa detonatorima, a njegov komandni tranzistor podešen na talasne dužine svakoga od njih. Reflektori su bili postavljeni, i to četvorostruko veći broj od neophodnog. U svakom trenutku samo jedna četvrtina bila je upaljena, pretražujući celokupno područje oko ivice logora. Svakoga sata ta četvrtina bi se gasila a druga palila, tako da je postojala ravnomerna podela izgorelih sijalica ili prekinutih kablova, što se lako popravljalo kada dotična skupina nije radila. U pravoj bici, naravno, svi će biti upaljeni. Većinu će razneti neprijateljska zrna, ali ne dovoljno brzo da bi iko prešao odbrambeni pojas. Niko, naime, živ.
<BR>&nbsp;&nbsp;&nbsp;&nbsp;&nbsp;Premda, priznade samom sebi dok je izlazio iz kupole, nema gotovo nikakve verovatnoće da će iko pokušati frontalni napad. Pre će napasti iz vazduha. Ili raketama velikog dometa. A možda neće uopšte napasti. I ceo taj jebeni borbeni sistem bio je sulud, ako pitate narednika Svegerta. Za kog andraka bi se uopšte borili u ovom prknu od mesta, gde nema ni krčme, ni selendre, pobogu, čak ni pristojnog drveta ili poljane? Da ste ga pitali, to bi vam najiskrenije rekao, ali ga to ni u kom slučaju ne bi sprečilo da se ipak bori za njega.
<BR>&nbsp;&nbsp;&nbsp;&nbsp;&nbsp;Balončići su se još zadržavali u blizini. Svegert nikada nije pogledao pravo u njih, niti je menjao izraz lica; ne tiče se njegovog voda šta on misli. U sebi je psovao od muke. Ako se ona sprema da mu udari kveker, šta čeka? ... "Naredniče." On podiže pogled. "Zovu vas iz sobe dežurnog." On se lagano okrenu i ugleda kaplara kako mu maše.
<BR>&nbsp;&nbsp;&nbsp;&nbsp;&nbsp;"Edži, preuzmi", naredi on. "Ako se vratim i ova municija ne bude preneta, guzice će vam to zapamtiti."
<BR>&nbsp;&nbsp;&nbsp;&nbsp;&nbsp;On se polako vrati do šatora Glavnog štaba i ušeta unutra. Mardž Menindžer je jela iz vojničke porcije, čitajući istovremeno nešto na projektoru s malim ekranom. Nije ni podigla pogled. "Odbrambeni pojas dobro izgleda, Svegerte", dobaci mu. "Jesi li onaj mitraljez vratio na mesto?"
<BR>&nbsp;&nbsp;&nbsp;&nbsp;&nbsp;"Da, gospođo. Pukovniče? Blizu nas se nalazi jedna skupina balončića, a onaj kojeg koristimo se već ispraznio. Za nekoliko minuta dobićemo smenu. Možemo li uzeti fiks od tih novih?"
<BR>&nbsp;&nbsp;&nbsp;&nbsp;&nbsp;Ona ispusti kašiku i pogleda ga i posle male pauze reče: "Koga vi to podrazumevate pod 'nama' vojniče?"
<BR>&nbsp;&nbsp;&nbsp;&nbsp;&nbsp;"Oh, ne, nikako, gospođo!" Milostivi Bože, kako je bila preosetljiva! Znao je da hoda po ivici provalije. "Ništa ne podrazumevam, gospođo, samo da su ljudi na dužnosti teško radili i da im treba da se malo opuste. Mi ćemo... oni će se rastrezniti kroz jedan sat, a smena će i onako biti sve vreme na dužnosti."
<BR>&nbsp;&nbsp;&nbsp;&nbsp;&nbsp;Ćutke ga je proučavala. "U redu, Svegerte, ali samo polovina osoblja. Ostali ima da ostanu trezni."
<BR>&nbsp;&nbsp;&nbsp;&nbsp;&nbsp;"Ne brinite, pukovniče. Hvala vam, pukovniče." Izleteo je iz šatora što je brže mogao. Do đavola, trebalo je da pazi, znajući kako se ona oseća i sve to. I nije da nije bila u pravu. Da se onomad nije napio ne bi ono uradio. Uh, sranje! Ipak, vredelo je. Setivši se kakva je bila, kože natopljene vlagom balončića, oseti kako mu prepone otežaše.
<BR>&nbsp;&nbsp;&nbsp;&nbsp;&nbsp;Vrativši se do ljudi na dužnosti, on ih osmotri s neodobravanjem. Kaplar Kristijanides je bila mršava i zalisci su joj rasli celom dužinom lica, ali nije imao bolji izbor. "Edži, uzmi Petersona i još četvoricu. Vi ste dežurni dok se ne pojavi smena. Kris, ti i ostali pođite za mnom. Idemo da se naljuljamo. Ako neko neće s nama, neka se zameni s nekim ko ne želi da ostane. Mrdaj."
<BR>&nbsp;&nbsp;&nbsp;&nbsp;&nbsp;Balončići su bili nisko iznad okeana-jezera, otprilike pola kilometara daleko. Svegert povede svojih dvanaestak ljudi marševim korakom kroz logor, ka praznim šatorima na kraju glavne ulice. Uradio bi to i na otvorenom, kad bi morao, ali proklet bio ako ne iskoristi malo intimnosti, ako može. Sapeti balončići, koji su umesto da se oporave, bili u još gorem stanju, bili su već odavno tamo preseljeni, zajedno sa reflektorom.
<BR>&nbsp;&nbsp;&nbsp;&nbsp;&nbsp;Svegert se zaustavi, psujući. Nana Dimitrova i Dejlhauz su razgovarali sa jednim balončićem, a ruski pilot Kapeljišnikov žalio se na nešto pukovniku Triju svega nekoliko metara od njih. Koja, bre, posrana intimnost? Ali, ne mari; imao je dozvolu pukovnika Menindžera, a njena reč je bila najstarija. On pronađe reflektor i uperi ga ka jatu koje se približavalo.
<BR>&nbsp;&nbsp;&nbsp;&nbsp;&nbsp;Dejlhauz se umeša, kao što se moglo i očekivati. "Šta to, zaboga, radiš, Svegerte?"
<BR>&nbsp;&nbsp;&nbsp;&nbsp;&nbsp;Svegert mirno i natenane usmeri reflektor i upali ga da ih privuče, pa tek onda odgovori. "Malo ćemo se proveseliti. Pukovnik je odobrila."
<BR>&nbsp;&nbsp;&nbsp;&nbsp;&nbsp;"Vraga je odobrila! U svakom slučaju..."
<BR>&nbsp;&nbsp;&nbsp;&nbsp;&nbsp;"U svakom slučaju", prekide ga Svegert, "zašto ne odeš da proveriš kod nje, ako mi ne veruješ? Odbij, gospodine! Stao si između njih i svetlosti."
<BR>&nbsp;&nbsp;&nbsp;&nbsp;&nbsp;Ana Dimitrova stavi Dejlhauzu ruku na mišicu, da bi ga ućutkala. "Za balončiće to nije provod, naredniče Svegerte. Doživljaj seksualnog pražnjenja za njih je veoma bolan i onesposobljavajući. Kao što vidite, ovaj ovde je u veoma lošem stanju. Možda će i umreti."
<BR>&nbsp;&nbsp;&nbsp;&nbsp;&nbsp;"Baš slatka smrt, zar ne, Ana?" Svegert razvuče usta. "Raspravi to sa pukovnikom... hej, Dejlhauze! Šta to radiš?"
<BR>&nbsp;&nbsp;&nbsp;&nbsp;&nbsp;Dejlhauz je uključio svoj radio i tiho je nešto pevao u njega. Pukovnik Tri, čija je pažnja napokon bila privučena, krenu ka njima, i Svegert mu se obrati. "Pukovniče! Imamo dozvolu pukovnika Menindžer da ove balončiće prizovemo da nam dadu jedan fiks, a ovaj momak im upravo kaže da brišu!"
<BR>&nbsp;&nbsp;&nbsp;&nbsp;&nbsp;Tri se zaustavi, s rukama na leđima, i ozbiljno klimnu. "Problem", reče svojim tihim, detinjim glasom. "Biće baš interesantno da vidimo šta će da urade."
<BR>&nbsp;&nbsp;&nbsp;&nbsp;&nbsp;Ono što su uradili bilo je da su se raspršili po čitavom nebu, neki se spuštajući da uhvate strujanje prema otvorenom moru, drugi još malo oklevajući u mestu. Pevali su glasno i neskladno, a glasovi su im dopirali izdaleka, s neba, i nešto utanjeni iz radio-prijemnika u Dejlhauzovoj ruci. Svegert je stojao kao okamenjen, trudeći se da savlada bes koji je ključao sve jače u njemu. Jebeni kreten! Ako imaš dozvolu komandujućeg oficira, onda imaš sve što je potrebno! Zašto Tri neće da ga podrži? "Daj to ovamo", zareža on, posegnuvši za Dejlhauzovim radijom.
<BR>&nbsp;&nbsp;&nbsp;&nbsp;&nbsp;Ali izraz na Dejlhauzovom licu se promenio. "Stoj", preseče ga on, i brzo otpeva nešto u radio. Odgovor stiže poput vodopada muzičkih fraza; Dejlhauz je izgledao preneražen, a Ana Dimitrova naglo i duboko udahnu vazduh, i pokri usta rukom. "Tri", uzviknu on, "Čarli nas upravo obaveštava da se neki Krinpiti nalaze dole na plaži i da proždiru dva ljudska bića."
<BR>&nbsp;&nbsp;&nbsp;&nbsp;&nbsp;"Ali Krinpiti ne jedu ljude", pobuni se pukovnik Tri, dok Svegert dodade izveštačeno slatkim glasom:
<BR>&nbsp;&nbsp;&nbsp;&nbsp;&nbsp;"Tamo dole nema nikoga. Niko nije prošao kroz odbrambeni pojas celog dana."
<BR>&nbsp;&nbsp;&nbsp;&nbsp;&nbsp;Dejlhauz ponovi svoje pitanje u radio i slegnu ramenima. "On tako veli. Možda je pogrešio ono o jedenju, to priznajem - njegovi pojmovi o ubijanju nisu sasvim jasni, sem kada je to zbog hrane."
<BR>&nbsp;&nbsp;&nbsp;&nbsp;&nbsp;Svegert ugasi reflektor. "Bolje da javimo pukovniku", reče.
<BR>&nbsp;&nbsp;&nbsp;&nbsp;&nbsp;Pukovnik Tri se složi. "Ispravno. Dejlhauze, ti to obavi. Svegerte, postroj svoj vod na obali za trideset sekundi, u punoj ratnoj opremi. Idemo da vidimo šta se događa."
<BR>
<BR>&nbsp;&nbsp;&nbsp;&nbsp;&nbsp;Pola sata kasnije, Mardž Menindžer lično, okružena tridesetoricom naoružanih momaka, pođe u susret prvoj izvidnici koja se vraćala duž obale. Nije bilo ranjenih i mrtvih, bar ne iz Bloka Ishrane, ali nosili su dve osobe. Jedna je bila u nekoj vrsti nosila, napravljenih od međusobno povezanih vojničkih bluza, a drugu je narednik Svegert prebacio sebi preko ramena, onako kako to rade vatrogasci. Obe su bile mrtve. Kada je Svegert spustio svoj teret, bilo je očigledno zašto ga je onako lako nosio. Obe noge su nedostajale, a i deo glave.
<BR>&nbsp;&nbsp;&nbsp;&nbsp;&nbsp;Drugi leš je bio manje unakažen, tako da ju je Mardž Menindžer odmah prepoznala.
<BR>&nbsp;&nbsp;&nbsp;&nbsp;&nbsp;Bila je to Tinka.
<BR>&nbsp;&nbsp;&nbsp;&nbsp;&nbsp;Mardž je stajala kao gromom ošinuta dok je narednik Svegert podnosio raport. Nisu videli nijednog Krinpita; bili su se već toliko udaljili da nisu uspeli čak ni da ih čuju. Oba ljudska bića su već bila mrtva kada su stigli do njih, ali tek odskora; leševi su još bili topli. Uostalom, još su topli. A muškarav je ispod bluze na grudima nosio paketić u nepromočivom omotu. Mardži ga uze i otvori. Mikrofilmovi - i to desetine i desetine. Čovekova vojna knjižica, koja je pokazivala da je on onaj Indonežanin s kojim je Tinka otišla da se sastane. Par naočara, malih kao za dete - od običnog stakla, bez dioptrije; zašto? I, uz sve to, i - kako? Da li su ih uhvatili kao špijune, a oni nekako uspeli da pobegnu? I kako su uspeli da pređu ono veliko rastojanje od logora Smrdouljaca do obale na kojoj su poginuli?
<BR>&nbsp;&nbsp;&nbsp;&nbsp;&nbsp;Dok su stigli natrag u bazu već je imala makar delimičan odgovor, budući da su balončići malo dalje na obali opazili nešto što je ličilo na ostatke izduvanog čamca. Dok je slušala vrtela je oko prsta malene naočari na elastičnoj traci, primajući sve to kao podatke koje tek treba obraditi, još nedovoljno pribrana da bi osetila bol zbog Tinkine smrti.
<BR>&nbsp;&nbsp;&nbsp;&nbsp;&nbsp;A onda spusti pogled na naočare. Sada su bile skroz neprozirne.
<BR>&nbsp;&nbsp;&nbsp;&nbsp;&nbsp;"Veoma zanimljivo", reče ona glasom koji je bio gotovo normalan. "Ovo staklo mora da je osetljivo na svetlost. Kao one naočare za sunce što ne moraju da se skidaju u sobi." Zatim podiže pogled ka tupo užarenom sjaju Kunga iznad svoje glave. "Samo, čemu bi one mogle služiti nekome na Gemu?"
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
