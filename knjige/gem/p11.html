<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Mardž Menindžer više nije imala plavu kosu. Ni ime na pasošu više nije bilo Mardži Menindžer. Sudeći prema putnom nalogu sada je bila major, koji je putovao na novu prekomandu; i premda joj je naredba dozvoljavala da prekine putovanje, teško da je general koji je potpisao mogao i da pomisli da će to biti baš u Parizu.
<BR>&nbsp;&nbsp;&nbsp;&nbsp;&nbsp;U malenoj hotelskoj sobi vrpoljila se uz takozvani croissant i ono što su prodavali pod imenom soka od pomorandže, i najzad telefonirala nastojnici da vidi da li je stigla poruka koju je čekala. "Ja žalim mnogo, mis Bernardi, ali nema ništa", uzdahnu nastojnica. Mardž uze još jedan zalogaj croissanta, i odustade. Francuska je formalno bila članica Bloka Ishrane - prošla je za dlaku, i to tako što su promenili etikete na alžirskom vinu za izvoz - ali sudeći prema onome što ste dobijali za doručak to nikada nije trebalo da postane.
<BR>&nbsp;&nbsp;&nbsp;&nbsp;&nbsp;Već joj je dosadila ta soba, sa bajatim mirisom khefa i seksualne atletike prethodnih stanara. Želela je da se prošeta, a nije smela. I dok je ovako ubijala vreme i nervirala se u ovoj sobi, brodovi Šljakatora upravo su prolazili kroz predlansirno stanje; obuka stručne posade za sledeću misiju Bloka Ishrane hramala je u njenom odsustvu i sam Bog zna kakvi su se sve užasi događali u Vašingtonu i u UN.
<BR>&nbsp;&nbsp;&nbsp;&nbsp;&nbsp;Ona ostavi nepojedeni doručak i brzo se obuče. Kada je sišla niz stepenice, naravno, poruka je stajala na nastojničkom stolu, na providnoj plavoj ceduljici:
<BR>&nbsp;&nbsp;&nbsp;&nbsp;&nbsp;U 15,00 časova naš čovek će doći da odvede gospođicu Hester Bernardi na zakazani sastanak.
<BR>&nbsp;&nbsp;&nbsp;&nbsp;&nbsp;Očigledno, stajala je tu sve vreme. Mardži je mrzelo da se objašnjava sa nastojnicom, ali kada dođe vreme za bakšiš sve će se srediti samo od sebe. Ona gurnu vrata i iziđe u ulicu Kumarten, razmišljajući šta da radi. Trebalo je negde utrošiti čitavih šest sati! A nije umela da smisli ništa korisno, čak i kad bi joj život bio u pitanju.
<BR>&nbsp;&nbsp;&nbsp;&nbsp;&nbsp;Bio je topao, vlažnjikav dan. Vazduh iznad Trga Opere bio je natopljen smradom benzina. Iako članica Bloka Ishrane, Francuska je očito negovala i veoma ugodne odnose sa Ah-rapima, kao i sa Šljakatorima. I to je bio još jedan razlog da ne veruješ tim žabarima, mračno pomisli Mardži. Jedan njen deda svojevremeno je umarširao u ovaj grad u sivoj uniformi Wermachta, a nekoliko godina potom drugi deda je umarširao s druge strane, u maslinastoj uniformi američke vojske, i obojica su joj predala u amanet svoje mišljenje o Francuzima. Kao saveznici bili su prevrtljivi, kao podanici nepouzdani, a ono malo što je ikada izgledalo da ima predstavu o smislu nacionalnog angažovanja obično je završavalo tako što bi im glave obrijala ona većina koja taj smisao nije imala. Prema Mardžinom mišljenju Francuzi nisu bili ništa bolji od Engleza, Španaca, Italijana, Portugalaca, Azijata, Afrikanaca, Latinoamerikanaca i, kad malo razmislite, i devedeset odsto Amerikanaca.
<BR>&nbsp;&nbsp;&nbsp;&nbsp;&nbsp;Ali neposredni problem nije bio da se otkrije šta fali čovečanstvu, već šta će ona sama da radi. Odgovor je bio samo jedan. Radiće ono što radi većina Amerikanki kad dođe u Pariz. Ići će u kupovinu.
<BR>&nbsp;&nbsp;&nbsp;&nbsp;&nbsp;I ne samo da će ići u kupovinu - moraće; tako će najbolje izmaći nečijoj pažnji. I ne samo da mora, ona to i želi.
<BR>&nbsp;&nbsp;&nbsp;&nbsp;&nbsp;Jedna od najljubomornije čuvanih Mardžinih tajni bila su ta povremena orgijanja, kada je išla iz radnje u radnju, procenjujući materijale, probajući haljine, usklađujući boje cipela i odeće. U njenom malenom stanu u Hjustonu dva velika plakara, plus polovina prostorije koja se zvala gostinskom sobom, bili su pretrpani onim što je pokupovala. To je stajalo nabacano u gomilama po policama, ćušnuto pod krevet još neraspakovano; puloveri koje neće nikada obući, napola sašivene zavese koje neće nikada obesiti. Dnevna soba bila joj je spartanska, a spavaća soba uvek besprekorno uredna, jer nikada niste znali ko bi mogao da navrati. Ali one tajne prostorije bile su skriveni deo ličnosti Mardži Menindžer. Nikada nije kupovala nešto veoma skupo. Naravno, ne zato što je bila štedljiva. Imala je na raspolaganju neograničene sume, i cene nikada nisu bile u pitanju. Njenom ukusu više je odgovarao kvantitet nego kvalitet. S vremena na vreme povela bi rat protiv viškova i tada bi se dobrotvorne ustanove i Vojska spasa debelo snabdele od njenih odbačenih stvari. Međutim, za svega nedelju dana gomila bi opet narasla.
<BR>&nbsp;&nbsp;&nbsp;&nbsp;&nbsp;Dok taksi nije došao po nju (tačno kad je otkucavalo tri sata po podne) uspela je da povrati dobro raspoloženje. Ona se zavali u kruto, plastično sedište automobila, spremna da se suoči sa onim što će doći.
<BR>&nbsp;&nbsp;&nbsp;&nbsp;&nbsp;Vozač se zaustavi na Trgu Vandom, tek koliko da uskoči još jedan putnik. Ispod turističkih naočara nalazilo se lice njenog oca, što je ni najmanje ne iznenadi. "Bonžur, zlato moje", reče on. "Doneo sam ti tvoju igračku."
<BR>&nbsp;&nbsp;&nbsp;&nbsp;&nbsp;Ona uze foto-aparat koji joj on pruži i ispitivački stade da barata po njemu. Bio je teži nego što je izgledao; moraće da pazi da ne dozvoli da ga neko drugi uzme u ruke.
<BR>&nbsp;&nbsp;&nbsp;&nbsp;&nbsp;"Ne pokušavaj da snimaš s njim", upozori je otac, "jer neće raditi. Samo ga obesi oko vrata. A kada budeš stigla tamo kuda si pošla" - on povuče polugu za otvaranje i kutija foto-aparata se otvori otkrivajući neupadljivi metalni predmet unutra - "ovo ćeš predati svojoj vezi. Zajedno sa sto hiljada petrodolara. Nalaze se u futroli."
<BR>&nbsp;&nbsp;&nbsp;&nbsp;&nbsp;"Hvala, tatice."
<BR>&nbsp;&nbsp;&nbsp;&nbsp;&nbsp;On se okrenu u sedištu da bi je bolje video. "Nadam se da nećeš reći majci da sam te pustio da ovo radiš?"
<BR>&nbsp;&nbsp;&nbsp;&nbsp;&nbsp;"Isuse, nikako. Odmah bi počela da sere."
<BR>&nbsp;&nbsp;&nbsp;&nbsp;&nbsp;"I pazi da te ne uhvate", dodade on, kao da se naknadno setio. "Tvoja veza je bio jedan od najboljih ljudi Tama Galsmita, i biće zaista besan kada otkrije da smo ga okrenuli. Kako napreduje posao u Fort Detriku?"
<BR>&nbsp;&nbsp;&nbsp;&nbsp;&nbsp;"Odlično, tata. Obezbedi mi prevoz i poslaću zaista dobre ljude."
<BR>&nbsp;&nbsp;&nbsp;&nbsp;&nbsp;On joj klimnu. "Imali smo sreće", reče. "Šljakatori su pucali na jednog od naših momaka. Nisu mu ništa uradili, ali to nam može lepo poslužiti kao provokacija."
<BR>&nbsp;&nbsp;&nbsp;&nbsp;&nbsp;"Zar im nije opalio natrag, pobogu?"
<BR>&nbsp;&nbsp;&nbsp;&nbsp;&nbsp;"Taj to ne radi! Bio je to tvoj stari drug iz zatvora, onaj iz Bugarske. Moja najpribližnija ocena je da ne veruje u upotrebu sile. U svakom slučaju, uradio je tačno ono što bih mu i ja rekao da uradi. Dojurio je natrag kao oparen i smesta podneo izveštaj miroljubivim snagama Ujedinjenih Nacija, priloživši im trake i slike kao dokazni materijal." On proviri kroz prozor. Upravo su prešli Senu. Sada su se polako probijali kroz gusti saobraćaj radničke četvrti. "Ovde ću izaći. Vidimo se u Vašingtonu, mila moja. Čuvaj mi se."
<BR>
<BR>&nbsp;&nbsp;&nbsp;&nbsp;&nbsp;U zoru narednog dana Mardži je bila u Trstu. Više nije bila Hester Bernardi, ali nije bila ni Mardži Menindžer. Bila je sanjiva italijanska domaćica, rodom iz Švajcarske, u znojem natopljenoj jakni i pantalonama, koja je vozila ka jugoslovenskoj granici u iznajmljenom Fijatovom električnom automobilu, u gomili drugih kupaca koji su u to nedeljno jutro krenuli da potraže jeftino povrće i jugoslovensku kuhinjsku opremu. Za razliku od njih ona je nastavila da vozi do Zagreba, parkirala kola i autobusom krenula u glavni grad.
<BR>&nbsp;&nbsp;&nbsp;&nbsp;&nbsp;Kada je stigla u Beograd, predmet koji joj je dao otac nalazio se na dnu plastične torbe za kupovinu, zajedno sa jednim starim puloverom i iskrzanom ženskom tašnicom povrh svega toga. Bila je prilično neispavana.
<BR>&nbsp;&nbsp;&nbsp;&nbsp;&nbsp;Mardži nije mogla odrasti u domaćinstvu Džefrija Menindžera a da ne nauči ležerni dijalog špijunaže. Na čitavom svetu, ona je bila jedina osoba s kojoj je njen otac uvek bio otvoren. Najpre zato što je bila suviše mala da razume, te je u njenom prisustvu mogao da govori sasvim slobodno. A kasnije, opet, zato što je trebalo da razume. Kada su je ono kidnapovali pripadnici Palestinskog pokreta otpora, užasnula se više nego što bi jedna obična četvorogodišnja devojčica mogla da preživi, i strpljiva objašnjenja njenog oca bila su joj jedini oslonac u nastojanju da shvati smisao svog užasa. Konačno, on je uvek imao poverenja u nju, znajući da će shvatiti da kobne i groteskne stvari kojima se bavio imaju svrhu. Tako je ona odrasla u atmosferi provala i likvidiranja, kurira i dvostrukih agenata, u samom srcu paukove mreže koja je obavijala ceo svet.
<BR>&nbsp;&nbsp;&nbsp;&nbsp;&nbsp;Sada nije bila u središtu mreže; bila je na spoljnim ivicama, tamo gde je opasnost bila ogromna, a kazne surove. Hitro je koračala niz ulice koje su vrvile od života, izbegavajući da pogleda nekome u oči. Vrata na malim dućanima, ne većim od plakara, bila su otvorena, i iz njih su dopirali zbunjujući mirisi: prodorni miris pečenog mesa iz krojačke radnje (kada sam ono poslednji put jela?), smrad neopranih pazuha iz nečeg što je ličilo na butik za bižuteriju. Ona pređe ulicu izvrdavajući tramvaje, i ugleda kancelariju koju je tražila. Natpis je glasio: 'Electrotek Munschen', i nalazila se iznad poslastičarnice u kojoj su debeli, ogromni ljudi u potkošuljama radili za šivaćim mašinama.
<BR>&nbsp;&nbsp;&nbsp;&nbsp;&nbsp;Ona proveri svoj ručni sat. Još ceo sat i više pre prvog mogućeg susreta s vezom. Taj čovek je bio mali, mršavi Italijan, koji će nositi fudbalerski blejzer sa oznakom jednog skopskog tima. Naravno, na vidiku još nije bilo nikoga nalik na njega - čak i kada bi se pojavio u prvo zakazano vreme, što je, kako ju je otac upozorio, bilo prilično neverovatno.
<BR>&nbsp;&nbsp;&nbsp;&nbsp;&nbsp;Iza tog bloka kuća nalazilo se na okupu nekoliko krovinjara koje su okružavale dvospratnu zgradu sa visokim zabatima, koja je izgledala kao očuvana stara železnička stanica u nekom američkom predgrađu. Zelena pijaca? Ličilo je na to. Mardži se progura kroz gomile žena sa povezačama i žena u mini suknjama, muškaraca u plavim radničkim bluzama koji su na ramenu prtili gajbe sa ružičastim mladim krompirićima i muškaraca sa po jednim detetom na svakoj ruci koji su proučavali tezge sa čokoladama i želeima. Ta gomila bila je dovoljno zabavljena poslom. U njoj je niko neće zagledati.
<BR>&nbsp;&nbsp;&nbsp;&nbsp;&nbsp;Ali, bila je gladna.
<BR>&nbsp;&nbsp;&nbsp;&nbsp;&nbsp;Izgleda da je bila sezona jagoda. Mardži kupi pola kilograma i flašu pepsi-kole, pa se smesti na kamenu ogradu, pored jednog otvorenog kofera punog šrafcigera i francuskih ključeva od livenog aluminijuma. Umirala je za hamburgerom, ali izgleda da to ovde niko nije prodavao. Drugi su takođe jeli jagode i Mardži je bila uverena da izgleda kao jedna od njih, ili, ako ne već kao oni, onda bar kao domaćica koja je zastala da se osveži na putu ka nekom najobičnijem odredištu.
<BR>&nbsp;&nbsp;&nbsp;&nbsp;&nbsp;Tačno u dva sata bila je opet ispred 'Electrotek Munschen', proučavajući mapu beogradskih autobuskih linija, kao što je bilo dogovoreno. Nije se pojavio nikakav mali, mršavi Italijan.
<BR>&nbsp;&nbsp;&nbsp;&nbsp;&nbsp;Dva puta je načula odlomke reči koje su joj ličile na engleski, u tom pravcu, nije mogla da pogodi ko ih je od prolaznika izgovorio. Ona stoga ponovo zadenu svoju mapu autobuskih linija u rešetku od kanalizacije na uglu i ljutito se udalji. Sledeći sastanak bio je zakazan tek u deset uveče u jednom od velikih, starih luksuznih hotela; a šta ona, za ime Boga, da radi u međuvremenu?
<BR>&nbsp;&nbsp;&nbsp;&nbsp;&nbsp;Morala je da ostane u pokretu. Bilo je veoma teško lutati po gradu sedam časova i više, bez obzira na to koliko puta bi seli da popijete kampari sa sodom. Bože sakloni, prošla je pored nečega što se zvalo, ćirilicom, Ekspres restoran, i kada je shvatila da je to restoran sa samoposluživanjem, rešila je bar jedan problem. Ona pokaza na nešto što je ličilo na pečeno pile, i verovatno je i bilo to, i uz pire od krompira i hleb koji je uz to išao konačno napuni stomak. Još je bilo dosta vremena i ona ga stade traćiti što je bolje umela: prošetala se kroz Botaničku baštu, zatim je još dugo šetala kroz Bulevar maršala Tita, razgledajući izloge. A onda poče da pada kiša. Ona se skloni u jedan bioskop i tu je do devet uveče gledala neku čehoslovačku komediju sa srpskohrvatskim titlovima. Jedini problem je bio da ostane budna, ali pravi problem nastao je kada je stigla u hotel. Gelizi se ni tamo nije pojavio.
<BR>&nbsp;&nbsp;&nbsp;&nbsp;&nbsp;Već joj se vrtelo u glavi od umora, odeća joj je bila natopljena znojem i kišom, i bila je sigurna da već počinje da zaudara na neoprano. Tatica ipak nije dobro smislio ovaj plan, pomisli ona, pomalo ogorčeno. Trebalo je da se seti da će konobarima u hotelskom baru sigurno pasti u oči oznojena i prljava strankinja usred njihovog mermera i gudačkih trija. Da je bila muškarac ne bi smetalo. Muškarac bi mogao da prođe kao jedan od onih što traže hotelske kurve, koštunjavu plavušu čija je kosa već tamnila u korenu i koja je ređala pasijans pored kamina, debeljucu svetlocrvene kose koja je dva puta u toku jednog sata izašla iz aperitiv salona, uvek sa drugim muškarcem, i sada se vratila, spremna za sledećeg. Mardži odbi još jedan kampari i posla konobara da joj donese tursku kafu. Sledeći sastanak biće tek sutradan popodne, a gde će ona prespavati?
<BR>&nbsp;&nbsp;&nbsp;&nbsp;&nbsp;Kurve su imale sobe. Kada bi bila jedna od njih...
<BR>&nbsp;&nbsp;&nbsp;&nbsp;&nbsp;Ta pomisao nije uznemiravala Mardži sa moralne strane, ali je ipak odbaci kao neizvodljivu. Čak i kada bi imala sobu, konobari bi je bez sumnje izbacili, štiteći već postojeći monopol, onog časa kad bi potražila pogledom nekog od usamljenih muškaraca. Već su počeli ljubopitljivo da je gledaju i da skidaju stolnjake sa nekih stolova u drugom kraju prostorije.
<BR>&nbsp;&nbsp;&nbsp;&nbsp;&nbsp;Mardži ponese kafu i prebaci se za sto one lažne plavuše. Obrati joj se na engleskom, uverena da će u hotelu za turiste devojke dobro znati neophodne reči na svim poznatijim svetskim jezicima. "Koliko za celu noć?", upita je.
<BR>&nbsp;&nbsp;&nbsp;&nbsp;&nbsp;Plavuša je izgledala sablaznuta. "Za vas? Ogavno! Ne bih to nikada radila sa ženom."
<BR>&nbsp;&nbsp;&nbsp;&nbsp;&nbsp;"Pedeset dinara."
<BR>&nbsp;&nbsp;&nbsp;&nbsp;&nbsp;"Sto."
<BR>&nbsp;&nbsp;&nbsp;&nbsp;&nbsp;"U redu stotka. Ali imam vrlo specijalne zahteve i moraćete da radite tačno ono što vam budem kazala."
<BR>&nbsp;&nbsp;&nbsp;&nbsp;&nbsp;Plavuša ju je gledala sumnjičavo, a onda slegnu ramenima i mahnu konobaru. "Najpre mi morate platiti pravi škotski viski, dok mi budete objašnjavali kakvi su vam zahtevi. Onda ćemo videti."
<BR>
<BR>&nbsp;&nbsp;&nbsp;&nbsp;&nbsp;Sledećeg jutra Mardži se probudi potpuno osvežena. Ona uđe pod maleni kurvin tuš da bi se oprala, a zatim se brzo obuče i smešeći se isplati ženu. "Mogu li nešto da vas pitam?", reče kurva, brojeći novac.
<BR>&nbsp;&nbsp;&nbsp;&nbsp;&nbsp;"Ne mogu vas sprečiti da pitate."
<BR>&nbsp;&nbsp;&nbsp;&nbsp;&nbsp;"To što ste tražili da vam radim, samo da vam trljam vrat svaki put kad se probudite pre nego što opet zaspite? Da li vas to zaista zadovoljava?"
<BR>&nbsp;&nbsp;&nbsp;&nbsp;&nbsp;"Ne biste verovali koliko", nasmeja se Mardži. Zatim dostojanstveno išeta iz hotela, učtivo klimnuvši mesnoj policiji u vrećastim sivim uniformama raskopčanim oko vrata, ruku položenih na revolvere u futrolama od kartona. Nekoliko blokova niže bulevar je odvede do kafane London, i tamo, pijuckajući pivo za jednim stolom u sali, sedeo je mršavi, mali Italijan, koji je nosio kapu sa oznakom skopskog fudbalskog tima.
<BR>&nbsp;&nbsp;&nbsp;&nbsp;&nbsp;Sela je blizu njega i poručila kafu, a zatim otišla u ženski WC. Kada se vratila, Italijana već nije bilo. Torba koju je ostavila na stolici delovala je nedirnuto, ali njeni radoznali prsti rekoše joj da fotoaparata više nije bilo, a na njegovom mestu nalazio se vodič u plastičnom omotu sa informacijama o izletu gliserom u Đerdapsku klisuru.
<BR>&nbsp;&nbsp;&nbsp;&nbsp;&nbsp;Vratila se istim putem preko granice. Kada se obrela u Trstu i mogla opet da preuzme identitet turistkinje Hester Bernardi iz Amerike, već se bila sasvim oporavila. Ona se zaključa u toalet gasnog mlaznjaka koji ju je nosio u Pariz i pažljivo prouči sadržaj turističke omotnice.
<BR>&nbsp;&nbsp;&nbsp;&nbsp;&nbsp;Kako je Gelizi postao poverljiva ličnost u ser Tamovoj vojsci špijuna nije mogla da shvati; nije joj odavao utisak čoveka kome možeš verovati. Ali ovog puta je isporučio robu. Mali aparat je bio na putu, a u njenim rukama su se nalazili mikrofilmovi celokupnog dosijea tajnih tahprenskih poruka između Zemlje i baze Bloka Energije na Klongu. Otac će se sigurno ponositi njome.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
