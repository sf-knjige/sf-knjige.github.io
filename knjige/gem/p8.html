<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Deni Dejlhauz naglo pruži ruku i ščepa teodolit u trenutku kada je počeo da pada na meko tlo. Morisej se široko osmehnu i poče da se izvinjava. "Mora da sam izgubio ravnotežu."
<BR>&nbsp;&nbsp;&nbsp;&nbsp;&nbsp;"Ili si se opet našljemao", odvrati Dejlhauz. Bio je ljut - ne samo na Moriseja. U dnu duše je znao da je besan uglavnom zato što je poleteo Kapeljišnikov a ne on. "No, svejedno", nastavi on, "ovog puta si rezultate zaista dobro zabio sebi u glavu. Zašto ne bi idući put dremnuo dok se ne rastrezniš?"
<BR>&nbsp;&nbsp;&nbsp;&nbsp;&nbsp;Bili su prekriveni prugama osušene materije kojom su ih isprskali balončići, i s vremena na vreme, još danima nakon tog događaja, svakome se dešavalo da doživi kratak napad pohotljivosti ili euforije. Ali Morisejevi napadi ne samo da su bili prilično intenzivni, već je Dejlhauz bio gotovo siguran da se biohemičar namerno ponovo izlaže toj materiji. Otkrio je da u semenu ili spermi mužjaka balončića postoji neka veoma halucinogena materija - ili još bolje, onaj odavno traženi afrodizijak, proslavljen u pesmama i pričama. I nije Morisej bio kriv što su ga istraživanja s vremena na vreme navodila da podilejiše. Ali nije trebalo da uporno nastoji da pomogne kod očitavanja teodolita.
<BR>&nbsp;&nbsp;&nbsp;&nbsp;&nbsp;Daleko iznad njihovih glava Kapeljišnikovljev grozd jarko žutih balona vrteo se ukrug, dok je pilot eksperimentisao sa dizanjem i spuštanjem da bi iskoristio povoljne vetrove na raznim visinama. Kada bude završio imaće sve osnovne informacije koje su im potrebne da bi krstarili nebom. Tada će doći red na Dejlhauza. Ali on se već umorio od čekanja.
<BR>&nbsp;&nbsp;&nbsp;&nbsp;&nbsp;"Kapi", izgovori on u radio, "izgubili smo rezultate. Možeš sleteti, ne vredi da ostaješ gore."
<BR>&nbsp;&nbsp;&nbsp;&nbsp;&nbsp;Herijeta je upravo išla prema njima kada do njih dopre Kapeljišnikovljev odgovor. Bio je na ruskom; Herijeta ga je čula i ljutito se trgla. Potpuno u njenom stilu. U svemu tome ispala je prava kalaštura, mislio je Dejlhauz. Kada su se povratili nakon onog prvog neverovatnog tripa ona je siknula na njega: "Životinjo! Zar nisi znao da mogu ostati u drugom stanju?" Uopšte mu nije palo na pamet da pita. A ni njoj nije palo na pamet u tom trenutku. No, nije vredelo da je sada podseća da je i ona bila isto onako uspaljena koliko i on. Već se bila povukla u svoj tvrdi oklop nabusite usedelice. Od tada je bila desetostruko ukrućenija nego pre, i pedesetostruko neprijatnija prema svakome ko bi u njenom prisustvu napravio ma kakvu primedbu u vezi sa seksom, ili, čak, kao što je upravo bio slučaj sa Kapeljišnikovim, sasvim opravdano upotrebio neku ružnu reč.
<BR>&nbsp;&nbsp;&nbsp;&nbsp;&nbsp;"Imam neke nove trake za tebe", šmrknu Herijeta.
<BR>&nbsp;&nbsp;&nbsp;&nbsp;&nbsp;"Ima li napretka?"
<BR>&nbsp;&nbsp;&nbsp;&nbsp;&nbsp;"Svakako da ima napretka, Dejlhauze. Već imamo jasnu gramatiku. Objasniću njene principe čitavom logoru posle sledećeg obeda." Ona podiže pogled uvis, ka Kapiju koji je upravo pravio poslednji široki zaokret svojim balonom dok je pola tuceta klonganskih naduvenih gasnih mehurova lelujalo oko njega i povlačilo se u stranu.
<BR>&nbsp;&nbsp;&nbsp;&nbsp;&nbsp;Jasnu gramatiku.
<BR>&nbsp;&nbsp;&nbsp;&nbsp;&nbsp;Nije imalo svrhe požurivati Herijetu. Preliminarne studije o prvom susretu sa razumnim bićima na netehnološkom stupnju bile su još veoma daleko! Dejlhauz prebroja dotadašnje rezultate. Nisu uspostavili nikakve veze sa onim stvorenjima nalik na rakove zvanim Krinpiti, niti sa kopačima podzemnih tunela. Gasni mehurovi su gotovo stalno bili u blizini, još od onog dana kada su ih sve poprskali svojim mlečom. Ali nisu prilazili dovoljno blizu da bi s njima uspostavili veze za onakve susreta kakve je Dejlhauz želeo. Poskakivali su i ljuljali se u vazduhu na visini od nekoliko stotina metara, i silazili niže samo kada bi veći broj stanovnika logora bio odsutan ili spavao. Nema sumnje da su ih milenijumi iskustva sa grabljivcima naučili da izbegavaju bića vezana za površinu zemlje. Ipak, Deniju je to otežavalo posao.
<BR>&nbsp;&nbsp;&nbsp;&nbsp;&nbsp;Kada su bili na vidiku, daljinski prisluškivači bar su mogli da uhvate najveći deo njihovih kreštavih, pevajućih razgovora - ako su to uopšte bili razgovori. Herijeta je rekla da je otkrila njihovu strukturu. Herijeta je rekla da to nije bilo ptičje cvrkutanje, niti krici straha. Herijeta je rekla da će ga naučiti da razgovara sa njima. Ali onome što je Herijeta rekla nije se uvek moglo verovati, mislio je Deni Dejlhauz. I još je mislio da im je potreban drugi prevodilac. Operacija na žuljevitom telu mozga olakšavala je učenje jezika, ali je imala i nekoliko nepoželjnih posledica. Ponekada je stvarala fizičke tegobe, uključujući i dugotrajan bol. U ređim slučajevima izazivala je čak i promene ličnosti. I nije uvek uspevala. Ako neko nije imao smisla za jezike - posle operacije ni dalje ga nije imao. U Herijetinom slučaju, pretpostavljao je Deni, stekle su se sve te tri neželjene posledice.
<BR>&nbsp;&nbsp;&nbsp;&nbsp;&nbsp;Ionako su već poslali sve trake na Zemlju. Pre ili posle ogromni kompjuteri u Džonu Hopkinsu i A&M Teksasu počeće da proveravaju semantičke nivoe, i Herijetine sposobnosti - ili nesposobnosti - neće imati više toliko značaja.
<BR>&nbsp;&nbsp;&nbsp;&nbsp;&nbsp;Ono što je Deniju bilo potrebno, ili, bar, ono što je želeo, i to toliko snažno da je gotovo već osećao da mu je to konačno pošlo za rukom, bilo je da se nađe tamo gore na nebu, sa jednim od balončića, licem u lice, učeći jezik na dobri, starinski način. Sve ostalo predstavljalo je samo polovično rešenje. Bili su isprobali sve čime su raspolagali. Slobodno lebdeće balone snabdevene instrumentima, sa senzorima programiranim tako da reaguju na svaki znak života, vučje zamke za Krinpite; mikrofone zakopane u zemlju za one tuneldžije; daljinske prisluškivače i kamere sa zumom za mešine s gasom. Snimili su kilometre trake ispunjene slikama i zvucima svih mogućih skačućih, puzajućih i vijugavih stvorova, i u svim tim beskrajnim satima projektovanja jedva da bi se skupilo desetak minuta koje bi Dejlhauz mogao da iskoristi.
<BR>&nbsp;&nbsp;&nbsp;&nbsp;&nbsp;Ipak, nešto je bilo urađeno. Dovoljno da bi on mogao da sroči dva izveštaja i pošalje ih natrag na Zemlju. Dovoljno čak i za njegove ljubomorne kolege sa Univerziteta u Masačusetsu i AAL da marljivo okapavaju nad njim, čak i ako nije bilo dovoljno da zadovolji Denija. I to je bilo neko saznanje, čak iako je većinom bilo negativno.
<BR>&nbsp;&nbsp;&nbsp;&nbsp;&nbsp;Najpre je nestala lepa bajka o tri nezavisne, inteligentne vrste koje žive u blagotvornoj saradnji i slozi. Nije bilo saradnje. Oni se, bar, nisu osvedočili da saradnja postoji, a s druge strane, videli su mnogo pokazatelja koji su govorili suprotno. Krtice kao da nikada nisu imale posla s drugim vrstama. Balončići i Krinpiti jesu, ali ne u obliku saradnje ili sloge. Balončići nikada nisu dodirivali zemlju - bar ih Deni nikada nije video da to čine; a ako i jesu, to nije bilo namerno. Najmanje dvadesetak vrsta volelo je da jede balončiće - razume se, kada bi uspele da ih uhvate: glatki smeđi stvorovi koji su podsećali na slepe miševe zakržljalih krila, skakači nalik na žabe, zglavkari manji od Krinpita - a i sami Krinpiti, i to poprilično. Ako bi se balončić ikada spustio dovoljno nisko da ga neko od njih dohvati - poginuo bi. I tako su balončići sav svoj život, od mrešćenja pa do splašnjavanja provodili u vazduhu, i redovno završavali u sistemu za varenje nekog od tih stvorenja vezanih za zemlju; bio je to zaista nepriličan usud za tako ljupku vrstu!
<BR>
<BR>&nbsp;&nbsp;&nbsp;&nbsp;&nbsp;Kapeljišnikov je dolazio, leteći brzo i nisko, dok su ga ljuljali i bacali prizemni vetrovi. Stigavši na visinu od pet metara povukao je uzicu svoga balona i pao kao kamen, koprcajući se da se oslobodi kaiševa i padne slobodan. Malo se kotrljao kada je pao na zemlju, a onda ustao, trljajući se po telu i potrčao da uhvati izduvani grozd balona dok je ovaj još poigravao nisko nad tlom, nošen povetarcem. Deni se trže, razmišljajući o svom prvom letu. Poslednjih nekoliko trenutaka biće najteži. On krenu da pomogne Kapiju da pokupi omlitavelu tkaninu, ali iznenadan pucanj iz puške tik pored uha natera ga da se brzo sagne i opsuje.
<BR>&nbsp;&nbsp;&nbsp;&nbsp;&nbsp;On se naglo okrenu oko sebe, obnevideo od besa. "Šta to sada do đavola radiš, Morisej?"
<BR>&nbsp;&nbsp;&nbsp;&nbsp;&nbsp;Biolog prisloni pušku uz rame i vojničkim pozdravom dočeka jednog balončića koji je padao, trzajući se. "Samo uzimam još jedan uzorak, Deni", odvrati on veselo. Dobro je odmerio visinu i nagib vetra, tako da im je izduvani mehur pao takoreći pred noge. "Uh, sranje", reče on s odvratnošću, "još jedna ženka."
<BR>&nbsp;&nbsp;&nbsp;&nbsp;&nbsp;"Zaista?" upita Deni, buljeći u nešto što je ličilo na ogromni ud u erekciji. "Jesi li siguran?"
<BR>&nbsp;&nbsp;&nbsp;&nbsp;&nbsp;"I mene je prevarilo", razvuče usta Morisej. "Ne, ovi s patkama nisu mužjaci. I to nisu patke, hoću da kažem penisi. Taj svet ne vodi ljubav onako kao ti i ja, Deni. Ženke nekako rasprostru jajašca, tako da lebde po vazduhu, a onda dođu momci i isprazne se na njih."
<BR>&nbsp;&nbsp;&nbsp;&nbsp;&nbsp;"Kad li si samo uspeo sve to da otkriješ?" Dejlhauz je bio besan; jedno od pravila ponašanja ekspedicije bilo je da svako ko nešto otkrije odmah to saopšti ostalima.
<BR>&nbsp;&nbsp;&nbsp;&nbsp;&nbsp;"Onda kad si me ti zezao da sam pijan kao zemlja", reče Morisej. "Mislim da to ima veze sa načinom na koji stvaraju vodonik. Izgleda da tu igraju ulogu i sunčeve eksplozije. Kada su ono ugledali naš reflektor mislili su da je eksplozija - i izbacili mlečac. Mi smo se slučajno našli ispod njih i bili smo poprskani sa hm, sa..."
<BR>&nbsp;&nbsp;&nbsp;&nbsp;&nbsp;"Znam čime smo bili poprskani", reče Dejlhauz.
<BR>&nbsp;&nbsp;&nbsp;&nbsp;&nbsp;"Aha! Znaš, Deni, kada sam počeo da se bavim ovim poslom kolege su pričale da je seciranje uzoraka veoma prostački posao, ali svaki put kada se približim muškim polnim žlezdama uzbudim se. Počinje da mi se dopada to što radim."
<BR>&nbsp;&nbsp;&nbsp;&nbsp;&nbsp;"Zar moraš sve da ih pobiješ da bi to radio? Oteraćeš mi jato. Kako ću onda uspeti da uspostavim vezu s njima?"
<BR>&nbsp;&nbsp;&nbsp;&nbsp;&nbsp;Morisej se široko nasmeši, ali ništa ne odgovori već samo pokaza rukom iznad svoje glave. Dejlhauz je, istini za volju, morao da se složi sa njegovim neizrečenim mišljenjem. Ma kakve da su bile emocije tih gasnih mehurova, strahu izgleda da tu nije bilo mesta, Morisej ih već pobio dvanaestak, ali još od prvog susreta jato je skoro uvek bilo na vidiku. Možda su ih privlačile svetlosti u logoru. U stalnom sumraku koji je vladao, na Klongu nije bilo 'dana'. Ekspedicija je rešila da ga stvori veštačkim putem, tako što bi svo raspoloživo osvetljenje uključili u trenutku koji su odredili da bude 'zora' i isključili ga dvanaest sati kasnije. Jedno svetlo je međutim stalno gorelo. Da odbije grabljive životinje, rekli su, ali u stvari zato da ublaži iskonski čovekov strah od tame.
<BR>&nbsp;&nbsp;&nbsp;&nbsp;&nbsp;Morisej podiže balončić. Bio je još u životu; naborano lice mu se bešumno krivilo. Posle pada nikada nisu ispustili ni glasa, jer - kako je rekao Morisej, kad bi se balon probušio, oni bi izgubili sav vodonik koji im je davao glas. Ali su neprestano pokušavali. Prvi koga su oborili živeo je još četrdeset sati. Puzao je po čitavom logoru, vukući za sobom svoj sivi, smežurani mehur, i sve vreme izgledalo je da trpi velike bolove. Dejlhauzu je laknulo kada je najzad uginuo, a laknulo mu je i sada kada je Morisej ovog novog tutnuo u džak za ubijanje da bi ga poslao na Zemlju.
<BR>&nbsp;&nbsp;&nbsp;&nbsp;&nbsp;Kapeljišnikov došepesa do njih, trljajući se po krstima. "Uvek mučenik, onaj koji prvi leti", gunđao je. "Dakle, Deni Dejlhauze. Hoćeš li sada ti?"
<BR>&nbsp;&nbsp;&nbsp;&nbsp;&nbsp;Denija kao da udari struja. "Misliš, odmah?"
<BR>&nbsp;&nbsp;&nbsp;&nbsp;&nbsp;"Dabome. Vetar ne loš. I ja pođem, čim se dva balona napune."
<BR>&nbsp;&nbsp;&nbsp;&nbsp;&nbsp;Dejlhauz nije očekivao de će proći toliko vremena dok mala pumpa ne napuni dva grozda balona dovoljno velika da ponesu ljude - naročito zato što je pumpa bila na brzinu opremljen kompresor bez svećica koji je ispuštao bar isto onoliko gasa koliko je uspevao da utisne u balone. Dejlhauz je pokušao da jede, pokušao da dremne, pokušao da se zainteresuje za druge projekte, i stalno iznova navraćao da posmatra mrežom sapete grozdove balona koji su se polako naduvavali i punili vodonikom.
<BR>&nbsp;&nbsp;&nbsp;&nbsp;&nbsp;Vreme se, međutim, pokvarilo. Oblaci su prekrili nebo od jedne do druge linije obzorja, ali Kapeljišnikovljev optimizam nije jenjavao. "Vetar će razduvati oblake. Sigurno nebo bude čisto." Kada se prvi ružičasti sjaj ukaza na nebu on reče odlučno: "Sada okej. Upregni sebe, Deni."
<BR>&nbsp;&nbsp;&nbsp;&nbsp;&nbsp;Dejlhauz sumnjičavo prikopča kaiševe oko sebe. Bio je viši ali i lakši od Rusa, i Kapeljišnikov progunađa nešto dok je kroz ventil ispuštao višak vodonika. "Inače", objasni on, "ti odeš natrag u Državu Mičigen Istočni Lansing, vuuuuš! Ali, idući put ne toliko traćiti gas."
<BR>&nbsp;&nbsp;&nbsp;&nbsp;&nbsp;Am od kaiševa imao je na ramenu kopču za brzo otvaranje ventila i Dejlhauz je dodirnu, da proba. "Ne, ne!" vrisnu Kapeljišnikov. "Hoćeš da povučeš kada si na dve stotine metara, dobro povuci! To tvoj vrat. Ali nemoj traćiti gas uzakud." On uze Denijeve ruke i povuče ih do dva glavna gajtana. "Nije gasni mlaznjak, razumeš? Slobodan balon. Gasni mlaznjak koristi dizanje da uštedi gorivo. Ovde nema gorivo, samo dizanje. Ovde ti ideš kuda vetar ide. Ne voliš pravac, biraš drugi vetar. Prospeš vodeni balast, dižeš se. Ispustiš Wasserstoff, spuštaš se."
<BR>&nbsp;&nbsp;&nbsp;&nbsp;&nbsp;Dejlhauz se zakoprca u amovima. Neće baš biti kao jedrenje iznad istočne obale jezera Mičigen, gde je uvek bilo zapadnog vetra da spreči propadanje i održi jedrilicu satima na nebu. Ali ako Rus to može da uradi, može i on. Nadam se dodade u sebi i reče glasno: "U redu, mislim da sam uglavnom shvatio."
<BR>&nbsp;&nbsp;&nbsp;&nbsp;&nbsp;"Hajdemo, onda", povika Rus smešeći se ka Deniju, poput ronioca koji se kreće po dnu mora. Polako mu se približivši koliko god su im naduvani baloni dozvoljavali, on mu se pažljivo zagleda u lice. "Sve u redu?" Deni klimnu. "Onda baci kamen i mi poleteli!" povika Kapeljišnikov. I on odbaci svoj kamen i stade dijagonalno da lebdi naviše.
<BR>&nbsp;&nbsp;&nbsp;&nbsp;&nbsp;Dejlhauz duboko uzdahnu i krenu za njegovim primerom, posmatrajući Rusa kako se diže iznad njega.
<BR>&nbsp;&nbsp;&nbsp;&nbsp;&nbsp;Ništa se nije dogodilo. Deni ne oseti nikakvo ubrzanje, jedino mu noge kao da naglo utrnuše, i nije više na tabanima osećao nikakav pritisak. Pošto nije skidao pogled sa Kapeljišnikova, zaboravio je da pogleda naniže sve dok se već nije nalazio na pedeset metara visine.
<BR>&nbsp;&nbsp;&nbsp;&nbsp;&nbsp;Vetar ih je sada nosio na Jug, duž obale. Daleko iznad njih i nad kopnom, iznad ljubičastih brda kojima je s jedne strane bila oivičena šuma paprati, raštrkano stado balončića paslo je raznovrsne sićušne organizme koji su lebdeli u vazduhu. Ispod i iza njih smanjivala se slika logora. Deni je već bio na većoj visini od vrha njihove rakete za povratak, najviše tačke u logoru. Na levoj strani prostiralo se more, i videla su se dva ostrva u blatnjavoj vodi, obrasla drvećem sa višestrukim stablima.
<BR>&nbsp;&nbsp;&nbsp;&nbsp;&nbsp;Jedva je uspeo da otrgne pažnju sa razgledanja predela ispod sebe; Kapeljišnikov mu je nešto dovikivao. "Šta?" zaurla Dejlhauz iz petnih žila. Prostor između njih se proširio; Kapi je sada već bio četrdeset metara iznad njega, i kretao se u pravcu kopna, očigledno na drugom vazdušnom sloju.
<BR>&nbsp;&nbsp;&nbsp;&nbsp;&nbsp;"Prospi ... malo ... vode ...!" vikao je Rus.
<BR>&nbsp;&nbsp;&nbsp;&nbsp;&nbsp;Dejlhauz klimnu i oprezno posegnu za gajtanom ventila i blago ga povuče.
<BR>&nbsp;&nbsp;&nbsp;&nbsp;&nbsp;Ništa se ne dogodi.
<BR>&nbsp;&nbsp;&nbsp;&nbsp;&nbsp;On povuče malo jače. Pola litre balasta izlete u kapljicama iz cisterne, pokvasivši ga. Deni nije shvatio da se letač nalazi tačno ispod cisterne sa balastom, i grcajući se zakle da će promeniti taj element u dizajnu pre nego što ponovo poleti.
<BR>&nbsp;&nbsp;&nbsp;&nbsp;&nbsp;Ali, leteo je!
<BR>&nbsp;&nbsp;&nbsp;&nbsp;&nbsp;Ipak, ne sa lakoćom. Niti elegantno. Čak ne ni sa trapavom ali sigurnom veštinom upravljanja koju je usvojio Kapeljišnikov. Prvi sat proveo je vijajući se s Kapijem po nebu. Bilo je nalik na jednu od onih igara u luna-parku, kada se sa devojkom nalazite na dva tanjira koji se okreću i idu ukrug, i gde ni jedno ni drugo ne može da napravi ni korak a da ne zakorači na drugi takav rotirajući tanjir. Nije uspeo da stigne Rusa, iako se Kapeljišnikov trudio koliko god je mogao da mu olakša da ga uhvati. Jednostavno nije mu pošlo za rukom od prve.
<BR>&nbsp;&nbsp;&nbsp;&nbsp;&nbsp;Ali - letenje! Upravo to je oduvek sanjao, taj san sviju nas. Potpuna pobeda nad vazduhom. Bez mlazeva. Bez krila. Bez motora. Samo lagano lebdenje kroz okean atmosfere, ne naprežući se više nego kad čovek pluta u slanoj vodi nekog zaliva.
<BR>&nbsp;&nbsp;&nbsp;&nbsp;&nbsp;Uživao je u tome, i kako je vreme odmicalo - ne prilikom prvog leta, ni desetog; vodonik je bio neiscrpan iako je polako priticao, tako da je napravio onoliko letova koliko god je mogao - počeo je polako da ulazi u veštinu letenja.
<BR>&nbsp;&nbsp;&nbsp;&nbsp;&nbsp;A problem da se stigne do balončića, ispostavilo se, nije uopšte ni bio problem.
<BR>&nbsp;&nbsp;&nbsp;&nbsp;&nbsp;Nije morao da ih traži. Leteli su mnogo veštije od njega, i oni su njemu prišli, poskakujući unaokolo kao ogromni niz izgubljenih i iznutra osvetljenih bundeva sa ružnim malim licima kao navlake za jastuk, radoznalo vireći u njegovo lice i pevajući, pevajući... Oh! kako su samo pevali.
<BR>
<BR>&nbsp;&nbsp;&nbsp;&nbsp;&nbsp;Sledeće nedelje, odnosno onoga što je na Klongu bila nedelja, Dejlhauz je svaki slobodni minut provodio u vazduhu. Život u logoru odvijao se gotovo potpuno bez njega. Čak je i Kapeljišnikov više od njega boravio na zemlji. Dejlhauza ništa nije privlačilo tlu, i osećao se gotovo kao stranac kad bi sleteo, odspavao, ispraznio bešiku i creva, najeo se, napunio balone i opet se vinuo u nebo. Herijeta se obrecivala na njega zato što je od nje tražio više da prevodi nego što je bila u stanju da uradi. Komandir logora se ogorčeno žalio što se energija toliko troši na proizvodnju vodonika. Džim Morisej ga je preklinjao da mu posveti malo vremena i pomogne mu da prikupi i prouči druge vrste. Čak je i Kapi zamerao što mu se mnogo habaju baloni. Deni nije obraćao pažnju. Na nebu Klonga počinjao je za njega pravi život. Napredovao je od trapavog početnika do veštog aeronauta; od stranca do, gotovo, pripadnika velikog lelujavog jata. Polako je uspevao da razmeni neke osnovne pojmove sa pojedincima među gasnim mehurima, naročito sa najvećim od njih - koji je imao dva metra u prečniku i šare gotovo potpuno nalik na škotski tartan: Deni ga je nazvao 'Lepi princ Čarli', pojma nemajući kako bi balončić zvao samoga sebe. Sebe. Deni je o njemu već počeo da misli kao o prijatelju. Da nije bilo telesnih potreba i još jednog razloga, Dejlhauz ne bi ni pomišljao da se vraća u logor.
<BR>&nbsp;&nbsp;&nbsp;&nbsp;&nbsp;A taj drugi razlog bila je Herijeta.
<BR>&nbsp;&nbsp;&nbsp;&nbsp;&nbsp;Nije mogao bez njene pomoći u prevođenju. Ali samog prevoda nije bilo dovoljno. Bio je uveren da je mnogo grešila. Ali to je bilo sve čime je mogao da raspolaže u nastojanju da opšti sa tim prekrasnim i čudovišnim vazdušnim bićima. Besneo je pred drugim stanovnicima logora i insistirao da njegove žalbe budu prenete na Zemlju; vređao ju je do suza - iz očiju za koje bi se zakleo da ih nikada ranije nisu prolile. Ni to mu nije bilo dovoljno... Ipak, putovanje za putovanjem, sat po sat vremena, i izvesno saobraćanje sa balončićima polako je počelo da se rađa.
<BR>&nbsp;&nbsp;&nbsp;&nbsp;&nbsp;Nikada niste mogli znati koje će vam od prethodnih stečenih znanja biti od koristi. Oni predugi časovi čitanja Čomskog i transformacione gramatike, kritičke analize Lorenca i Darta, semestri provedeni u proučavanju rituala boravišta i sparivanja - ništa od svega toga nije se moglo upotrebiti na nebesima Klonga. Ali zato je blagosiljao svaki sat jedrenja po nebu i svako veče provedeno u klapi, kad su on i momci pevali u kvartetu. Jezik gasnih mehurova bio je muzika. Čak ni kineski mandarini nisu imali takve zahteve u pogledu modulacija i tonaliteta. Pre nego što je naučio ijednu reč, odjednom se našao kako ciliče u njihovom horu, a oni su na to reagovali, ako već ne dobrodošlicom a ono, bar, radoznalošću. Onaj veliki, kariran kao škotsko ćebe, čak je naučio da otpeva ime Denija Dejlhauza, onoliko koliko su mu to dozvoljavali govorni organi kojima su nedostajale tako osnovne foneme kao što su frikativi.
<BR>&nbsp;&nbsp;&nbsp;&nbsp;&nbsp;Deni je vremenom saznao da su neke njihove pesme nalik ptičijem zovu na Zemlji: jedna je označavala hranu, a nekoliko ih je bilo za opasnost. Izgleda da su postojale tri vrste opasnosti - jedna sa tla a druge dve iz vazduha - ali to su, očigledno, bile dve različite vrste. Jedna je pesma zvučala gotovo kao havajski jezik, sa mnogo laterala i glotalnih opstruenata. Ta je, izgleda, označavala jednu divlju vrstu gasnog letača, pravu vazdušnu ajkulu, koja im je izgleda bila najopasniji protivnik u borbi za opstanak.
<BR>&nbsp;&nbsp;&nbsp;&nbsp;&nbsp;Dejlhauz, ipak, nije bio sasvim siguran šta znači onaj drugi zov (Herijeta mu nije bila od velike pomoći), ali izgleda da se odnosio na neku opasnost iznad vazduha; i to ne samo opasnost već i onaj specijalni muški, herojski izazov, koji podrazumeva izlaganje vlastitog života opasnosti, čak i smrti, ali je beskrajno privlačan iz razloga koje nije mogao da pojmi. Satima se mučio da ga odgonetne, pretvarajući Herijetin život u pravi pakao. Tada se još nije ukazivalo rešenje. Ali trake su bile poslate natrag na Zemlju i kompjuterski ekvivalenti počeli su da se vraćaju njima, tako da je Herijeta konačno mogla da mu sastavi rečenice. Tako on otpeva: "Ja sam prijatelj", bekrajno dirljivo, veliki karirani gasni mehur koga je bio nazvao Čarli odgovori celom pesmom:
<BR>&nbsp;&nbsp;&nbsp;&nbsp;&nbsp;"Ti jesi, ti jesi, ti nam jesi prijatelj!" I ceo hor mu se pridruži.
<BR>&nbsp;&nbsp;&nbsp;&nbsp;&nbsp;Prevrtljivo klongansko vreme bilo je lepo samo osam kalendarskih dana, a potom vetrovi opet stadoše da se pojačavaju i oblaci da se valjaju nebom.
<BR>&nbsp;&nbsp;&nbsp;&nbsp;&nbsp;Kada bi vetrovi duvali čak i sami balončići imali su teškoće da ostanu na okupu, a Denija Dejlhauza bacali su po čitavom nebu. Pokušavao je da se i dalje druži sa njima, i zato što se on trudio, trudilo se i čitavo jato. Uprkos naporima, sve više su se razdvajali. Kada je konačno odlučio da digne ruke, on im otpeva svoj oproštajni pozdrav i za uzvrat začu onu pesmu koja je označavala 'opasnost s neba'. Dejlhauz je ponovi za njima; delovalo je sasvim umesno, imajući u vidu meteorološke prilike. Ali tada postade svestan dubokog, klepćućeg zvuka koji se probijao kroz zavijanje vetra. Bio je to helikopter.
<BR>&nbsp;&nbsp;&nbsp;&nbsp;&nbsp;Dejlhauz napusti jato, podiže se do visine na kojoj je pronašao vetar u povratnom pravcu, i zatim vešto stade da manevriše kroz vetrove raznih pravaca da bi se spustio u logor. Eno ga gde se spušta kroz pramenaste okrajke oblaka: helikopter Smrdouljaca, sa američkom zastavom na dugačkom, šiljatom repu. Ala ti razbijaju energiju! Ne samo da su, uz neverovatne troškove dopremili tu ogromnu masu tahionskim prenosom, već su prebacili i dovoljno goriva da pilot može da se vozika unaokolo. I šta je to nosio u mreži obešenoj između svojih salinaca? Još nekakvu mašinu! Tipični smrdouljski bezobrazluk sa naftom!
<BR>&nbsp;&nbsp;&nbsp;&nbsp;&nbsp;Deni odvratno opsova na ovakvu rasipnost Smrdouljaca. Sa malim delićem kilokalorija koje su razbacivali iz puke nedelotvornosti i nepažnje on bi mogao da ima veoma pristojan računar. Kapeljišnikov bi već odavno imao svoju jedrilicu, Morisej bi dobio motor za čamac, i time praktično do sada, već skoro upotpunio kolekciju morskih uzoraka. Nešto je trulo u svetu koji dozvoljava da šačica država tako orgija sa energijom samo zato što slučajno leži na njenim izvorima. Kada jednog dana budu iscrpljeni, i one će bez sumnje pasti na prosjački štap, kao Peruanci ili Pakistanci. Biće to slaba uteha. Jer njihov pad značiće istovremeno i pad čitavog sveta!
<BR>&nbsp;&nbsp;&nbsp;&nbsp;&nbsp;Ili samo pad tog sveta. Možda če se za ovaj nešto, moći izmisliti. Planiranje. Razmišljanje. Priprema. Kontrola rasta, tako da se neobnovljivi prirodni resursi neće trošiti uludo. Pravedna podela blaga na Klongu, tako da nijedan narod niti pojedinac neće moći da se bogati po cenu gladovanja drugih. Pokušaće se da se svima obezbedi jednakost...
<BR>&nbsp;&nbsp;&nbsp;&nbsp;&nbsp;Dejlhauz se trže iz razmišljanja u trenutku kada shvati da sanjari. Vetar ga je oduvao dalje nego što je hteo, gotovo do iznad morske pučine. On izbezumljeno stade da ispušta vodonik i, padajući brzo, spusti se takoreći u vodu. Nekako ipak stade na noge, posmatrajući kako razderani baloni lebde nad vodom, van njegovog domašaja. Kapi će biti besan.
<BR>&nbsp;&nbsp;&nbsp;&nbsp;&nbsp;Bar neće morati da ih vuče na leđima dok bude dugo pešačio do logora, pomisli on. Bila je to kakva-takva uteha, ali nije dugo trajala. Pre nego što je stigao na pola puta, počela je da pada kiša.
<BR>
<BR>&nbsp;&nbsp;&nbsp;&nbsp;&nbsp;I padala je. I padala je. Nije to bila ona zverska, sveobarajuća oluja koja je naletela na njih tek što su se spustili, već je trajalo i trajalo dosadno i razdražujuće, prešavši onu tačku kad se moglo smatrati samo nezgodom, prešavši i onu kada je postalo mukotrpno, i na kraju im se svima učinilo da su do kraja svojih bednih života osuđeni na te zejtinjave kapi koje su tlo pretvarale u blatište a logor u parno kupatilo. Nije bilo nikakvih izgleda da balon poleti. Uostalom, na vidiku nije ni bilo balončića za kojima bi se moglo leteti. Kapeljišnikov gunđajući napravi i napuni nove balone, u nadi da će doći bolja vremena. Herijeta Santori šibala je svojom jezičinom svakoga ko bi joj se našao na putu. Morisej je spakovao uzorke u svoj šator i okapavao nad nekim zagonetnim slikama i tabelama, izlazeći s vremena na vreme samo zato da bi ljutito gledao u kišu i klimao glavom. Deni je sastavljao dugačke tahprenske poruke SERDKOM-u i AAL-u, tražeći poklone za svoje gasom naduvane prijatelje. Krivitin i Sparki Kerbo skuvali su zajedno nekakav veštičji napitak od bobica koje su rasle na Klongu i zajedno se strahovito napili, a potom se još strašnije razboleli kad im se organizmi počeše boriti da se oslobode tragova stranih klonganskih belančevina u onom kuvanom semenju. Zamalo da umru. Sigurno bi im se to i dogodilo, prasnuo je u jednom trenutku Aleks Vudring, drhteći od besa, da su taj idiotski trik izveli ranije; ona potpuna neotpornost njihovih organizama iz prvih dana sada se već smanjila na reakcije koje više nisu bile smrtonosne. Samo su izazivale dugotrajno osećanje slabosti i mučnine. Na Denija je prešlo zaduženje da se stara o njima i da skuplja i pakuje njihove raznorazne odvratne izlučevine da bi ih Džim Morisej analizirao.
<BR>&nbsp;&nbsp;&nbsp;&nbsp;&nbsp;Morisej je čučao nad svojim slikama i grafikonima kada Deni uđe, i kada mu objasni čime će morati da se bavi, ovaj glatko odbi. "Đavola, Deni, nemam opremu za tako nešto. Te uzorke slobodno baci u nužnik, ne trebaju mi."
<BR>&nbsp;&nbsp;&nbsp;&nbsp;&nbsp;"Herijeta kaže da bi trebalo makar da ih analiziraš."
<BR>&nbsp;&nbsp;&nbsp;&nbsp;&nbsp;"Zašto? Ne znam čak ni koji sastojak treba da tražim u njima."
<BR>&nbsp;&nbsp;&nbsp;&nbsp;&nbsp;"Herijeta kaže..."
<BR>&nbsp;&nbsp;&nbsp;&nbsp;&nbsp;"Ah, odjebi Herijetu. 'Prosti mi' Deni, nisam namerno hteo da te podsetim na vaše, uh, indiskretno ponašanje. Uostalom, imam jedan bolji posao za nas dvojicu, sada, kad kiša prestaje."
<BR>&nbsp;&nbsp;&nbsp;&nbsp;&nbsp;"Nije prestala, Džime."
<BR>&nbsp;&nbsp;&nbsp;&nbsp;&nbsp;"Jenjava. Kada se zaustavi Bojn će doći da uzme natrag onaj mali buldožer koji sam uzeo od njega na zajam. Pre toga hoću da ga upotrebim."
<BR>&nbsp;&nbsp;&nbsp;&nbsp;&nbsp;"Za šta?"
<BR>&nbsp;&nbsp;&nbsp;&nbsp;&nbsp;"Da iskopam nekoliko naših prijatelja kradljivaca." On upre prstom nadole, na pod šatora. "One koji su maznuli Herijetin radio."
<BR>&nbsp;&nbsp;&nbsp;&nbsp;&nbsp;"To smo već pokušali."
<BR>&nbsp;&nbsp;&nbsp;&nbsp;&nbsp;"Tako je. I otkrili da je veoma važno biti brz. Oni će zatvoriti sve tunele dok trepneš, i zato moramo da uđemo, prođemo i dopremo do njih pre nego što stignu da reaguju. Nikada nećemo imati čist teren da ih pokupimo - osim", dodade on kao uzgred, "ako najpre ne preplavimo njihove tunele cijanidom. Onda ćemo moći da radimo natenane."
<BR>&nbsp;&nbsp;&nbsp;&nbsp;&nbsp;"Umeš li ti da misliš i na nešto drugo, a ne samo na ubijanje?" planu Dejlhauz.
<BR>&nbsp;&nbsp;&nbsp;&nbsp;&nbsp;"Ne, ne. Nisam to predlagao. Naprotiv, isključio sam tu mogućnost. Znam da ne voliš da se naša vanzemaljska braća ubijaju."
<BR>&nbsp;&nbsp;&nbsp;&nbsp;&nbsp;Dejlhauz duboko udahnu. Već je dovoljno upoznao balončiće da bi prestao da ih posmatra kao preparate, počevši da ih smatra, takoreći, za ljude. Ti Kopači Tunela još su mu bili potpuno nepoznati, i verovatno će biti i dosta odvratni - pomišljao je na termite i larve i sva moguća gadna, puzajuća stvorenja kad god bi mislio o njima. Ali nije želeo genocid.
<BR>&nbsp;&nbsp;&nbsp;&nbsp;&nbsp;"Pa šta onda predlažeš?" upita on.
<BR>&nbsp;&nbsp;&nbsp;&nbsp;&nbsp;"Uzajmio sam malu kopačicu od Bojna. Hoću da je upotrebim pre nego što je uzme natrag. Stvar je u tome što mislim da znam gde treba kopati."
<BR>&nbsp;&nbsp;&nbsp;&nbsp;&nbsp;On pokupi svežanj hartije sa preokrenute škrinje koja mu je služila umesto pisaćeg stola i pruži ih Deniju. Listovi na vrhu izgleda da su predstavljali neku mapu, koja, međutim, Dejlhauzu nije kazivala baš ništa; ali ispod listova nalazio se svežanj fotografija. Prepoznao ih je; bili su snimci njihove okoline napravljeni iz ptičje perspektive. Neke je snimio on sam, druge, bez sumnje, Kapeljišnikov.
<BR>&nbsp;&nbsp;&nbsp;&nbsp;&nbsp;"Nešto nije u redu s njima", reče on. "Boje su nekako čudne. Zašto je ovaj deo plav?"
<BR>&nbsp;&nbsp;&nbsp;&nbsp;&nbsp;"To nisu prave kolor-fotografije, Deni. Većina je snimana infracrvenim svetlom; što je slika plavlja, to je tlo toplije. Evo, vidiš li ove blede linije? One su bar za dva do tri stepena toplije nego tle oko njih."
<BR>&nbsp;&nbsp;&nbsp;&nbsp;&nbsp;Dejlhauz je premetao slike po rukama i napokon upita: "Zašto?"
<BR>&nbsp;&nbsp;&nbsp;&nbsp;&nbsp;"Pa, da vidimo da li ćeš doći do istog zaključka kao i ja. Pogledaj onu ispod, u običnim normalnim bojama. Našao si je? Sada je okreni tako da stoji u istom pravcu kao i ovaj infra-snimak - tako. Vidiš li ove gomolice narandžastih žbunova? Kao da se pružaju gotovo pravolinijski. A ove svetlocrvene? One u produžetku istih linija? Žbunovi, svi pripadaju istoj biljci; razlika je samo u tome što su svetlocrveni mrtvi. Lepo, zar ti se ne čini da blede linije na infra-snimcima odgovaraju linijama žbunova na normalnim? I ja sam spustio opitni aparat duž nekih od tih linija, i čik pogodi šta sam našao?"
<BR>&nbsp;&nbsp;&nbsp;&nbsp;&nbsp;"Tunele i jazbine", usudi se Dejlhauz.
<BR>&nbsp;&nbsp;&nbsp;&nbsp;&nbsp;"Prokleto si vispren", zamumla Morisej. "Dobro. A sad da vidimo nešto zaista pametno. Zašto su te biljke i oznake u vezi sa tunelima?"
<BR>&nbsp;&nbsp;&nbsp;&nbsp;&nbsp;Dejlhauz strpljivo spusti slike na sto. "Ne znam. Ali kladim se da ćeš mi ti reći."
<BR>&nbsp;&nbsp;&nbsp;&nbsp;&nbsp;"Pa... neću. Nisam siguran. Ali mogu prilično uspešno da nagađam. Rekao bih da bušenje tunela u zemlji proizvodi neku vrstu hemijske promene na površini. Možda se, pri tom, određenim hranljivim materijama iz donjih slojeva natapaju gornji? A te su biljke, slučajno, baš one koje najbolje uspevaju na takvom tlu? Ili, možda, otpadne materije tih rovaca služe kao đubrivo, opet samo određenim biljkama? Za oba slučaja imaš analogije na Zemlji: na taj način možeš da otkriješ puteve krtica, a i crvi koji žive u zemlji provetravaju zemljište i tako potpomažu rašćenje biljaka. Ovo je možda potpuno drukčiji proces, ali kladim se da mu je to osnovna ideja."
<BR>&nbsp;&nbsp;&nbsp;&nbsp;&nbsp;On se zavali u stolicu na sklapanje i s očekivanjem se zagleda u Denija.
<BR>&nbsp;&nbsp;&nbsp;&nbsp;&nbsp;Dejlhauz razmisli za trenutak, osluškujući kako se bubnjanje kišnih kapi na krovu šatora proređuje. "Rekao si mi više nego što sam tražio, Džime, ali mislim da sam shvatio šta želiš. Hoćeš da ti pomognem da ih iskopamo. Kako ćemo to uspeti da uradimo dovoljno brzo? Pogotovo kad pogledaš ono silno blato napolju."
<BR>&nbsp;&nbsp;&nbsp;&nbsp;&nbsp;"Zato sam i uzajmio kopačicu od Bojna. Postavljena je još od kako je kiša počela. Mislim da te tuneldžije osećaju vibraciju tla; hteo sam da se naviknu na njih pre nego što počnemo."
<BR>&nbsp;&nbsp;&nbsp;&nbsp;&nbsp;"Jesi li mu rekao zbog čega ti je potrebna? Imam utisak da i oni kopaju tunele."
<BR>&nbsp;&nbsp;&nbsp;&nbsp;&nbsp;"I ja, i zato mu nisam rekao. Rekao sam mu da su nam potrebni novi nužnici, i vala, zaista je tako. Bilo kada. U svakom slučaju, eno je tamo, iznad najlepšeg žbunja, spremna je da krene. Hoćemo li?"
<BR>&nbsp;&nbsp;&nbsp;&nbsp;&nbsp;Deni sa čežnjom pomisli na svoje prijatelje iz vazduha, toliko primamljivije od onih pacova ili crva. Ali za sada su mu još bili van domašaja. "Dabome", saglasi se on.
<BR>&nbsp;&nbsp;&nbsp;&nbsp;&nbsp;Morisej se nasmeši s olakšanjem. "Dobro, to je bio onaj lakši deo. A sada je na redu najteži: da ubedimo Herijetu da pristane."
<BR>
<BR>&nbsp;&nbsp;&nbsp;&nbsp;&nbsp;Herijetu je bilo teško ubediti, baš kao što se i moglo očekivati. "Ne mislite valjda ozbiljno", počela je, "da ću sve ljude isterati napolje na pljusak samo zato da iskopaju nekoliko rupa?"
<BR>&nbsp;&nbsp;&nbsp;&nbsp;&nbsp;"Hajde, hajde Herijeta", reče Morisej, uzdržavajući se da ne prasne. "Kiša samo što nije prestala."
<BR>&nbsp;&nbsp;&nbsp;&nbsp;&nbsp;"I da jeste, ima hiljadu važnijih poslova!"
<BR>&nbsp;&nbsp;&nbsp;&nbsp;&nbsp;"Bude zabavno, Gašo", veselo upade Kapeljišnikov. "Kopaćemo i tražiti lisičje jazbine, baš kao aristokratski petrolejski magnati u Engleskoj! Odličan sport."
<BR>&nbsp;&nbsp;&nbsp;&nbsp;&nbsp;"Nije to samo nekoliko rupa", dodade Morisej. "Pogledaj seizmološke tragove. U tom podezemlju mora da ima ogromnih stvari, dvorana dugih i više od dvadeset metara. Ne samo tunela. Možda i samih gradova."
<BR>&nbsp;&nbsp;&nbsp;&nbsp;&nbsp;Herijeta ga preseče. "Morisej, ako se pitaš zašto niko od nas nema poverenja u tebe, evo ti razloga. U stanju si da izvališ bilo kakvu glupost koja ti padne na pamet. Gradovi! Imamo pokazatelje o postojanju izvesnih okana i većih prostorija, nešto većih od tunela odmah ispod površine - to, da. Ali ja to ne bih nikada nazivala..."
<BR>&nbsp;&nbsp;&nbsp;&nbsp;&nbsp;"Dobro, dobro. Nisu gradovi. Možda nisu čak ni sela, ali nešto ipak jesu. U najmanju ruku biće neka vrsta pećine za odgajanje mladunaca. Ili za čuvanje hrane. Ili - Isuse, ne znam, možda tamo održavaju baletske predstave ili igraju loto, kakve to veze ima? Samo zato što su veće, da se zaključiti da su te prostorije i važnije. I zato će nerado, ili bar mnogo teže, moći da ih zatrpaju i zatvore."
<BR>&nbsp;&nbsp;&nbsp;&nbsp;&nbsp;On baci pogled na Aleksa Vudringa, koji se nakašlja i reče: "Meni to zvuči razumno, Herijeta, a tebi?"
<BR>&nbsp;&nbsp;&nbsp;&nbsp;&nbsp;Ona zamišljeno napući usne. "Razumno? Ne, ne bih mogla reći da je razumno. Naravno, ti si naš vođa, bar na papiru, i ako misliš da je pametno da odstupimo od..."
<BR>&nbsp;&nbsp;&nbsp;&nbsp;&nbsp;"Mislim da je to dobra ideja, Herijeta", hrabro se izjasni Vudring.
<BR>&nbsp;&nbsp;&nbsp;&nbsp;&nbsp;"Hoćeš li mi dozvoliti da završim? Htela sam da kažem, ako misliš da treba da odstupimo od sporazuma koji smo svi zajedno napravili, da grupne odluke treba donositi jednoglasno, ne glasanjem ili pod pritiskom pojedinaca, onda mislim da više nemam šta da kažem."
<BR>&nbsp;&nbsp;&nbsp;&nbsp;&nbsp;"Gaša, draga moja", umeša se Kapeljišnikov blagim glasom, "Zaveži, molim te. Džime, ispričaj nam svoj plan."
<BR>&nbsp;&nbsp;&nbsp;&nbsp;&nbsp;"I hoću! Najpre ćemo kopačicom otvoriti veliku rupu. Svi ćemo biti spremni sa lopatama i uskočićemo u nju. Tražićemo uzorke. Dakle, grabićemo sve što ugledamo. Moramo ih iznenaditi, osim toga", dodade on uz malo samozadovoljstva, "dvoje će moći da ponesu i ovo." On podiže svoj foto-aparat. "Imaju dobre, jake bliceve. Tu ideju mi je predložio Bojn, dok smo zajedno pili. Mislim da Smrdouljci to tako rade. Idu na njih ovim stvarima, delimično da bi ih slikali a delom i zato da ih zaslepe. Kada za trenutak obnevide, možemo ih lako ščepati."
<BR>&nbsp;&nbsp;&nbsp;&nbsp;&nbsp;"Zar samo za trenutak, Džime?" upita Dejlhauz.
<BR>&nbsp;&nbsp;&nbsp;&nbsp;&nbsp;"Pa", oklevajući odgovori Morisej, "u to baš nisam sasvim siguran. Oči su im verovatno dosta osetljive - do đavola, Deni, mi, pre svega, ni ne znamo da li uopšte imaju očiju!"
<BR>&nbsp;&nbsp;&nbsp;&nbsp;&nbsp;"Kako će onda biti zaslepljeni?"
<BR>&nbsp;&nbsp;&nbsp;&nbsp;&nbsp;"Dobro, dobro. Ali ja i dalje ostajem pri ovom predlogu. I ponećemo voki-tokije. Ako se nešto, uh, nepredviđeno desi..." on zastade i poče iznova. "Ako izgubite orijentaciju ili ako dođe do nečeg sličnog, samo kopajte naviše. Trebalo bi da to možete i golim rukama. Ako ne, samo uključite svoj toki-voki. Možda nećemo moći da čujemo glas ispod površine ali, na osnovu iskustva sa ukradenim radiom znamo da možemo uhvatiti stalni signal, tako da ćemo vas pronaći pomoću goniometra i iskopaćemo vas. To jest, ako se nešto dogodi."
<BR>&nbsp;&nbsp;&nbsp;&nbsp;&nbsp;Kapeljišnikov se nagnu napred i stavi šaku preko biohemičarevih usta. "Dragi Džime", reče, "molim te, nemoj nas više hrabriti jer ćemo svi pobeći. Da krenemo na posao i dosta priče."
<BR>&nbsp;&nbsp;&nbsp;&nbsp;&nbsp;Kao što se moglo pretpostaviti Herijeta je odbila da učestvuje u poduhvatu, navaljujući da bar dva muškarca ne idu. "U slučaju da moramo vas junake da iskopavamo." Ali Sparki Kerbo se dobrovoljno prijavila, a Ališa Dejr je tvrdila da upravlja kopačicom bolje od ma koga u logoru. I tako se okupi šestoro istraživača u zaštitnim odelima, sa rudarskim lampama na šlemovima, sa naočarima i rukavicama, spremni da skoče u jamu kada Morisej da znak da kopanje počne.
<BR>&nbsp;&nbsp;&nbsp;&nbsp;&nbsp;Bio je u pravu što se tiče blata; nije ga bilo, izuzev oko glavnih staza u logoru, tamo gde su do smrti ugazili sve što je prikrivalo tlo Klongana. Ali ono je bilo natopljeno, i kopačica je izbacivala isto onoliko vode koliko i zemlje. Za ciglo minut prodrla je u tunel.
<BR>&nbsp;&nbsp;&nbsp;&nbsp;&nbsp;Morisej proguta pljuvačku, prekrsti se i skoči u jamu. Za njim Aleks Vudring, pa Deni, pa Kapeljišnikov, Di Paolo i Sparki Kerbo.
<BR>&nbsp;&nbsp;&nbsp;&nbsp;&nbsp;Njihov plan bio je da se podele po parovima, i da svaki krene duž jednog tunela. Međutim, plan im se zasnivao na pretpostavci da će biti više od dva moguća pravca. A nije ih bilo. Jama u koju su uskočili bila je jedva nešto šira od metra. Zaudarala je na vlagu i nešto gadno, pomisli Deni, kao neprovetreni kavez za miševe; i bio je samo jedan tunel. Di Paolo je u padu nagazio na Denijev nožni članak, a Sparki Kerbo, odmah potom, pogodila ga je usred leđa. Ležali su svi na gomili, psujući i gunđajući, i ako je u krugu od jednog kilometra bilo makar i jednoga od onih Kopača Tunela koji nije znao da dolaze, mislio je Deni, taj mora da je bio mrtav. "Dosta tog muvanja!" Zaurla mu Morisej iznad ramena. "Dejlhauz! Sparki! Vas dvoje za mnom." Dejlhauz se okrenu taman da u svetlosti svoje radarske lampe ugleda obrise Morisejevih kukova i kolena kako nestaju. Presek tunela bio je pre ovalan nego okrugao, pre plitak nego širok; nisu mogli da se kreću na rukama i kolenima, ali su dosta uspešno puzali na stomaku i laktovima.
<BR>&nbsp;&nbsp;&nbsp;&nbsp;&nbsp;"Vidite li nešto?" doviknu onima ispred sebe.
<BR>&nbsp;&nbsp;&nbsp;&nbsp;&nbsp;"Ne. Umukni. Slušaj." Morisejev glas bio je prigušen, ali Dejlhauz je mogao dobro da ga čuje. Učini mu se, međutim, da pored njega i kroz njega čuje još nešto. Šta? Bilo je tiho i teško se moglo odrediti, nalik na ciku veverica i šuštanje suvog lišća, a čuli su se i dublji, snažniji glasovi negde u pozadini. Njegov vlastiti dah, grebanje opreme o zemlju, glasovi ostalih, sve to kao da se zaverilo da te zvuke uguši. Ali bilo je nešto.
<BR>&nbsp;&nbsp;&nbsp;&nbsp;&nbsp;Snažan blesak natera ga da zažmuri. Oči ga zaboleše. Dopirao je iz Morisejevog blica, sasvim napred. Dejlhauz je bio pogođen samo onim što je doprlo iza lampe, i to između neravnih zemljanih zidova tunela, takoreći bez ikakvog odsjaja. U suprotnom pravcu mora da je bilo stravično. Sada je već bio siguran da čuje ciku veverica i to sa prizvukom bola. Nije ni čudno, shvati Deni trenutno saosećajući sa Kopačima Tunela. Šta je njima svetlo ikada moglo značiti osim da je neki grabljivac provalio kod njih i da odmah zatim sledi ubijanje i razaranje.
<BR>&nbsp;&nbsp;&nbsp;&nbsp;&nbsp;On udari u Morisejeve noge i stade. Morisej zareža preko ramena: "Gadovi! Zatvorili su ga."
<BR>&nbsp;&nbsp;&nbsp;&nbsp;&nbsp;"Tunel?"
<BR>&nbsp;&nbsp;&nbsp;&nbsp;&nbsp;"Isuse, dabome, tunel! I pri tom su, još, dobro nabili zemlju. Kako su, do đavola, uspeli tako brzo?"
<BR>&nbsp;&nbsp;&nbsp;&nbsp;&nbsp;Dejlhauz u magnovenju oseti praiskonski strah. Zatrpani! A u drugom pravcu? On se prevrnu na bok, ugasi svetiljku i uperi pogled između vlastitih stopala natrag niz tunel. Iza sklupčanih Sparkinih obrisa mogao je da vidi, bio je siguran da može, umirujući crvenkasti sjaj Klongovog neba. Uprkos tome osećao je kako su mu se mišići na potiljku bolno ukočili od praiskonskog ljudskog straha da će biti živ sahranjen, i iznenada se seti da su krenuli u pravcu koji je vodio ispod kopačice. Šta ako njegova težina provali zemlju iznad njih i zgnječi ih? "Ej, Džime", pozva on, "šta misliš? Da se vratimo u garažu?"
<BR>&nbsp;&nbsp;&nbsp;&nbsp;&nbsp;Tišina, a onda ljutito: "Pa, mogli bismo. Ionako ovde ništa ne možemo. Možda su momci s one druge strane imali više sreće."
<BR>&nbsp;&nbsp;&nbsp;&nbsp;&nbsp;Ali Kapi i ostali već su se vratili, pomažući im sada da se izvuku iz tunela. Uspeli su da prodru u tunel svega osam do devet metara, kada su naišli na zid; Dejlhauzova grupa odmakla je dva puta toliko. Na kraju su ipak svi bili na istom, razmišljao je Dejlhauz. Prosto je neverovatno koliko brzo reaguju ti stvorovi! Nema sumnje da su to uvežbali tokom beskrajnih milenijuma na Klongu. Ma kakav da je razlog neće im biti lako da dođu do uzorka, a još manje da uspostave kontakt. Deni se opet čežnjivo seti svojih letećih prijatelja; koliko je lepše kad treba da letiš da bi se sreo s nekim nego da se koprcaš kroz blato kao zmija!
<BR>&nbsp;&nbsp;&nbsp;&nbsp;&nbsp;Kapeljišnikov ga je čistio od blata, a zatim mnogo sporije, i Sparki Kerbo. "Najdraža curo", primeti on, "odvratno ste umazani! Hajde svi plivamo u jezeru, zaboravimo na muke."
<BR>&nbsp;&nbsp;&nbsp;&nbsp;&nbsp;Devojka se dobroćudno izmače ispod njegovih ruku. "Možda bi trebalo najpre da vidimo šta Herijeta hoće od nas, predloži ona. I naravno, Herijeta je već stajala na ulazu u šator glavnog štaba sto metara odatle, očigledno čekajući da joj priđu.
<BR>&nbsp;&nbsp;&nbsp;&nbsp;&nbsp;Dok su se teturajući približavali merila ih je gadljivim pogledom. "Kao što vidim potpuni neuspeh", dobaci im ona, klimnuvši. "Naravno, to se moglo i očekivati."
<BR>&nbsp;&nbsp;&nbsp;&nbsp;&nbsp;"Herijeta", preteći započe Džim Morisej.
<BR>&nbsp;&nbsp;&nbsp;&nbsp;&nbsp;Ona podiže ruku. "Ne mari. Možda će vas zanimati šta se dogodilo u vašem odsustvu."
<BR>&nbsp;&nbsp;&nbsp;&nbsp;&nbsp;"Herijeta, bili smo odsutni jedva dvadeset do trideset minuta!" prasnu Morisej.
<BR>&nbsp;&nbsp;&nbsp;&nbsp;&nbsp;"Ipak. Najpre smo imali tahprenski signal. Stiže nam pojačanje, a i Šljakatorima. Drugo..." Ona se odmače da ih pusti da uđu u šator. Unutra su se već okupili oni koji su ostali u logoru, sa, kako se učini Dejlhauzu, neobično samozadovoljnim licima. "Čini mi se da ste tražili uzorak tih podzemnih bića? Zatekli smo jedno kako nam krade namirnice. Naravno, bilo bi mnogo lakše da nije toliko mnogo vas traćilo vreme na gluposti, tako da ste nam mogli pomoći kada je bilo potrebno..."
<BR>&nbsp;&nbsp;&nbsp;&nbsp;&nbsp;Kapeljišnikov dreknu: "Gaša! Smesta kaži. Uhvatili ste jednog za nas?"
<BR>&nbsp;&nbsp;&nbsp;&nbsp;&nbsp;"Naravno", odvrati ona. "Stavili smo ga u jedan od Morisejevih kaveza. Mene je opasno ogrebao dok sam to radila, ali to se moglo i očekivati kada..."
<BR>&nbsp;&nbsp;&nbsp;&nbsp;&nbsp;Nisu čekali da završi; svi su već bili unutra i buljili.
<BR>&nbsp;&nbsp;&nbsp;&nbsp;&nbsp;Miris ustajalog kaveza za miševe bio je hiljadu puta jači. Deni Dejlhauz se gotovo ugušio, ali stvorenje je bilo tu. Bilo je dugačko gotovo dva metra, sitnih, blizu primaknutih očiju iznad njuške u obliku rila, čvrsto sklopljenih od straha. Tiho je skičalo - Deni bi, samom sebi, rekao čak srceparajuće. Glodalo je metalne šipke kaveza i istovremeno grebalo plastični pod svojim kandžama u obliku pačjih nogu. Bilo je obraslo sivkastosmeđim maljicama, ili kratkim krznom; izgleda da je imalo bar šest pari udova, zatupastih, s kandžama i neverovatno jakih.
<BR>&nbsp;&nbsp;&nbsp;&nbsp;&nbsp;Od čega god da su mu bili zubi, bilo je tvrdo. Jedna od šipki na kavezu bila je već gotovo sasvim izglodana; a bolno skičanje nikako nije prestajalo.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
