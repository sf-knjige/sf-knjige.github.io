<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Ana Dimitrova je od Sjedinjenih Država videla isto ono što je uglavnom uvek videla po svetu: aerodrome, hotelske sobe, konferencijske sale, gradske ulice. Zato je u početku, živo zainteresovana, gledala oko sebe dok je elektrobus fijukao duž jednog superautoputa sa po osam traka u oba pravca, noseći je ka mestu gde joj je bilo naređeno da se javi na dužnost. Toliko slobodnog prostora, čak neobrađenog! I nasuprot tome, toliko mnogo čovekovih obitavališta poređanih u nizu, kad god su prolazili kroz naselja: mesta gde se jelo, gde se spavalo, gde se pilo, gde se kupovao gas; kakve li samo žderonje moraju biti ovi Ameri, pošto ta mesta stalno održavaju i razvijaju!
<BR>&nbsp;&nbsp;&nbsp;&nbsp;&nbsp;Više od polovine njenih saputnika bili su Amerikanci i svi su takođe proždirali po nešto: nekolicina je bezobrazno pušila, ne obraćajući pažnju na natpise sa zabranom, dvoje je žvakalo gumu, trojica na zadnjem sedištu dodavali su jedan drugome bocu u smeđoj papirnoj kesi. Narednik koji joj je ponudio parče čokolade sada je Kanađanku agronoma nudio nekim tvrdim okruglim bombonama sa rupom u sredini. Nana se iskreno trudila da joj se dopadnu, jer će se sigurno često sretati za vreme boravka. Međutim, nije joj to baš polazilo za rukom. Jedan po jedan, svaki Amerikanac bi joj prišao prijateljski, da bi posle nekoliko sekundi prešao na otvorene seksualne ponude. Čak je i vijetnamski pukovnik, tako sitan i prefinjen da je u početku sela pored njega misleći da je žena, počeo da stavlja određene lične primedbe svojim prekrasnim, visoko moduliranim engleskim jezikom. Do sada se već šest puta premeštala, i zato je sada ostala tvrdokorno da sedi gde je bila, gledajući netremice kroz prozor iako više ništa nije videla; takvi kompulzivni potrošači, nije mogla a da ne pomisli, na kraju će osetiti neumitnu potrebu da i nju progutaju.
<BR>
<BR>&nbsp;&nbsp;&nbsp;&nbsp;&nbsp;Krajem sledećeg dana već je bila mrtva umorna. Izdali su joj i novo odelo: "Nosićete ovo vojničko radno odelo sve vreme, sem ako vam nastavnici ne narede drukčije." Dali su joj i smeštaj: "Sve vreme ćete održavati čistoću. Vaše lične stvari moraju sve vreme stajati u vašem kovčegu." Preliminarna uputstva i objašnjenja: "Na doručak ćete dolaziti u nula šest nula sati. Od nula sedam nula nula do jedanaest nula nula učestvovaćete u radu svoga kursa za obnavljanje znanja i učenja novih veština koje ćete primenjivati na Klongu. Od dvanaest nula nula do šesnaest i trideset pohađaćete kurs snalaženja i preživljavanja u prirodi, da biste umeli da preživite u uslovima Klonga. Od osamnaest nula nula do gašenja svetla u dvadeset dva nula nula ste slobodni, izuzev kada se od vas bude tražilo da uzmete učešća u dodatnoj nastavi na kursevima za obnavljanje znanja, učenja novih veština ili preživljavanja. Vikendi? Ko je taj momak što pita za vikende? Ah, vi ste. Dakle, ovde nema vikenda." Kada se sve to završilo već je skoro bila ponoć, i Ana tek tada odvuče svoj kofer u malu, oskudno nameštenu sobu koja joj je bila namenjena, toliko hladnu da je podsećala na jednu od onih ćelija koje se pokazuju posetiocima u okružnom zatvoru, i tu otkri da joj je sobni drugar bio vijetnamski pukovnik. Čak su i ovde činovi bili privilegovani. Ali Ana nije htela da ima posla s njim, i tako se vratila natrag u sobu za smeštaj, dobro se isvađala, i kada je konačno mogla da legne da spava u novoj sobi koju je delila sa jednom ženom bilo je skoro dva sata posle ponoći.
<BR>&nbsp;&nbsp;&nbsp;&nbsp;&nbsp;Doručak je bio obeshrabrujuće obilat - jaja sa kobasicom, pšenične pahuljice, hleb sa džemovima, marmeladama i buterom od kikirikija u otvorenim litarskim teglama na svakom stolu, a za dezert su proveli ceo sat primajući vakcine. Nijedna nije bolela, ali po osmesima i šalama medicinskog osoblja Ana je znala da će boleti kasnije. A onda se postroji u red zajedno sa još dvadeset i četiri člana svog odreda i svi odmarširaše po vlažnom, ledenom vetru na svoje kurseve osvežavanja znanja i primenjivanja specijalnih veština. U Aninoj maloj grupi bili su Kanađanka i dva nepoznata muškarca i svi su jedan za drugim krivudali kroz logorske ulice, pored igrališta za bejzbol i kuglane, između baraka i bezimenih građevina ispred čijeg ulaza su naoružani stražari hodali gore-dole, pa na jedno otvoreno polje od oko pet stotina kvadratnih metara. U sredini se nalazio privezan balon u obliku kobasice, dugačak pedeset metara, dok su stražari stajali oko celog polja i trojica ispred ulaza. Sve to opasavala je živa ograda, a na ulazu te ograde bilo je još stražara; i pre nego što bi nekome od njih dozvolili da uđe morao je još jedanput da prođe kroz ceo dosadni proces provere identiteta.
<BR>&nbsp;&nbsp;&nbsp;&nbsp;&nbsp;Kada je konačno prošla kroz kapije i između stražara našla se u dugačkoj, otvorenoj šupi, pokrivenoj neprovidnom belom plastičnom kupolom. Vazduh je bio vlažan i težak, pun neobičnih mirisa, a osvetljenje je bilo prigušeno crveno. U početku gotovo ništa nije mogla da vidi, ali je bila svesna da se neki ljudi kreću između redova nečega što je ličilo na manje, providne polulopte. Svetlost je dolazila iz sistema gasnih cevi, potpuno crvena i slaba.
<BR>&nbsp;&nbsp;&nbsp;&nbsp;&nbsp;Vodič koji ju je uveo sada joj se obrati: "Da li se dobro osećate?"
<BR>&nbsp;&nbsp;&nbsp;&nbsp;&nbsp;"Da, zašto?"
<BR>&nbsp;&nbsp;&nbsp;&nbsp;&nbsp;"Neki ljudi ne mogu da podnesu zadah."
<BR>&nbsp;&nbsp;&nbsp;&nbsp;&nbsp;Ona oprezno omirisa vazduh: biber, još neki začini i zadah truleži iz džungle. "Ne, sve je u redu."
<BR>&nbsp;&nbsp;&nbsp;&nbsp;&nbsp;Kanađanka reče: "Sve ovo deluje nekako čudno."
<BR>&nbsp;&nbsp;&nbsp;&nbsp;&nbsp;"Na spoljašnjem omotaču pritisak je pozitivan. Uši su vam verovatno malo zagluhnule. To je za slučaj da negde propušta vazduh, jer tada će strujanje ići ka unutra, a ne ka spolja; vazduh iz ove komore se, naravno, prethodno zagreva na hiljadu pet stotina stepeni, pre nego što se ispumpa - možda ste primetili dimnjak?"
<BR>&nbsp;&nbsp;&nbsp;&nbsp;&nbsp;"Ne, njih nema. Oh, naravno", sumorno nastavi vodič, "i ovde možete poginuti. Ali od alergije, ne od bolesti, i svi ste već vakcinisani protiv njih. Dimitrova, vi ste lingvista. Pođite za mnom, a vi ostali sačekajte ovde dok ne dođem po vas."
<BR>&nbsp;&nbsp;&nbsp;&nbsp;&nbsp;Proveo ju je kroz tu prostoriju nalik na staklenu baštu, pored redova plastičnih polulopti. Kada su joj se oči privikle na polumrak mogla je da vidi da se u svakoj nalazio po jedan uzorak, uglavnom biljke, od kojih su pojedine bile zaista ogromne. Jedna se uzdizala deset metara, gotovo do vrha velike plastične kupole. Ličila je na snop divovske paprati, i Ana se čudila pri pomisli koliko je moralo koštati da se ta ogromna masa tahionskim putem prenese kroz sve te svetlosne godine. Pored gromkog hučanja peći za sagorevanje smeća i buke koja je poticala od pumpi i ljudi u kupoli, postojali su još neki zvuci koje nije umela da odredi; tiha i treperava pesma sva u visokim tonovima, pomešana sa stenjanjem i klepetanjem. Dopirala je iz pravca u kome je išla. "Dobrodošli u naš zverinjak", dobaci joj vodič.
<BR>&nbsp;&nbsp;&nbsp;&nbsp;&nbsp;I tek tada ugleda balončić.
<BR>&nbsp;&nbsp;&nbsp;&nbsp;&nbsp;Odmah ga je prepoznala; još jednog tako čudnog bića nije moglo biti u svemiru! Ali kao da je bilo - povređeno. Bilo je privezano za pod kaveza. Ogromni mehur je pulsirao, ali je bio gotovo sasvim izduvan, klonuo na zemlju. Zurila je u njega očarana, i tek tada ugledala elastičnu plastičnu kopču za zapetivanje koja je uredno bila pričvršćena lepljivom trakom preko jedne rupe na mehuru, dok je plastična, meka cev infuziju vodila odatle do cilindra sa gasom. Jedna žena sa magnetofonom čučala je pored cilindra, podešavajući ventil dok je osluškivala žalosnu pesmu balončića.
<BR>&nbsp;&nbsp;&nbsp;&nbsp;&nbsp;Nikakvo čudo da mu je glas bio tako slabašan! Pritisak gasa bio je daleko ispod normalnog, isuviše mali da bi mu omogućio da poleti, dovoljan tek da može da peva, polušapatom i jecajući. Žena podiže pogled i upita: "Vi ste Dimitrova? Ja sam Džulija Arden, a ovo" - ona pokaza na balončić, "to je Širli. Upravo nam peva o svom detinjstvu."
<BR>&nbsp;&nbsp;&nbsp;&nbsp;&nbsp;Ana učtivo steže ženinu ruku, gledajući u tužno, smežurano malo biće. Ti zvuci nisu joj ličili na jezik! Nije mogla da zamisli da će ih razumeti, a još manje da će ih prevoditi, bez obzira na to koliko puta joj prepolovili mozak! "Uradiću sve što mogu, mis Arden", reče ona, pomalo nelagodno, "ali da li zaista mislite da me možete naučiti da razgovaram s tim?"
<BR>&nbsp;&nbsp;&nbsp;&nbsp;&nbsp;"Ja? Možda i neću. Ja ću vam dakako, pomoći, kao uostalom i kompjuteri, ali onaj ko će vas zaista naučiti biće sama Širli. Voli da nam peva. Sirotica. Najzad, nema ništa drugo ni da radi, zar ne?"
<BR>&nbsp;&nbsp;&nbsp;&nbsp;&nbsp;Nana pogleda u to stvorenje, a onda prasnu. "Ne, ali to je ipak sramota! Zar ne vidite da trpi bolove?"
<BR>&nbsp;&nbsp;&nbsp;&nbsp;&nbsp;Druga žena slegnu ramenima. "Šta hoćete da uradim?" Ton joj nije bio toliko neprijateljski koliko odbramben. "Ne bih rekla da se Širli dobrovoljno javila za ovaj posao, ali da znate, nisam ni ja. Vaš posao je da naučite njen jezik, Dimitrova, pa, prema tome, krenite."
<BR>&nbsp;&nbsp;&nbsp;&nbsp;&nbsp;"Ali, gledati živo stvorenje koje pati u bolovima..."
<BR>&nbsp;&nbsp;&nbsp;&nbsp;&nbsp;Džulija Arden se nasmeja i zavrte glavom. "Dušo, tek si doputovala. Sačekaj dan-dva. I onda dođi da mi pričaš o bolovima."
<BR>&nbsp;&nbsp;&nbsp;&nbsp;&nbsp;Od 07.00 do 11.00 Ana Dimitrova je naprezala mozak sve dok joj se nije činulo da će umreti, a od 12.00 do 16.30 uspostavljala je ravnotežu čineći to isto i sa svojim telom. Džulija Arden bila je u pravu. Za nepunih četrdeset osam časova Ana je postala pravi znalac što se tiče bolova. Budila se sa onim nejasnim osećanjem da joj svetlost smeta - osećanjem za koje je znala da predskazuje migrenu. Svako veče je odlazila u postelju u modricama i sa takvim bolovima, tištećim i pulsirajućim, da je morala prikupiti svu svoju volju da se uzdrži da ne proguta pilule koje su joj dali. Te pilule nije smela sebi da dozvoli; morala je da održi mozak sposobnim da reaguje. Čak i dok spava, jer spavanje je za Anu bilo samo druga vrsta učenja, pošto joj je pod jastukom, bez prestanka, cele noći, mrmljala traka sa snimljenim pevanjem balončića.
<BR>&nbsp;&nbsp;&nbsp;&nbsp;&nbsp;Svako popodne bilo da se osećala dobro ili loše, provodila je na vežbalištu. Sklekovi i trčanje na pet stotina metara, prelaženje prepreka, penjanje uz konopac. Ruke joj se najpre odraše, zatim obrastoše plikovima, koji potom pređoše u žuljeve. Kolena su joj bila izgrebana do krvi, čak i kroz debelu trenerku. Ruke i noge bile su joj u modricama - na onim mestima gde se već nisu našle bubuljice ili plikovi.
<BR>&nbsp;&nbsp;&nbsp;&nbsp;&nbsp;Na ovakvim mestima prijateljstva se začas sklapaju. Naučila je da pukovnika zove 'Gaj' i da poštuje njegov vispreni duh i smisao za humor. Naučila je, takođe, sve načine kojima će izbeći da ostane s njim nasamo, kao i sa narednikom Svegertom; iskreno rečeno, sa bilo kojim od muškaraca, jer svi su izgleda imali posebne rezerve snage kad bi se našli u društvu privlačne ženske osobe. Ili neprivlačne. Njena cimerka, kaplar Elena Kristijanides, bila je sve samo ne lepa, ali više nego jednom Nana je doživela da se jedva dovuče do sobe od umora i zatekne vrata zaključana, dok se iznutra čulo nejasno ječanje i kikotanje. Kada bi je najzad pustili da uđe, uvek bi rekla, tonom praštanja: "Molim te, sve je u redu, Kris, ne spominjimo to." Ali nije bilo u redu. Zakidali su joj od spavanja! Zar i njima nije bio potreban odmor?
<BR>&nbsp;&nbsp;&nbsp;&nbsp;&nbsp;Dani su prelazili u nedelje i umor se smanjivao, modrice zaceljivale, reakcije na antialergene oslabile. Glavobolje su ostale, ali Nana se već navikla na njih, i naučila da uzme učešća u prijateljskom ćaskanju u kantini. Tamo su stalno kružile neke neverovatne priče! Putovanje na Kungson biće isključivo u jednom pravcu, i oni će se tamo naseliti i začeti novi ljudski rod. Uopšte ne idu na Kungson, već na neku novu planetu, za koju se još ne zna čak ni kako se zove. Uopšte ne idu u kosmos. Izbaciće ih padobranom na obale Škotske, kao komandose, da izvrše napad na rafinerije nafte. Idu na Antarktik, koji će postati nova kolonija Bloka Ishrane, jer je otkriven proces pomoću koga će se otopiti ledeni pokrivač. U početku Anu su takve priče prepadale, zatim zabavljale, i na kraju su joj postale dosadne; počela je i sama da ih izmišlja i videla kako se isto onako brzo pronose kao i sve druge. Ali neke od tih rekla-kazala izgleda da su ipak bile tačne. Čak i neke zastrašujuće: u kosmosu se dogodio neobjašnjeni udes, u kome su nastradali brodovi upućeni kao pojačanje Šljakatorima, pa čak i njihov satelit za tahionski prevoz. Te večeri dopustila je sebi da zakasni na večeru, da bi slušala večernje vesti; tačno je, bilo je zvanično potvrđeno. Užas! Kako li će se osećati Ahmed? Ali tada se vesti nastaviše i bi rečeno da su ekspedicije Blokova Energije i Ishrane ponudile pomoć ekspediciji Narodnih Republika i Ana, punog srca, pohita u trpezariju, zatraži tišinu i predloži da svi potpišu pismo sa dobrim željama i saučešćima koje će uputiti svojim kolegama iz Bloka Radne Snage. Sva lica se okrenuše ka njoj, zatim se stadoše poluzbunjeno sašaptavati, ali na kraju je ipak pustiše da napiše pismo i svi ga potpisaše. Sledećeg popodneva voditelj kursa joj čak dozvoli da se udalji sa nastave da bi odnela pismo u kancelariju komandanta logora. On je sasluša nepomična lica, tri puta pročita dokument i obeća da će ga poslati kroz uobičajene kanale. Za večerom ona blistajući obavesti ostale šta se dogodilo, ali njenu vest već su nadmašile nove. Tri nove priče. Prva, da će sledećeg dana doći veliki transport novih kursista. Druga, da je utvrđen datum kada će poleteti na Kungson, i da će to biti kroz nepune tri nedelje. I treća nasuprot prethodnim, da će ceo projekt biti poništen.
<BR>&nbsp;&nbsp;&nbsp;&nbsp;&nbsp;Kakve priče! Nana ljutito ustade, lupkajući viljuškom o svoju debelu porcelansku šolju. "Kako možete da verujete u te gluposti?", upita ona.
<BR>&nbsp;&nbsp;&nbsp;&nbsp;&nbsp;"Kako bi sve mogle, istovremeno da budu istina?" Ali malo ko na nju obrati pažnju, i ona oseti kako je neko vuče za lakat.
<BR>&nbsp;&nbsp;&nbsp;&nbsp;&nbsp;Bio je to pukovnik koji se, kao što je često činio, progurao između Ane i njene cimerke dok su sedele za stolom, da još jedanput okuša sreću. "Slatka, prelepa Ana", obrati joj se on, "ne pravi budalu od sebe. I ja znam ponešto od tih priča, i sve su one istinite."
<BR>&nbsp;&nbsp;&nbsp;&nbsp;&nbsp;Da je bar jedna bila istinita pokazalo se već sledećeg jutra. Šezdeset i pet novih osoba stiglo je u bazu, i Ana namah prepoznade jednu među njima! Plavušu, koja je bila ćerka Džefrija Menindžera.
<BR>&nbsp;&nbsp;&nbsp;&nbsp;&nbsp;Naravno, sve se okrenulo tumbe. Raspored u sobama bio je potpuno promenjen da bi se napravilo mesta za pridošlice; ali, ne, ne samo zato, shvati Ana, jer su većina novih, kao i veći broj starosedelaca bili smešteni u drugu kasarnu, pola kilometra odatle. Nana je izgubila svoju cimerku, kaplarku Ženskog armijskog korpusa, i u jednom trenutku se uplaši da će joj se opet utrapiti pukovnik Gaj. Ali to se nije dogodilo. On beše prešao u drugu kasarnu, a Nana se uselila u drugu sobu sa Kanađankom čija je specijalnost, izgleda, bila da uzgaja žitarice pod nemogućim uslovima. Mardž Menindžer ugleda u gomili Nanu i mahnu joj rukom. Nisu dobile priliku da progovore ni reč-dve - a nije ni Nana imala baš neki razlog da razgovara sa Amerikankom - i u celoj toj zbrci ona je kasnila gotovo čitav sat na svoj jutarnji sastanak sa ženkom - balončićem.
<BR>&nbsp;&nbsp;&nbsp;&nbsp;&nbsp;To stvorenje za Anu više nije predstavljalo biološki uzorak. Postalo joj je prijateljica. Pesme balončića već su se ulile u spoznajnu polovinu Aninog mozga. Prvoga dana naučila je da razlikuje nekoliko običnih fraza, a kroz nedelju dana da saopšti prve apstraktne pojmove; sada je već gotovo potpuno tečno govorila taj jezik. Ana nikada nije zamišljala da ume da peva, ali balončiću to kao da nije smetalo. Pevale su jedna drugoj satima, i Širlina pesma postajala je sve tužnija, ponekad čak nevezana. Ona je bila, kako je rekla Ani, poslednji preživeli član iz skupine od petnaestak bića njene vrste, koja je bila otrgnuta sa Kungsona i bačena ovamo, na ovo negostoljubivo mesto. Verovala je da neće još dugo poživeti. Pevala je Ani o slasti toplog polena u vlažnom oblaku, o vreloj, razdirućoj tuzi raspršivanja jaja, o zajedničkom radovanju jata kad peva u horu. Rekla je Ani da više nikada neće pevati u jatu. Bila je trostruko u pravu. Ne bi se usudila da peva, i da je mogla, ovako žalosno ogrubelim i oslabelim glasom, jer joj je gasna pumpa davala samo isprekidane, mucave tonove. Nije imala nikakvih izgleda da se vrati na Kungson. I znala je da će uskoro umreti; i zaista, dva dana kasnije bila je mrtva. Ana je stigla u zverinjak i našla kavez prazan, dok je Džulija Arden nadgledala sterilisanje njegovih delova. "Ne cmizdri", posavetova je ona hrapavim glasom, "naučila si sve što je trebalo da znaš."
<BR>&nbsp;&nbsp;&nbsp;&nbsp;&nbsp;"Ne plačem zbog učenja, već zato što sam izgubila nekoga ko mi je bio drag."
<BR>&nbsp;&nbsp;&nbsp;&nbsp;&nbsp;"Isuse! Gubi mi se s očiju Dimitrova. Kako su samo mogli da uključe ovako ćaknutu osobu u projekat? Plačeš nad crknutom mešinom puvanjaka i šalješ ljubavna pisma Šljakatorima - ti si zaista otkačena!"
<BR>&nbsp;&nbsp;&nbsp;&nbsp;&nbsp;Ana se žustrim korakom vrati u kasarnu, baci se na svoj ležaj i isplaka se kako već mesecima nije - za Širli, za Ahmeda, za ceo svet i za sebe samu. 'Otkačena' je bio tačan opis njenih osećanja. Kako je sve odjednom postalo odvratno i komplikovano.
<BR>&nbsp;&nbsp;&nbsp;&nbsp;&nbsp;To popodne na vežbalištu bilo je pravo mučenje. Fizički napor više nije bio problem, ali već nekoliko dana su 'vežbe' bile sasvim drukčije. Svi oni, njen odred i pridošlice, manje su se posvećivali jačanju mišića i refleksa, a više učenju da rukuju neobičnom opremom - neobičnom za Anu, ako ne i za druge; primetila je da svi novodošavši, a i neki starosedeoci, već imaju neko iskustvo u tome. Kakva oprema! Teška gumena creva, kao vodeni top, metalne kutije koje se nose na leđima i šmrkovi kao bacači plamena, laseri, čak i lansirni uređaj za granate. Kojoj čudovišnoj nameni je sve to trebalo da posluži? Stisnutih usana Ana je izvršavala naređenja. Svaki čas bi upala u nevolju i trebalo je da je drugi spasavaju. Pukovnik je, tako, spasao da ne spali samu sebe bacačem plamena, a narednik Svegert je morao da pritrči da je izbavi kada ju je trzaj vodenog topa oborio s nogu. "Molim vas, nemojte se uznemiravati", dahtala je izvan sebe od besa, s mukom ustajući i mašajući se opet šmrka. "Živa sam i zdrava."
<BR>&nbsp;&nbsp;&nbsp;&nbsp;&nbsp;"Vraga jesi", ljubazno primeti on. "Nasloni se na njega malo jače, slatka moja jesi li čula? Za to ti nisu potrebni mišići, samo malo mozga."
<BR>&nbsp;&nbsp;&nbsp;&nbsp;&nbsp;"Ne slažem se."
<BR>&nbsp;&nbsp;&nbsp;&nbsp;&nbsp;On zavrte glavom. "Zašto si se tako napela, Ani?"
<BR>&nbsp;&nbsp;&nbsp;&nbsp;&nbsp;"Ne volim kada me uče da upotrebljavam oružje!"
<BR>&nbsp;&nbsp;&nbsp;&nbsp;&nbsp;"Koje oružje?" On joj se isceri. "Zar ne znaš da će se ovo upotrebljavati samo protiv gamadi? Pukovnik Menindžer nam je svima objasnila. Nećemo ubijati razumna bića, to je protiv zakona, osim toga, dupe će nam upasti u škripac ako to uradimo. Svi ti razumi imaju svoje male rođake, pacove u obliku rakova i vazdušne ajkule i one spodobe što riju u zemlji pa tek izniknu i gricnu ti guzu. E, njima je ovo namenjeno, da znaš."
<BR>&nbsp;&nbsp;&nbsp;&nbsp;&nbsp;"U svakom slučaju", odbrusi Ana, "nije mi potrebna vaša pomoć, naredniče. Čak i kada bih vam verovala, ili vašem pukovniku Menindžerovoj, što mi, uopšte, ne pada ni na pamet."
<BR>&nbsp;&nbsp;&nbsp;&nbsp;&nbsp;Svegert pogled preko njene glave i napući usne. "Hej, zdravo, pukovniče", pozdravi on. "Upravo smo pričali o vama."
<BR>&nbsp;&nbsp;&nbsp;&nbsp;&nbsp;"To sam već primetila", reče glas Mardži Menindžer. Ana se lagano okrenu i ugleda je. Izgledala je, primeti Ana bez trunke sažaljenja, veoma jadno. Vakcine su počele da deluju tako da su joj po licu izbile mrlje višnjine boje; oči su joj bile zakrvavljene i pune suza, a u kosi su se, pri korenu, primećivale tamne izrasline. "Nastavite naredniče", reče ona. "Dimitrova, javite se u moju sobu posle večere."
<BR>&nbsp;&nbsp;&nbsp;&nbsp;&nbsp;Svegert se okrenu i diže glas. "Dobro, dobro, momci", viknu on. "Guzice na zemlju! Da vidim kako puzite!"
<BR>&nbsp;&nbsp;&nbsp;&nbsp;&nbsp;Buntovnički gunđajući Ana pade na zemlju; vežbala je da se kreće poput crva preko otvorenog polja, onako kako je naučila prethodnog dana. To su bile pešadijske borbene vežbe! Kakva besmislica, ako je zaista u pitanju bila naučna ekspedicija! Ipak, ona pažljivo suzbi svoj bes, tako da joj potraja tokom celog popdneva, večere i sve do trenutka kada je zakucala na vrata Menindžerove, u onoj drugoj kasarni, na pola puta preko baze.
<BR>&nbsp;&nbsp;&nbsp;&nbsp;&nbsp;"Napred." Pukovnik Menindžer sedela je za pisaćim stolom u beloj, lepršavoj kućnoj haljini sa naočarima bez okvira na pola nosa, poput bakice, dok je poslužavnik sa napola pojedenom večerom stajao na stolu, odgurnut u stranu. "Sedi, Ana. Cigaretu? Ili bi nešto popila?"
<BR>&nbsp;&nbsp;&nbsp;&nbsp;&nbsp;Plamenovi besa u Aninoj duši utihnuše. Ali još su bili spremni da se razbukte. "Ne, hvala", odbi ona, glasom kao da se obraća punoj sobi ljudi.
<BR>&nbsp;&nbsp;&nbsp;&nbsp;&nbsp;Mardži ustade i nasu sebi malo viskija. Više bi volela marihuanu, ali nije joj se delila s tom Bugarkom. Gucnuvši malo pića, ona upita: "Lično pitanje. Šta imaš protiv Svegerta?"
<BR>&nbsp;&nbsp;&nbsp;&nbsp;&nbsp;"Nemam ništa protiv narednika Svegerta. Samo ne želim da vodim ljubav s njim."
<BR>&nbsp;&nbsp;&nbsp;&nbsp;&nbsp;"Šta si ti, Dimitrova? Ekstremna feministkinja? Ne moraš ga držati za muda na vežbalištu. Samo ga pusti da ti pomogne ako to zaželi."
<BR>&nbsp;&nbsp;&nbsp;&nbsp;&nbsp;"Pukovniče Menindžer" - Ana je birala svaku reč - "da li mi vi to naređujete da podstičem njegove seksualne nasrtaje na mene, da bih lakše završila obuku prelaženja prepreka?"
<BR>&nbsp;&nbsp;&nbsp;&nbsp;&nbsp;"Ne naređujem ti da kenjaš gluposti, Dimitrova. Šta ti je, zaboga? Svegert se nabacuje svemu što ima rupu. Takav je. Nabacuje se i meni. Mogla bih da hoću da strpam tog kučkinog sina u vojni zatvor u Livenvortu, zbog toga što je svoje ruke trpao na vežbalištu. Ali neću, zato što je dobar voj... zato što je u suštini dobar čovek. Pomoći će ti, ako mu dozvoliš. Kasnije uvek možeš da mu kažeš da se nosi."
<BR>&nbsp;&nbsp;&nbsp;&nbsp;&nbsp;"To smatram nemoralnim, pukovniče Menindžer."
<BR>&nbsp;&nbsp;&nbsp;&nbsp;&nbsp;Mardži iskapi piće i nasu sebi još pola drugog. "Nisi baš srećna i zadovoljna ovde, je li, Ana?"
<BR>&nbsp;&nbsp;&nbsp;&nbsp;&nbsp;"Tačno, mis Menindžer. Nisam se sama prijavila na ovaj zadatak."
<BR>&nbsp;&nbsp;&nbsp;&nbsp;&nbsp;"Ja, jesam."
<BR>&nbsp;&nbsp;&nbsp;&nbsp;&nbsp;"Da, bez sumnje. Vi možda jeste, ali ja..."
<BR>&nbsp;&nbsp;&nbsp;&nbsp;&nbsp;"Ne, ne mislim na to. Prijavila sam sebe, ali i tebe. Izabrala sam baš tebe, po imenu Ana, i trebalo je debelih veza dok su te Bugari pustili. Ja hoću da ovo lansiranje uspe. Hoću da postavim temelje društvu koje će znati šta znači planiranje, čuvanje i saradnja. Znaš li koliko ulažemo u ovo? Četiri broda. Gotovo devedeset ljudi. Trideset pet tona opreme. Osvajanje Evrope koštalo bi manje od ovog jednog lansiranja, i veruj mi, svi koji učestvuju vrište. Preskupo je. Nasekiraće Šljakatore. Smrdouljci će podići cene. Potrebna su nam ta sredstva da bismo rešili probleme velikih gradova. Polovina Kongresa bi ga već sutra otkazala da može..."
<BR>&nbsp;&nbsp;&nbsp;&nbsp;&nbsp;"Priča se ", oprezno reče Ana, "da će lansiranje možda biti otkazano."
<BR>&nbsp;&nbsp;&nbsp;&nbsp;&nbsp;Mardži zaćuta i senka joj pređe preko lica. "Ne", ispravi je ona, "to se neće dogoditi, jer je isuviše značajno da ekspedicija krene. Upravo zato sam i tražila baš tebe, Ana. Ako treba da pošaljemo devedeset ljudi, to treba da bude najboljih devedeset ljudi na svetu. A ti si najbolji prevodilac od svih koje znam." Ispruži ruku i dodirnu Anin rukav. "Razumeš?"
<BR>&nbsp;&nbsp;&nbsp;&nbsp;&nbsp;Ana se izmače čim je to mogla da izvede, a da ne deluje uvredljivo. Misli su joj bile nesigurne. "D-da", reče ona nevoljno, odmah dodavši: "Ali, s druge strane - ne. Ono što pričate je veoma ubedljivo, mis Menindžer, ali kakve to veze ima sa upotrebom bacača plamena i drugog oružja? Zar treba da izgradimo divni monolitni svet tako što ćemo uništiti sve ostale?"
<BR>&nbsp;&nbsp;&nbsp;&nbsp;&nbsp;"Zaboga, Ana, nikako!" uzviknu Mardži, sa onoliko zaprepašćenja i odvratnosti koliko je to umela da unese u svoj glas. "Dajem ti reč!"
<BR>&nbsp;&nbsp;&nbsp;&nbsp;&nbsp;Nastade neprijatna tišina. "Razumem", progovori najzad Ana, "Dajete mi svoju reč."
<BR>&nbsp;&nbsp;&nbsp;&nbsp;&nbsp;"A šta bi drugo htela da uradim?"
<BR>&nbsp;&nbsp;&nbsp;&nbsp;&nbsp;"Ovde čovek tako malo može da opšti sa ostalim svetom", zamišljeno odgovori Ana. "Volela bih da mogu da porazovaram sa drugima. Možda baš sa svojom delegacijom pri Ujedinjenim Nacijama."
<BR>&nbsp;&nbsp;&nbsp;&nbsp;&nbsp;"Zašto ne bi?" uzviknu Mardži. Potom kao da se malo zamisli, a onda klimnu. "Reći ću ti šta ćemo. Čim se obuka završi, svi ćemo dobiti tri dana voljno. Ja se takođe spremam u Njujork. Pođi sa mnom. Poješćemo nešto pristojno, otići na nekoliko žurki. I ti ćeš moći da porazgovaraš s kim god budeš želela. Slažeš se?"
<BR>&nbsp;&nbsp;&nbsp;&nbsp;&nbsp;Ana je oklevala. Najzad, preko volje, prihvati: "Dobro, mis Menindžer. Zvuči zanimljivo." U stvari, nije bilo, i to iz više razloga, ali kao pravdoljubiva osoba Ana je morala priznati da joj izgleda pošteno.
<BR>&nbsp;&nbsp;&nbsp;&nbsp;&nbsp;"Odlično, dušo. Sada, ako nemaš ništa protiv, već odavno je trebalo da obavim jedno dugo, toplo kupanje."
<BR>&nbsp;&nbsp;&nbsp;&nbsp;&nbsp;Mardži zaključa vrata za Bugarkom i zamišljeno stade da puni kadu. Posle nekoliko trenutaka donese odluku, uze telefon i pozva sobu dežurnog. "Pukovnik Menindžer ovde", reče ona. "Obavestite oficira zaduženog za obuku da ću biti odsutna na sutrašnjim formacijama i spremite mi prevoz u nula osam nula nula. Treba da idem u Njujork."
<BR>&nbsp;&nbsp;&nbsp;&nbsp;&nbsp;"Razumem", odgovori dežurni. Nije bio iznenađen. Nijedan član projekta nije se smeo kretati van baze, i to je, kako je pisalo u naredbi, bilo bez izuzetka. Ali on je znao, i ko je napisao naredbu.
<BR>
<BR>&nbsp;&nbsp;&nbsp;&nbsp;&nbsp;Mardži je nestrpljivo sedela u prostoru za publiku u Savetu bezbednosti UN, čekajući da bude prozvana. Delegacija Perua je nadugačko i naširoko objašnjavala zbog čega je nedavno onako glasala, dok je ostalih devet zemalja članica Saveta čekalo, manje ili više ljutito, da uzajamno razjasne svoje glasove. Pitanje se izgleda odnosilo na teritorijalne vode pojedinih ribarskih flota. U normalnim okolnostima Mardži bi veoma zainteresovano slušala, ali sada su joj se misli udaljile mnogo svetlosnih godina, čak do Klonga. Kad je mlada crnkinja konačno došla da je pozove na zakazani razgovor, zaboravila je Peru mnogo pre nego što je napustila auditorijum.
<BR>&nbsp;&nbsp;&nbsp;&nbsp;&nbsp;Žena je odvede u jednu neupadljivu prostoriju sa natpisom 'Pristup dozvoljen samo ovlašćenim licima', i otvori joj vrata ne ulazeći i čak ni ne pogledavši unutra.
<BR>&nbsp;&nbsp;&nbsp;&nbsp;&nbsp;"Zdravo, tatice", uzviknu Mardži čim su se vrata zatvorila, podmetnuvši mu obraz da je poljubi.
<BR>&nbsp;&nbsp;&nbsp;&nbsp;&nbsp;Otac joj, međutim, uskrati poljubac. "Grozno izgledaš", reče on, savršeno saosećajnim tonom. "Čemu to, do đavola, učiš te svoje 'kolonizatore'?"
<BR>&nbsp;&nbsp;&nbsp;&nbsp;&nbsp;Mardži je bila zatečena; takvo pitanje nije od njega očekivala, a u svakom slučaju, nije bila došla da o tome razgovaraju. Ipak mu smesta odgovori. "Učim ih taktici preživljavanja. Tačno ono što sam i rekla da ću ih učiti."
<BR>&nbsp;&nbsp;&nbsp;&nbsp;&nbsp;"Pogledaj ovo", pozva je on i raširi pregršt holografskih slika pred njom. "Umetnička dela iz privatne kolekcije Maovog Naslednika. Dobro sam platio za njih."
<BR>&nbsp;&nbsp;&nbsp;&nbsp;&nbsp;Mardži podiže jednu, pažljivo je naginjući da bi dobila utisak trodimenzionalnog pokreta. "Izgledam debela", reče nezadovoljno.
<BR>&nbsp;&nbsp;&nbsp;&nbsp;&nbsp;"Ove su iz vreće diplomatskog kurira u Otavi. Prepoznaješ ih, nadam se. Evo gde tvoji momci bacaju granate. I jedan uspeli snimak vežbe sa bacačem plamena. I još jedan na kome se vidi devojka, neću reći koja, kako probada nešto što vraški liči na Krinpita, nečim što vraški liči na mač."
<BR>&nbsp;&nbsp;&nbsp;&nbsp;&nbsp;"Oh, do đavola, tatice, to nije mač. To je samo pljosnati, oštri nož. Dobila sam tu ideju kada sam gledala šefa sale u baru Grand Centrala kako otvara ostrige. A i taj Krinpit je samo lutka."
<BR>&nbsp;&nbsp;&nbsp;&nbsp;&nbsp;"Grom i pakao, Mardži! To su ratne veštine!"
<BR>&nbsp;&nbsp;&nbsp;&nbsp;&nbsp;"To je preživljavanje, dragi moj", ispravi ga ona. "Nego šta si ti mislio? Najveće i najružnije opasnosti s kojima će se suočiti naši momci i devojke biće Krinpiti, Kopači Tunela i balončići, i - oh, da, ne smemo zaboraviti Smrdouljce i Šljakatore. Ja se ne zalažem za ubijanje, tatice, samo ih učim kako da se ponašaju ako dođe do ubijanja." Lice joj se smrknu. "Svejedno, volela bih da znam ko je napravio ove snimke?"
<BR>&nbsp;&nbsp;&nbsp;&nbsp;&nbsp;"Saznaćeš", odbrusi on mračno. "Ali to je bez značaja; ovo su samo kopije. Šljakatori imaju originale, Tam Galsmit je do sada već svakako dobio jednu seriju za sebe, a Šljakatori i Smrdouljci na Klongu će saznati o tome najkasnije kroz nedelju dana, i tu će biti kraj prijateljstvu između ekspedicija. Jesi li slušala debatu u Savetu?"
<BR>&nbsp;&nbsp;&nbsp;&nbsp;&nbsp;"Šta? Oh, dabome - nešto malo."
<BR>&nbsp;&nbsp;&nbsp;&nbsp;&nbsp;"Trebalo je da odslušaš mnogo. Peru je upravo proširio svoje teritorijalne vode za još hiljadu kilometara."
<BR>&nbsp;&nbsp;&nbsp;&nbsp;&nbsp;Mardži začkilji, zbunjena. "Kakve to veze ima sa mogućom tučom na Klongu?"
<BR>&nbsp;&nbsp;&nbsp;&nbsp;&nbsp;"Peru to ne bi učinio bez debele podrške. On se vodi kao pripadnik Bloka Ishrane, naravno, zbog svog ulova sardela. Ali nemaju ni lonac da pišaju u njega kada riba ode u dubinu, i zato nastoje da budu prijatelji sa drugim blokom."
<BR>&nbsp;&nbsp;&nbsp;&nbsp;&nbsp;"S kojim?"
<BR>&nbsp;&nbsp;&nbsp;&nbsp;&nbsp;Njen otac povuče prstima uglove očiju naviše. Nije to učinio zato što je postojala opasnost da ova preosetljiva soba bude ozvučena; bio je to rafleks da se bez potrebe ne izgovara ime Maovog Naslednika.
<BR>&nbsp;&nbsp;&nbsp;&nbsp;&nbsp;Mardži je neko vreme ćutala, dok je mašina za sortiranje kartica u njenoj glavi vršila pregrupisavanje po prioritetima. Konačno, mašina se vrati na broj jedan. "Tatice", reče ona, "Peru može svoje sardele da zadene u... uho, i ja nemam nameru da ne spavam lupajući glavu o tome ko je od mojih ljudi špijun; ako i bude malo skandala zbog uvežbavanja ratnih veština, preživećemo. Za dve-tri nedelje to i onako neće više ništa značiti jer mi ćemo biti tamo, i zato sam i došla da razgovaram s tobom. Gas Lenc se izvlači. Treba da mi pomogneš, tatice. Nemoj ga pustiti da nas ukine."
<BR>&nbsp;&nbsp;&nbsp;&nbsp;&nbsp;Njen otac se dublje zavali u stolicu. Mardži ne beše navikla da vidi Džefrija Menindžera umornog i starog, ali baš tako je sada izgledao.
<BR>&nbsp;&nbsp;&nbsp;&nbsp;&nbsp;"Dušice", reče on umorno, "imaš li ti uopšte neku predstavu o tome u kolikom smo sosu?"
<BR>&nbsp;&nbsp;&nbsp;&nbsp;&nbsp;"Naravno da imam, tatice, ali..."
<BR>&nbsp;&nbsp;&nbsp;&nbsp;&nbsp;"Ne, slušaj me. Mislim da zapravo nemaš pojma. Na ostrvu Katalina danas je ukotvljen tanker sa šest stotina hiljada tona nafte, koji nikada neće stići do Long Biča. Ne bi ništa marilo, da je sve u redu. Južna Kalifornija drži uvek obilne zalihe. Ali te zalihe su sada dodeljene tvom projektu. Ako taj tanker ne zaplovi za četrdeset osam časova, Los Anđeles će provesti vikend u mraku. Šta misliš, kako će javnost reagovati na to?"
<BR>&nbsp;&nbsp;&nbsp;&nbsp;&nbsp;"Pa, sigurno će se izvesna govna..."
<BR>&nbsp;&nbsp;&nbsp;&nbsp;&nbsp;On je zaustavi podigavši ruku. "Da li si videla priču u jutrošnjim novinama? Šljakatori znaju da je njihov tahprenski satelit bio namerno uništen."
<BR>&nbsp;&nbsp;&nbsp;&nbsp;&nbsp;"Ne, nije! Bilo je slučajno. Trebalo je da bomba uništi brod sa opremom i namirnicama!"
<BR>&nbsp;&nbsp;&nbsp;&nbsp;&nbsp;"Nesrećni slučaj u vršenju zločina i sam postaje deo zločina, Mardži."
<BR>&nbsp;&nbsp;&nbsp;&nbsp;&nbsp;"Ali ne mogu da dokažu - hoću da kažem, nema šanse da to meni pripišu, izuzev..."
<BR>&nbsp;&nbsp;&nbsp;&nbsp;&nbsp;Ona pogleda u oca. On zavrte glavom. "Italijan im neće ništa reći. Već je uklonjen."
<BR>&nbsp;&nbsp;&nbsp;&nbsp;&nbsp;Znači, jadni Gvido neće doživeti da potroši svojih sto hiljada petrodolara. "To što smo mu dali isplatilo se", zaključi ona. "Pogledaj samo šta si dobio iz njegovih mikrofilmova. Imaš dokaze da su Smrdouljci postavili svoju bazu na tom mestu zato što su imali slike siezmičkog skenera koje su pokazivale da se tu nalazi nafta. A to je prekršaj pakta, eto ti."
<BR>&nbsp;&nbsp;&nbsp;&nbsp;&nbsp;"Ne budi dete, Mardži. Kakve veze ima 'dokaz' s tim? Ser Tam i Nadničari ne mogu da dokažu da si ti Geliziju dala bombu, ali ne moraju ni da dokazuju, dovoljno je da znaju. Peru je dokaz da znaju. Da i ne pominjem neke sitnije vesti, koje možda još nisi čula, kao na primer da je američka ambasada u Buenos Airesu bila jutros napadnuta zapaljivim bombama. To nam je, rekao bih, mala poruka od Ser Tama ili od Maovog Naslednika. Šta misliš, kakva će biti sledeća poruka?"
<BR>&nbsp;&nbsp;&nbsp;&nbsp;&nbsp;Mardži shvati da češe svoje plikove i natera sebe da skloni ruku. "Tatice", reče ona, "ti znaš da niko ne može uraditi nešto zaista ozbiljno. Ravnoteža sila to sprečava."
<BR>&nbsp;&nbsp;&nbsp;&nbsp;&nbsp;"Pogrešno! Ravnoteža sila se narušava čim neko pogreši. Šljakatori su pogrešili kada su ispalili rakete na našeg čoveka na Klongu. Ja sam pogrešio kada sam te pustio da odneseš onu bombu u Beograd. Vreme je da izvučemo osigurače, mila moja." Prvi put otkako je odrasla Mardži Menindžer se zaista uplaši. "Tatice! Jel' ti to kažeš da nećeš da mi pomogneš kod Lenca?"
<BR>&nbsp;&nbsp;&nbsp;&nbsp;&nbsp;"Kažem i više od toga, Mardži. Ja se slažem s njim. Sutra će me primiti Predsednik, i ja ću mu reći da otkaže lansiranje."
<BR>&nbsp;&nbsp;&nbsp;&nbsp;&nbsp;"Tata!"
<BR>&nbsp;&nbsp;&nbsp;&nbsp;&nbsp;On je oklevao. "Dušice, možda kasnije. Kada se situacija malo smiri..."
<BR>&nbsp;&nbsp;&nbsp;&nbsp;&nbsp;"Kasnije više ne vredi! Zar misliš da Šljakatori neće poslati svojima pojačanje, čim budu podigli drugi satelit u orbitu? I Smrdouljci? I..."
<BR>&nbsp;&nbsp;&nbsp;&nbsp;&nbsp;"Dosta o tome, Mardži."
<BR>&nbsp;&nbsp;&nbsp;&nbsp;&nbsp;Mardži ga uplašeno pogleda. Bio je to Džef Menindžer kakvoga je poznavala cela njegova Agencija, a kakvog je ona retko kad viđala. To više nije bio njen otac. To je bio čovek isto onako neumoljiv i tvrdokoran kakva je ona oduvek bila, i naviknut da iza njega stoji velika moć koja će podržati ono što odluči.
<BR>&nbsp;&nbsp;&nbsp;&nbsp;&nbsp;"Nećeš ni zbog mene promeniti mišljenje", promuca ona. To nije zvučalo kao pitanje, i on ništa ne odgovori. "Dobro", nastavi ona, "nema razloga da se još zadržavam ovde, zar ne? Zbogom, tatice. Čuvaj se. Videćemo se neki drugi put."
<BR>&nbsp;&nbsp;&nbsp;&nbsp;&nbsp;Nije ga ni pogledala dok je ustajala; samo je pokupila smeđu kožnu oficirsku aktovku i kapu od svoje uniforme i izašla iz sobe, neispraćena.
<BR>&nbsp;&nbsp;&nbsp;&nbsp;&nbsp;Ako je, međutim, otac bio tako tvrdo rešen kao i ona, druga strana medalje bila je da ni ona nije bila manje tvrdoglava od njega. Zaustavivši se u salonu za posetioce, ona uđe u javnu govornicu i pozva jedan lokalni broj.
<BR>&nbsp;&nbsp;&nbsp;&nbsp;&nbsp;Žena na drugoj strani linije bila je zapanjujuće lepo ljudsko biće, ne seksualni simbol već umetničko delo. "Gle, Mardžori", uzviknu ona, "mislila sam da si negde otputovala po nekakvom špijunskom zadatku za svoga oca - Mardžori! Pobogu, šta ti je s licem?"
<BR>&nbsp;&nbsp;&nbsp;&nbsp;&nbsp;Mardži dodirnu rukom mrlje na bradi. "Ah, to. To je samo reakcija na neke vakcine. Mogu li da te posetim?"
<BR>&nbsp;&nbsp;&nbsp;&nbsp;&nbsp;"Naravno, malecka. Sad odmah?"
<BR>&nbsp;&nbsp;&nbsp;&nbsp;&nbsp;"Ovog časa, mama." Mardži obesi slušalicu i pohita ka liftovima. Ipak, pre nego što uđe svrati u toalet da popravi šminku.
<BR>&nbsp;&nbsp;&nbsp;&nbsp;&nbsp;Majka Mardži Menindžer živela je, između ostalog, i u jednoj stambenoj četvrti Njujorka sa najvišim i najskupljim oblakoderima. Stan je bio veoma staromodan, izgrađen u vreme kad je energija još bila jeftina, i kada je izgledalo pametnije da se zimi štedi na izolaciji i osloni se na ogromni input britanskih termalnih jedinica, a leti da se klima-uređaji nikada ne isključuju. Bio je to jedan od onih nekoliko oblakodera što nisu bili čak ni adaptirani u vreme kada je cena nafte dostigla tri stotine petrodolara po barelu, i malo je bilo stanara koji su mogli da plaćaju njegovu vrtoglavu kiriju. Malo čak i među imućnima.
<BR>&nbsp;&nbsp;&nbsp;&nbsp;&nbsp;Sluga pozdravi Mardži. "Kako je lepo što ste navratili, gospođice Menindžer! Da vam spremim vašu sobu?"
<BR>&nbsp;&nbsp;&nbsp;&nbsp;&nbsp;"Na žalost, ne, Harvi. Hoću samo da porazgovaram s mamom."
<BR>&nbsp;&nbsp;&nbsp;&nbsp;&nbsp;"Da, gospođice Mardži, ona vas očekuje."
<BR>&nbsp;&nbsp;&nbsp;&nbsp;&nbsp;Kada je Ališa Hau ustala da dobije poljubac, hitro je iskusnim pogledom odmerila i procenila situaciju svoje kćeri. Te užasne mrlje po tenu! Odeća je još bila i pristojna, imajući u vidu kakve sve uniforme vojska ima, i hvala bogu što je dete rođeno sa nasmejanim, lepim licem svoga oca. "Mogla bi da oslabiš kilogram-dva, malecka", primeti ona.
<BR>&nbsp;&nbsp;&nbsp;&nbsp;&nbsp;"Hoću, obećavam mamice. Ali, da mi učiniš jednu uslugu."
<BR>&nbsp;&nbsp;&nbsp;&nbsp;&nbsp;"Naravno, zlato."
<BR>&nbsp;&nbsp;&nbsp;&nbsp;&nbsp;"Tata mi pravi probleme oko nečega što sam naumila, pa moram da se pojavim pred javnošću. Hoću intervju na televizijskim vestima."
<BR>&nbsp;&nbsp;&nbsp;&nbsp;&nbsp;Muž Ališe Hau bio je vlasnik velikog dela TV-mreže: tri glavna gradska prenosnika i veliki broj akcija u dvanaestak satelitskih mreža. "Sigurno će neko od Haroldovih ljudi moći da ti pomogne", reče ona polako. "Mogu li pitati u čemu je problem?"
<BR>&nbsp;&nbsp;&nbsp;&nbsp;&nbsp;"Mama, ti ne bi čak ni smela da znaš da postoji neki problem."
<BR>&nbsp;&nbsp;&nbsp;&nbsp;&nbsp;Njena majka uzdahnu. Navikla se da živi tajnim životom Džefa Menindžera dok je bila udata za njega, ali od kako se razvela nadala se da to više neće morati. Nikada nije razgovarala sa svojim bivšim mužem. Ne zato što bi osećala odbojnost - u sebi ga je još smatrala najzanimljvijim i daleko najprivlačnijim od svih svojih muškaraca. Ali nikako nije mogla da se pomiri s mišlju da bi nekakav mali lapsus njegov njoj, i njen ma kome, mogao imati katastrofalne posledice po čovečanstvo.
<BR>&nbsp;&nbsp;&nbsp;&nbsp;&nbsp;"Zlato, ja ipak moram nešto da kažem Haroldu."
<BR>&nbsp;&nbsp;&nbsp;&nbsp;&nbsp;"Oh, pa svakako, mamice. Ali, da ne izgleda kao problem. Ja, u stvari, želim da govorim o Kl... Gemu. Planeti Gem. Putujem na nju, mamice."
<BR>&nbsp;&nbsp;&nbsp;&nbsp;&nbsp;"Da, sećam se. To si mi kazala. Za godinu-dve, možda, kada se situacija smiri..."
<BR>&nbsp;&nbsp;&nbsp;&nbsp;&nbsp;"Ja hoću da je smirim, mama. Hoću da Sjedinjene Države pošalju dovoljno ljudi koji će tu planetu učiniti naseljivom. Tako da je ti možeš posetiti jednog dana, ako budeš htela. I hoću da na to utičem već sada. Trebalo bi da otputujem kroz osamnaest dana."
<BR>&nbsp;&nbsp;&nbsp;&nbsp;&nbsp;"Mardži! Je li moguće, Mardži!"
<BR>&nbsp;&nbsp;&nbsp;&nbsp;&nbsp;"Molim te, nemoj ponovo da počinješ. Ja to želim."
<BR>&nbsp;&nbsp;&nbsp;&nbsp;&nbsp;Ališa Hau se svojevremeno bezuspešno borila protiv ovakvog argumenta dvanaest godina. Zato se nije ni ponadala da će baš sada uspeti. Užasavala ju je pomisao da će joj kćerka biti bačena kroz svemir na neko grozno mesto gde ljudi umiru na najodvratnije načine. Ali Mardži je već dokazala da ume da se stara o sebi. "Dobro", reče ona napokon. "Mislim da više ne mogu da te pošaljem u ćošak. U redu. Nisi mi rekla šta hoćeš da uradim."
<BR>&nbsp;&nbsp;&nbsp;&nbsp;&nbsp;"Zamoli Harolda da me stavi u neki od svojih programa o aktuelnim događajima. On će to bolje umeti da uradi nego što bih mu ja mogla objasniti. Sada se svi povlače od moje planete, mamice, smanjuju sredstva, kukaju na probleme. Hoću da javnost sazna koliko je to važno, i hoću da joj ja to lično kažem." Zastavši za trenutak, dodade diplomatski: "Tata je u početku bio potpuno na mojoj strani, ali sada se predomislio. On hoće da se ceo projekt otkaže."
<BR>&nbsp;&nbsp;&nbsp;&nbsp;&nbsp;"Drugim rečima, ti hoćeš da izvršiš pritisak i dovedeš vlastitog oca u škripac?"
<BR>&nbsp;&nbsp;&nbsp;&nbsp;&nbsp;"Tačno tako."
<BR>&nbsp;&nbsp;&nbsp;&nbsp;&nbsp;Ališa Hau se nasmeši. Ovaj deo priče će sigurno delovati na njenog sadašnjeg muža. Ona raširi ruke kao neko ko se miri sa sudbinom i krete ka telefonu. "Reći ću Haroldu šta želiš."
<BR>
<BR>&nbsp;&nbsp;&nbsp;&nbsp;&nbsp;Ana Dimitrova sedela je zatvorenih očiju u prostranoj, niskoj sobi, oslonjena laktovima na sto u obliku prstena, s glavom u rukama i slušalicama na ušima. Usne su joj se lagano kretale. Klimala je glavom pokušavajući da usaglasi ritmove balončićevog pevanja sa zvukom u slušalicama. Bilo je to veoma teško, jer najvećim delom zvuke nije proizvodio balončićev već Krinpitov glas. Traka je bila snimljena pre nekoliko nedelja; kada je poslednji preživeli Krinpit u Detriku imao još samo poslednjeg preživelog balončića, Širli, da s njim razgovara.
<BR>&nbsp;&nbsp;&nbsp;&nbsp;&nbsp;Ali ona se nije zvala Širli, već, dosta lepo mo'ahai'iba'alu'i, što je značilo nešto nalik na Slatka Zlatasta Nosilja Oblaka. Krinpitovo šuštanje i bubnjanje teško je moglo da liči na balončićevo pevanje. Ali Širli ga je razumela - ne, Ana se popravi, mo'ahai'iba'alu'i ga je razumela. Ana je bila rešena da to i sama učini, i zato je stalno vraćala i iznova slušala pojedine delove trake:
<BR>&nbsp;&nbsp;&nbsp;&nbsp;&nbsp;Ma'ija'a hi'i - ova stvorenja drukčija od nas; hu'u ha'ije'i - su opake životnje.
<BR>&nbsp;&nbsp;&nbsp;&nbsp;&nbsp;i odgovor nosilje oblaka:
<BR>&nbsp;&nbsp;&nbsp;&nbsp;&nbsp;Ni'u'a mali'i na'a hu'iha. Ubili su moju pesmu.
<BR>&nbsp;&nbsp;&nbsp;&nbsp;&nbsp;Ana odgurnu slušalicu sa ušiju i dozvoli sebi da obriše oči. Noćas je glavobolja bila veoma jaka. To je bio znak da je isuviše umorna da bi još radila, i zato odlučno isključi magnetofon, obesi slušalice na kuku i ustade da pođe, a onda požele da prethodno učtivo poželi laku noć onoj nekolicini zagriženih članova projekta koji su kao i ona ostajali prekovremeno u jezičkoj laboratoriji. Ali nije ih više bilo. Svi su već bili otišli, dok je ona bila usredsređena na svoj posao.
<BR>&nbsp;&nbsp;&nbsp;&nbsp;&nbsp;Bilo je već skoro dvadeset tri časa! Za šest sati moraće već da ustane!
<BR>&nbsp;&nbsp;&nbsp;&nbsp;&nbsp;Hitajući niz prazan hodnik ka svojoj sobi Ana zastade na pola puta, promeni pravac i uđe u dnevnu sobu. Ova glavobolja je zaista postajala nepodnošljiva! U dnevnoj sobi je stajao automat sa pićima, i neki od onih američkih bezalkoholnih napitaka sa kofeinom ponekad bi pomogao da joj se krvni sudovi suze i da se ono nesnosno bolno pulsiranje u glavi prekine tek toliko da može da zaspi.
<BR>&nbsp;&nbsp;&nbsp;&nbsp;&nbsp;Ali ubacivši dolar u automat i čekajući da joj se čaša napuni, učini joj se, s veoma dobrim razlogom, da je pogrešila što je ušla u tu sobu. Kakva zaglušujuća galama! Desetak parova su izbezumljeno igrali uz stereo u jednom kraju sobe. U drugom kraju neki istočnjak je svirao na gitari, i jedna skupina je pevala s njim melodiju koja se neskladno mešala s muzikom iz sterea. Svi potpuno ravnodušni, kao da oni drugi ne postoje. A još jača buka dopirala je iz udubljenja sa televizorom: sve jači, uzbuđeni glasovi, smeh; šta li to gledaju? Ona se primače, da zaviri u ekran. Neko je upravo vadio jastučnicu iz mašine za pranje sa nadzvučnim ubrzanjem i oduševljeno uzvikivao kako je bela kao sneg. Zar se ovi ljudi uzbuđuju zbog jedne TV reklame?
<BR>&nbsp;&nbsp;&nbsp;&nbsp;&nbsp;"Hej, Nana", povika njena cimerka, probijajući se laktovima da joj priđe, "Propustila si da vidiš. Bila je fantastična."
<BR>&nbsp;&nbsp;&nbsp;&nbsp;&nbsp;"Šta? Šta sam propustila? Ko je bio fantastičan?"
<BR>&nbsp;&nbsp;&nbsp;&nbsp;&nbsp;"Pukovnik Menindžer. Bila je zaista super, da znaš", objasni joj cimerka. "Nikada je nisam mnogo marila. Ali večeras je bila zaista prekrasna. Bila je na vestima u šest. Mali intervju, samo ona i novinar, neka vrsta informacija o Gemu i svemu s tim u vezi. Ne znam zašto su baš nju izabrali. Ali drago mi je što jesu! Tako je lepo govorila! Rekla je da Gem daje nadu svim nesrećnicima ovog sveta. Rekla je da je to planeta na kojoj će se zaboraviti sve stare svađe. Mesto gde - šta je ono rekla? - da, mesto gde će svako dete moći da izabere svoje moralne nazore i ideju, i imaće prostora i slobode da živi u skladu s njima!"
<BR>&nbsp;&nbsp;&nbsp;&nbsp;&nbsp;Ana se zagrcnu i iskašlja bujicu sitnih kapi koka-kole. "Pukovnik Menindžer je to rekla?" promuca ona.
<BR>&nbsp;&nbsp;&nbsp;&nbsp;&nbsp;"Jeste, jeste, Nana, i bilo je božanstveno. Svi smo bili dirnuti. Čak su i oni poput Stada Svegerta i Ngujena Navalentnog zaista bili dirnuti. Hoću da kažem, jedno vreme čak nisu ni pokušavali da nas pipkaju. I novinar je rekao nešto o slanju vojske na Gem, a pukovnik Menindžer je odvratila - 'I ja sam vojnik. Svaka zemlja ima vojnike kao što sam ja, i svi mi molimo Boga da zauvek ostanemo besposleni. Ali na Gemu bismo zaista mogli učiniti nešto korisno! Nešto u korist mira, a ne razaranja. Molim vas, pustite nas da to uradimo' - a, šta kažeš?"
<BR>&nbsp;&nbsp;&nbsp;&nbsp;&nbsp;Nana se nečemu čudila na bugarskom. "Ništa, ništa, molim te nastavi", promuca ona.
<BR>&nbsp;&nbsp;&nbsp;&nbsp;&nbsp;"Dobro. Upravo sada su ponovili neke delove u poslednjem Dnevniku, i kažu da je emisija imala neverovatan odziv u javnosti. Telegrami, telefonski pozivi. Beloj kući, Ujedinjenim Nacijama, TV mreži i gde sve ne."
<BR>&nbsp;&nbsp;&nbsp;&nbsp;&nbsp;Ana zaboravi na glavobolju. "Možda sam bila nepravedna prema pukovniku Menindžer. Zaista sam zadivljena."
<BR>&nbsp;&nbsp;&nbsp;&nbsp;&nbsp;"Bogami, i ja sam! Ona je učinila da se prvi put zaista osetim ponosno zbog ovoga što radimo, i svi samo govore o tome."
<BR>&nbsp;&nbsp;&nbsp;&nbsp;&nbsp;I govorili su. Ne samo u dnevnoj sobi kasarne. Telefoni senatora Lenca zvonili su bez prestanka, i birači su ga molili da se svakako postara da heroji na Gemu dobiju podršku. Redakcije vesti u celoj zemlji pratile su elektronsko prebrojavanje poziva iz publike: Gem, Gem! ispitivači javnog mnenja izveštavali su o velikoj rastućoj želji da se ekspedicija podrži. Telefon Džefa Menindžera zazvonio je samo jedan jedini put, ali na drugoj strani linije bio je Predsednik Sjedinjenih Država. Kada je prekinuo vezu Menindžerovo lice bilo je napeto i strogo, a onda polako omekša i razvuče se u osmeh. "Mila moja", obrati se on praznom prostoru, "prokleto ti bilo ono crno srce. E, zaista se tvoj matori ponosi tobom."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
