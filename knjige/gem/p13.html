<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Čarli i njegovo jato su dvadeset kilometara uporno pratili mali avion dvokrilac, dok je ovaj zujao i poskakivao na nebesima Gema. Uzalud. Balončići su se uzdizali visoko, spuštali nisko, pronalazili sve moguće vetrove da ih ponesu ka toplom polu, ali nikako nisu uspevali da održe potrebnu brzinu. Čarli napokon otpeva žalosnu oproštajnicu u svoj radio odašiljač i oni skrenuše, ali zvuk prodre u kabinu čak i kroz bučno kloparanje malog avionskog motora. "Suviše galami", veselo viknu Kapeljišnikov u uho Denija Dejlhauza. "Isključi to, molim te."
<BR>&nbsp;&nbsp;&nbsp;&nbsp;&nbsp;"Samo da se oprostim od njih." Dejlhauz zapeva u malecki radio, a zatim ga isključi. Daleko iza njih, i pola kilometra iznad, jato je poskakivalo gore-dole u znak da je primilo poruku. Dejlhauz iskrivi vrata da bi ga video mimo stakla na kabini, ali logor Smrdouljaca, naravno, još nije bio na vidiku. Leteli su gotovo izravno ka toplom polu - 'na jugoistok', kako bi se ovde reklo u odnosu na polove rotacije, severni i južni, bez obzira na to što to nije imalo nikakve veze sa kompasima i sekstantima - i gotovo celim putem leteli su naviše. Baš su ti Smrdouljci bili glupi kada su svoj logor podigli na najnegostoljubivijem mestu na celoj planeti. Ali ko će znati zbog čega Smrdouljci nešto rade?
<BR>&nbsp;&nbsp;&nbsp;&nbsp;&nbsp;Kapeljišnikov se nagnu u sedištu i pljesnu ga po ramenu. "Hoćeš da bljuješ?" Pozva ga on ohrabrujući, pokazujući mu preko ivice kabine. Dejlhauz zavrte glavom. "Slobodno, ako hoćeš", nastavi Kapi. "Malo trese, da. Sada se borimo s vetrovima, ne vodimo više ljubav s njima kao u balonu. Ali zato si u rukama zaista izvanrednog poznavaoca avionske tehnike!"
<BR>&nbsp;&nbsp;&nbsp;&nbsp;&nbsp;"Ne žalim se." I zaista, nije ni imao razloga. Dvokrilac je bio čudo tehnologije na Klongu - na Gemu, podseti se tako je od sada trebalo da ga zovu. Ali ništa drugo, bar su leteli! Teško bi i stigli do logora Smrdouljaca na neki drugi način. Na Gemu nije bilo automobila, jer nije bilo ni puteva. Samo vozilo na gusenicama moglo je daleko da stigne, ali ih čak ni Smrdouljci nisu imali u izobilju. Nisu se mogli koristiti ni čamci, jer su se Smrdouljci, u svojoj prokletoj tvrdoglavosti, ulogorili na deset kilometara od najbliže upotrebljive vode. I zato su leteli na taj polu-samit posle koga će, pretpostavljalo se, svi na Gemu postati prijatelji. Moglo se ići i peške. Dejlhauz pokloni jednu misao punu saučešća sirotim i ponositim Šljakatorima koji sada negde ispod njih bez sumnje pešače na sastanak.
<BR>&nbsp;&nbsp;&nbsp;&nbsp;&nbsp;Dakle, već sama činjenica da su leteli predstavljala je dostignuće, iako bi se bolje osećao da Kapi nije pokrenuo pitanje morske bolesti. Nije ga kretanje samo toliko smetalo, koliko ona hrana što su je jeli. Kada su se pojavila još dvadeset i dvoja nova usta za hranjenje, stari keč-ez-ken način uzimanja obroka morao je da otpadne. Na žalost, pridošlice su, donevši svoje apetite, zaboravile da spakuju i kuvara da ih zadovolji. Hrana je bila nepodnošljiva. Niko se nije usuđivao da se požali. Onaj ko je gunđao postajao je novi kuvar.
<BR>&nbsp;&nbsp;&nbsp;&nbsp;&nbsp;Ipak, društvo je raslo. Treći brod sa snabdevanjem doneo im je mnoštvo stvari! Ovaj bučni mali dvokrilac, na kome se još vidi da je bio sav isavijan i spakovan i izgleda glupo, ali očigledno je praktičan, jer, evo, radi. Zatim, male mašine i instrumente napajane plutonijumom, međi kojima i senzore za Moriseja da proučava ona Prikradala pod zemljom, i radia za Dejlhauza da ih da Čarliju; novi orbitalni satelit Argus, koji fotografiše oblake i pomaže im da predvide vreme. Ili, bar, da ga pogađaju malo preciznije.
<BR>&nbsp;&nbsp;&nbsp;&nbsp;&nbsp;Čak su dobili i pomoć u uspostavljanju veze sa razumnim bićima. Čarli je bio oduševljen svojim samostrelom i radiom. Džim Morisej je imao drugi pristup. Upotrebio je novu električnu burgiju da napravi tri široko razmaknute rupe na jazbini Prikradala. U krajnje dve rupe stavio je male naboje eksploziva, a u srednju gumeno crevo čiji je drugi kraj bio povezan sa auspuhom malog benzinskog motora na bušilici. Detonirajući naboje zatvorio je jedan deo tunela sa obe strane, a ugljen monoksidom ubio je četvoro tuneldžija pre nego što su uspeli da se iskopaju i pobegnu. Dejlhauzu više nisu mogli biti od koristi, ali Moriseju su pričinili veliku radost.
<BR>&nbsp;&nbsp;&nbsp;&nbsp;&nbsp;Još više čudesa bilo je na putu. Treći transport doneo im je osam metričkih tona opreme, ali sudeći prema tahprenskim porukama sledeći je trebalo da sadrži gotovo pedeset, i uz to možda još i stotinu ljudi. Biće to pravi grad! Poziv na sastanak u logoru Smrdouljaca ne samo da je dočekan kao dobrodošlo malo krstarenje po Gemu; bila je to i pošteda od dosadnog i mučnog posla da se podižu šatori za pojačanje koje je pristizalo.
<BR>&nbsp;&nbsp;&nbsp;&nbsp;&nbsp;Jedino što tahprenska poruka nije rekla bilo je čemu će služiti sva ta pojačanja. Sigurno je da su im bili potrebni specijalisti koje nemaju, i to što više njih. Kuvar. Zubar. Malo zgodnije žene. Bolji prevodilac - setivši se, Dejlhauz se okrenu da vidi šta se dešava sa Herijetom iza njegovih leđa.
<BR>&nbsp;&nbsp;&nbsp;&nbsp;&nbsp;Prevodilac je bila krajnje neudobno sklupčana u prostoru od samo jednog kvadratnog metra i uz to ispunjenim čivijama i polugama koje su se morale već neizbrisivo otisnuti po Herijetinim rebrima i kukovima. Da je bilo ko drugi bio na njenom mestu Dejlhauz bi se sigurno setio da mu kaže nekoliko prijateljskih reči ohrabrenja i saučešća. Ali za Herijetu nije umeo da nađe nijednu. Oči su joj bile zatvorene. Lice joj je izražavalo očajničko mirenje sa nepravdom koja je vikala do neba i sastojala se u tome što je ona bila najmanja od njih troje, i zato sabijena u malu zadnju komoru.
<BR>&nbsp;&nbsp;&nbsp;&nbsp;&nbsp;"Približavamo se", dreknu mu Kapeljišnikov u uvo.
<BR>&nbsp;&nbsp;&nbsp;&nbsp;&nbsp;Dejlhauz se nagnu napred brišući staklo kao da je polumrak Gemove atmosfere bio tu unutra, a ne svuda oko njih. Ugledao je samo oblak boje kestena...
<BR>&nbsp;&nbsp;&nbsp;&nbsp;&nbsp;A tada oštra bela ivica toplog pola zaiskri kroz obrisani deo stakla. Još nešto. Oblaci su očigledno bili osvetljeni. Dok je dvokrilac ponirao izlazeći iz poslednje skupine oblaka, Dejlhauz pred sobom ugleda izvor tog svetla.
<BR>&nbsp;&nbsp;&nbsp;&nbsp;&nbsp;"Isuse Hriste!" povika Kapeljišnikov. "Zar nemaju stida?"
<BR>&nbsp;&nbsp;&nbsp;&nbsp;&nbsp;Svetleo je logor Smrdouljaca. Ocrtavao se na obzorju kao požar, prodirući kroz zamagljenu kestenjastu pomrčinu reflektorima, osvetljenim prozorima - Gospode, divio se Dejlhauz - čak i uličnim lampama! To više nije bio obični istraživački logor. Izgledao je kao omanji grad.
<BR>&nbsp;&nbsp;&nbsp;&nbsp;&nbsp;Svetlosni mlaz reflektora uperen naviše potonu da bi prešao preko dvomotorca i stavio im do znanja da su primećeni - a potom se učtivo pomeri u drugom pravcu da ih ne bi zaslepljivao. Kapeljišnikov je jedva čujno mrmljao u mikrofon pod bradom, oslušnuo za trenutak a onda počeo da pravi krug. "Šta je?" upita Dejlhauz.
<BR>&nbsp;&nbsp;&nbsp;&nbsp;&nbsp;"Ništa, samo više ne žurimo", odgovori pilot. "Šljakatori neizbežno kasne jedan sat, zato hajde da mi još razgledamo ovo čudo pre nego se spustimo u njega."
<BR>&nbsp;&nbsp;&nbsp;&nbsp;&nbsp;I zaista, gotovo da i jeste bilo pravo čudo. U logoru Smrdouljaca jedva da je bilo četrdesetak ljudi, ali izgledalo je kao da svaki od njih ima posebnu građevinu. Građevinu. Ne šator, ni plastičnu okruglu kolibicu, već građevinu. Od čega li su ih samo pravili? I to kakve građevine! Neke su bile šupe, a neke su izgledale kao bungalovi. Jedna je više ličila ne desetostruko manju kopiju Ajfelove kule nego ijedna zgrada u kojoj se moglo živeti ili raditi. Druga je bila dugačka dobrih dvadeset i pet metara. I - koja je ono čudna okrugla kupa nalik na rascvetani cvet na drugoj strani logora? Kao da je bila sagrađena od savijenih sjajnih metalnih traka poređanih oko jednog crnog valjka u sredini. Da nije to taj solarni generator? Ako jeste, onda je bio megavatskih razmera! A onaj zatupasti toranj sa horizontalnim ventilatorom, zar to nije izduvna cev klima-uređaja?
<BR>&nbsp;&nbsp;&nbsp;&nbsp;&nbsp;Herijeta je ustala i sada je stajala nagnuta Deniju preko ramena da bolje vidi. Dah joj je neprijatno udario Deniju u uho kada je strogo rekla: "To je - pohotljivo trošenje!"
<BR>&nbsp;&nbsp;&nbsp;&nbsp;&nbsp;"Oh, da, draga Gaša!" viknu pilot, "zar ne bi bilo divno da i mi možemo sebi dozvoliti nešto takvo!"
<BR>&nbsp;&nbsp;&nbsp;&nbsp;&nbsp;Kroz kloparanje i uzdahe koji su dolazili od Krinpita koji su ga pratili Ahmed Dula razabra neki udaljeni, praštavi zvuk. "Spustite me. Sačekajte. Budite mirni", mrzovoljno reče na mešavini urdua i njihovog jezika kojom su mogli da saobraćaju. Ili, bar, ponekad mogli. On se spusti na zemlju iz nosiljke i uspe se do prve veće izbočine mnogostrukog drveta, odgurnuvši u stranu ružičasto sijajuće rese nalik na lišće, da bi osmotrio nebo. Malecki dvokrilac brujao je i kašljucao odmah ispod oblaka. "Tako, dakle. Stiže još jedno tehnološko dostignuće", reče on.
<BR>&nbsp;&nbsp;&nbsp;&nbsp;&nbsp;Krinpit, Džorn-flet, odstupi malo da bi ga bolje proučio, mašući zatupastim kandžama. "Smisao tvojih reči nije glasan", zaklepeta on.
<BR>&nbsp;&nbsp;&nbsp;&nbsp;&nbsp;"Ne mari. Idemo dalje." Dula nije bio raspoložen za prijateljsko ćaskanje sa nezgrapnim, ogromnim bubetinama, bez obzira na to što su mu bile od velike pomoći. "Hajde, ponesite tu nosiljku i moju torbu, ja ću ići peške", naredi im on. "Ovde je isuviše strmo da me nosite." Sada su se uspinjali iz plitke rečne doline preko poslednjih pošumljenih padina do kamenite, suve visoravni. Biljni svet se promenio i mnogostruko drveće i paprat ustupili su mesto zeljastim biljkama, nalik na buriće sa svetlocrvenim sijajućim dnom. Dula ih je gadljivo posmatrao. Proučavaj biljke, nađi nove proizvode - eto, tako su moji preci uspeli da izbegnu zavisnost od mašina u spoljnom svetu. To je bio poslednji savet Feng Hua-cea pre nego što ih je napustio; ali Dula je bio astrofizičar, a ne travar, i nije mu padalo na pamet da posluša budalin savet.
<BR>&nbsp;&nbsp;&nbsp;&nbsp;&nbsp;Između njega i neba više nisu visile krošnje i mogao je da vidi kako mali dvokrilac kruži, tamo daleko iznad sjajne bele linije toplog pola. Tako, dakle. Smrdouljci su imali helikopter. Njupatori su dobili avion, a čime je predstavnik Narodnih Republika morao da doputuje na ovaj sastanak? Nosiljkom, koju su nosile životinje nalik na zgažene ljuskare? Dula se pušio od besa. Da ga je Feng poslušao, oni bi insistirali da se trojni sastanak održi u njihovom logoru. Tako bi uštedeli sebi poniženje da dođu u plastičnom okviru koji nose stvorenja iz neke apsurdne dečje bajke - kad se već moraju poniziti time što će Njupatori i Smrdouljci videti koliko su siromašni. Zaista poražavajuće! I za sve je bio kriv Feng. Ili, Maov Naslednik; ekspediciju je trebalo na prvom mestu odgovarajuće opremiti i snabdeti namirnicama, ali tako je to kada pustiš da ti kineske tvrdice skupljaju bakrenjake i upropaste projekat.
<BR>&nbsp;&nbsp;&nbsp;&nbsp;&nbsp;Krinpiti se zaustaviše bez upozorenja i Dula, utonuo u misli, gotovoo naleti na njih. "Šta je, šta je?", požali se on. "Zašto ste stali?"
<BR>&nbsp;&nbsp;&nbsp;&nbsp;&nbsp;"Vrlo bučna stvar, brzo se kreće", začegrta Džorn-ftet.
<BR>&nbsp;&nbsp;&nbsp;&nbsp;&nbsp;"Ja ništa ne čujem." Ali sada, probuđen iz sanjarenja, ugleda oblak prašine iznad brda. Dok je posmatrao, mašina se pojavi iza jednog vrha i pređe ga, idući ka njima. Bila je još čitav kilometar daleko, ali videlo se da izgleda kao kamionet.
<BR>&nbsp;&nbsp;&nbsp;&nbsp;&nbsp;"Još jedno dostignuće nerazumnog trošenja", zareža Dula. "Kako se usuđuju da pošalju po mene, kao da ne bih i sam mogao da im dođem?" Krinpiti upitno zaklepetaše, i on dodade: "Ne mari. Spustite nosiljku, i ja ću sam poneti svoj ranac. Sakrijte se. Neću da vas Smrdouljci vide."
<BR>&nbsp;&nbsp;&nbsp;&nbsp;&nbsp;Ali te reči Krinpitima ništa nisu značile. Krinpit se nikada neće sakriti od drugog Krinpita, dokle god su dovoljno blizo da mogu da čuju svoje odjeke. Dula se pomuči da objasni: "Vratite se na ono mesto iza brda. Njupatori vas tamo neće čuti. Vratiću se za onoliko vremena koliko nam je potrebno da od reke stignemo dovde." Nije bio siguran ni da su to shvatili. Krinpiti su jasno raspoznavali protok vremena, ali reči koje su označavale vremenske jedinice bilo je teško prevesti sa jednog jezika, koji je uzimao u obzir cikluse smenjivanja dana i noći, na drugi koji se razvio na planeti koja nije imala lako merljive vremenske pomove. Oni ipak poslušno odskočiše u stranu i Dula čvrstim korakom krenu u susret kamionetu.
<BR>&nbsp;&nbsp;&nbsp;&nbsp;&nbsp;Vozač je bio iz Kuvajta, verovatno prevodilac, jer pozdravi Dulu na savršenom urdu. "Da vas povezem?", pozva ga on. "Uskočite!"
<BR>&nbsp;&nbsp;&nbsp;&nbsp;&nbsp;"Veoma ste predusretljivi", nasmeši se Dula. "Zaista, danas je malo pretoplo za šetnju." Nije to bila predusretljivost, penio se u sebi, već samo to njihovo prokleto nipodaštavanje! Ahmed Dula je bio siguran da je on jedina osoba na Gemu čiji je maternji jezik urdu, a evo gde su Smrdouljci već obezbedili čoveka da razgovara s njim! Kao da on ne govori tečno četiri druga jezika!
<BR>&nbsp;&nbsp;&nbsp;&nbsp;&nbsp;Doći će vreme, zaricao se u sebi, kada će poniziti tu njihovu svinjsku razmetljivost. I tako se vozio preko izbrazdanih brda ka logoru Smrdouljaca, prijateljski ćaskajući sa Kuvajćaninom, učtivo pominjući kako su lepo izgradili logor, nasmejana lica i srca nabreklog od besa.
<BR>
<BR>&nbsp;&nbsp;&nbsp;&nbsp;&nbsp;Zvanični domaćin sastanka zvao se Čezli Pontrefekt; bio je rođen u Londonu, ali ne u porodici starosedelaca. Koža mu je bila crvenkastosmeđa, a kosa poput belog runa. Dula je preko šifrovanih tahprenskih poruka dobio mnogo podataka iz biografija svakog člana ekspedicije Smrdouljaca i Njupatora, i znao je da je Pontrefekt bio vicemaršal vazduhoplovstva i naimenovan za komandanta ekspedicije Smrdouljaca. Ali je isto tako znao da se prava moć nalazila u rukama jednog civila iz Saudijske Arabije. Pontrefekt se užurbao oko dugačkog konferencijskog stola (drvo! preneto čak sa Zemlje!), nudeći piće i cigarete. "Konjak za vas, dr Dejlhauz?", pitao je, oličenje ljubazne pažnje. "A za vas, gospodine, možda koka-kola? Na žalost, nemamo sok od pomorandže, ali bar ima leda."
<BR>&nbsp;&nbsp;&nbsp;&nbsp;&nbsp;"Ništa za mene, hvala vam", odgovori Dula, ključajući u sebi. Led! "Predlažem da počnemo, ako se svi slažu."
<BR>&nbsp;&nbsp;&nbsp;&nbsp;&nbsp;"Naravno, dr Dula." Pontrefekt se teško spusti u čelo stola i baci upitni pogled unaokolo. "Nadam se da nemate ništa protiv da ja predsedavam, tek forme radi?"
<BR>&nbsp;&nbsp;&nbsp;&nbsp;&nbsp;Dula je motrio da vidi da li će se neko od Njupatora pobuniti, i progovori, za delić sekunde pre njih. "Nikako, maršale Pontrefekt", reče on toplo. "Mi smo vaši gosti." Ali prema gostima treba biti učtiv, a šta je drugo bio ovaj raspored za stolom ako ne namerna uvreda? Pontrefekt u čelu, njegova dva saradnika u začelju, i to prevodilac iz Kuvajta i žena koja nije mogla biti niko drugi već onaj civil iz Saudijske Arabije koji je donosio sve odluke. Sa jedne trane stola poređala su se sva tri Njupatora, Dejlhauz, pilot Rus i prevodilac; a s druge strane samo on i niko više. Da li su jasnije mogli da pokažu da ga smatraju usamljenim i beznačajnim? On dodade snebivljivo: "Pošto svi, verujem, govorimo engleski sasvim dobro, možda bismo mogli osloboditi naše prevodioce. Moj narod ima jednu staru izreku koja kaže da je uspeh nekog sastanka u obrnutoj srazmeri sa brojem učesnika."
<BR>&nbsp;&nbsp;&nbsp;&nbsp;&nbsp;"Ja ostajem", hitro ubaci žena - prevodilac Njupatora. Pontrefekt podiže svoje nakostrešene bele obrve, ali oćuta; Dula učtivo sleže ramenima i upravi pogled ka predsedavajućem, čekajući da sastanak počne.
<BR>&nbsp;&nbsp;&nbsp;&nbsp;&nbsp;Saudijka je nešto dugo šaputala prevodiocu. Dejlhauz je malo oklevao, a onda ustade i pruži ruku preko stola. "Drago mi je što si se oporavio, Ahmede", reče on.
<BR>&nbsp;&nbsp;&nbsp;&nbsp;&nbsp;Dula mu jedva dotače ruku. "Hvala." Potom nastavi, sav kivan: "I hvala ti što si pomogao da me vrate u moj logor. Do sada nisam imao prilike da izrazim svoju zahvalnost."
<BR>&nbsp;&nbsp;&nbsp;&nbsp;&nbsp;"Meni je bilo drago što sam mogao da budem od pomoći. U svakom slučaju, lepo je sresti nekoga iz vaše ekspedicije - ne srećemo se često, znaš."
<BR>&nbsp;&nbsp;&nbsp;&nbsp;&nbsp;Dula ga prostreli pogledom, a onda kruto reče: "Ja sam došao izdaleka zbog ovog sastanka. Zar ne bismo mogli da počnemo?"
<BR>&nbsp;&nbsp;&nbsp;&nbsp;&nbsp;"Oh, do đavola", javi se Pontrefekt sa čela stola. "Vidite, drugari, jedina svrha ovog sastanka jeste da se dogovorimo kako ćemo bolje sarađivati. Mi svi znamo kako se naše gazde kod kuće prepiru i nadmeću. Zar mi ne bismo mogli da pokušamo ovde nešto bolje?"
<BR>&nbsp;&nbsp;&nbsp;&nbsp;&nbsp;"Molim, ograničite svoje primedbe na svoj vlastiti narod", odvrati Dula veselo. Desilo se tačno ono što je predvideo - naime, da će Smrdouljci izvređati sve osim sebe. Neka ovaj Zapadnoindijac, čiji je deda cepao karte na ulazu u londonsku podzemnu željeznicu, pravi budalu od sebe ako mu se tako dopada. Ali ne i od Narodnih Republika.
<BR>&nbsp;&nbsp;&nbsp;&nbsp;&nbsp;"Ja sam smrtno ozbiljan, dr Dula. Pozvali smo vas na sastanak jer je očigledno da svako radi za sebe. Vaš logor je u ozbiljnim neprilikama, to svi znamo. Logor Bloka Ishrane i naš su u nešto boljem položaju, da. Ali vi ipak nemate pravog lekara, je li tako dr Dejlhauz? Da ne pominjem još neke stvari. A od nas se ne može očekivati - hoću da kažem, ni naše zalihe nisu neiscrpne. Prema odredbama rezolucije UN trebalo bi svi da sarađujemo i da svako ima svoje zaduženje. Naročito u pogledu nauke. Mi smo uzeli na sebe geološka istraživanja i ne možete reći da nismo bili pošteni. Mnogo smo uradili."
<BR>&nbsp;&nbsp;&nbsp;&nbsp;&nbsp;"Zaista tako jeste", ubaci Kapeljišnikov, bezizrazna lica. "Čista je slučajnost da su istraživanja većinom u vašoj neposrednoj okolini i vezana prvenstveno za radioaktivne rude i stalne kupole."
<BR>&nbsp;&nbsp;&nbsp;&nbsp;&nbsp;"To jest, za naftu", složi se Dula. "Da, mislim da smo svi toga svesni, maršale Pontrefekte." Kako je ljubazno od Njupatora i Smrdouljaca da počnu tako brzo da se glože među sobom!
<BR>&nbsp;&nbsp;&nbsp;&nbsp;&nbsp;"Bilo kako bilo", tvrdoglavo nastavi predsedavajući, "ovde još ima đavolski mnogo posla i mi ga ne možemo sami obaviti. Na primer, astronomska istraživanja. Ubacili smo, doduše, jednu satelitsku opservatoriju u orbitu, ali ona se, siguran sam da već znate - pokvarila. Da vam nešto kažem", on ustade i priđe ekranu od tečnog kristala na zidu. Pošto je neko vreme baratao oko njega kristali iznenada blesnuše raznobojnim svetlima, pokazujući neku vrstu krivulje. "Videli ste naš solarni generator. Ovo pokazuje solarni input za našu električnu centralu. Kao što vidite, na krivulji ima padova. Vama to možda ne izgleda značajno, ali naš generator je instrument velike preciznosti. On neće obaviti svoj posao kako treba ako solarna konstanta nije, hm, konstantna."
<BR>&nbsp;&nbsp;&nbsp;&nbsp;&nbsp;Obnevideo od zavisti Dula je zurio u krivulju. To je bio osnovni razlog zbog kojeg je bio ovde, jer on je, na kraju krajeva, bio specijalista za proučavanje zvezda! Stoga, jedva da je primetio da je Dejlhauz rekao: "Ako je Kung proradio, može za sve nas biti i većih problema nego što je nekoliko padova napona u vašoj električnoj mreži."
<BR>&nbsp;&nbsp;&nbsp;&nbsp;&nbsp;Pontrefekt klimnu glavom. "Naravno. Obavestili smo o tome Erstmonso-Grinič i poslali im kopiju snimljene trake. Prilično su zabrinuti. Kung je, možda, nestabilna zvezda."
<BR>&nbsp;&nbsp;&nbsp;&nbsp;&nbsp;"Teško", podsmešljivo odvrati Dula. "Zna se da je uvek moguće da nastane nekoliko eksplozija."
<BR>&nbsp;&nbsp;&nbsp;&nbsp;&nbsp;"Ali se ne zna koliko i kojih razmera, a nama su upravo ti podaci potrebni. I njih smo, ako smem da kažem, sa poverenjem očekivali da saznamo na osnovu astronomskih istraživanja koje je, doktore Dula, trebalo da obavi vaša ekspedicija."
<BR>&nbsp;&nbsp;&nbsp;&nbsp;&nbsp;Dula prasnu: "Sada ste zaista preterali! Kako neko može da se bavi astrofizikom kada je gladan? I ko je kriv za to?"
<BR>&nbsp;&nbsp;&nbsp;&nbsp;&nbsp;"Sigurno da nismo mi, stari druže", preneraženo izjavi Pontrefekt.
<BR>&nbsp;&nbsp;&nbsp;&nbsp;&nbsp;"Neko nam je bombom razneo letelice, stari druže. Neko je ubio trideset četiri građanina Narodnih Republika, stari druže!"
<BR>&nbsp;&nbsp;&nbsp;&nbsp;&nbsp;"To je bila..." Pontrefekt zastade usred rečenice. Videlo se koliko se trudi da ostane miran. "Bilo kako bilo", nastavi on, "činjenica je da taj posao treba da se uradi, i da ga neko mora uraditi. Vi imate instrumente, a mi ih nemamo, bar dok nam ne stignu pravi teleskopi sa Zemlje. Mi, međutim, imamo osoblje, a vi ga, očigledno, nemate."
<BR>&nbsp;&nbsp;&nbsp;&nbsp;&nbsp;"Izvinite ako nisam dobro čuo, ali dozvolite mi da vas obavestim o svom akademskom zvanju. Ja sam direktor Instituta za planetologiju na Univerzitetu Zulfikar Ali Buto i doktorirao sam astrofiziku na..."
<BR>&nbsp;&nbsp;&nbsp;&nbsp;&nbsp;"Niko vem ne poriče naučne titule, dragi čoveče, već samo vašu mogućnost da radite. Dozvolite da vam pošaljemo svog astronoma. Ili, još bolje, dozvolite da Bojn prenese vašu opremu ovamo, gde se bolje vidi..."
<BR>&nbsp;&nbsp;&nbsp;&nbsp;&nbsp;"Nikako! Ni jedno ni drugo!"
<BR>&nbsp;&nbsp;&nbsp;&nbsp;&nbsp;"Mislim da to nije sasvim pošteno, zar ne? Mi smo vam i te kako pomogli, poslali smo vam hranu, na primer..."
<BR>&nbsp;&nbsp;&nbsp;&nbsp;&nbsp;"Koju hranu! Za vaše ljude, ne za naše; sve samo brašno, jedva ako je bilo pirinča."
<BR>&nbsp;&nbsp;&nbsp;&nbsp;&nbsp;Dejlhauz se umeša, nastojeći da unese ton pomirljivosti. "Dobro, naći ćemo vam i pirinač, ako to želite."
<BR>&nbsp;&nbsp;&nbsp;&nbsp;&nbsp;"Baš plemenito od vas!" prezrivo odreza Dula.
<BR>&nbsp;&nbsp;&nbsp;&nbsp;&nbsp;"Čekaj malo, Dula. Uradili smo za vas sve što smo mogli - ali i mi bismo imali jedno dve zamerke. Kao na primer kad ste pucali na mene!"
<BR>&nbsp;&nbsp;&nbsp;&nbsp;&nbsp;Dula napravi grimasu. "To se Hua-ce ludirao sa vatrometom. Nerodne Republike su već izrazile žaljenje."
<BR>&nbsp;&nbsp;&nbsp;&nbsp;&nbsp;"Kome? Poginulim balončićima?"
<BR>&nbsp;&nbsp;&nbsp;&nbsp;&nbsp;"Jeste", podsmešljivo reče Dula, izigravajući poniznost. "Naravno, tako je, izvinjavamo se i vašim bliskim prijateljima, onim smešnim mešinama s gasom. Vašima takođe, gospodine, onoj gamadi što rije u zemlji i koju smatrate onako korisnom!"
<BR>&nbsp;&nbsp;&nbsp;&nbsp;&nbsp;"Ako mislite na Prikradala", odgovori Pontrefekt, sve više se trudeći da se savlada, "mi ih bar ne upotrebljavamo kao nosače za svoje nosiljke."
<BR>&nbsp;&nbsp;&nbsp;&nbsp;&nbsp;"Ne! Vi ih upotrebljavate da vam pomognu u eksploataciji mineralnih bogatstava! Zar nije istina da su se neki od njih razboleli od radijacije?"
<BR>&nbsp;&nbsp;&nbsp;&nbsp;&nbsp;"Ne, nije. Bar, ne ovde. Mi smo, doduše, upotrebili nekolicinu da nam iskopaju uzorke u drugim područjima i, jeste, bili su malo ozračeni, ali moram reći da odbijam vaše podmetanje da mi eksploatišemo urođenike."
<BR>&nbsp;&nbsp;&nbsp;&nbsp;&nbsp;"Oh, uveren sam da vi to nikada ne biste uradili, maršale Pontrefekt, pogotovo što je i vaš predak morao svojevremeno propatiti zbog toga, naravno od one druge strane."
<BR>&nbsp;&nbsp;&nbsp;&nbsp;&nbsp;"E, sada mi je prekipelo, Dula!" Ali Pontrefektu upade u reč žena iz Saudijske Arabije, koja reče:
<BR>&nbsp;&nbsp;&nbsp;&nbsp;&nbsp;"Mislim da bi trebalo da napravimo pauzu za ručak. Imamo još mnogo da razgovaramo i uzajamno dranje neće nikome koristiti. Hajde da se dogovorimo da popodne budemo efikasniji."
<BR>
<BR>&nbsp;&nbsp;&nbsp;&nbsp;&nbsp;Ali popodnevni sastanak, iako mirniji, Dejlhauzu nije izgledao mnogo delotvorniji. "Bar smo pojeli nešto pristojno", dobaci on Kapeljišnikovu ispred dugačke zgrade gde su se sreli.
<BR>&nbsp;&nbsp;&nbsp;&nbsp;&nbsp;"Meni u ustima kao pepeo", zabrunda Rus. "Oh, koliko lepih stvari oni ovde imaju. Ne samo hrana."
<BR>&nbsp;&nbsp;&nbsp;&nbsp;&nbsp;To je bilo tačno, bez pogovora. Preko puta zgrade gde se održavao sastanak, gradila se jedna nova. Iz vagona za rudu zemlja bi se sasula u vagon sa pokretnim zidovima i dnom; čovek koji je upravljao njime povukao bi jednu ručicu, čulo bi se tanko, prodorno pištanje i nekoliko trenutaka kasnije stranice bi se rastvorile i radnik je vadio završenu ploču od pečene cigle. Suština je bila u dodavanju nekog stabilizatora u nabijenu zemlju.
<BR>&nbsp;&nbsp;&nbsp;&nbsp;&nbsp;"A da li ste videli šta je tamo na brdu?", upita Herijeta sa jasnim prizvukom ljubomore. Na padinama iznad naselja videle su se terasaste njive sa zelenim klicama. Zelenim! mrdouljci su koristili ogromne količine trajnožareće biljne svetlosti da bi gajili zemaljsku hranu!
<BR>&nbsp;&nbsp;&nbsp;&nbsp;&nbsp;"Podseća me na doba kad ja imao sedamnaest godina", primeti Kapeljišnikov. "Klinac jedriličar, pobednik u regionalnom takmičenju u visini i trajanju leta, tek izišao iz Njižneg Tagila, prvi put šeta na Kalinjinov prospekt i, oh, Bože moj, kako ogromna bila Moskva! Tramvaj, oblakoderi, knjižare, restorani." On pokaza na stub za plazmu solarnog generatora, sa rozetom reflektora oko njega. "Zastrašujuće, dragi prijatelji. Nikakvo čudo Smrdouljci nas pozivaju ovde i daju nam naređenja; ta, oni imaju čime da nas nateraju!" On slegnu ramenima i široko razvuče usta u trenutku kada zađoše iza poslednjih zgrada i ugledaše mali aerodrom. "Hej! Bojn!", viknu on. "Dođi oprostiš od rođaka sa sela!"
<BR>&nbsp;&nbsp;&nbsp;&nbsp;&nbsp;Irac za trenutak oklevaše, ali im ipak krenu u susret. "Zdravo", pozdravi ih on nekako neobavezno. "Upravo sam ukrcao našeg prijatelja Dulu u džip da se vrati kući."
<BR>&nbsp;&nbsp;&nbsp;&nbsp;&nbsp;"Nije bio mnogo raspoložen", primeti Dejlhauz.
<BR>&nbsp;&nbsp;&nbsp;&nbsp;&nbsp;Pilot se nasmeja. "Rekao bih da je bio uvređen. Nije hteo da ga vidimo kako koristi Krinpite za prevoz da bi stigao do nas. Niste to znali? Došli su čamcem uz reku, a onda su ga Krinpiti nosili još osam ili deset kilometara, dok mi nismo došli po njega."
<BR>&nbsp;&nbsp;&nbsp;&nbsp;&nbsp;Herijeta prekorno primeti: "Bio bi bolje raspoložen da se ti nisi potrudio iz sve snage da ga uvrediš, Dejlhauze."
<BR>&nbsp;&nbsp;&nbsp;&nbsp;&nbsp;"Ja? Kako?"
<BR>&nbsp;&nbsp;&nbsp;&nbsp;&nbsp;"Mislio je da zbijaš šalu sa činjenicom da je tako malo Šljakatora preživelo. Lice mu se zgrčilo."
<BR>&nbsp;&nbsp;&nbsp;&nbsp;&nbsp;Dejlhauz se pobuni: "Nisam ni u snu tako nešto pomislio. On je užasno preosetljiv kučkin sin."
<BR>&nbsp;&nbsp;&nbsp;&nbsp;&nbsp;"Zaboravi", posavetova ga Kapeljišnikov. "On tako blizak prijatelj sa bubašvabama. Neka one brinu o njegovim osećanjima."
<BR>&nbsp;&nbsp;&nbsp;&nbsp;&nbsp;"Da znaš, Kapi, ni tebe ne razumem. Krinpiti su ga gotovo ubili."
<BR>&nbsp;&nbsp;&nbsp;&nbsp;&nbsp;"Onda, kako moguće oni postanu urođenici što nose otmenog pakistanskog sahiba dok on smelo prodire kroz džunglu?"
<BR>&nbsp;&nbsp;&nbsp;&nbsp;&nbsp;"To vam mogu objasniti", sumorno reče Bojn, "iako ne mogu reći da mi se dopada. Sećaš se onog prvog Krinpita što smo ga ti i ja Dejlhauze, doneli ovamo, onog što je sebe nazivao Šarn-igon? Ljut je na ceo ljudski rod. Izgleda da mu je devojka - u stvari, rekao bih momak - umro pri prvom dodiru sa Šljakatorima, i on hoće da se osveti. Samo, njegova ideja o osveti izgleda da podrazumeva da svim ljudima nanese onoliko zla koliko god može. Napravio je grdnu gužvu kod nekih obližnjih Krinpita, ne možemo s njima uopšte da stupimo u dodir. Nagađam da misli da su Šljakatori ionako već dosta najebali, pa je zato spreman da im pomogne da sjebu i nas ostale. Vrlo nam se mračna budućnost sprema, čini mi se."
<BR>&nbsp;&nbsp;&nbsp;&nbsp;&nbsp;Koračao je zajedno sa njima ka pisti, ali ponašanje mu je bilo nekako rezervisano; nijedno od njih nije pogledao u oči, a ono što je govorio bilo je više mnolog nego razgovor. Kapeljišnikov mu se obrati pomirljivo: "Hej, Bojn, nešto te žulji?"
<BR>&nbsp;&nbsp;&nbsp;&nbsp;&nbsp;"Mene? Zašto bi?" Ali Bojn ga još nije pogledao.
<BR>&nbsp;&nbsp;&nbsp;&nbsp;&nbsp;Kapeljišnikov pogleda ostale, pa se ponovo obrati pilotu. "Hej, Bojn", zaguguta on, "mi dva članovi velikog Međuzvezdanog bratstva pilotskog, ne treba ljutimo jedan na drugog."
<BR>&nbsp;&nbsp;&nbsp;&nbsp;&nbsp;"Čuj, ne odnosi se to na tebe lično", ljutito prasnu Bojn. "I ja sam dobio po turu zato što sam vam, drugari, pozajmio kopačicu, a da i ne pominjem da sam razgovarao malo otvorenije nego što je trebalo o onome što mi ovde radimo."
<BR>&nbsp;&nbsp;&nbsp;&nbsp;&nbsp;"Svi smo mi zajedno u ovome", primeti Dejlhauz. "Kao što je Pontrefekt rekao na sastanku, trebalo bi da se međusobno o svemu obaveštavamo."
<BR>&nbsp;&nbsp;&nbsp;&nbsp;&nbsp;"Oh, Ponti dobro misli, ali obaveštenja treba da idu u oba pravca. Vi niste smatrali za potrebno da pomenete i neke svoje male podvige, zar ne? Kao, na primer, naoružavanje balončića protiv Krinpita?"
<BR>&nbsp;&nbsp;&nbsp;&nbsp;&nbsp;"Nismo. Hoću da kažem da je to moj resor, Bojne. Dali smo im malo najprostijeg oružja da se brane od ha'eje'ija, to je sve."
<BR>&nbsp;&nbsp;&nbsp;&nbsp;&nbsp;"E pa lepo, ali oni ga okreću na sve što mogu da ulove. Da ne pominjemo onaj poslić sa brodom za snabdevanje Šljakatora."
<BR>&nbsp;&nbsp;&nbsp;&nbsp;&nbsp;"To je bio nesrećan slučaj!" reče Dejlhauz.
<BR>&nbsp;&nbsp;&nbsp;&nbsp;&nbsp;"Nego šta. Kao što je slučajno vaš avion..."
<BR>&nbsp;&nbsp;&nbsp;&nbsp;&nbsp;Zastade i ućuta. "Hajde, Bojn, šta si hteo da kažeš? upita Dejlhauz.
<BR>&nbsp;&nbsp;&nbsp;&nbsp;&nbsp;"Ništa. Ostavimo to." Bojn baci pogled natrag ka logoru, pa onda brzo izgovori. "Vidiš, ovaj sastanak pomirenja je propao, je li tako? Ništa niste rešili. A stvari su krenule tako... eto, prosto, predosećam nešto loše. Ovdašnji Krinpiti svaki čas guše gasovima naša Prikradala u njihovim jazbinama - to je maslo Šljakatora, pretpostavljam. Šljakatorski svemirski brod je eksplodirao; ti kažeš nesrećan slučaj, ali svet kaže CIA. Vi dajete oružje onim sumanutim balončićima. A vaš avion - oh, do đavola, čoveče", prasnu on ljutito streljajući očima Kapeljišnikova. "I ja imam oči. I upravo ovoga časa nisam raspoložen za priče od srca srcu, je li ti jasno? Možda neki drugi put. Prema tome, do viđenja, i srećan vam let do kuće." On žustro klimnu i uputi se natrag u bazu Smrdouljaca.
<BR>&nbsp;&nbsp;&nbsp;&nbsp;&nbsp;Kapeljišnikov ga je zamišljeno gledao kako odlazi. "I ja imam loše predosećanje", reče on. "A ono se odnosi i na dragog prijatelja i kolegu, pilota Bojna. Voleo bih i ja da se priupitam ponešto, ali sad nije trenutak."
<BR>&nbsp;&nbsp;&nbsp;&nbsp;&nbsp;"I ja bih voleo da znam više o tome za šta koriste svoja Prikradala", složi se Dejlhauz. "Iskreno rečeno, ta priča o tome da smo mi krivi za udes šljakatorskog broda počinje da me opseda. Šta mislite, da li je možda istina?"
<BR>&nbsp;&nbsp;&nbsp;&nbsp;&nbsp;Kapi ga je zamišljeno posmatrao. "Ti zaista dobar čovek, Deni", zaključi on tužno. "Možda ne pitaš sebe dovoljno. Na primer: zašto Smrdouljci imaju pistu, kad helikopter može sleti svuda?"
<BR>&nbsp;&nbsp;&nbsp;&nbsp;&nbsp;"To mi nije palo na pamet", priznade Dejlhauz.
<BR>&nbsp;&nbsp;&nbsp;&nbsp;&nbsp;"Palo je meni", reče Rus. "Kao što i Bojnu palo na pamet da se zapita otkud našem avionu ono čudno malo udubljenje pozadi, u kome doputavala draga Gaša. Ti i Gaša gledate na njega i kažete: 'Oh, kakva gnjavaža. Ne mogu da razumem čemu'. Ali kada pilot pogleda, Bojn ili ja, mi odmah kažemo 'Oh, kako neobično da avion predviđen za miroljubiva istraživanja ima ugrađeno ležište za bombe'."
<BR>
<BR>&nbsp;&nbsp;&nbsp;&nbsp;&nbsp;Trideset metara ispod površine zemlje, Majka dr'Ši probudila se sa mirisom cijanida u svom krivom nosu, isuviše slabim da bi bio posan, ali isuviše jakim da ga ne primeti. Oklopljeni đavoli su opet proradili.
<BR>&nbsp;&nbsp;&nbsp;&nbsp;&nbsp;Odlučno je zaskičala, dozivajući dežurnog člana svoga poroda. Ispostavilo se da je to t'Viikr, najžgoljaviji u nakotu, na koga su ostali obično prenosili nejneprivlačnije poslove - uključujući, shvati ona pravilno, i brigu oko majke kada se probudi. U ovom nakotu bilo ih je svega sedmorica, svi mužjaci, ali nijedan nije imao veličinu, snagu, pa ni pamet svoga oca. Bilo je to mutno i nemirno vreme, koje joj je kvarilo raspoloženje. "Hranu", oštro naredi ona. "I piće. I neka me neko umije i uredi dok čekam."
<BR>&nbsp;&nbsp;&nbsp;&nbsp;&nbsp;T'Viikr reče ponizno: "Samo sam ja ovde, Majko Poroda. Brzo ću ti doneti hranu i umiću te i urediti dok budeš jela."
<BR>&nbsp;&nbsp;&nbsp;&nbsp;&nbsp;"A zašto nema nikoga?"
<BR>&nbsp;&nbsp;&nbsp;&nbsp;&nbsp;"Novi đavoli upravo održavaju nastavu, Majko Poroda. Svima je naređeno da prisustvuju."
<BR>&nbsp;&nbsp;&nbsp;&nbsp;&nbsp;"Čiii." Da je dr'Ši bila ljudsko biće, ovaj bi zvuk bio neka vrsta gunđanja, i napisan bi, recimo, izgledao kao 'Tja'. Ali ona nije bila zaista nezadovoljna, već samo uznemirena; i kada se t'Viikr vratio, pored krtolastog korenja i školjke s vodom doneo je još i sveže lišće i voće Odozgo. "Uzeto ili poklonjeno?" upita ona, sumnjičavo ih njuškajući.
<BR>&nbsp;&nbsp;&nbsp;&nbsp;&nbsp;"To su pokloni od Novih đavola, Majko Poroda", izvinjavao se momčić.
<BR>&nbsp;&nbsp;&nbsp;&nbsp;&nbsp;"Čiii." Ipak, bilo je ukusno, a ona je bila gladna. Pošto je završila, ona uredno isprazni creva u školjku i t'Viikr je poklopi gornjom polovinom.
<BR>&nbsp;&nbsp;&nbsp;&nbsp;&nbsp;"Želiš li još neku uslugu, Majko Poroda?" upita on dok joj je i poslednju dlačicu krzna marljivo lizao da legne na mesto.
<BR>&nbsp;&nbsp;&nbsp;&nbsp;&nbsp;"Ne. Možeš ići." Dodirnuše se nosevima i on se odmigolji da ostavi spakovane otpatke u prostoriji za truljenje. Sledeći nakot će ih izmešati sa blatom za sađenje i izlepiti tu smesu po tavanicama - tunela za gajenje biljaka, kada budu pripremali sledeću žetvu. Do tada će već biti sasvim zrelo i od neprocenjive vrednosti za gajenje krtola. Kepec ili ne, tek t'Viikr je bio dobro dete. Nedostajaće joj kada nakot bude odrastao i svaki član krene svojim putem. A to vreme se već približilo. Pri svakom buđenju bradavice na sisama su joj bile sve tvrđe i sve manje. Mužjaci za priplod su to znali, i svaki put kada bi napustila gnezdo migoljili su se što bliže njoj da joj dodirnu nosom anus, da provere koliko je već spremna za udvaranja. Još koliko juče, onaj mužjak sa ožiljkom na nozi joj je rekao, napola u šali: "Šta bi želela idući put, dr'Ši? Oklop Krinpita? Živog Letećeg đavola? Glavu Novog đavola?"
<BR>&nbsp;&nbsp;&nbsp;&nbsp;&nbsp;"Tvoju glavu", rekla je, poluljutito polukoketno. On se groktavo zacerekao kroz raširene nabore svoga nosa i otpuzao dalje; vratiće se on. Pomisao na to nije joj bila neprijatna. Dr'Šiina sestra po nakotu se pre dva okota parila s njim. Odličan okot, tri ženke! I sestra joj je rekla da je bio neumoran kada ga uhvati teranje. Videćemo. Udvaranje je imalo svoja pravila, udvaranje je bilo udvaranje, ali ona se ipak nadala da će on baš biti onaj mužjak koji će položiti pred nju najbolji dar.
<BR>&nbsp;&nbsp;&nbsp;&nbsp;&nbsp;Zalisci joj zatreperiše od slabog i dalekog podrhtavanja zemlje. I to su bili Novi đavoli. Nekada su takvi potresi tla označavali samo da gore besni snažna oluja ili da se možda srušilo veliko mnogostruko drvo. Sada Novi đavoli stružu i nasipaju brdašca i gomile zemlje gde im je volja, i ona više nije umela lako da spozna zemlju svojim čulima. Dok se kretala po svojoj jazbini, njuškajući i dodirujući da bi se uverila da je sve još na svom mestu, uglavnom se rukovodila dodirom, mirisom i ukusom stvari. Ponekad bi njeni mužjaci zalepili na zidove delove pečurke ili rastinja Odozgo, zajedno sa izlučevinama koje su njihove tunele činile tvrdim i nepromočivim, i od biljki koje su trulile pojavljivao bi se neki slabački sjaj. Dr'Ši je volela svetlost, ali joj nije bila potrebna. Oči su njenoj vrsti bile gotovo nedostatak, naročito prilikom retkih smelih izleta na površinu, kada su samo najgušći oblaci i najgore oluje zamagljivali Kungove zrake od jačine koju su mogli podneti.
<BR>&nbsp;&nbsp;&nbsp;&nbsp;&nbsp;"Pozdravljam te dr'Ši."
<BR>&nbsp;&nbsp;&nbsp;&nbsp;&nbsp;Ona onjuši prepadnuto, i onda prepoznade ženku na ulazu u jazbinu. "Kako si kr'Ču? Uđi, uđi."
<BR>&nbsp;&nbsp;&nbsp;&nbsp;&nbsp;Druga ženka uđe i dr'Ši smesta reče: "Poslaću nekoga po hranu."
<BR>&nbsp;&nbsp;&nbsp;&nbsp;&nbsp;"Već sam jela", učtivo izjavi kr'Ču. "Kakvi divni pokloni udvaranja." Sa uživanjem je proučavala dr'Šiinu zbirku . Šest oplođavanja, šest lepih poklona: jedna tvrda stvar ukradena od Novih đavola za koju niko nije umeo da kaže šta je, noga rakolikog pacova - to joj je bio prvi poklon, i najmanje vredan, ali na izvestan način najdraži od svih. Čak i od kandži balončića. Svaki od ovih poklona bio je uz velike opasnosti ukraden čak sa Površine, i predat njoj po cenu velikih napora. Malo mužjaka bi preživelo više od dva ili tri ludačka, poluslepa juriša na Površinu da ukradu poklon za udvaranje. Neprijatelji su bili svuda.
<BR>&nbsp;&nbsp;&nbsp;&nbsp;&nbsp;Pošto je učtivost bila zadovoljena, kr'Ču pređe na stvar. "Otac mog poslednjeg nakota umro je od lošeg disanja", reče ona. "Kao i tri mladunčeta drugih majki."
<BR>&nbsp;&nbsp;&nbsp;&nbsp;&nbsp;"Šteta", izjavi dr'Ši. Nije mislila na mužjaka, naravno; kada bi mužjak jednom uspeo da je oplodi, prestajao je da bude zanimljiv toj ženki. Ali da mladunci poumiru od cijanida!
<BR>&nbsp;&nbsp;&nbsp;&nbsp;&nbsp;"Brine nas naša budućnost", dostojanstveno napomenu kr'Ču. "Od kako su došli Novi đavoli, naš porod više nije isti."
<BR>&nbsp;&nbsp;&nbsp;&nbsp;&nbsp;"I ja sam o tome razmišljala", priznade dr'Ši. "Govorila sam o tome sa svojim sestrama."
<BR>&nbsp;&nbsp;&nbsp;&nbsp;&nbsp;"I ja sa svojima. Ja i moje sestre smo smislile nešto što bismo želele da podelimo s drugima. Naši mladunci pohađaju obuku kod Novih đavola. Dr'Ši, zar ne bi trebalo da i mi, majke, naučimo ono što uči naš porod?"
<BR>&nbsp;&nbsp;&nbsp;&nbsp;&nbsp;"Oni uče razne načine da nanesu smrt! Ti i ja smo majke, kr'Ču!" Dr'Ši je bila zgranuta.
<BR>&nbsp;&nbsp;&nbsp;&nbsp;&nbsp;"Krinpiti nam nanose smrt, zar ne? Nakoti u gornjim galerijama su zazidali tunele iz kojih je dolazio loš vazduh, ali zar nije izvesno da će Oklopljeni đavoli opet provaliti kroz njih i da će doneti još lošeg vazduha?"
<BR>&nbsp;&nbsp;&nbsp;&nbsp;&nbsp;"Ja ne mogu da nanesem smrt, izuzev, naravno, radi hrane."
<BR>&nbsp;&nbsp;&nbsp;&nbsp;&nbsp;"Onda hajde da ih jedemo, zajedno s oklopima", mrgodno predloži kr'Ču. Kucni o drvo, dr'Ši. Ima jedna priča..." Oklevala je. "Ne znam koliko u njoj ima istine. Potiče od Krinpita, ali je isto tako mogla doći i od Letećeg đavola." Ovo je bila jedna stara izreka kojom se izražavala sumnja u nešto, ali u ovom slučaju. shvati dr'Ši, izreka je bila bukvalna. "Taj Oklopljeni đavo je zadirkivao jedno mladunče iz okota moje sestre govoreći da su Novi đavoli uništili ceo jedan grad u kome su živeli naši. Rekao je da nas Novi đavoli smatraju za gamad, i da neće stati sve dok nas sve ne istrebe. Zato su Krinpitima poklonili loš vazduh."
<BR>&nbsp;&nbsp;&nbsp;&nbsp;&nbsp;"Ali Novi đavoli uče naše male kako da uništavaju Krinpite."
<BR>&nbsp;&nbsp;&nbsp;&nbsp;&nbsp;"Drugi deo priče me zbunjuje, mada verujem da je istinit. Oklopljeni đavo kaže da ima tri vrste Novih đavola. Jedna vrsta je uništila grad. Druga vrsta im je dala loš vazduh kojim nam nanose zlo ovde. A vrsta koja poučava neše mladunce je treća vrsta. Oni će uništiti Leteće đavole i Krinpite i dve druge vrste njihove vlastite rase. Ali neće uništiti nas."
<BR>&nbsp;&nbsp;&nbsp;&nbsp;&nbsp;Dr'Ši se od uzbuđenja tresla celim svojim dugačkim vitkim telom. "To nije istina!" povika ona. "Odveli su sa svojih časova čitava legla na neko drugo mesto i samo ih se nekoliko vratilo. A i oni su od tada slabi i spori i pričaju o svojoj braći-sestrama kako su poumirali."
<BR>&nbsp;&nbsp;&nbsp;&nbsp;&nbsp;"Moje sestre i ja smo takođe čule za to", složi se kr'Ču.
<BR>&nbsp;&nbsp;&nbsp;&nbsp;&nbsp;"Čiiii!" Nabori u obliku cvetnih latica na nosu dr'Ši ljutito su se širili. "Mogu napipati", reče ona napokon, "da proučavanje o smrti i nije tako loša stvar. Ako mi Krinpitima nanesemo smrt, oni neće moći da nama donose još lošeg vazduha. Ako pomognemo svojim Novim đavolima da nanesu smrt ostalima, ti ostali neće moći da pomažu Krinpitima i Letećim đavolima protiv nas."
<BR>&nbsp;&nbsp;&nbsp;&nbsp;&nbsp;"I ja sam tako mislila, dr'Ši."
<BR>&nbsp;&nbsp;&nbsp;&nbsp;&nbsp;"Ali ja mislim još nešto, kr'Ču. Kada jedanput nanesemo smrt tim drugima, možda ćemo tada moći da nanesemo smrti i našim Novim đavolima."
<BR>&nbsp;&nbsp;&nbsp;&nbsp;&nbsp;"I tada će naši mladunci biti opet naši, dr'Ši."
<BR>&nbsp;&nbsp;&nbsp;&nbsp;&nbsp;"I naše će jazbine biti opet bezbedne i mračne. Da! Nemoj odlaziti, kr'Ču. Pozvaću t'Viikra i on će početi da nas podučava toj veštini."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
