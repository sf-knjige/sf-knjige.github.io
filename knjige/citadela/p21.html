<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21. ZAUZIMANJE POLOŽAJA ZA BITKU
<P>&nbsp;&nbsp;&nbsp;&nbsp;&nbsp;Pre bitke bilo je još patrola, a bilo je i slučajeva da provedemo po čitav dan besposličeći. Mnogo puta nismo videli ni jednog jedinog Ascijanca, ili smo viđali samo njihove leševe. Od nas se očekivalo da hapsimo dezertere i da teramo iz tog kraja raznorazne putujuće prodavce i lupeže koji se goje zahvaljujući prisustvu vojske; ali kad god nam se učinilo da su to onakvi ljudi kao ona gomila koja je bila opkolila čelična kola, ubijali smo ih, bez ikakvog formalnog pogubljenja, prosto paljbom iz sedla.
<BR>&nbsp;&nbsp;&nbsp;&nbsp;&nbsp;Mesec je već bio gotovo pun i visio je na nebu kao zelena jabuka. Iskusni ratnici su mi pričali da najgore bitke uvek budu kad je mesec pun ili gotovo pun, jer on, navodno, izaziva ludilo. Ja bih rekao da to tako ide zato što mesečev obilniji sjaj omogućava generalima da dovuku pojačanja tokom noći.
<BR>&nbsp;&nbsp;&nbsp;&nbsp;&nbsp;Na dan bitke njakanje trube diglo nas je iz ćebadi u zoru. Pojahali smo u neravnoj dvojnoj koloni kroz izmaglicu; Gvazaht je jahao na čelu, a za njim Erblon, koji je nosio našu zastavu. Pretpostavljao sam da će žene ostati u logoru - većina je ostajala kad smo išli u patrole - ali više od polovine njih potegoše kontuse i pojahaše sa nama. One koje su imale šlemove, primetih, uvile su kosu nagore i pokrile je šlemom; mnoge su obukle prsne oklope koji su im uravnili i sakrili grudi. Ovo pomenuh Mesropu, koji je jahao uz mene.
<BR>&nbsp;&nbsp;&nbsp;&nbsp;&nbsp;"Moglo bi da bude problema oko plaćanja", reče on. "Brojaće nas neko oštrook, a u ugovorima se obično traže muškarci."
<BR>&nbsp;&nbsp;&nbsp;&nbsp;&nbsp;"Gvazaht je rekao da će danas biti još para", podsetih ga.
<BR>&nbsp;&nbsp;&nbsp;&nbsp;&nbsp;Pročistio je grlo i pljunuo, a ta bela sluz je nestala u lepljivom vazduhu kao da ju je sam Urt progutao. "Neće oni da plate dok bitka ne bude gotova. Nikad to ne učine."
<BR>&nbsp;&nbsp;&nbsp;&nbsp;&nbsp;Gvazaht je viknuo i dao znak rukom; Erblon je mahnuo našom zastavom i mi krenusmo galopom, pri čemu su kopita zatutnjala kao stotinu prigušenih bubnjeva. Rekoh: "To oni sigurno da ne bi platili za one koji poginu."
<BR>&nbsp;&nbsp;&nbsp;&nbsp;&nbsp;"Plate trostruko - što se borio, što je poginuo i pare za otpust iz vojne službe."
<BR>&nbsp;&nbsp;&nbsp;&nbsp;&nbsp;"Ili što se borila, pretpostavljam."
<BR>&nbsp;&nbsp;&nbsp;&nbsp;&nbsp;Mesrop opet pljunu.
<BR>&nbsp;&nbsp;&nbsp;&nbsp;&nbsp;Jahali smo neko vreme, onda zastali na jednoj tački koja se ni po čemu primetnom nije razlikovala od ma koje druge. Kad je u koloni zavladala tišina, začuo sam neko brujanje ili mrmljanje u bregovima oko nas. Vojska dotad raspoređena razređeno (nesumnjivo iz sanitarnih razloga i da se ascijanskoj artiljeriji ne bi pružila zgusnuta meta) počinjala je da se okuplja u celinu, baš kao što su se svojevremeno čestice prašine u kamenom gradu okupile i sačinile tela oživelih plesača.
<BR>&nbsp;&nbsp;&nbsp;&nbsp;&nbsp;To nije prošlo neprimećeno. Baš kao što su nas nekad ptice grabljivice pratile pre nego što smo stigli do kamenog grada, tako su nas sad počeli pratiti petokraki leteći predmeti; oni su se, poput točkova, okretali iznad oblaka koji su se u ravnoj crvenoj svetlosti zore mutili i topili. Dok su bile na velikoj visini, te petokrake su izgledale samo sive; ali dok smo ih gledali, spuštale su se ka nama i ja videh da imaju neku nijansu za koju nikakvo ime nemam, ali koja je u odnosu na bezbojnost isto što i zlatna boja u odnosu na žutu, ili srebrna u odnosu na belu. Vazduh je ječao od nihovog obrtanja.
<BR>&nbsp;&nbsp;&nbsp;&nbsp;&nbsp;Jedna druga petokraka, koju nismo do tada primetili, iskoči nad našu stazu, leteći tik iznad vrhova drveća. Svaki krak je bio dugačak kao kula i imao na sebi mnoštvo okruglih i četvrtastih prozora. Iako je petokraka ležala pljoštimice na vazduhu, činilo se da korača kroz prostor. Vetar od njenog prolaska zahujao je oko nas kao da hoće da poruši drveće. Moj šareni destrijer je zanjištao i dao se u bekstvo, kao i mnogi drugi destrijeri; mnogi su, u tom čudnom vetru, i popadali.
<BR>&nbsp;&nbsp;&nbsp;&nbsp;&nbsp;U roku od jednog otkucaja srca sve se to završilo. Lišće koje se oko nas zakovitlalo kao sneg poče padati na zemlju. Gvazaht povika, a Erblon dunu u trubu i razmaha se našom zastavom. Ja sam ovladao šarcem, a zatim sam kasom jahao od jednog destrijera do drugog, hvatajući ih za nozdrve i držeći ih tako dok njihovi jahači ne bi uspeli da ih smire.
<BR>&nbsp;&nbsp;&nbsp;&nbsp;&nbsp;Na ovaj način sam spasao i Dariju, za koju do tad nisam ni znao da je u koloni. Izgledala je vrlo lepo i dečački, odevena kao vojnik, sa kontusom u ruci i sa po jednom vitom sabljom okačenom levo i desno od jabuke njenog sedla. Videći je, nisam se mogao uzdržati od pomisli kako bi na njenom mestu izgledale druge žene koje sam poznavao: Tea bi bila pozorišna devica-ratnica, lepa i dramatična, ali suštinski samo prilika priključena nekome ko ima glavnu ulogu; Tekla - sada deo mene - bila bi naoružana bahanatkinja-mimalona i bila bi osvetoljubiva, mahala bi otrovanim oružjima; Agija bi jahala neku riđu destrijerku vitkih nogu, a na sebi bi imala prsni oklop izvajan da tačno odgovara njenoj figuri, dok bi joj kosa, u koju bi bile upletene strune sa lukova, divlje lepršala na vetru; Jolenta bi bila cvetna kraljica u oklopu iz koga bi stršalo bezbroj klinastih trnova, njene velike dojke i mesnate butine izgledale bi neskladno pri svakom jahanju bržem od hoda, smeškala bi se sanjivo u sedlu pri svakom zastajkivanju i pokušavala da se nasloni unazad da bi se odmarala; Dorkas bi bila vodena vila Najada koja samo privremeno jaše, izdignuta kao vodoskok koji seva na Suncu; Valerija bi bila, možda, aristokratska Darija.
<BR>&nbsp;&nbsp;&nbsp;&nbsp;&nbsp;Bio sam pretpostavio, kad sam video kako su se naši rasuli po okolnim poljima, da će biti nemoguće opet okupiti kolonu; ali u roku od nekoliko trenutaka posle prolaska pentadaktilskog vazduhohodača iznad nas, opet smo bili svi na okupu. Odjurili smo odatle galopom i tako prešli otprilike jednu ligu, ili više - pretežno, čini mi se, da bismo istrošili deo nervne energije naših destrijera - a onda smo zastali kod jednog potoka i dopustili im da piju taman toliko vode da okvase usta, a da ne postanu tromi. Kad sam se izborio sa šarcem, nateravši ga da uzmakne od obale, odjahao sam do jedne čistine odakle sam mogao osmatrati nebo. Uskoro je Gvazaht doterao svog destrijera kasom i zapitao me šaljivim tonom: "Tražiš sledećeg?"
<BR>&nbsp;&nbsp;&nbsp;&nbsp;&nbsp;Klimnuo sam glavom i rekao mu da takve letelice nikad ranije nisam video.
<BR>&nbsp;&nbsp;&nbsp;&nbsp;&nbsp;"Nisi ni mogao ako nisi bio blizu fronta. Nikad se oni ne bi vratili kad bi krenuli dalje na jug."
<BR>&nbsp;&nbsp;&nbsp;&nbsp;&nbsp;"Ne bi ih zaustavili vojnici kao mi."
<BR>&nbsp;&nbsp;&nbsp;&nbsp;&nbsp;Odjednom se uozbiljio, a njegove sićušne oči su, u mesu potamnelom od Sunca, postale samo dva proreza. "Ne bi. Ali odvažni momci mogu da zaustave njihove čarkaške odrede. Topovi i vazdušne galije to ne mogu."
<BR>&nbsp;&nbsp;&nbsp;&nbsp;&nbsp;Šarac se od nestrpljenja vrpoljio, udarajući kopitima po tlu. Rekoh: "Poreklom sam iz jednog dela Nesusa za koji ti najverovatnije nikad nisi čuo, a koji se zove Citadela. Tamo postoje topovi koji gledaju na čitav taj kvart, ali ja ne znam da su ispaljivani ikada, osim o svetkovinama." Zureći i dalje u nebo, zamislio sam kovitlanje pentadaktila iznad Nesusa i hiljadu hitaca koji bi bili ispaljeni ne samo sa Kule Barbikane i sa Velikog dvora nego sa svih kula; pa se zapitah kojim oružjem bi pentadaktili uzvratili.
<BR>&nbsp;&nbsp;&nbsp;&nbsp;&nbsp;"Idemo", reče Gvazaht. "Znam da bi čovek hteo da motri na njihov mogući novi dolazak, ali od toga nema nikakve koristi."
<BR>&nbsp;&nbsp;&nbsp;&nbsp;&nbsp;Poterao sam destrijera za njim do potoka, gde je Erblon postrojavao kolonu. "Nisu čak ni pucali na nas. Sigurno imaju topove u tim letelicama."
<BR>&nbsp;&nbsp;&nbsp;&nbsp;&nbsp;"Mi smo ti prilično sitna riba." Bilo mi je jasno da Gvazaht želi da se vratim u kolonu, ali da okleva da mi to otvoreno naredi.
<BR>&nbsp;&nbsp;&nbsp;&nbsp;&nbsp;Osećao sam kako me strah počinje stezati kao kakva avet, najjače oko nogu, i kako počinje da diže svoje hladne pipke u moju utrobu, dotičući mi i srce. Hteo sam da ćutim, ali nisam mogao prestati da govorim. "A kad budemo na bojnom polju..." (Mislim da sam tada zamišljao to polje kao glatko pokošeni travnjak na Sangvinarnom polju, gde sam se borio protiv Agilusa.)
<BR>&nbsp;&nbsp;&nbsp;&nbsp;&nbsp;Gvazaht se nasmeja. "Kad mi uđemo u bitku, naši artiljerci bi bili presrećni kad bi videli da su pentadaktili došli da jure nas." Pre nego što sam shvatio šta će učiniti, on udari šarca pljoštimice mačem, tako da me životinja odnese kasom odatle.
<BR>&nbsp;&nbsp;&nbsp;&nbsp;&nbsp;Strah je kao jedna od onih bolesti koje unakažuju lice otvorenim, curećim ranama. Čovek postepeno dođe do toga da se više plaši da će rane biti viđene nego što se plaši njihovog uzroka; oseća da je ne samo osramoćen nego i zaprljan. Kad je šarac usporio, zario sam pete u njega i uključio se u kolonu na samom kraju, iza svih.
<BR>&nbsp;&nbsp;&nbsp;&nbsp;&nbsp;Još do maločas bio sam na domaku da zamenim Erblona; sad sam oboren na najniži status, i to ne odlukom Gvazahtovom, nego mojom sopstvenom. A ipak, kad sam pomagao da se razasuta kolona vojske okupi, ono od čega sam se uplašio bilo je već prošlo; prema tome, čitava drama o mom unapređenju odigrana je tek pošto se dogodio njen kraj u kome sam se osramotio. Bilo je to kao da vidiš da su nekog mladog čoveka koji je dokoličio u parku uboli nožem i posle toga da ga gledaš kako, nemajući pojma da je uboden, pravi poznanstvo sa pohotljivom suprugom njegovoga ubice, pa, pošto je stekao uverenje (pogrešno) da je njen muž sada u nekom drugom delu grada, počinje da je grli, sve dok ona, najzad, ne jaukne zato što je pritiska drška noža koja viri iz njegovih prsa.
<BR>&nbsp;&nbsp;&nbsp;&nbsp;&nbsp;Kad je kolona, cimnuvši se, krenula dalje, Darija se iz nje izdvojila i sačekala njen prolazak da bi se mogla zaustaviti pored mene. "Bojiš se", reče ona. To nije bilo pitanje, bila je to izjava i ne prekor nego maltene lozinka, nalik na one komične izreke koje sam naučio na Vodalusovom banketu.
<BR>&nbsp;&nbsp;&nbsp;&nbsp;&nbsp;"Da. Ti ćeš me sad podsetiti na ono moje prazno hvalisanje u šumi. Mogu samo reći da, kad sam ga izgovarao, nisam znao da je to. Jedan mudar čovek me je svojevremeno pokušao naučiti da čak i kad neki klijent savlada neku ekskrucijaciju, tako da je može isključiti iz svog uma iako nastavlja da se grči i da vrišti, postoji mogućnost da ga stavimo na muke na neki sasvim drugačiji način i time da slomimo njegovu volju lako kao da je volja deteta. Ja sam naučio da to lepo objasnim kad on postavi pitanje, ali još nikada do sada nisam to znanje primenio, kao što je trebalo, u sopstvenom životu. Ali ako sam ovde klijent ja, ko je mučitelj?"
<BR>&nbsp;&nbsp;&nbsp;&nbsp;&nbsp;"Mi se svi bojimo, neko manje, neko više", reče ona. Zato te je Gvazaht udaljio od sebe - aha, videla sam. To je uradio da ne bi zbog tvog straha počeo i on da se jače plaši. Onda ne bi mogao da predvodi. Kad dođe čas, ti ćeš činiti što budeš morao, a tako će i svi ostali."
<BR>&nbsp;&nbsp;&nbsp;&nbsp;&nbsp;"Zar nije bolje da krenemo?" rekoh. Kraj kolone je već odmicao, onim neujednačenim, na mahove bržim kretanjem, kako to već biva kod dugačkih redova.
<BR>&nbsp;&nbsp;&nbsp;&nbsp;&nbsp;"Ako pođemo sad, mnogi će znati da smo na začelju zato što se bojimo. A ako samo još malo pričekamo, mnogi od onih koji su te videli kako pričaš sa Gvazahtom misliće da te je poslao ovamo nazad da požuruješ one koji idu sporo, a ja da sam došla da bih bila s tobom."
<BR>&nbsp;&nbsp;&nbsp;&nbsp;&nbsp;"Važi", rekoh.
<BR>&nbsp;&nbsp;&nbsp;&nbsp;&nbsp;Njena šaka, vlažna od znoja i tanka poput Dorkasine, kliznu u moju.
<BR>&nbsp;&nbsp;&nbsp;&nbsp;&nbsp;Do tog trenutka bio sam ubeđen da je ona već bila u bitkama. Sad je zapitah: "Je li ovo i tebi prvi put?"
<BR>&nbsp;&nbsp;&nbsp;&nbsp;&nbsp;"Mogu ja da se borim bolje nego većina njih", izjavi ona. "Osim toga, već mi je dozlogrdilo da me nazivaju kurvom."
<BR>&nbsp;&nbsp;&nbsp;&nbsp;&nbsp;Zajedno smo otkasali za kolonom.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
