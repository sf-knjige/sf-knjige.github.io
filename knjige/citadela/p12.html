<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. VINOK
<P>&nbsp;&nbsp;&nbsp;&nbsp;&nbsp;Te večeri dođe mi još jedan posetilac: jedan od muških robova obrijane glave. Ja sam do tada sedeo na svom krevetu i pokušavao da pričam sa Ascijancem, a ovaj rob sede pored mene. "Sećaš li se mene, liktore?" upita on. "Zovem se Vinok."
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Ja sam te okupao i pobrinuo se oko tebe one prve noći kad si stigao", reče mi on. "Čekao sam, evo, da se dovoljno oporaviš, pa da popričamo. Došao bih još prošle noći, ali ti si se bio već zadubio u razgovor sa jednom od naših postulantkinja."
<BR>&nbsp;&nbsp;&nbsp;&nbsp;&nbsp;Zapitah ga o čemu želi da priča sa mnom.
<BR>&nbsp;&nbsp;&nbsp;&nbsp;&nbsp;"Maločas te nazvah liktorom, a ti to ne poreče. Da li si zaista liktor? One noći bio si odeven kao liktor."
<BR>&nbsp;&nbsp;&nbsp;&nbsp;&nbsp;"Bio sam liktor", rekoh mu. "Ono je jedina odeća koju posedujem."
<BR>&nbsp;&nbsp;&nbsp;&nbsp;&nbsp;"Ali više nisi liktor?"
<BR>&nbsp;&nbsp;&nbsp;&nbsp;&nbsp;Odmahnuh glavom. "Došao sam na sever da bih stupio u vojsku."
<BR>&nbsp;&nbsp;&nbsp;&nbsp;&nbsp;"Aha", reče on. Na trenutak skloni pogled sa mene.
<BR>&nbsp;&nbsp;&nbsp;&nbsp;&nbsp;"Sigurno ima i drugih koji to rade."
<BR>&nbsp;&nbsp;&nbsp;&nbsp;&nbsp;"Ima, nekolicina takvih se nađe. Većina se učlani, ili bude naterana da se učlani, na jugu. Poneko doputuje na sever, kao ti, u želji da stupi u neku određenu jedinicu, gde mu se već nalazi neki prijatelj ili rođak. Vojnički život..."
<BR>&nbsp;&nbsp;&nbsp;&nbsp;&nbsp;Sačekao sam da nastavi.
<BR>&nbsp;&nbsp;&nbsp;&nbsp;&nbsp;"Veoma je sličan robovskom, rekao bih. Ja nikad nisam bio vojnik, ali sam sa mnogim vojnicima razgovarao."
<BR>&nbsp;&nbsp;&nbsp;&nbsp;&nbsp;"Zar je tvoj život tako jadan? A ja bih očekivao da Pelerinke budu blage gospodarice. Da li te biju?"
<BR>&nbsp;&nbsp;&nbsp;&nbsp;&nbsp;Na ovo se nasmešio, pa se okrenuo tako da sam mu video leđa. "Bio si liktor. Šta misliš o mojim ožiljcima?"
<BR>&nbsp;&nbsp;&nbsp;&nbsp;&nbsp;U svetlosti koja je popuštala ja sam ih jedva video. Prešao sam prstima preko njih. "Mislim samo to da su veoma stari i da su načinjeni bičem", rekoh.
<BR>&nbsp;&nbsp;&nbsp;&nbsp;&nbsp;"Stekao sam ih pre nego što sam napunio dvadeset godina, a sad mi je blizu pedeset. Napravio ih je jedan čovek u crnoj odeći nalik na tvoju. Jesi li dugo bio liktor?"
<BR>&nbsp;&nbsp;&nbsp;&nbsp;&nbsp;"Ne, nisam dugo."
<BR>&nbsp;&nbsp;&nbsp;&nbsp;&nbsp;"Onda ne znaš mnogo o tom poslu?"
<BR>&nbsp;&nbsp;&nbsp;&nbsp;&nbsp;"Znam dovoljno da ga obavljam."
<BR>&nbsp;&nbsp;&nbsp;&nbsp;&nbsp;"I to je sve? Čovek koji me je bičevao rekao je da pripada esnafu mučitelja. Pomislih da si možda i ti čuo za taj esnaf."
<BR>&nbsp;&nbsp;&nbsp;&nbsp;&nbsp;"Jesam."
<BR>&nbsp;&nbsp;&nbsp;&nbsp;&nbsp;"Jesu li oni nešto stvarno? Neki mi rekoše da je ta gilda izumrla odavno, ali to nije kazao ovaj koji me je bičevao."
<BR>&nbsp;&nbsp;&nbsp;&nbsp;&nbsp;Rekoh mu: "Oni, koliko je meni poznato, i sad postoje. Da li se kojim slučajem sećaš imena tog mučitelja koji te je šibao?"
<BR>&nbsp;&nbsp;&nbsp;&nbsp;&nbsp;"Sebe je nazivao imenom 'kalfa Palaemon'... a, znaš ga!"
<BR>&nbsp;&nbsp;&nbsp;&nbsp;&nbsp;"Da. Bio mi je nastavnik neko vreme. Sada je starac."
<BR>&nbsp;&nbsp;&nbsp;&nbsp;&nbsp;"Znači, još je živ? Hoću li ga ikad više videti?"
<BR>&nbsp;&nbsp;&nbsp;&nbsp;&nbsp;"Ne verujem."
<BR>&nbsp;&nbsp;&nbsp;&nbsp;&nbsp;"Voleo bih da ga vidim. Možda jednog dana i hoću. Inkreator, ipak, uređuje sve. Vi momci živite raspojasano - znam da sam ja tako živeo kad sam bio tvojih godina. Da li si već saznao da on oblikuje sve što mi činimo?"
<BR>&nbsp;&nbsp;&nbsp;&nbsp;&nbsp;"Možda."
<BR>&nbsp;&nbsp;&nbsp;&nbsp;&nbsp;"Veruj mi, to je tako. Video sam mnogo više nego ti. A pošto je tako, postoji mogućnost da ja više nikada kalfu Palaemona videti neću i da si ti ovde doveden da budeš moj glasnik."
<BR>&nbsp;&nbsp;&nbsp;&nbsp;&nbsp;Upravo u tom trenutku kad sam očekivao da mi on saopšti tu svoju poruku, kakva god bila, on zaćuta. Oni pacijenti koji su Ascijančevu priču slušali onako pomno sada su razgovarali između sebe; ali negde u hrpi zaprljanog posuđa koju je ovaj stari rob nakupio jedna posuda se pomakla uz vrlo tihi zveckaj i ja sam to čuo.
<BR>&nbsp;&nbsp;&nbsp;&nbsp;&nbsp;"A šta znaš o zakonima ropstva?" upita me on najzad. "Mislim, o načinima kako, po zakonu, neki muškarac ili neka žena mogu postati robovi?"
<BR>&nbsp;&nbsp;&nbsp;&nbsp;&nbsp;"Vrlo malo", rekoh. "Jedan moj prijatelj" (mislio sam na zelenog čoveka) "bio je nazivan robom, ali to je bio samo jedan stranac koji nije imao sreće i koji je pao u šake nekim bezosećajnim ljudima. Znao sam da to nije bilo po zakonu."
<BR>&nbsp;&nbsp;&nbsp;&nbsp;&nbsp;Klimnuo je glavom. "Je li on bio tamne kože?"
<BR>&nbsp;&nbsp;&nbsp;&nbsp;&nbsp;"Pa, moglo bi se tako reći."
<BR>&nbsp;&nbsp;&nbsp;&nbsp;&nbsp;"U vrlo starim vremenima, koliko sam ja čuo, ropstvo je bilo zasnovano na boji kože. Što je tamnije puti čovek bio, utoliko više su ga činili robom. U ovo je teško poverovati, znam. Ali mi smo u Redu imali jednu šatlenu koja je mnogo znala o istoriji i ona mi je to rekla. Ona je bila žena od istine."
<BR>&nbsp;&nbsp;&nbsp;&nbsp;&nbsp;"To je, nesumnjivo, nastalo zbog toga što robovi često moraju da obavljaju teške poslove na Suncu", primetih. "Mnogi običaji iz prošlosti izgledaju nam danas kao puki ćefovi."
<BR>&nbsp;&nbsp;&nbsp;&nbsp;&nbsp;Na ovo se malčice naljutio. "Veruj meni, mladi čoveče, živeo sam i u starim danima i u ovim novim i znam mnogo bolje nego ti šta je bilo bolje."
<BR>&nbsp;&nbsp;&nbsp;&nbsp;&nbsp;"Tako je i majstor Palaemon govorio."
<BR>&nbsp;&nbsp;&nbsp;&nbsp;&nbsp;Kao što sam se i nadao da će biti, ova primedba ga je vratila na njegovu glavnu temu razgovora. "Čovek na samo tri načina može postati rob", reče on. "Kod žena je to drugačije, postoji i brak i tako dalje. Ako muškarca dovedu iz stranih zemalja kao roba u Komonvelt, on postaje rob, a vlasnik koji ga je doveo ovamo može ga i prodati ako hoće. To je prvi način. Ratni zarobljenici, kao ovaj Ascijanac ovde, robovi su autarha, koji je gospodar gospodarima i rob robovima. Autarh može da ih proda ako hoće. To često i čini, a pošto od većine tih Ascijanaca ne možeš imati nikakve koristi osim da ih upotrebiš za neki težak trud, često se viđaju kao veslači, na gornjim rekama. To je drugi način. A treći je da muškarac može da proda sebe nekome i od tada mu služi, jer slobodan čovek je gospodar sopstvenog tela - on je već, da tako kažemo, rob samome sebi."
<BR>&nbsp;&nbsp;&nbsp;&nbsp;&nbsp;"Mučitelji retko viđaju robove", rekoh. "A i zašto bi, kad roba može tući i gazda?"
<BR>&nbsp;&nbsp;&nbsp;&nbsp;&nbsp;"Ja tad nisam bio rob. To je deo onog što sam mislio da pitam kalfu Palaemona. Bio sam samo momak uhvaćen u krađi. Kalfa Palaemon je došao da razgovara sa mnom tog jutra kad sam bio na redu da budem bičevan. Ja sam mislio da je on došao iz dobrote, međutim tad mi je rekao da pripada esnafu mučitelja."
<BR>&nbsp;&nbsp;&nbsp;&nbsp;&nbsp;"Mi uvek, ako možemo, pripremimo klijenta", rekoh.
<BR>&nbsp;&nbsp;&nbsp;&nbsp;&nbsp;"Rekao mi je da ne treba da se trudim da ne jaučem - ne boli toliko mnogo, kazao mi je on, ako se prodernjaš upravo u trenutku kad se korbač spušta. Obećao mi je da neće zadati nijedan udarac preko onog broja koji je sudija odredio i dodao je da, prema tome, mogu i da brojim udarce, pa ću znati kad je kraj blizu. Rekao je i to da neće udarati jače nego što mora, a mora da raseca kožu, i da neće polomiti nijednu kost."
<BR>&nbsp;&nbsp;&nbsp;&nbsp;&nbsp;Klimnuh glavom.
<BR>&nbsp;&nbsp;&nbsp;&nbsp;&nbsp;"Onda sam ga zapitao da li bi mi učinio jednu uslugu, a on reče da hoće ako je u mogućnosti. Želeo sam da on, posle, dođe još jednom i da opet razgovara sa mnom, a on reče da će nastojati da dođe kad se budem malo oporavio. Onda je ušao kaluđer da očita molitvu. Vezali su me za jedan direk, tako da su mi šake bile iznad glave, a obaveštenje o mojoj krivici su priboli u drvo, iznad šaka. Verovatno si ti to obavio mnogo puta."
<BR>&nbsp;&nbsp;&nbsp;&nbsp;&nbsp;"Dovoljan broj puta", rekoh.
<BR>&nbsp;&nbsp;&nbsp;&nbsp;&nbsp;"Ne verujem da je u postupanju sa mnom bilo ikakvih razlika. Ožiljke imam i danas, ali su, kao što kažeš, slabo vidljivi. Video sam mnoge ljude sa gorim ožiljcima. Apsandžije me odvukoše natrag do moje ćelije, kao što običaji zahtevaju, mada sam, čini mi se, mogao i sam da hodam. Ne boli to kao kad ti odseku ruku ili nogu. Ovde sam pomogao hirurzima da odseku mnogo toga."
<BR>&nbsp;&nbsp;&nbsp;&nbsp;&nbsp;"Jesi li tada bio mršav?" upitah ga.
<BR>&nbsp;&nbsp;&nbsp;&nbsp;&nbsp;"Veoma mršav. Mislim da si mogao da izbrojiš svako pojedino moje rebro."
<BR>&nbsp;&nbsp;&nbsp;&nbsp;&nbsp;"E, to ti je znatno pomoglo. Bič duboko zaseca u leđa debelog čoveka, a onda on krvari kao svinja. Narod govori da kazne koje trgovci dobijaju za varanje na meri i slične prestupe nisu dovoljne, ali oni koji tako govore ne znaju koliko taj trgovac strada kad je kažnjen."
<BR>&nbsp;&nbsp;&nbsp;&nbsp;&nbsp;Vinok na ovo klimnu glavom. "Sledećeg dana osećao sam se maltene isto onako snažan kao i pre bičevanja, a kalfa Palaemon je došao, kao što je i obećao. Ispričao sam mu kako stvari stoje sa mnom - kako živim i tome slično - i postavio mu i poneko pitanje o njemu. Pretpostavljam da ti može izgledati nenormalno da neko tako priča sa čovekom koji ga je izbičevao?"
<BR>&nbsp;&nbsp;&nbsp;&nbsp;&nbsp;"Ne. Mnogo puta sam slušao o sličnim stvarima."
<BR>&nbsp;&nbsp;&nbsp;&nbsp;&nbsp;"Rekao mi je da je učinio nešto protiv svoje gilde. Nije mi hteo reći šta, ali zbog toga što je učinio bio je prognan na neko vreme. Kazao mi je kakva su njegova osećanja zbog toga i koliko je usamljen. Rekao je da se trudio da poboljša svoje raspoloženje na taj način što je razmišljao o životu drugih ljudi i što je sebi ukazivao da ni oni, kao ni on, nisu ni u jednom esnafu. Međutim zbog toga ih je samo žalio, a uskoro je počeo da sažaljeva i sebe. Rekao mi je da ako želim da budem srećan i da ne prolazim ponovo kroz ovu vrstu stradanja, treba da nađem sebi nekakvo bratstvo i učlanim se."
<BR>&nbsp;&nbsp;&nbsp;&nbsp;&nbsp;"Da?" rekoh.
<BR>&nbsp;&nbsp;&nbsp;&nbsp;&nbsp;"I ja sam odlučio da ga poslušam. Kad sam pušten na slobodu, razgovarao sam sa majstorima mnogih esnafa, u početku izbirljivo, a kasnije sam pričao sa svima za koje sam mislio da bi me mogli primiti, sa kasapima i svećarima na primer. Niko od njih nije hteo da uzme šegrta tako starog kao što sam ja bio, niti šegrta koji nema da plati za školovanje, niti šegrta sa lošim karakterom - kako je koji video moja leđa, tako je dolazio do zaključka da sam izazivač nevolja."
<BR>&nbsp;&nbsp;&nbsp;&nbsp;&nbsp;"Pomislio sam", nastavi on, "da potpišem obavezu da radim na lađi, ili da stupim u vojsku; od tada pa do sad mnogo puta sam poželeo da sam jedan od ta dva izbora prihvatio, mada bih, da jesam, sad možda želeo da nisam, ili možda ne bih bio ni živ, pa ne bih mogao ništa želeti. Onda mi, ne znam zašto, pade na pamet da se pridružim nekom religijskom redu. Popričao sam sa gomilom takvih i dva reda su prihvatila da me prime, iako sam im rekao da nemam novac i pokazao leđa. Međutim, što sam više slušao o njihovom načinu života unutra, sve mi se manje činilo da mogu to prihvatiti. Ja sam se često napijao, a i devojke sam mnogo voleo, pa nisam stvarno želeo da se menjam. Onda sam, jednog dana, stojeći i besposličeći na nekom uglu, video jednog čoveka za koga sam pretpostavio da pripada nekom redu s kojim još nisam razgovarao. Moj plan je tada već bio da potpišem obavezu za rad na jednom, određenom, brodu, ali do isplovljavanja tog broda ostalo je još skoro nedelju dana, a neki mornar mi je rekao da veliki deo najtežih poslova mora da se uradi baš kad su te pripreme, te da ću moći da ih izbegnem ako sačekam do trenutka kad lađa bude manje-više spremna da digne sidro. To je, sve skupa, bila lagarija, ali ja to tada nisam znao. Nego, pođem ja za tim čovekom koga sam spazio, a koji je, vidiš, bio izišao da nakupuje povrće, pa mu priđem i pitam ga o njegovom redu. Na to mi on reče da je rob Pelerinki i da je to isto kao da je učlanjen u neki red, samo bolje. Čovek može i da pijucne malo i niko mu neće zameriti, pod uslovom da bude trezan kad pristupi svom radu. Može i da legne sa devojkama, a ima i dobre prilike jer devojke misle da su ti robovi nekakvi sveti ljudi, a Red putuje svuda. Zapitah ga da li bi, po njegovom mišljenju, oni prihvatili mene i rekoh da ne mogu poverovati da je život tako dobar kao što on to prikazuje. On reče da je siguran da bi me primili i da, iako ne može na licu mesta dokazati ono o devojkama, može dokazati svoju tvrdnju o piću: sešćemo i zajednički popiti bocu crvenog. Otišli smo u jednu tavernu pokraj pijace i seli, a on je obećano ispunio. Ispričao mi je da njihov život prilično liči na mornarski, jer najbolja stvar u mornarskom životu je ta što vidiš razna mesta, a to postižu i oni. Liči i na vojnički život, jer oni nose oružje kad Red putuje kroz divljinu. Povrh svega, još ti i plate da potpišeš. U redovima stvari idu ovako: ko god polaže zakletvu, daje i prilog. Posle ako odluči da istupi, vrate mu deo tih para koje je dao, u zavisnosti od toga koliko dugo je ostao. Za nas, robove, objasnio mi je, stvar ide sasvim suprotno. Rob biva plaćen onog trenutka kad potpisuje. Posle ako hoće da ode, mora da kupi sebi pravo na istupanje, međutim ako ostaje, zadržava sve pare. Imao sam majku i znao sam, iako nikad nisam išao da je posetim, da ona nema nijedan aes. Dok sam premišljao o tim religijskim redovima, postao sam i ja nešto religiozniji i nije mi bilo jasno kako bih obavljao misiju za Inkreatora ako bi mi stalno bila na umu. Potpisao sam taj papir - a Goslin, rob koji me je doveo, dobio je nagradu za to, naravno - i odneo sam pare mojoj majci."
<BR>&nbsp;&nbsp;&nbsp;&nbsp;&nbsp;Rekoh: "To je sigurno donelo sreću i njoj i tebi."
<BR>&nbsp;&nbsp;&nbsp;&nbsp;&nbsp;"Mislila je da je to nekakav trik, ali ja sam joj pare ipak ostavio. Naravno da sam morao odmah nazad u Red, koji je bio uputio nekog da ide sa mnom. I evo, trideset godina tu provedoh."
<BR>&nbsp;&nbsp;&nbsp;&nbsp;&nbsp;"Pretpostavljam da ti treba za to čestitati."
<BR>&nbsp;&nbsp;&nbsp;&nbsp;&nbsp;"Ne znam. Bio je to težak život, ali svi životi su teški, koliko sam ih ja sagledao."
<BR>&nbsp;&nbsp;&nbsp;&nbsp;&nbsp;"I ja", rekoh mu. Istinu govoreći, već me je hvatao dremež, pa sam priželjkivao da on ode. "Hvala ti što si mi ispričao svoju priču. Našao sam da je vrlo zanimljiva."
<BR>&nbsp;&nbsp;&nbsp;&nbsp;&nbsp;"Želim nešto da te pitam", reče on, "a ti da pitaš, u moje ime, kalfu Palaemona ako ga opet vidiš."
<BR>&nbsp;&nbsp;&nbsp;&nbsp;&nbsp;Klimnuo sam glavom i čekao.
<BR>&nbsp;&nbsp;&nbsp;&nbsp;&nbsp;"Rekao si da bi očekivao da Pelerinke budu blage gospodarice i tu si, valjda, bio u pravu. Neke od njih su prema meni ispoljavale veliku dobrotu, a bičevali me ovde nisu nijednom - ništa gore od nekoliko šamara nisam dobio. Ali trebalo bi da ti je poznato kako ovi to postižu. Ako se neki rob ne ponaša dobro, oni ga prodaju, to je sve. Možda ne pratiš moju misao."
<BR>&nbsp;&nbsp;&nbsp;&nbsp;&nbsp;"Mislim da ne pratim."
<BR>&nbsp;&nbsp;&nbsp;&nbsp;&nbsp;"Mnogi se prodaju ovom redu računajući, kao ja, da će to biti lak život pun pustolovina. A uglavnom i jeste tako, a, osim toga, prijatno je pomagati u lečenju bolesnih i ranjenih. Ali oni koji Pelerinkama nisu po volji budu prodati, a Pelerinke za takve robove dobiju daleko više para nego što su platile njima. Vidiš sad u čemu je stvar? Na taj način one ne moraju nikog da biju. Otprilike najcrnja kazna ti je ako dobiješ da ribaš klozete. Međutim, ako ih ne zadovoljiš, začas te pošalju tamo odakle robove gone u okno rudnika. Ono što sam tokom svih ovih godina želeo da pitam kalfu Palaemona..." Vinok zastade, grickajući donju usnu. "On je bio mučitelj, zar ne? Rekao je tako, a to si rekao i ti."
<BR>&nbsp;&nbsp;&nbsp;&nbsp;&nbsp;"Da, bio je. I još je."
<BR>&nbsp;&nbsp;&nbsp;&nbsp;&nbsp;"Onda želim da znam sledeće: da li mi je rekao ono što mi je rekao da bi me stavio na muke? Ili mi je dao najbolji savet koji je mogao dati?" Vinok okrete glavu na drugu stranu da ne bih mogao videti izraz njegovog lica. "Hoćeš li mu to pitanje postaviti, za mene? Onda ću te, možda, neki drugi put sresti opet."
<BR>&nbsp;&nbsp;&nbsp;&nbsp;&nbsp;Rekoh: "Dao ti je najbolji savet što je umeo, to sam siguran. Da si ostao onakav kakav si do tada bio, moglo se desiti da budeš, još davno, smaknut, njegovom rukom ili rukom nekog drugog mučitelja. Jesi li ikad gledao pogubljenje čoveka? Ali mučitelji nisu sveznalice."
<BR>&nbsp;&nbsp;&nbsp;&nbsp;&nbsp;Vinok ustade. "Ni robovi to nisu. Hvala ti, mladiću."
<BR>&nbsp;&nbsp;&nbsp;&nbsp;&nbsp;Dotakoh ga po mišici ruke da bih ga zadržao još jedan trenutak. "A mogu li sad ja tebe nešto da pitam? Ja sam bio mučitelj. Ako si se toliko godina plašio da ti je majstor Palaemon ono kazao samo da bi ti zadavao bol, otkud znaš da i ja nisam, ovog trenutka, učinio isto?"
<BR>&nbsp;&nbsp;&nbsp;&nbsp;&nbsp;"Znam po tome što bi ti kazao suprotno", reče mi on. "Laku noć, mladiću."
<BR>&nbsp;&nbsp;&nbsp;&nbsp;&nbsp;Neko vreme sam razmišljao o Vinokovim rečima i o onome što mu je kazao majstor Palaemon pre toliko godina. Bio je, dakle, i Palaemon lutalica tada, možda deset godina pre mog rođenja. A ipak, vratio se u Citadelu da postane majstor esnafa. Prisetih se kako je Abdiesus (koga sam izneverio) želeo da ja budem proglašen za majstora. Nema sumnje, taj zločin koji je majstor Palaemon počinio, ma kakav da je bio, kasnije je prikrivalo celokupno bratstvo esnafa. I sad je Palaemon majstor, iako - kao što sam celog života primećivao, ali se zbog snage navike nisam toj pojavi čudio - majstor Gerlous, mada je toliko mlađi, upravlja svim esnafskim poslovima. Napolju su se topli vetrovi severnog leta igrali među šatorskim konopcima; ali ja sam imao utisak da se opet penjem stepeništem kule matahina, što će reći "kule maskiranih ljudi", i da čujem hladne vetrove kako pevaju među tornjevima Citadele.
<BR>&nbsp;&nbsp;&nbsp;&nbsp;&nbsp;Najzad sam, u nadi da ću svoj um okrenuti ka stvarima manje bolnim, ustao, protegao se, pa odšetao do Foilinog ležaja. Bila je budna, pa sam neko vreme pričao s njom, a onda sam je pitao da li je čas da presudim o pričama; ona, međutim, reče da ću morati da pričekam bar još jedan dan.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
