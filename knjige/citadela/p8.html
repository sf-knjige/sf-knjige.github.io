<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. PELERINKA
<P>&nbsp;&nbsp;&nbsp;&nbsp;&nbsp;Dok smo mi završili jelo, već je i mrak počeo da se spušta. U to vreme uvek smo bili tiši, ne samo zato što nam je ponestajalo snage nego i zato što smo znali da će onim ranjenicima koji će umreti smrt po svoj prilici doći posle zalaska Sunca, najverovatnije u dubokoj noći. Bilo je to vreme kad prošle bitke dolaze da naplate dugovanja.
<BR>&nbsp;&nbsp;&nbsp;&nbsp;&nbsp;Noć nas je i na druge načine činila svesnijim rata. Ponekad su - posebno pamtim kako je to izgledalo te noći - hici velikih energetskih oružja sevali po nebesima kao vrućinske munje. Mogao si da čuješ stražare kako marširaju ka svojim mestima, tako da je reč smena, koju često upotrebljavamo kao da nema nikakvo drugo značenje osim "jedna desetina noći", dobijala čujnu stvarnost, postajala je stvarno smenjivanje na straži, uz štropot nogu i nerazaznatljive komande.
<BR>&nbsp;&nbsp;&nbsp;&nbsp;&nbsp;Nastupio je i trenutak kad nije govorio baš niko; taj se trenutak produžavao i produžavao, prekidan samo mrmorenjem zdravih ljudi - Pelerinki i njihovih muških robova - koji su dolazili da se raspitaju za stanje zdravlja ovog ili onog pacijenta. Jedna od skerletno obučenih kaluđerica došla je i sela uz moj ležaj, a moj um je bio tako spor i tako približen snu, da sam tek posle nekog vremena shvatio da je svakako morala doneti sa sobom i stoličicu bez naslona.
<BR>&nbsp;&nbsp;&nbsp;&nbsp;&nbsp;"Ti si Severijan", reče ona, "Milesov prijatelj?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"On se setio svog imena. Mislila sam da bi ti voleo to da znaš."
<BR>&nbsp;&nbsp;&nbsp;&nbsp;&nbsp;Zapitah kako glasi.
<BR>&nbsp;&nbsp;&nbsp;&nbsp;&nbsp;"Pa, Miles, dabome. Rekoh ti to."
<BR>&nbsp;&nbsp;&nbsp;&nbsp;&nbsp;"Čini mi se da će se on s proticanjem vremena još koječega setiti."
<BR>&nbsp;&nbsp;&nbsp;&nbsp;&nbsp;Klimnula je glavom. Činilo se da su toj ženi srednje godine već prošle; imala je plemenito i strogo lice. "Sigurna sam da hoće. Svog doma i svoje porodice."
<BR>&nbsp;&nbsp;&nbsp;&nbsp;&nbsp;"Ako ih ima."
<BR>&nbsp;&nbsp;&nbsp;&nbsp;&nbsp;"Tačno, neki to nemaju. Neki nemaju čak ni sposobnost da stvore dom."
<BR>&nbsp;&nbsp;&nbsp;&nbsp;&nbsp;"To ti na mene misliš."
<BR>&nbsp;&nbsp;&nbsp;&nbsp;&nbsp;"Ne, zaista ne. U svakom slučaju, taj nedostatak nije od one vrste na koju se može voljom uticati. Međutim mnogo je bolje, naročito za muškarce, da imaju dom. Poput onoga čoveka o kome je tvoj prijatelj pričao, muškarci većinom misle da svoje domove pripremaju za svoje porodice, ali tačno je da i domove i porodice prave za sebe."
<BR>&nbsp;&nbsp;&nbsp;&nbsp;&nbsp;"Znači, slušala si Holvarda."
<BR>&nbsp;&nbsp;&nbsp;&nbsp;&nbsp;"Slušalo je nekoliko nas. Bila je to dobra priča. Došla je po mene jedna sestra i uvela me ovamo na mestu kad deda izriče svoj testament. Sav ostatak priče sam čula. Znaš li u čemu je bio problem sa onim rđavim stricem? Gandalfom?"
<BR>&nbsp;&nbsp;&nbsp;&nbsp;&nbsp;"Valjda u tome što se zaljubio."
<BR>&nbsp;&nbsp;&nbsp;&nbsp;&nbsp;"Ne, to je bilo ono što je kod njega valjalo. Vidiš, svaka osoba je kao biljka. Postoji lepi zeleni deo, često sa cvećem ili voćem, koji raste nagore, ka Suncu, prema Inkreatoru. Postoji i tamni deo, koji raste na suprotnu stranu, tamo gde nikakva svetlost ne dolazi."
<BR>&nbsp;&nbsp;&nbsp;&nbsp;&nbsp;Rekoh: "Nikad nisam proučavao spise posvećenih, ali čak i ja sam svestan postojanja dobra i zla u svakome."
<BR>&nbsp;&nbsp;&nbsp;&nbsp;&nbsp;"Jesam li ja o dobru i zlu govorila? Korenje daje biljci snagu za uspon ka Suncu, iako o tome ne zna ništa. Pretpostavimo da fijukne kosa blizu tla i odseče stabljiku od korena. Stabljika će pasti i umreti, ali će korenje možda moći da iznedri iz sebe, uvis, novu stabljiku."
<BR>&nbsp;&nbsp;&nbsp;&nbsp;&nbsp;"Ti kažeš da je zlo dobro."
<BR>&nbsp;&nbsp;&nbsp;&nbsp;&nbsp;"Ne. Kažem da stvari koje kod drugih volimo i kojima se divimo kad ih u sebi vidimo izniču iz nekih drugih stvari, koje ne vidimo i o kojima retko razmišljamo. Gandalf je, kao i ostali muškarci, imao poriv uzdizanja ka vlasti. Pravilan način da taj nagon izrasta jeste zasnivanje porodice - a sličan poriv postoji i kod žena. Kod Gandalfa je on dugo bio osujećivan, kao i kod mnogih vojnika koje ovde viđamo. Oficiri imaju kome da zapovedaju, ali vojnici koji nemaju kome da zapovedaju pate, a ne znaju zašto pate. Neki, dakako, uspostavljaju bliske veze sa drugarima u svojim jedinicama. Dešava se da nekoliko vojnika uzme jednu istu ženu da im bude zajednička, ili za te svrhe uzmu nekog muškarca koji je kao žena. Neki nađu životinju koja im postane ljubimac, a neki se sprijatelje sa onom decom koja su zbog borbi ostala bez doma."
<BR>&nbsp;&nbsp;&nbsp;&nbsp;&nbsp;Imajući na umu Kesdoinog sina, rekoh: "Jasno mi je zbog čega to izaziva vaše zamerke."
<BR>&nbsp;&nbsp;&nbsp;&nbsp;&nbsp;"Ne zameramo mi - sasvim sigurno ne zbog toga, a ni zbog stvari daleko neprirodnijih. Ja samo govorim o nagonu da se ima autoritet nad nekim. Kod rđavog strica taj nagon ga je naveo da zavoli jednu ženu, i to baš onu koja je već imala dete, što znači da bi on, u trenutku kad bi stekao porodicu, stekao odmah veću porodicu. Na taj način bi, vidiš, nadoknadio jedan deo onog vremena koje je izgubio."
<BR>&nbsp;&nbsp;&nbsp;&nbsp;&nbsp;Zastala je u govoru, a ja sam klimnuo glavom.
<BR>&nbsp;&nbsp;&nbsp;&nbsp;&nbsp;"Međutim, već je bilo izgubljeno previše vremena; nagon se probio drugim putem. Gandalf je sebe sagledao kao zakonitog vlasnika zemljišta koje je njemu bilo samo povereno da ga čuva za drugog čoveka i kao vlasnika života svoga brata. To mu je bila zanesenjačka vizija, zar ne?"
<BR>&nbsp;&nbsp;&nbsp;&nbsp;&nbsp;"Pretpostavljam da jeste."
<BR>&nbsp;&nbsp;&nbsp;&nbsp;&nbsp;"Može se i drugim ljudima desiti da imaju vizije podjednako obmanjive, mada manje opasne." Nasmešila mi se. "Da li ti smatraš da imaš neku posebnu vlast?"
<BR>&nbsp;&nbsp;&nbsp;&nbsp;&nbsp;"Ja sam kalfa u Redu tragalaca za istinom i pokajanjem, ali taj položaj ne donosi nikakvu vlast. Mi, članovi esnafa, samo izvršavamo volju sudija."
<BR>&nbsp;&nbsp;&nbsp;&nbsp;&nbsp;"A ja sam mislila da je mučiteljski esnaf odavno ukinut. Pa, da li je, onda, preobražen u nekakvo bratstvo liktora?"
<BR>&nbsp;&nbsp;&nbsp;&nbsp;&nbsp;"Esnaf još postoji", rekoh joj.
<BR>&nbsp;&nbsp;&nbsp;&nbsp;&nbsp;"U to ne sumnjam, ali pre nekoliko vekova to je bio pravi esnaf, kao srebrarski. Bar sam tako pročitala u izvesnim istorijama koje naš red čuva."
<BR>&nbsp;&nbsp;&nbsp;&nbsp;&nbsp;Kad sam čuo te njene reči, osetih trenutak divljeg oduševljenja. Nisam pomislio da je ona u pravu, nije to bilo posredi. Možda sam ja u ponečemu lud, ali znam i u kojim pogledima sam takav, a samozavaravanja ove vrste ne spadaju u te vidove. Ipak, učinilo mi se da je predivno živeti - makar i na tren - u svetu gde su takva verovanja moguća. Uvideo sam tad, uistinu po prvi put, da u Komonveltu žive milioni ljudi koji ne znaju ništa o višim oblicima sudskih kazni i ništa o mnogostrukim koncentričnim krugovima spletki koji okružuju autarha; bilo je to za mene vino, rakija zapravo, i ostavilo me je zateturanog od vrtoglave sreće.
<BR>&nbsp;&nbsp;&nbsp;&nbsp;&nbsp;Pelerinka, ništa od ovog ne videći, reče: "A ne postoji nikakav drugi oblik posebnog autoriteta za koji bi ti verovao da ga poseduješ?"
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Miles mi je rekao da si ti uveren da poseduješ Kandžu Pomiritelja i da si mu pokazao jednu crnu kandžicu, koja bi možda mogla biti od ocelota ili karakare, i da si mu rekao da si pomoću nje digao mnoge ljude iz mrtvih."
<BR>&nbsp;&nbsp;&nbsp;&nbsp;&nbsp;Došao je, dakle, čas; čas kad se od Kandže rastajati moram. Još od kad smo ušli u lazaret, znao sam da taj čas mora brzo doći, ali sam se nadao da ću ga moći odlagati dok ne budem spreman za polazak. Sada sam izvukao Kandžu, i to, kako sam tada mislio, poslednji put, i pritisnuo je Pelerinki u šaku, govoreći: "Pomoću ovoga možete spasti mnoge. Ja je ukrao nisam i nastojao sam, stalno, da je vratim vašem redu."
<BR>&nbsp;&nbsp;&nbsp;&nbsp;&nbsp;"I pomoću nje si", reče ona blago, "oživeo izvestan broj mrtvih?"
<BR>&nbsp;&nbsp;&nbsp;&nbsp;&nbsp;"I ja bih umro, pre nekoliko meseci, da nije nje bilo", rekoh joj i počeh prepričavati svoj dvoboj sa Agilusom.
<BR>&nbsp;&nbsp;&nbsp;&nbsp;&nbsp;"Čekaj", reče ona, "moraš je zadržati." Pa mi Kandžu vrati. "Ja, kao što možeš videti, više nisam mlada žena. Sledeće godine ću slaviti svoju tridesetu godišnjicu punopravne učlanjenosti u naš red. Na svakoj od pet viših godišnjih gozbi, sve do one koja je bila ovog proleća, gledala sam Kandžu Pomiritelja, koja je bila uzdizana da bismo je obožavale. Bio je to krupan safir, u prečniku veliki kao oričok. Mora biti da je vredeo više nego mnogo vila zajedno, pa je to, nesumnjivo, i bio razlog što su ga lopovi odneli."
<BR>&nbsp;&nbsp;&nbsp;&nbsp;&nbsp;Pokušao sam da je prekinem, ali me je ona jednim gestom ućutkala.
<BR>&nbsp;&nbsp;&nbsp;&nbsp;&nbsp;"A što se tiče postizanja čudesnih izlečenja i čak dizanja iz mrtvih, zar misliš da bismo mi, unutar našeg reda, imali ikoga bolesnog kad bi to postojalo? Mi smo malobrojne - nedovoljno nas je za posao koji moramo obavljati. Ali da nijedna od nas nije umrla sve do proletos, bilo bi nas mnogo više. Mnoge koje sam ja volela, moje nastavnice i moje prijateljice, bile bi još i sad među nama. Neuki ljudi moraju imati svoja čuda, makar se ona sastojala u tome da sa čizama nekog epopta stružu blato pa ga gutaju. Ako Kandža, kao što se mi nadamo, još postoji i ako nije isečena da bi se dobili sitniji dragi kamenovi, onda je ona naša poslednja relikvija od najvećeg od svih dobrih ljudi; cenile smo je kao blago zato što još i sad cenimo uspomenu na njega. Da je Kandža bila ono što ti zamišljaš da imaš, bila bi dragocena svakome, pa bi je autarsi odavno oteli od nas."
<BR>&nbsp;&nbsp;&nbsp;&nbsp;&nbsp;"Ona jeste kandža..." počeh.
<BR>&nbsp;&nbsp;&nbsp;&nbsp;&nbsp;"To je bilo samo jedno nesavršenstvo u srcu dragulja. Pomiritelj je bio čovek, Severijane Liktore, a ne mačka ili ptica." Ona ustade.
<BR>&nbsp;&nbsp;&nbsp;&nbsp;&nbsp;"Rasprsla se kad je udarila o stenu, jer div ju je bacio sa bedema..."
<BR>&nbsp;&nbsp;&nbsp;&nbsp;&nbsp;"Ja sam se nadala da ću te umirtiti, ali vidim da te samo usplahirujem", reče ona. Sasvim neočekivano se nasmešila, nagnula se napred i poljubila me. "Mi ovde susrećemo mnoge koji veruju u stvari koje nisu istinite. Ali malo je ljudi kojima njihova uverenja onoliko čine na čast koliko tvoja tebi. Ti i ja ćemo o ovome pričati opet nekog drugog puta."
<BR>&nbsp;&nbsp;&nbsp;&nbsp;&nbsp;Posmatrao sam njenu malu, u skerlet odevenu priliku sve dok nije nestala sa vidika, u mraku i tišini između redova postelja. Dok smo nas dvoje pričali, većina bolesnika je zaspala. Poneko je ječao. Uđoše tri roba; dvojica su nosila nekog ranjenika na nosilima, a treći je držao svetiljku da bi oni videli kud idu. Ta svetlost je bacala odsjaj sa njihovih glatko obrijanih, oznojenih glava. Spustili su ranjenika na jedan ležaj, postavili njegove udove kao da je mrtav i otišli.
<BR>&nbsp;&nbsp;&nbsp;&nbsp;&nbsp;Pogledah Kandžu. Bila je beživotno crna dok ju je Pelerinka držala, ali sad su prigušene iskre strujale njome, od osnovice prema vrhu. Osećala sam se dobro - uistinu, pitala sam se kako sam izdržala da ceo dan ležim na tom uskom ležaju; ali kad sam pokušala da ustanem, noge su me jedva držale. Plašeći se iz trenutka u trenutak da ću pasti na nekoga od ranjenika, otišla sam, teturajući se, dvadesetak koraka daleko do tog novounesenog ranjenika.
<BR>&nbsp;&nbsp;&nbsp;&nbsp;&nbsp;Emilijan je to bio, onaj Emilijan koga sam poznavala kao kavaljera na autarhovom dvoru. Toliko sam se iznenadila što sam ga tamo videla, da sam ga pozvala po imenu.
<BR>&nbsp;&nbsp;&nbsp;&nbsp;&nbsp;"Tekla", promrmlja on. "Tekla..."
<BR>&nbsp;&nbsp;&nbsp;&nbsp;&nbsp;"Da. Tekla. Ti me pamtiš, Emilijane. Sad neka ti bude dobro." Pipnula sam ga Kandžom.
<BR>&nbsp;&nbsp;&nbsp;&nbsp;&nbsp;Otvorio je oči i prodernjao se.
<BR>&nbsp;&nbsp;&nbsp;&nbsp;&nbsp;Pobegla sam, ali sam na pola puta do mog ležaja pala. Bila sam tako slaba da preostalu daljinu, rekla bih, nisam mogla ni puzanjem preći tada, ali uspela sam da sklonim Kandžu i da se otkotrljam ispod Holvardovog ležaja, pa time i sklonim sa vidika.
<BR>&nbsp;&nbsp;&nbsp;&nbsp;&nbsp;Kad su se robovi vratili, Emilijan je sedeo i već je mogao da govori - ali oni, rekao bih, nisu mogli osobito dobro da se razaberu u onom što je pričao. Dadoše mu trave, a jedan od njih ostade uz njega dok je te trave žvakao. Onda odoše ćutke.
<BR>&nbsp;&nbsp;&nbsp;&nbsp;&nbsp;Iskobeljao sam se ispod kreveta i, držeći se za njegov rub, uspeo da se podignem na noge. Svud je opet vladao mir, ali ja sam znao da su me mnogi ranjenici morali videti pre nego što sam pao. Mislio sam da je Emilijan već zaspao, ali nije; izgledao je, međutim, opijeno. "Tekla", progunđao je. "Čuo sam Teklu. A rekli su da je mrtva. Kakvi su to ovde glasovi iz zemlje mrtvih?"
<BR>&nbsp;&nbsp;&nbsp;&nbsp;&nbsp;"Nikakvi sada", rekoh mu. "Bilo ti je zlo, ali brzo ćeš se oporaviti."
<BR>&nbsp;&nbsp;&nbsp;&nbsp;&nbsp;Digao sam Kandžu iznad glave i pokušao usredsrediti misli na Melita i Foilu i Emilijana - na sve bolesne u tom lazaretu. Zažmirkala je i ugasila se.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
