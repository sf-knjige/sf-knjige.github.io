<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37. OPET PREKO REKE
<P>&nbsp;&nbsp;&nbsp;&nbsp;&nbsp;Pre zore pred mojim vratima se nađoše Rohe, Drote i Eata. Drote je od svih nas bio najstariji, ali je zbog svoga lica i sevajućih očiju izgledao mlađi od Rohea. Bio je i sad živa slika žilave snage, ali ja nisam mogao da ne primetim da sam sada viši, za širinu dva prsta, od njega. Mora biti da je već bilo tako kad sam izlazio iz Citadele, samo što tad nisam bio toga svestan. Eata je još bio najmanji, a još nije ni postao kalfa - ja sam, dakle, ipak bio odsutan samo jedno leto. Izgledao je malčice ošamućeno dok me je pozdravljao, pretpostavljam da mu nije bilo lako da poveruje da sam sad autarh, pogotovu što me nije ni video sve do ovog trenutka, kad sam se opet pojavio pred njim odeven kao član našeg ceha.
<BR>&nbsp;&nbsp;&nbsp;&nbsp;&nbsp;Bio sam rekao Roheu da njih trojica treba da budu naoružani; on i Drote došli su sa mačevima koji su oblikom bili slični Terminus Estu (ali vrednošću izrade beskrajno lošiji), a Eata je imao jednu klavu, močugu, i to onu koju sam, setih se, video izloženu tokom naših svečanosti na Dan maskiranja. Ranije, dok još nisam video ratovanje na severu, pomislio bih da su dovoljno dobro opremljeni; sad su mi sva trojica, a ne samo Eata, izgledali kao dečaci koji su se natovarili štapovima i šišarkama, te se na taj način pripremili da se igraju rata.
<BR>&nbsp;&nbsp;&nbsp;&nbsp;&nbsp;Izišli smo, poslednji put, kroz provaljeno mesto na zidu i krenuli krivudavim koštanim stazama između čempresa i grobova. One samrtne ruže koje sam nekada oklevao da berem za Teklu pokazivale su još pokoji jesenji cvet i ja stadoh i nehotice razmišljati o Morveni, jedinoj ženi kojoj sam ikad oduzeo život, i o njenoj neprijateljici Euzebiji.
<BR>&nbsp;&nbsp;&nbsp;&nbsp;&nbsp;Kad smo prošli kroz kapiju nekropolisa i ušli u grozno prljave gradske ulice, moji pratioci kao da se, maltene, razveseliše. Mislim da su se do tog trenutka sigurno podsvesno plašili da će ih videti majstor Gerlous i da će ih na neki način kazniti što su poslušali autarha.
<BR>&nbsp;&nbsp;&nbsp;&nbsp;&nbsp;"Nadam se da ne planiraš da plivamo", reče Drote. "Ove satare bi nas potpopile."
<BR>&nbsp;&nbsp;&nbsp;&nbsp;&nbsp;Rohe se tiho nasmeja. "Eata sa svojom može da plovi."
<BR>&nbsp;&nbsp;&nbsp;&nbsp;&nbsp;"Idemo daleko na sever. Trebaće nam čamac, ali mislim da ćemo moći da iznajmimo jedan ako krenemo pešice duž zidane obale."
<BR>&nbsp;&nbsp;&nbsp;&nbsp;&nbsp;"Ako iko bude hteo da iznajmljuje nama. I ako ne budemo uhapšeni. Znaš, autarše..."
<BR>&nbsp;&nbsp;&nbsp;&nbsp;&nbsp;"Severijane", podsetih ga. "Dokle god sam u ovoj odeći."
<BR>&nbsp;&nbsp;&nbsp;&nbsp;&nbsp;"...Severijane, trebalo bi da mi ove secke nosimo samo do panja, a peltaste ćemo morati dugo ubeđivati da je postojala potreba da negde pođemo nas trojica odjednom. Da li će oni znati ko si ti? Ja ne..."
<BR>&nbsp;&nbsp;&nbsp;&nbsp;&nbsp;Ovog puta prekinuo ga je Eata, pokazujući prstom ka reci. "Gledajte, eno broda."
<BR>&nbsp;&nbsp;&nbsp;&nbsp;&nbsp;Rohe poče vikati iz punih pluća, sva trojica stadoše mahati, a ja digoh visoko jedan od onih hrisosa koje sam od kastelana pozajmio; novčić sam okretao nastojeći da to činim na takav način da on seva u Sunčevoj svetlosti koja se upravo počela pokazivati preko kula iza nas. Čovek koji je držao gredicu krme mahnu nam kapom, a jedan vitki mladić - bar se činilo da je to - skoči napred da prebaci kosa prednja jedra, koja su se vrhovima naginjala gotovo do vode, u onaj drugi od dva moguća iskošena, "teking", položaja za zahvatanje čeonog vetra i odmicanje napred, njemu uprkos.
<BR>&nbsp;&nbsp;&nbsp;&nbsp;&nbsp;Bila je to lađica sa dve katarke, prilično uzana u trupu, niske palube - nesumnjivo najpogodniji brodić za švercovanje neoporezovane robe pokraj patrolnih kater-brodova koji su neočekivano postali moji. Taj sedi, stari švercer, kormilar, izgledao je sposoban i za mnogo gora dela, a vitki "mladić" bila je devojka sa nasmejanim očima i sposobnošću da iz njih gleda u stranu.
<BR>&nbsp;&nbsp;&nbsp;&nbsp;&nbsp;"E, ovo će, izgleda, biti dan", reče krmanoš videći naše ogrtače. "Ja mislio da ste u žaljenju za nekin, eto, dok nisan bliže doš'o. Oči? Nikad ni čuo, k'o ni vranu u sudu."
<BR>&nbsp;&nbsp;&nbsp;&nbsp;&nbsp;"Mi jesmo", rekoh mu, stupajući na palubu. Nađoh smešno zadovoljstvo u činjenici da nisam izgubio "mornarske noge" stečene na "Samrui" i zadovoljstvo u prizoru Drotea i Rohea koji su se počeli hvatati za jedra čim se lađica zanjihala pod njihovom težinom.
<BR>&nbsp;&nbsp;&nbsp;&nbsp;&nbsp;"Ako da glednen tog žutog mladca? Samo da vidin je l' dobar. Poslaću ga kući o'mah."
<BR>&nbsp;&nbsp;&nbsp;&nbsp;&nbsp;Dobacih mu zlatnik, on ga protrlja, zagrize i onda, sa izrazom poštovanja na licu, vrati.
<BR>&nbsp;&nbsp;&nbsp;&nbsp;&nbsp;"Vaš brod bi nam mogao biti potreban vasceli dan."
<BR>&nbsp;&nbsp;&nbsp;&nbsp;&nbsp;"Za žutoga mladca možete našu navu imat i celu noć. Nama će, oboma, biti drago da imamo društvo, k'o što reče grobar onon duhu. Bilo je stvari u reci sve do prvoga svetla, a to možd' ima neke veze s ovin što ste vi optimati na vodu izašli jutros?"
<BR>&nbsp;&nbsp;&nbsp;&nbsp;&nbsp;"Otisni se od obale", rekoh. "Možeš mi ispričati, ako želiš, kakve su to čudne stvari bile dok budemo plovili."
<BR>&nbsp;&nbsp;&nbsp;&nbsp;&nbsp;Iako je sam načeo tu temu, krmanoš kao da nije bio naročito voljan da se u znatnijoj meri upusti u opisivanje pojedinosti - možda samo zato što mu nije bilo lako da nađe reči kojima bi izrazio ono što je nedavno osetio i kojima bi opisao ono što je čuo i video. Duvao je laki zapadni vetar, tako da su naša jedra, letvicama ojačana radi krutosti, bila dobro napeta; zahvaljujući tome, mogli smo vrlo fino da klizimo uzvodno. Ta smeđa cura nije imala mnogo šta da čini, osim da sedi na pramcu i razmenjuje poglede sa Eatom. (Moguće je da je smatrala da je on, u prljavoj sivoj košulji i istim takvim pantalonama, samo neki naš plaćeni poslužitelj.) Kormilar, koji je sebe nazivao njenim ujakom, nije prestajao da pritiska gredicu krme dok smo pričali; zahvaljujući tome brodica nije mogla da se omakne niz vetar.
<BR>&nbsp;&nbsp;&nbsp;&nbsp;&nbsp;"Ja ću ti ispričat šta san ja vidio lično, k'o drvodelja kad je dig'o drveni kapak. Bili smo osan, devet liga severno od mesta gde ste nas vi pozvali. Naš su teret ostrige bile, vidiš, a sa njima nije stati, ne kad izgleda da će toplo popodne bit. Mi odemo dole do donjeg toka reke, kupimo ih od kopača, vidiš, onda brzo uz vodu da ih može narod pojesti pre neg se pokvare. Ako se usmrde, izgubio si sve, al' zato zaradiš duplo il' bolje nego duplo ako ih moš' prodat dobro. Više san noći ja na reci proveo neg' igde drugde, meni je reka, moš' reći, spavaća soba, a ova nava mi je kolivka, mada retko kad dospem spavat pre jutra. Al' prošle noći - malo, malo pa san se osećao k'o da nisan na Đolu, neg' na nekoj drugoj reci, onoj koja u nebo teče, il' pod zemlju.
<BR>&nbsp;&nbsp;&nbsp;&nbsp;&nbsp;Sumnjan", nastavi on, "da ste primetili, osim ako ste do kasno bili budni, al' bila je tiha noć, samo malo vetrića, pirne taman da čovik jednon opsuje, pa prestane piriti. I magla je bila, gusta k'o vata od pamuka. Legla na vodu k'o što magla uvik legne, a to je tako, da između nje i reke ostane mista taman da bi burence zakotrljati mog'o. Gotovo sve vrime smo mogli vidit, ne svitla na jednoj il' drugoj obali, neg' samo maglu. Imao san ja rog za trubit za one koji naša svitla ne mogu vidit, al' pade mi preko ivice prošle godine, pa pošto je bakren bio, potonu. Zato san vikao prošle noći, kad god mi se učinilo da ima blizu nas neki drugi brod il' išta drugo. Oko jednu smenu vrimen' posle dolaska magle pustio san Makselindis da ode spavat. Oba jedra nameštena, pa kako vazduh pirne, mi odmaknemo uz vodu malo, onda ja bacin kotvu i sve tako. Možda vi to ne znate, optimati, ali pravilo na reci je da ko gore ide, drži se po strani, a ko silazi, u sredini. Mi smo išli uz vodu i tribalo je uz istočnu obalu se držat, al' zbog magle nisan mogao bit u to siguran.
<BR>&nbsp;&nbsp;&nbsp;&nbsp;&nbsp;Onda san duga vesla čuo. Gledao san u maglu, al' svitla vidit nisan mogao, pa povikah da oni skrenu. Nagnuo san se priko ivice, do blizu vode uvo prinio, za bolje čuti. Magla upija zvuke, al' najbolje slušanje što ga ikad moš' imat je kad glavu ispod nje zavučeš, jer zvuk juri tačno duž vodene površine. Nego, ja to uradin i bila je lađa velika. Ako dobro ljudstvo vesla, ne moš' izbrojat koliko je vesala, jer svak spušta i diže kad i svi ostali, al' kad velika lađa ide brzo, čuješ kako joj se lomi voda ispod pramca, a ovo je bila velika. Popeo san se na kabinu da je možda vidin, al' svitla nikakva ne vidih, iako san znao da mora blizu bit.
<BR>&nbsp;&nbsp;&nbsp;&nbsp;&nbsp;Baš kad san silazio, vidio san je - galija, katarke četir', vesla u četir' reda jedan iznad drugog, svitla nijednoga, ide uzvodno al' po sred sride reke, kol'ko san ja mogao procinit. Bogu se molin za one koji dole idu, pomislin ja u sebi, k'o što je rek'o onaj vo kad je pao sa vrh jedrenih konopa.
<BR>&nbsp;&nbsp;&nbsp;&nbsp;&nbsp;Naravno da san je samo na minut vidio pre nego što je opet u maglu otišla, al' san je čuo još i dugo posle tog. Tako čudno osećanje mi je dala što je videh tako, da san posle vikao svaki čas iako nije nikakve druge nave blizu bilo. Pređosmo još pola lige, mož'bit, il' malo manje, a onda začuh da neko vikon odgovara. Al' nije vikao k'o da na moj poziv odziva, nego k'o da dobija krajen od konopa po leđima. Opet ja pozoven i opet se on odzove, al' kako treba. To je bio čovik koga ja znan, zove se Trason, ima navu svoju k'o što iman ja. 'Jesi li ti?' viče on, a ja kažen da jesan i pitan je li njemu dobro. 'Na obalu i veži se!' kaže on.
<BR>&nbsp;&nbsp;&nbsp;&nbsp;&nbsp;Ja njemu - da ne mogu. Ostrige san imao, pa san htio ih prodat, najpre što se moglo, iako je noć bila hladna. 'Veži se', opet on, 'ama veži se i na obalu izađi.' Zato mu ja odviknem: 'A ti što se ne veza?' Baš tad iziđe on meni na vidik, a nava mu punija nego što bih ja verovao da može izdržat - panduri, rek'o bih, al' kog god pandura san u životu vid'o, imao je lice mrko kao moje; il' otprilike toliko mrko; a ovima su lica bila bela k'o magla. Od oružja su skorpione i voulge imali - kojima san glave vidio kako strše iznad kresta njinih šlemova."
<BR>&nbsp;&nbsp;&nbsp;&nbsp;&nbsp;Prekidoh kormilara pitanjem da li su ti vojnici, koje je video, izgledali pregladnelo i da li su imali krupne oči.
<BR>&nbsp;&nbsp;&nbsp;&nbsp;&nbsp;Odmahnuo je glavom, a jedan ugao njegovih usana uzvio se nagore. "Krupni su to ljudi bili, veći no ti il' ja, il' iko u ovoj navi, za glavu viši od Trasona. Nego, začas minuše, k'o ona galija. To je bila jedina druga nava koju san vidio sve do podizanja magle. Samo..."
<BR>&nbsp;&nbsp;&nbsp;&nbsp;&nbsp;Rekoh: "Samo si video i nešto drugo. Ili čuo nešto."
<BR>&nbsp;&nbsp;&nbsp;&nbsp;&nbsp;Klimnuo je glavom. "Mislio san da ste mož'bit ti i tvoji ljudi izašli ovamo zbog njih. Jest, videh i čuh stvari. Bile su u reci neke stvari koje ja nikad ranije vidio nisan. Makselindis, kad se probudila i kad san joj pričao, rekla je da su bile manateje, to su van krave morske. One su na svetlosti Lune blede i izgledaju sasvim ljudski ako ne priđeš baš blizu. Al' ja san ih se nagledao od kad san dečak bio i nisan se nijedan jedin' put prevario. A sad su se i ženski glasovi čuli, ne jako, ali veliki. I još nešto. Nisan mogao razumit' šta kažu, ali sam zvučanje čuo. Znaš kako je kad ljude slušaš preko vode? One su govorile to-i-to-i-to. Onda onaj dublji glas - ne mogu reći muški jer ne mislin da je to čovik bio - odgovara idi-radi-tako-i-tako-i-onako. Tri puta san ženske glasove čuo, a onaj drugi dva puta. Nećete virovat, optimati, al' zvučalo je ponekad k'o da ti glasovi iz reke idu."
<BR>&nbsp;&nbsp;&nbsp;&nbsp;&nbsp;Onda je zaćutao; pogledom je lutao preko lokvanja. Bili smo znatno odmakli uzvodno od onog dela Đola koji protiče blizu Citadele, ali su i ovde ti nenufari bili zbijeni gušće nego divlje cveće na ma kojoj livadi s ove strane raja.
<BR>&nbsp;&nbsp;&nbsp;&nbsp;&nbsp;Sad se Citadela videla kao celina i sad je, ma koliko ogromna zaista bila, izgledala samo kao jedno svetlucavo jato koje je dolepršalo na to brdo; hiljadu metalnih kula - a sve spremne da, ako se jedna reč komande izgovori, jurnu uvis. Ispod njih se nekropolis širio kao čipka izatkana od mešavine zelenog i belog. Znam da sadašnja moda zahteva da se govori, tonovima blagog gađenja, o "nezdravom" bujanju livada i drveća na takvim mestima, ali ja nikad nisam zapazio da je u tom bujnom rastu bilo ičeg nezdravog. Zelenilo mre da bi ljudi mogli živeti, a ljudi mru da bi zelenilo moglo živeti; to važi i za onu nedužnu neznalicu koja tamo pogibe od mojih ruku, ali od svoje sopstvene sekire, davno. Kaže se da je kod nas sve lišće bledo i ja pretpostavljam da je to tako; a kad dođe Novo Sunce, onda će se njegova nevesta Nova Urta pokriti listovima zelenim poput smaragda, njemu u slavu. Ali u danima sadašnjim, danima Starog Sunca i stare Urte, ja još nigde nisam video zelenilo tako duboko kao što je ono u velikim borovima grobljanskim, kad vetar njihovim granama izmahne. Oni crpu snagu iz onih naraštaja čovečanstva koji su otišli; visoki su toliko da od njih nisu više ni katarke argosija, katarke dobijene spajanjem mnogih stabala.
<BR>&nbsp;&nbsp;&nbsp;&nbsp;&nbsp;Sangvinarno polje leži daleko od reke. Nas četvorica privukli smo mnogo čudnih pogleda dok smo pešačili donde, ali nas niko nije zaustavljao. "Krčma izgubljenih ljubavi", koja mi je uvek izgledala kao najnepostojanija od svih ljudskih kuća, stajala je i sad kao onog popodneva kad sam sa Agijom i Dorkas došao do nje. Debelome gostioničaru nedostajalo je samo vrlo malo da se onesvesti kad nas je ugledao; naterah ga da pozove Ouena, konobara.
<BR>&nbsp;&nbsp;&nbsp;&nbsp;&nbsp;Ja tog Ouena nisam stvarno pogledao one večeri kad je doneo poslužavnik za Dorkas, Agiju i mene. Sad to učinih. Bio je to proćelav čovek, visok otprilike kao Drote, mršav, nekako uštinutog izgleda; oči su mu bile duboko plave boje, a u načinu na koji su mu usne bile oblikovane postojala je izvesna uzdržanost koju sam prepoznao odmah.
<BR>&nbsp;&nbsp;&nbsp;&nbsp;&nbsp;"Znaš li ko smo?" upitah ga.
<BR>&nbsp;&nbsp;&nbsp;&nbsp;&nbsp;On polako odmahnu glavom.
<BR>&nbsp;&nbsp;&nbsp;&nbsp;&nbsp;"Zar nikad nisi uslužio nijednog mučitelja?"
<BR>&nbsp;&nbsp;&nbsp;&nbsp;&nbsp;"Jesam jednog, proletos, sire", reče on. "I znam da su ova dvojica u crnom mučitelji. Ali ti nisi mučitelj, gospodine, mada si obučen kao da jesi."
<BR>&nbsp;&nbsp;&nbsp;&nbsp;&nbsp;Pustio sam da to prođe bez ikakve moje primedbe. "Mene nisi nikad video?"
<BR>&nbsp;&nbsp;&nbsp;&nbsp;&nbsp;"Nisam, gospodine."
<BR>&nbsp;&nbsp;&nbsp;&nbsp;&nbsp;"Vrlo dobro, možda i nisi." (Kako je čudno bilo shvatiti da sam se toliko izmenio.) "Ouene, pošto me ne znaš, moglo bi biti dobro da se ja upoznam sa tobom. Reci mi gde si rođen, ko su ti bili roditelji i kako se dogodilo da se zaposliš u ovoj gostionici."
<BR>&nbsp;&nbsp;&nbsp;&nbsp;&nbsp;"Moj otac je bio vlasnik jedne prodavnice, sire. Živeli smo u Oldgejtu, na zapadnoj obali. Kad sam imao, čini mi se, oko deset godina, on me je poslao da radim kao potrčko u jednoj kafani. Od tada sam, neprestano, bio u gostionicama zaposlen."
<BR>&nbsp;&nbsp;&nbsp;&nbsp;&nbsp;"Otac ti je prodavnicu imao. A majka?"
<BR>&nbsp;&nbsp;&nbsp;&nbsp;&nbsp;Ouenovo lice je i sad zadržavalo konobarski izraz uslužnosti, ali oči su mu bile zbunjene. "Nju nikad nisam upoznao, gospodine. Zvali su je Kas, ili Kes. Umrla je kad sam bio mlad. Pri porođaju, tako je moj otac rekao."
<BR>&nbsp;&nbsp;&nbsp;&nbsp;&nbsp;"Ali znaš kako je izgledala."
<BR>&nbsp;&nbsp;&nbsp;&nbsp;&nbsp;Klimnuo je glavom. "Moj otac je imao jedan medaljon sa njenom slikom. Jednom kad sam imao, valjda, dvadeset godina, otišao sam kod njega u posetu i saznao da ga je dao u zalagaonicu. Tad sam imao nešto više para zato što sam pomagao izvesnom optimatu oko njegovih poslova - nosio sam poruke damama, stražario ispred vrata i tako dalje - zato sam otišao kod tog zalagaoničara i otkupio medaljon. Nosim ga i sad, gospodine. Na ovakvom mestu kakvo je naše, gde stalno dolazi i odlazi toliko sveta, najbolje je čuvati vredne stvari uza se."
<BR>&nbsp;&nbsp;&nbsp;&nbsp;&nbsp;Posegao je u košulju i izvukao medaljon prekriven emajlom "kloason" vrste, sa šarama dobijenim zbog prisustva uspravnih, malih, metalnih pregrada između pojedinih delova emajla. Unutra su bile dve slike Dorkas, jedna spreda i jedna iz profila: slike Dorkas jedva nešto mlađe od one Dorkas koju sam ja upoznao.
<BR>&nbsp;&nbsp;&nbsp;&nbsp;&nbsp;"Kažeš da si sa deset godina postao pomoćnik u krčmi, Ouene. Ali umeš da čitaš i pišeš."
<BR>&nbsp;&nbsp;&nbsp;&nbsp;&nbsp;"Pomalo, gospodine." Izgledao je postiđeno. "Pitao sam ljude, s vremena na vreme, šta znače neke napisane reči. Ja malo šta zaboravim."
<BR>&nbsp;&nbsp;&nbsp;&nbsp;&nbsp;"Napisao si nešto kad je onaj mučitelj bio ovde, proletos", rekoh mu. "Pamtiš li šta si napisao?"
<BR>&nbsp;&nbsp;&nbsp;&nbsp;&nbsp;Uplašen, on odmahnu glavom. "Samo ceduljicu da upozorim devojku."
<BR>&nbsp;&nbsp;&nbsp;&nbsp;&nbsp;"Pamtim ja. Pisalo je: 'Žena koja je s tobom već je bila ovde. Ne veruj joj. Trido kaže da je taj čovek mučitelj. Ti si moja majka koja se vratila.'"
<BR>&nbsp;&nbsp;&nbsp;&nbsp;&nbsp;Ouen ćušnu medaljon natrag u košulju. "Stvar je bila samo u tome da je ta devojka toliko ličila na nju, gospodine. Kad sam bio mlađi, pomišljao sam da bih jednog dana mogao naći takvu ženu. Govorio sam sebi, znaš, da sam bolji čovek od mog oca, a on je, ipak, našao jednu takvu. Ali ja je nikad nisam našao, a sad više i nisam siguran da sam bolji od njega."
<BR>&nbsp;&nbsp;&nbsp;&nbsp;&nbsp;"U to vreme nisi znao kako izgleda odežda onih koji se bave mučenjem", rekoh. "Ali tvoj prijatelj Trido, konjušar, znao je. On je o mučiteljima znao znatno više nego ti i zato je pobegao."
<BR>&nbsp;&nbsp;&nbsp;&nbsp;&nbsp;"Da, gospodine. Kad je čuo da se jedan mučitelj raspituje za njega, pobegao je."
<BR>&nbsp;&nbsp;&nbsp;&nbsp;&nbsp;"A ti si video nedužnost te devojke, pa si poželeo da je upozoriš da se čuva tog mučitelja i one druge žene. Istina je bila, možda, to što si o njima mislio - i o jednoj i o drugoj."
<BR>&nbsp;&nbsp;&nbsp;&nbsp;&nbsp;"Ako ti tako kažeš, gospodine."
<BR>&nbsp;&nbsp;&nbsp;&nbsp;&nbsp;"Znaš li, Ouene, da pomalo ličiš na nju."
<BR>&nbsp;&nbsp;&nbsp;&nbsp;&nbsp;Debeli gostioničar nas je prisluškivao manje-više neskriveno. Sad se nasmeja. "Više liči na tebe!"
<BR>&nbsp;&nbsp;&nbsp;&nbsp;&nbsp;Bojim se da sam se okrenuo i ukočeno zagledao u njega.
<BR>&nbsp;&nbsp;&nbsp;&nbsp;&nbsp;"Bez uvrede, sire, istina je. Ouen je malo stariji, ali dok ste razgovarali, video sam lica obojice sa strane i razlike nema ni ovolicko."
<BR>&nbsp;&nbsp;&nbsp;&nbsp;&nbsp;Opet počeh proučavati Ouenov izgled. Kosa i oči mu nisu bili tamni poput mojih, ali, ostavljajući po strani to pitanje boje, njegovo lice je, maltene, moglo biti moje lice.
<BR>&nbsp;&nbsp;&nbsp;&nbsp;&nbsp;"Kažeš da nikad nisi našao ženu kao što je Dorkas - ova u tvom medaljonu. Ipak, našao si jednu ženu, rekao bih ja."
<BR>&nbsp;&nbsp;&nbsp;&nbsp;&nbsp;Njegove oči nikako se nisu susretale sa mojima. "Nekoliko žena, gospodine."
<BR>&nbsp;&nbsp;&nbsp;&nbsp;&nbsp;"I postao otac jednog deteta."
<BR>&nbsp;&nbsp;&nbsp;&nbsp;&nbsp;"Ne, gospodine!" reče on trgnuvši se. "Nikada, gospodine!"
<BR>&nbsp;&nbsp;&nbsp;&nbsp;&nbsp;"Kako je to zanimljivo. Jesi li ikad imao probleme sa zakonom?"
<BR>&nbsp;&nbsp;&nbsp;&nbsp;&nbsp;"Nekoliko puta, gospodine."
<BR>&nbsp;&nbsp;&nbsp;&nbsp;&nbsp;"Dobro je govoriti tiho, ali ne treba baš toliko tiho. I gledaj u mene kad razgovaraš sa mnom. Jedna žena koju si voleo - ili možda jedina žena koja je ikad volela tebe - jedna tamnokosa - bila je uhapšena jednom?"
<BR>&nbsp;&nbsp;&nbsp;&nbsp;&nbsp;"Jednom, sire", reče on. "Da, sire. Ime joj je bilo Katerina. Kažu mi da je to staromodno ime." Zastao je, slegnuo ramenima. "Bilo je nevolja, kao što si rekao, gospodine. Ona je bila begunica iz nekog kaluđeričkog reda. Zakon ju je uhvatio i ja je više nikada nisam video."
<BR>&nbsp;&nbsp;&nbsp;&nbsp;&nbsp;Nije hteo da pođe, ali mi smo ga poveli sa sobom i vratili se na brodić.
<BR>&nbsp;&nbsp;&nbsp;&nbsp;&nbsp;Kad sam noću, lađom "Samru", dolazio uzvodno, linija razgraničenja između mrtvog grada i živog grada bila je kao ona između mračne krivine jednog sveta i zvezdanog nebeskog svoda. Sada, u svetlosti toliko obilnijoj, ta linija je nestala. Duž obala su bile polurazrušene građevine, ali ja nisam mogao odrediti da li su to domovi naših najsiromašnijih građana, ili samo napuštene ljušture, sve dok ne bih na nekom od tih mesta video razapet kanap na kome, na vetru, lepeću dva-tri dronjka.
<BR>&nbsp;&nbsp;&nbsp;&nbsp;&nbsp;"Mi u esnafu imamo ideal siromaštva", rekoh Droteu. Stajali smo naslonjeni na bočni rub korita lađice. "Ali onom narodu tamo ideal nije potreban: ostvarili su ga."
<BR>&nbsp;&nbsp;&nbsp;&nbsp;&nbsp;"A ja bih rekao da je on njima najpotrebniji", odgovori on.
<BR>&nbsp;&nbsp;&nbsp;&nbsp;&nbsp;Nije bio u pravu. Inkreator je bio prisutan, biće koje se nalazi onostran hierodula i onih stvorova kojima hieroduli služe; čak i na toj reci osećao sam prisustvo Inkreatorovo, kao što čovek oseća da je u nekoj velikoj građevini prisutan njen gazda, čak i ako se on nalazi u nekom mračnom sobičku na nekom drugom spratu. Dok smo izlazili na obalu, meni se činilo da bih ulazeći kroz vrata ma koje obližnje kuće mogao iznenaditi neku blešteću priliku; i još da je zapovednik svih takvih prilika svuda nevidljiv samo zato što je suviše veliki da bi se mogao videti.
<BR>&nbsp;&nbsp;&nbsp;&nbsp;&nbsp;Na jednoj od ulica, zaraslih u travu, nađosmo mušku sandalu, iznošenu ali ne staru. Rekoh: "Meni su pričali da ovde lutaju pljačkaši. To je jedan od razloga zbog kojih sam vas pozvao da dođete. Da u ovu stvar nije upleten niko osim mene samog, obavio bih posao sam."
<BR>&nbsp;&nbsp;&nbsp;&nbsp;&nbsp;Rohe klimnu glavom i isuka mač, ali Drote reče: "Nema ovde nikog. Postao si mnogo mudriji od nas, Severijane, ali, ipak, utisak je moj da si se odveć privikao na izvesne stvari koje užasavaju obične ljude."
<BR>&nbsp;&nbsp;&nbsp;&nbsp;&nbsp;Zapitah ga šta je time hteo da kaže.
<BR>&nbsp;&nbsp;&nbsp;&nbsp;&nbsp;"Znao si ti o čemu onaj brodarac priča. To sam ti na licu video. Uplašen si bio i ti, ili bar zabrinut. Ali se nisi uplašio na onaj način kao što se on u svom brodiću prepao protekle noći, niti kao što bismo se uplašili Rohe, ovaj Ouen ovde, ili ja da smo se zatekli blizu reke i da smo znali šta se zbiva. Ti pljačkaši o kojima pričaš bili su ovde negde, noćas, oni sigurno osmatraju kretanje na reci, čekaju kad će naići brod sa prikupljenim novcem od poreza i taksa. Oni danas neće biti nigde blizu vode; ni danas, ni sledećih nekoliko dana."
<BR>&nbsp;&nbsp;&nbsp;&nbsp;&nbsp;Eata me dotače po mišici. "Šta misliš, da li je ona cura - Makselindis - u opasnosti, tamo na brodiću?"
<BR>&nbsp;&nbsp;&nbsp;&nbsp;&nbsp;"Nije ona toliko u opasnosti, koliko si ti u opasnosti od nje", rekoh. Nije mu bilo jasno šta sam time mislio, ali je meni bilo jasno. Njegova Makselindis nije bila Tekla; ni njegova priča nije mogla poteći isto kao moja. Ali ja sam video kako se vrte u krug hodnici vremena iza mangupskog lica sa nasmejanim smeđim očima. Ljubav je za mučitelje dugotrajni trud; a Eata bi, čak i kad bih ja rasturio esnaf, postao mučitelj, kao što postane svaki muškarac, jer je svaki sputan prezirom prema onom bogatstvu bez koga je čovek manje od čoveka i jer je u prirodi svakog da zadaje bol, hteo to ili ne. Bilo mi je žao Eate i još više žao brodarice Makselindis.
<BR>&nbsp;&nbsp;&nbsp;&nbsp;&nbsp;U tu kuću smo ušli Ouen i ja, ostavljajući Rohea, Drotea i Eatu da stražare na izvesnom odstojanju. Stali smo na vrata; čuo sam tihe Dorkasine korake unutra.
<BR>&nbsp;&nbsp;&nbsp;&nbsp;&nbsp;"Nećemo ti reći ko si", rekoh Ouenu. "A šta bi ti mogao postati, to ti ne možemo reći. Ali mi smo tvoj autarh i kažemo ti šta moraš učiniti."
<BR>&nbsp;&nbsp;&nbsp;&nbsp;&nbsp;Nisam imao komandne reči za njega, ali sad otkrih da nisu ni potrebne. Kleknuo je odmah, kao ranije kastelan.
<BR>&nbsp;&nbsp;&nbsp;&nbsp;&nbsp;"Poveli smo mučitelje sa sobom zato da bi ti znao šta ti se sprema ako nas ne budeš poslušao. Ali mi ne želimo da ti ne poslušaš; a sad, kad smo te sreli, nismo više ubeđeni da je njihovo prisustvo bilo potrebno. U ovoj kući se nalazi jedna žena. Kroz koji trenutak ti ćeš ući unutra. Moraš joj ispričati svoju priču, kao što si je nama ispričao, i moraš ostati uz nju i pružiti joj zaštitu, čak i ako ona pokuša da ti naredi da odeš."
<BR>&nbsp;&nbsp;&nbsp;&nbsp;&nbsp;"Potrudiću se najbolje što budem mogao, autarše", reče Ouen.
<BR>&nbsp;&nbsp;&nbsp;&nbsp;&nbsp;"Moraš je ubediti, čim to budeš u mogućnosti, da ode iz ovog grada smrti. A do tada dajemo ti ovo." Izvukoh pištolj i dadoh mu ga. "Ovo vredi puna kola hrisosa, ali dok ste vas dvoje ovde, daleko je bolje da imaš ovo nego hrisose. Kad ti i ta žena budete bezbedni, otkupićemo ovu stvar od tebe ako budeš želeo." Pokazah mu kako se tom spravom rukuje i ostavih ga.
<BR>&nbsp;&nbsp;&nbsp;&nbsp;&nbsp;Onda sam bio sam; ne sumnjam da ima nekih koji će, čitajući ovaj prekratki izveštaj o jednom letu koje je proteklo burnije nego što je uobičajeno, kazati da sam ja obično i bivao sam. Moj jedini pravi prijatelj Jonas bio je, po sopstvenom uverenju, samo mašina; Dorkas, koju još i sad ipak volim, po svom sopstvenom uverenju samo je neka vrsta aveti.
<BR>&nbsp;&nbsp;&nbsp;&nbsp;&nbsp;A ja ne osećam da je tako. Mi odaberemo - ili ne odaberemo - da budemo sami onda kad odlučimo koga ćemo prihvatiti kao svoga drugara, a koga ćemo odbaciti. Otud isposnik u planinskoj pećini ima društvo, jer se druži sa pticama i zečevima, posvećenim bićima čije reči žive u njegovim "šumskim knjigama", i sa vetrovima, koji su glasnici Inkreatorovi. Neko drugi, ko živi okružen milionskim mnoštvom ljudi, može biti sam zato što oko sebe ima samo neprijatelje i žrtve.
<BR>&nbsp;&nbsp;&nbsp;&nbsp;&nbsp;Agija, koju sam mogao voleti, opredelila se za nešto drugo, odabrala je da postane ženski Vodalus i da uzme za svog protivnika sve ono što u ljudskom rodu najpotpunije živi. Ja, koji sam mogao Agiju voleti i koji sam voleo Dorkas duboko, ali možda nedovoljno duboko, ostadoh tada sam zato što sam postao deo njene prošlosti i zato što je ona svoju prošlost volela više nego što je ikad (osim, čini mi se, u početku) volela mene.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
