<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4. TEMPERATURA
<P>&nbsp;&nbsp;&nbsp;&nbsp;&nbsp;Ne mogu kazati koliko smo daleko hodali, niti koliko se noć istrošila pre nego što smo do svoga odredišta dospeli. Znam da sam se počeo spoticati neko vreme posle skretanja sa glavnog druma i da me je to onda držalo kao bolest: neki bolesnici nikako ne mogu da prestanu da kašlju, drugi ne mogu suzbiti drhtanje ruku, a ja sam se, upravo tako, spoticao: jednom, pa nekoliko koraka dalje opet, i tako dalje, neprekidno. Ako se ne bih usredsredio sasvim i jedino na to, zapinjao mi je palac leve noge, u čizmi, o petu desne, a ja svoj um nisam mogao usredsrediti - misli su mi pri svakom koraku odletale.
<BR>&nbsp;&nbsp;&nbsp;&nbsp;&nbsp;Svici su svetlucali u drveću s obe strane staze, a ja sam dugo pretpostavljao da su i svetla ispred nas samo još neki takvi insekti, pa nisam ubrzavao korak. Onda, veoma iznenadno (bar se meni tako učinilo), dospesmo pod neki senoviti krov gde su se muškarci i žene sa žutim svetiljkama kretali između dugačkih redova uzanih ležajeva preko kojih su bile položene pokrivke. Jedna žena u odeći za koju pretpostavih da je crna preuzela je brigu o nama; povela nas je do nekog drugog mesta, gde su postojale stolice od rogova i štavljene kože i gde je u jednom mangalu gorela vatra. Tamo videh da je njena odežda skerletno crvena i da ima kapuljaču te iste boje, pa na tren pomislih da je Sajriaka.
<BR>&nbsp;&nbsp;&nbsp;&nbsp;&nbsp;"Tvoj prijatelj je veoma bolestan, zar ne?" reče ona. "Znaš li šta mu je?"
<BR>&nbsp;&nbsp;&nbsp;&nbsp;&nbsp;A vojnik odmahnu glavom i reče: "Ne. Nisam čak siguran ni ko je."
<BR>&nbsp;&nbsp;&nbsp;&nbsp;&nbsp;Bio sam toliko zapanjen, da ni reč nisam uspeo da progovorim. Dohvatila je moju šaku, pustila je, dohvatila vojnikovu šaku. "Ima visoku temperaturu. A imaš i ti. Sad kad su počele vrućine leta, vidimo iz dana u dan sve više zaraznih bolesti. Trebalo je da vodu prokuvate pre nego što je pijete, a od vašiju da se oslobađate najbolje što možete."
<BR>&nbsp;&nbsp;&nbsp;&nbsp;&nbsp;Okrenula se meni. "Ti, uz to, imaš i veliki broj plitkih posekotina, a neke od njih su zaražene. Krhotine kamena?"
<BR>&nbsp;&nbsp;&nbsp;&nbsp;&nbsp;Uspeo sam da izgovorim: "Pa nisam ja bolestan. Ja sam doveo mog prijatelja ovamo."
<BR>&nbsp;&nbsp;&nbsp;&nbsp;&nbsp;"Bolesni ste obojica, a koliko ja vidim, doveli ste jedan drugoga. Ne verujem da bi ijedan stigao do nas da mu nije pomogao onaj drugi. Jesu li bile krhotine kamena? Neko oružje neprijatelja?"
<BR>&nbsp;&nbsp;&nbsp;&nbsp;&nbsp;"Odlomljeni komadići kamena, da. Oružje jednog prijatelja."
<BR>&nbsp;&nbsp;&nbsp;&nbsp;&nbsp;"Kažu mi da je to najgore od svega - kad na tebe pucaju tvoji. Ali prva briga je ta groznica." Oklevala je, gledala naizmenično vojnika i mene. "Rado bih vas obojicu odmah stavila u krevet, ali prvo morate na kupanje."
<BR>&nbsp;&nbsp;&nbsp;&nbsp;&nbsp;Pljesnula je rukama i na taj način dozvala jednog krupnog drugara čija je glava bila obrijana. On je uhvatio i mene i njega za ruke i počeo nas voditi, onda je zastao, podigao me na ruke i dalje me nosio onako kako sam ja nekad nosio malog Severijana. Nekoliko trenutaka kasnije bili smo nagi i sedeli smo u jednom bazenu vode koja je bila grejana kamenjem. Taj kvrgavi čova je ispljuskao nove količine vode preko nas, a onda naterao prvo jednog, pa drugog da ustanemo da bi nas mogao ošišati jednim parom makaza za strižu. Posle toga ostaviše nas da se neko vreme natapamo.
<BR>&nbsp;&nbsp;&nbsp;&nbsp;&nbsp;"Sad možeš da govoriš", rekoh ja vojniku.
<BR>&nbsp;&nbsp;&nbsp;&nbsp;&nbsp;Pri sjaju svetiljke videh kako klima glavom.
<BR>&nbsp;&nbsp;&nbsp;&nbsp;&nbsp;"Pa zašto, onda, nisi govorio dok smo dolazili ovamo?"
<BR>&nbsp;&nbsp;&nbsp;&nbsp;&nbsp;Oklevao je, onda malčice slegnuo ramenima. "Razmišljao sam o mnogim stvarima, a ni ti nisi pričao. Izgledao si toliko umoran. Jednom sam te pitao zar ne bi bilo bolje da stanemo, ali nisi odgovorio."
<BR>&nbsp;&nbsp;&nbsp;&nbsp;&nbsp;"Meni se činilo da je obratno", rekoh, "ali možda smo obojica bili u pravu. Pamtiš li šta se s tobom dešavalo pre nego što si sreo mene?"
<BR>&nbsp;&nbsp;&nbsp;&nbsp;&nbsp;Opet pauza. "Ja se i ne sećam da sam te sreo. Hodali smo nekom mračnom stazom, ti si bio pored mene."
<BR>&nbsp;&nbsp;&nbsp;&nbsp;&nbsp;"A pre toga?"
<BR>&nbsp;&nbsp;&nbsp;&nbsp;&nbsp;"Ne znam. Muzika, možda, i dugo pešačenje. Prvo po Suncu, posle u pomrčini."
<BR>&nbsp;&nbsp;&nbsp;&nbsp;&nbsp;"To pešačenje, to je bilo dok si bio sa mnom", rekoh ja. "Zar se ničeg drugog ne sećaš?"
<BR>&nbsp;&nbsp;&nbsp;&nbsp;&nbsp;"Letenje kroz mrak. Jeste, bio sam sa tobom, pa smo došli do jednog mesta gde nam je Sunce bilo tačno iznad glave. Ispred nas je bila neka svetlost, ali kad sam ja u nju stupio, pretvorila se u neku vrstu tame."
<BR>&nbsp;&nbsp;&nbsp;&nbsp;&nbsp;Klimnuo sam glavom. "Vidiš, nisi bio potpuno pri sebi. Kad je topao dan, čoveku se može učiniti da mu je Sunce tačno iznad glave, ali kad se ono nađe dole, iza planina, svetlost kao da se pretvori u tamu. Pamtiš li kako se zoveš?"
<BR>&nbsp;&nbsp;&nbsp;&nbsp;&nbsp;O ovome je razmišljao nekoliko trenutaka, a onda se nasmešio tužno. "To sam izgubio negde uz put. Tako je kazao onaj jaguar koji je prethodno obećao da će kozi biti vodič."
<BR>&nbsp;&nbsp;&nbsp;&nbsp;&nbsp;Onaj krupni čovek obrijane glave bio se vratio, a da to ni vojnik ni ja nismo primetili. Pomogao mi je da iziđem iz bazena, dao mi je peškir da se osušim i jednu odeždu da je obučem i platnenu vreću sa mojom imovinom, koja je sada jako zaudarala na dim za uništavanje gamadi. Dan ranije bio bih do ludila uznemiren ako bi Kandža makar i jedan trenutak bila izvan mog vlasništva. Te noći jedva da sam i shvatao da je nemam dok mi je ne vratiše, a da su je stvarno vratili uverio sam se tek kad sam ležao na jednoj od tih postelja, ispod mreže tanke poput koprene. Tad je Kandža zasijala u mojoj šaci, blago, kao mesec; a imala je i oblik nalik na onaj koji mesec pokatkad dobija. Nasmešio sam se pri pomisli da je bujica mesečeve blede zelene svetlosti - odsjaj Sunca.
<BR>&nbsp;&nbsp;&nbsp;&nbsp;&nbsp;One prve noći kad sam spavao u Saltusu probudio sam se pomišljajući da se nalazim u šegrtskoj spavaonici u našoj kuli. Sad sam doživeo ponovljeni oblik istog iskustva: spavao sam i u snu zaključio da je taj senoviti lazaret sa tihim prilikama i sa svetiljkama u pokretu bio samo halucinacija tog dana.
<BR>&nbsp;&nbsp;&nbsp;&nbsp;&nbsp;Digao sam se u sedeći položaj i pogledao oko sebe. Osećao sam se dobro - bolje, zapravo, nego ikad; ali i toplo. Kao da sam se žario iznutra. Rohe je spavao na boku, njegova crvena kosa bila je raskuštrana, njegova usta malo otvorena, a lice, iza koga sad nije stajala energija njegovog uma, odmorno i dečačko. Kroz okrugli brodski prozorčić video sam snežne nanose u Starom dvorištu, nedavno pali sneg na kome još nije bilo tragova ljudi niti njihovih životinja; ali meni pade na um da će u nekropolisu već biti na stotine tragova malih stvorenja koja tamo nalaze sklonište i koja su mrtvima miljenčad i drugari u igri, a koja će sad izlaziti da traže hranu i da se raduju na tom novom pejzažu koji im je Priroda podarila. Obukao sam se hitro i tiho, a kad se jedan od ostalih šegrta počeo pokretati, nekoliko trenutaka sam držao prst samome sebi na usnama; onda sam pohitao niz strmo stepenište koje se zavojito spušta kroz sredinu kule.
<BR>&nbsp;&nbsp;&nbsp;&nbsp;&nbsp;Međutim ono kao da je bilo nekako duže nego obično, a, osim toga, imao sam teškoća i pri kretanju sa jednog na drugi stepenik. Mi smo, kad se penjemo uz stepenište, svaki put svesni da nas sila teže ometa, ali kad silazimo smatramo da je samo po sebi razumljivo da nam ona pomaže. Ja sad otkrih da mi je ta pomoć uskraćena sasvim, ili gotovo sasvim. Morao sam pri svakom koraku da guram stopalo nadole, ali na takav način da ono dotakne stepenik mekano, a ne silovito, da ne bih od udara poleteo uvis. Uvideo sam, na onaj nadnormalni način kako u snovima saznajemo stvari, da su se sve kule Citadele konačno digle i da već putuju, napuštaju Disov krug. To znanje me je činilo srećnim, ali sam ipak želeo da odem u nekropolis i potražim tragove koati-glodara i lisica. Žurio sam nadole najbrže što sam mogao, a onda sam začuo stenjanje. Taj stepenišni bunar se više nije produžavao u dubinu, kao što bi trebalo, nego je vodio u jednu kabinu, kao što je stepenište u Boldandersovom dvorcu vodilo u dvorane duž čijih se zidova spuštalo.
<BR>&nbsp;&nbsp;&nbsp;&nbsp;&nbsp;To bejaše bolesnička soba majstora Malrubiusa. Majstori imaju pravo na prostrane brodske kabine; ipak, ova njegova je daleko prostranija bila sada nego u stvarnosti. Imala je na svome zidu dva brodska prozorčića, kao i stvarna koju sam zapamtio, ali sada grdno uvećana - bile su to oči planine Tifon. Krevet majstora Malrubiusa bio je veoma veliki, a ipak kao da se izgubio u ogromnosti sobe. Dve prilike bile su nagnute nad njega. Odeća im je bila tamna, ali meni je bilo očigledno da to nije fuligin našeg esnafa. Krenuo sam ka njima, a kad sam bio tako blizu da sam mogao čuti mukotrpno disanje bolesnika, one su se uspravile da me pogledaju. Bile su to Kumeanka i njena akolitkinja Merin, one dve veštice koje smo sreli navrh groba u ruševnom kamenom gradu.
<BR>&nbsp;&nbsp;&nbsp;&nbsp;&nbsp;"Ah, sestro, došla si, najzad", reče Merin.
<BR>&nbsp;&nbsp;&nbsp;&nbsp;&nbsp;Dok je to govorila, ja uvideh da nisam, kao što sam dotad mislila, šegrt Severijan. Bila sam Tekla, ali u onom svom životnom dobu kad sam bila visoka kao on, a to će reći u mojoj trinaestoj ili četrnaestoj godini. Osećala sam se jako neprijatno, ne zbog svog devojačkog tela niti zbog muške odeće na sebi (koja mi je, uistinu, u dobroj meri i prijala), nego zato što do tada nisam bila svesna ko sam. Imala sam, ujedno, osećaj da su Merinine reči bile čin magije - da smo do maločas bili prisutni i Severijan i ja, ali da ga je ona, na neki način, potisnula u pozadinu. Kumeanka me poljubi u čelo, a kad je taj poljubac bio završen, obrisa krv sa svojih usana. Iako nije progovarala, ja sam znala da je to signal da sam, u nekom smislu, postala i onaj vojnik.
<BR>&nbsp;&nbsp;&nbsp;&nbsp;&nbsp;"Kad spavamo", reče mi Merin, "pomeramo se iz temporalnosti u eternitet."
<BR>&nbsp;&nbsp;&nbsp;&nbsp;&nbsp;"Kad se budimo", šapnu Kumeanka, "gubimo sposobnost gledanja onostran sadašnjeg trenutka."
<BR>&nbsp;&nbsp;&nbsp;&nbsp;&nbsp;"Ova ovde se ne budi nikad", hvalisala se Merin.
<BR>&nbsp;&nbsp;&nbsp;&nbsp;&nbsp;Majstor Malrubius se promeškoljio i opet zastenjao, a Kumeanka je uzela bokal vode sa stola pokraj njegove postelje i nasula malo u jednu tambler-čašu, uspravnu, sa ravnim dnom, bez drške. Dok je vraćala bokal na mesto, u čaši se nešto živo pomerilo. Pomislila sam, iz nekog razloga, da je to undina; ustuknula sam, ali u čaši je bio Hetor, ne veći od moje šake; natiskivao je svoje sivo, neobrijano lice uz staklo.
<BR>&nbsp;&nbsp;&nbsp;&nbsp;&nbsp;Njegov glas sam čula kao što bi čovek čuo mišje cijukanje: "Ponekad na kopno nasukan fotonskim olujama, kovitlajem galaksija, u smeru kazaljki na satu i obratno, otkucavajući sa svetlošću niz mračne morske koridore obložene našim srebrnim jedrima, našim srebrnim jedrima demonima pohođenim , čiji su jarboli po sto liga dugački, a tanki kao konci, fini kao srebrne igle koje šiju koncima zvezdane svetlosti, izrađuju vez oko zvezda na crnom somotu, vlažni od vetra Vremenke koja proleće pored njih. O, kosti u njenim zubima! Pena talasa, leteća talasna pena Vremenke nabačena na ove obale gde stari mornari više ne mogu da uskraćuju svoje kosti nesmirenom, nezamorenom kosmosu. Kamo ode ona? Dama moja, drugarica duše moje? Ode preko zahuktalih plima Vodolije, Riba, Ariesa. Otišla. Otišla u svom čunu, bradavice dojki pritisnute o crni somotni poklopac, otišla, plovidba je nosi večno sve dalje od obala koje su zvezdama ispirane, od suvih sprudova nastanjivih svetova. Ona je sama svoj brod, ona je izrezbarena figura na pramcu svog broda, ona je i kapetan. Bosune, Bosune, porini pomoćni čamac! Tvorče jedara, napravi jedro! Izmakla nam je. Izmakli smo joj. Ona je u onoj prošlosti koju nikad nismo doživeli i u onoj budućnosti koju nikad nećemo. Više jedara, kapetane, razvijaj, eno, izmiče nam Vaseljena..."
<BR>&nbsp;&nbsp;&nbsp;&nbsp;&nbsp;Pokraj bokala, na stolu, stajalo je zvono. Merin poče njime luparati kao da želi da zagluši Hetorov glas; kad je majstor Malrubius okvasio usne vodom iz čaše, Merin uze čašu iz Kumeankine ruke, pa žestokim razmahom prosu ostatak vode po podu i onda namače čašu, izvrnutu, na grlić bokala. Hetor je bio ućutkan, ali se voda širila po podu, klobučući kao da je hrani neki skriveni izvor. Ledeno hladna bejaše. Pomišljala sam nejasno da će se moja guvernanta ljutiti što su mi cipele mokre.
<BR>&nbsp;&nbsp;&nbsp;&nbsp;&nbsp;Odazivajući se na zvonjavu, dolazila je neka služavka - Teklina služavka, ona čiju sam odranu nogu pregledao dan posle mog spasavanja Vodalusa. Sad je mlađa bila, u onom stupnju mladosti u kojem je morala biti u doba kad je Tekla bila devojčica, ali koža joj je sa te noge već bila zguljena i odatle je curila krv. "Veoma mi je žao", rekoh. "Veoma mi je žao, Huna. Nisam to ja uradio - nego je majstor Gerlous, uz pomoć nekoliko kalfi."
<BR>&nbsp;&nbsp;&nbsp;&nbsp;&nbsp;Majstor Malrubius se digao u sedeći položaj u krevetu i ja po prvi put primetih da je taj njegov ležaj zapravo ženska šaka, sa prstima dužim nego što su moje ruke od ramena do kraja i sa noktima u vidu kandži. "Pa tebi je dobro!" reče on, kao da sam ja bio taj koji se maločas nalazio na samrti. "Ili, bar, manje-više dobro." Prsti te ženske šake počeše da se sklapaju ka njemu, ali on iskoči iz kreveta u vodu, sad do kolena visoku, te stade uz mene.
<BR>&nbsp;&nbsp;&nbsp;&nbsp;&nbsp;Jedan džukac - moj stari kucov Triskele - bio je do tada, izgleda, sakriven ispod kreveta, ili je možda samo ležao s druge strane njegove, neprimećen. Sad nam se približio, probijajući se brzo kroz vodu širokim prsima i pljuskajući po njoj jedinom prednjom šapom. Lajao je radosno. Majstor Malrubius me je dohvatio za desnu šaku, a Kumeanka za levu; zajednički me povedoše do jednog od ta dva velika oka planine.
<BR>&nbsp;&nbsp;&nbsp;&nbsp;&nbsp;Videh prizor isti kao kad me je Tifon do tog mesta doveo: svet razmotan ispred mene kao tepih i vidljiv u svojoj celosti. Ovog puta izgledao je daleko veličanstvenije. Sunce je bilo iza nas; ali snagu svojih zraka kao da je umnogostručilo. Senke su bile alhemizovane u zlato, a sve zeleno bilje dobijalo je na moje oči, iz trenutka u trenutak, tamniju zelenu boju i više snage. Videh žita kako zru na njivama i milijardska jata riba u morima kako se udvostručavaju i opet udvostručavaju zahvaljujući množenju, u površinskoj vodi, majušnih biljaka koje im služe kao hrana. Voda iz dvorane iza nas poče sad da se sliva iz oka i, hvatajući svetlost, da pada u vidu duge.
<BR>&nbsp;&nbsp;&nbsp;&nbsp;&nbsp;Onda se probudih.
<BR>&nbsp;&nbsp;&nbsp;&nbsp;&nbsp;Dok sam spavao, neko me je bio obavio ćebadima i nabio sneg sa svih strana oko ćebadi. (Kasnije sam doznao da taj sneg snose sa planina tovarni konji, oni čije su noge sigurne.) Tresući se, poželeh da se vratim u svoj san, mada sam već bio svestan ogromne udaljenosti koja nas je razdvajala. Gorki ukus nekog leka bio mi je u ustima; za platno opruženo ispod mene imao sam utisak da je tvrdo kao pod; a skerletno zaodeždene Pelerinke kretale su se, sa svetiljkama, tamo i amo, negujući muškarce i žene koji su ječali u tami.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
