<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. IZNAD DŽUNGLE
<P>&nbsp;&nbsp;&nbsp;&nbsp;&nbsp;Sleteli smo pri svetlosti zvezda. Bilo je to kao buđenje; doživeo sam sletanje kao da iza sebe ostavljam ne nebo, nego vilajet noćnih mora. Ogromno stvorenje se spuštalo kao padajući list, u krugovima sve užim, kroz oblasti sve toplijeg vazduha, tako da sam najzad osetio mirise iz Vrta tropske džungle: mešavinu zelenog života, trulećeg drveta i parfema iz širokih, voštano glatkih, bezimenih cvetova.
<BR>&nbsp;&nbsp;&nbsp;&nbsp;&nbsp;Jedan zigurat je uzdizao svoju tamnu kamenu glavu nad drveće - a ipak, drveće je i nosio u visinu, sa sobom, jer je mnogo stabala poiznicalo, kao što gljivice izniču iz trulog drveta, iz njegovih raspadajućih kamenih zidova. Spustili smo se, načinom kao da nemamo težinu, na njega; istog časa su iskrsle buktinje i začuli se uzbuđeni glasovi. Bio sam još veoma slab zbog razređenog, ledenog vazduha koji sam do maločas udisao.
<BR>&nbsp;&nbsp;&nbsp;&nbsp;&nbsp;Sad ljudske ruke zameniše te kandže koje su me držale toliko dugo. Silazili smo niz spoljašnju stranu te piramidalne građevine, hodajući po ravnim proširenjima i po stepenicima od ispucalog kamena, sve dok nisam stao ispred jedne vatre i video, s njene druge strane, nasmešeno lice Vodalusovo i srcasto oblikovano lice njegove pratilje Tee, naše polusestre.
<BR>&nbsp;&nbsp;&nbsp;&nbsp;&nbsp;"Ko je ovo?" upita Vodalus.
<BR>&nbsp;&nbsp;&nbsp;&nbsp;&nbsp;Pokušao sam da dignem ruke, ali neko ih je držao. "Vladaoče", rekoh mu, "mora biti da me znaš."
<BR>&nbsp;&nbsp;&nbsp;&nbsp;&nbsp;Iza mene, onaj glas koji mi se u vazduhu javio odgovori: "Ovaj čovek je bio cena, to je ubica mog brata. Radi njega smo te služili - ja i Hetor, koji služi mene."
<BR>&nbsp;&nbsp;&nbsp;&nbsp;&nbsp;"Onda, što mi ga dovodiš?" upita Vodalus. "On je tvoj. Da li si mislila da ću ja, kad ga vidim, poništiti naš sporazum?"
<BR>&nbsp;&nbsp;&nbsp;&nbsp;&nbsp;Možda sam bio jači nego što mi se činilo. Možda sam samo uhvatio čoveka koji je stajao desno od mene u trenutku kad nije bio u ravnoteži; u svakom slučaju, uspeo sam da se trgnem i okrenem na takav način da je uleteo u vatru, gde, pod njegovim nogama, užareno ugljevlje poče leteti na sve strane.
<BR>&nbsp;&nbsp;&nbsp;&nbsp;&nbsp;Iza mene je stajala Agija, naga do pojasa, a iza nje Hetor, koji je šakama držao obe njene dojke i istovremeno pokazivao sve svoje trule zube. Borio sam se da pobegnem. Udarila mi je šamar - i nešto mi je povuklo obraz, osetio sam razdirući bol, zatim toplo i obilato slivanje krvi.
<BR>&nbsp;&nbsp;&nbsp;&nbsp;&nbsp;Kasnije sam doznao da se to oružje zove lusivi i da ga je Agija imala zato što je Vodalus zabranio da u njegovom prisustvu iko, osim njegovih telohranitelja, nosi oružje. To je samo jedna malena šipka sa dva prstena, za palac i za domali prst, i sa četiri ili pet povijenih sečiva koja se mogu sakriti u dlanu; ali malo ko je preživeo udarac lusivijem.
<BR>&nbsp;&nbsp;&nbsp;&nbsp;&nbsp;Bio sam jedan od tih malobrojnih. Posle dva dana sam ustao i našao da sam zatvoren u jednoj goloj sobi. Možda u svakom životu jedna soba mora postati bolje poznata nego ijedna druga; za uhapšenike to je uvek ćelija. Ja, koji sam radio ispred toliko ćelija, uguravajući poslužavnike sa hranom za unakažene i šenule, sad uvideh, opet, ćeliju svoju sopstvenu. Nikad nisam doznao čemu je ranije taj zigurat služio. Možda je stvarno bio robijašnica; možda hram, ili atelje za neku zaboravljenu umetnost. Moja ćelija bila je šest koraka široka i deset dugačka, približno dvostruko veća od one koju sam imala ispod mučiteljske kule. Vrata od neke prastare, blistave legure stajala su naslonjena na zid, Vodalusovim apsandžijama beskorisna zato što ih oni nisu umeli zaključavati; nova vrata, grubo istesana od nekog, kao gvožđe tvrdog drveta iz džungle, zatvarala su izlaz. Postojao je prozor, zapravo jedan otvor za koji ja ne verujem da je ikad bio namenjen da posluži kao prozor; prečnikom je bio jedva nešto veći od moje mišice, nalazio se visoko na izbledelom zidu i propuštao je svetlost u ćeliju.
<BR>&nbsp;&nbsp;&nbsp;&nbsp;&nbsp;Još tri dana su prošla dok sam ojačao toliko da sam mogao da skočim i da se izvučem, držeći se jednom šakom za donju ivicu tog otvora, sve do gore, da bih pogledao napolje. Kad je došao taj dan, video sam neki predeo brežuljkast, prošaran leptirima - i toliko tuđ, toliko različit od onog što sam očekivao, da ja, onako zaprepašćen i pomišljajući da sam možda poludeo, ispustih ivicu. A bio je to, kao što sam tek kasnije shvatio, predeo sačinjen od gornjih strana krošnji drveća, gde stabla visoka po deset lanaca šire svoje livade od lišća, livade koje retko ko, osim ptica, ikada vidi.
<BR>&nbsp;&nbsp;&nbsp;&nbsp;&nbsp;Obraz mi je bio previo jedan starac sa licem punim znanja, ali i zla. On mi je promenio i zavoje na nozi. Kasnije je doveo jednog dečaka od oko trinaest godina, čiji je krvotok spojio sa mojim i tako ostavio sve dok dečakove usne nisu dobile boju olova. Zapitao sam tada staroga lekara odakle je, a on, očigledno misleći da sam ja neki urođenik iz tih šuma, reče: "Iz velikog grada na jugu, u dolini reke koja crpe vodu iz hladnih zemalja. Đol je to, reka duža od ovih vaših, mada ne stvara tako žestoke poplave."
<BR>&nbsp;&nbsp;&nbsp;&nbsp;&nbsp;"Veliku veštinu imaš", rekoh. "Nikad nisam čuo za doktora koji toliko postiže. Već mi je dobro i voleo bih da prestaneš pre nego što ovaj dečak umre."
<BR>&nbsp;&nbsp;&nbsp;&nbsp;&nbsp;Stari ga uštinu za obraz. "Oporaviće se on brzo - na vreme da mi zagreje krevet noćas. U tim godinama oni se uvek brzo oporave. Ne, nije ono što misliš. Ja spavam pored njega samo zato što noćni dah mladih deluje kao obnoviteljsko sredstvo na one koji su mojih godina. Mladost je, vidiš ti, jedna zarazna bolest, a mi se nadamo da nas zakači blagi slučaj. Kako ti je rana?"
<BR>&nbsp;&nbsp;&nbsp;&nbsp;&nbsp;Ništa me nije moglo tako potpuno ubediti kao ovo poricanje da jeste ono što sam pomislio - ništa, čak ni priznanje, jer bi priznanje moglo imati svoj koren u nekoj nastranoj želji da se održi privid potencije. O rani mu rekoh istinu, naime, da svoj desni obraz ne osećam, osim što iz njega dopire neki neodređeni svrab; dok sam to govorio, pitao sam se, u vezi sa tim nesretnim momčićem - koja li mu od njegovih dužnosti najviše smeta.
<BR>&nbsp;&nbsp;&nbsp;&nbsp;&nbsp;Stari mi poskida zavoje i premaza mi rane još jednim slojem smrdljivog smeđeg melema koji je već jednom primenio. "Vratiću se sutra", reče mi on. "Mada ne verujem da će ti Mamas biti ovde više potreban. Dobro ti napreduješ. Njena uzvišenost" (ovo je propratio trzajem glave da bi pokazao da je to ironična aluzija na Agijin rast) "biće izvanredno zadovoljna."
<BR>&nbsp;&nbsp;&nbsp;&nbsp;&nbsp;Rekoh, trudeći se da to zvuči kao uzgredna primedba, da se nadam da i svi drugi njegovi pacijenti jednako dobro napreduju.
<BR>&nbsp;&nbsp;&nbsp;&nbsp;&nbsp;"Misliš na onog potkazivača koji je donet kad i ti? Njemu je onoliko dobro koliko bi se i moglo očekivati." Govoreći to, okrenuo se na drugu stranu, da ne bih video uplašeni izraz njegovog lica.
<BR>&nbsp;&nbsp;&nbsp;&nbsp;&nbsp;Pomišljajući da bih možda mogao steći neki uticaj kod ovog lekara i na taj način dovesti sebe u položaj da možda pomognem autarhu, počeh silno da hvalim njegovu veštinu i završih izjavom da mi nije jasno zašto se tako sposoban doktor druži sa tako zlim ljudima.
<BR>&nbsp;&nbsp;&nbsp;&nbsp;&nbsp;Pogledao me je suženo, a lice mu se uozbiljilo. "Zbog znanje. Nigde ne može čovek mog zanimanja učiti kao što ja učim ovde."
<BR>&nbsp;&nbsp;&nbsp;&nbsp;&nbsp;"Misliš na jedenje mrtvih? Jeo sam ih i ja, mada ti ovi to možda nisu rekli."
<BR>&nbsp;&nbsp;&nbsp;&nbsp;&nbsp;"Ne, ne. Učeni ljudi - osobito u mom zanimanju - svuda to uobičavaju, i to obično sa boljim učinkom, jer mi odabiramo osobe za sebe i jedemo samo najvrednija tkiva. Ono znanje za kojim ja tragam ne može se tim putem steći, jer ga niko od nedavno umrlih ne poseduje, štaviše možda ga niko nikad i nije posedovao."
<BR>&nbsp;&nbsp;&nbsp;&nbsp;&nbsp;Sad je bio oslonjen o zid i činilo se da govori koliko meni, toliko i nekoj nevidljivoj prisutnosti. "Jalova nauka prošlosti dovela je samo do iscrpljivanja ove planete i do uništenja njenih rasa. Bila je utemeljena u pukoj želji da se iskoriste sirove energije i materije Vaseljene, bez ikakvog uzimanja u obzir njihovih privlačnosti, odbijanja i krajnjih sudbina. Gledaj!"
<BR>&nbsp;&nbsp;&nbsp;&nbsp;&nbsp;Gurnuo je šaku u zrak Sunca koji je tada padao kroz moj visoki kružni prozorčić. "Evo svetlosti. Ti ćeš reći da ona nije živo biće, ali će ti tako promaći suštinska istina, koja se sastoji u tome što je ona nešto više, a ne nešto manje. Iako ne zauzima nikakav prostor, ona je ispunila Vaseljenu. Ona svemu daje hranu, a ipak, sama se hrani uništenjem. Mi tvrdimo da je kontrolišemo, ali šta ako ona gaji nas kao izvor hrane za sebe? Šta ako sve šume rastu samo da bi mogle biti zapaljene i ako se muškarci i žene rađaju zato da bi mogli paliti vatre? Zar nije moguće da je naša tvrdnja da smo gospodari svetlosti jednako nemoguća kao tvrdnja žita da gospodari nama zato što mu mi pripremamo zemljište i pomažemo u njegovom opštenju sa Erthom?"
<BR>&nbsp;&nbsp;&nbsp;&nbsp;&nbsp;"Sve je to dobro rečeno", rekoh mu. "Ali zašto služiš Vodalusa?"
<BR>&nbsp;&nbsp;&nbsp;&nbsp;&nbsp;"Takvo znanje se ne stiče bez opita." Smeškao se govoreći i doticao dečakovo rame, a meni izađe pred oči vizija dece u plamenu. Nadam se da nisam bio u pravu.
<BR>&nbsp;&nbsp;&nbsp;&nbsp;&nbsp;To se dešavalo dva dana pre nego što sam se izvukao do prozorčića. Taj stari pijavičar nije više nijednom došao; nisam mogao znati da li je pao u nemilost, ili je upućen na neko drugo mesto, ili je samo zaključio da nikakva dalja nega nije potrebna.
<BR>&nbsp;&nbsp;&nbsp;&nbsp;&nbsp;Agija je došla jednom; stojeći između dve Vodalusove naoružane žene, pljunula mi je u lice i počela opisivati kakve su muke za mene smislili ona i Hetor za dane kad budem dovoljno snažan da mučenje podnosim. Kad je završila, rekoh joj sasvim istinito da sam veći deo svog života proveo pomažući u strašnijim radnjama i još je posavetovah da pribavi stručnu pomoć; posle toga, ona ode.
<BR>&nbsp;&nbsp;&nbsp;&nbsp;&nbsp;Sledećih nekoliko dana bio sam manje-više ostavljen na miru. Pri svakom buđenju imao sam osećaj da sam maltene postao druga osoba, jer u toj usamljenosti samoća mojih misli tokom tamnih odlomaka sna bila je maltene dovoljna da poništi moje osećanje ličnosti. Ipak, svi ti Severijani, i sve te Tekle želeli su slobodu.
<BR>&nbsp;&nbsp;&nbsp;&nbsp;&nbsp;Povlačenje u sećanje bilo je lako; često smo tome pribegavali i opet živeli one bezbrižne dane kad smo Dorkas i ja putovali ka Traksu i dane kad sam se igrala u lavirintu od žbunja okresanog da ima oblik zidova, iza vile mog oca, i kad sam se igrao u Starom dvorištu; i onu dugu šetnju niz Adamnijsko stepenište, sa Agijom pre nego što sam saznao da mi je ona neprijateljica.
<BR>&nbsp;&nbsp;&nbsp;&nbsp;&nbsp;Često sam, ipak, napuštao uspomene i prisiljavao sebe na razmišljanje, ponekad hramljući gore-dole, a ponekad samo čekajući da kroz prozor naiđu insekti da bih mogao, zabave radi, da ih hvatam u vazduhu. Planirao sam bekstvo, mada se činilo da to neće biti mogućno dok se okolnosti u kojima se nalazim ne promene; zadubljivao sam se u pojedine pasuse iz smeđe knjižice i pokušavao da ih povežem sa mojim doživljajima da bih shvatio, u onom obimu koliko je to bilo izvodljivo, neko opšte pravilo o ljudskom postupanju koje bi mi moglo koristiti ako bih se ikad oslobodio.
<BR>&nbsp;&nbsp;&nbsp;&nbsp;&nbsp;Jer ako je pijavičar, čovek u godinama, mogao i dalje da hrli za znanjem iako je bio siguran da će ubrzo umreti, zašto ne bih mogao i ja, za čiju smrt se činilo da će doći još brže, da nađem neku utehu u izvesnom saznanju da njen dolazak nije u tolikoj meri siguran?
<BR>&nbsp;&nbsp;&nbsp;&nbsp;&nbsp;Zato sam prosejavao postupke onih magičara, i onog čoveka koji me je spopao ispred kolibice bolesne devojke, i mnogih drugih osoba koje sam u životu upoznao, tragajući za ključem koji bi mogao sva srca otključati.
<BR>&nbsp;&nbsp;&nbsp;&nbsp;&nbsp;Ne nađoh nijedan koji bi se mogao iskazati u nekoliko reči: "Muškarci i žene postupaju onako kako postupaju zbog toga... i toga..." Nijedan od tih zupčastih komada metala nije se uklopio - žudnja za vlašću, ljubavna pohota, potreba da ti neko uliva pouzdanje, sklonost ka začinjavanju života romansom. Ali jesam našao jedno načelo i nazvao ga načelo primitivnosti; verujem da je široko primenjivo i da, ako baš ne izaziva delanje, bar utiče na oblike u kojima će se ono ispoljiti. Mogao bih ga ovako iskazati: Zbog toga što su se održale toliko hilijada, preistorijske kulture su oblikovale naše nasleđe na takav način da se mi danas ponašamo kao da još i sad živimo u preistorijskim uslovima. Na primer, tehnologija koja je nekada mogla omogućiti Boldandersu da posmatra sve postupke hetmana onog sela na obali jezera pretvorila se u prah pre mnogo hiljada godina; ali ona je, tokom eona svoga postojanja, bacila na njega svojevrsnu, hoćemo li reći, čaroliju, tako da je ostala dejstvujuća, iako nepostojeća.
<BR>&nbsp;&nbsp;&nbsp;&nbsp;&nbsp;Na isti način svi mi imamo u sebi duhove stvari davno nestalih, duhove palih gradova i čudesnih mašina. To se jasno vidi iz one priče koju sam čitao Jonasu kad smo bili u zatočeništvu (a koliko je tad brižnost bila manja, a drugarstvo veće), pa sam zato tu priču čitao ponovo i ponovo u ziguratu. Autoru je bilo potrebno neko čudovište rođeno u moru, nešto nalik na Erebusa ili Abaju, i to u mitskom ambijentu, pa mu je dao glavu nalik na brodsku - ali tako da je to jedini vidljivi deo tela čudovišta, zato što je sve drugo ispod vode - i zato se njegovo čudovište udaljio iz protoplazmičke stvarnosti, postajući mašina, što su ritmovi pripovedačevog uma i zahtevali.
<BR>&nbsp;&nbsp;&nbsp;&nbsp;&nbsp;Dok sam se zamajavao tim mudrijašenjem, postajao sam sve jasnije svestan da je Vodalusovo gospodarenje nad tom građevinom u nekom smislu nestalno. Iako mi, kao što rekoh, više nikad nisu došli u posetu ni lekar ni Agija, često sam čuo trčeće korake u hodniku ispred moje ćelije, a ponekad i pokoju viknutu reč.
<BR>&nbsp;&nbsp;&nbsp;&nbsp;&nbsp;Kad god su se ti zvuci začuli, prislanjao sam na daske uho, ono koje nije bilo prekriveno zavojima; često sam ovo činio i pre pojave zvukova, naime, dugo sam osluškivao u nadi da ću čuti neki delić razgovora koji bi mi otkrio bar nešto od Vodalusovih planova. Dok sam uzaludno osluškivao, nisam mogao da se ne setim onih stotina osoba u našoj ublijeti koje su, nesumnjivo, osluškivale moje razgovore sa Droteom dok sam nosio hranu za njih; padalo mi je na um koliko su se one, svakako, naprezale da čuju deliće razgovora koji je plovio iz Tekline ćelije u hodnik i odatle u njihove ćelije kad sam bio kod Tekle u poseti.
<BR>&nbsp;&nbsp;&nbsp;&nbsp;&nbsp;A mrtvi, šta je sa njima? Priznaću da sam o sebi, povremeno, razmišljao kao o čoveku koji je, maltene, već mrtav. Zar nisu mrtvi zaključani ispod zemlje, u ćelije koje su manje od te moje; milioni miliona mrtvih? Ne postoji nijedna oblast ljudskog delanja u kojoj mrtvi nisu brojčano mnogostruko jači od živih. Pomrla je većina lepe dece. Većina vojnika, većina kukavica. Najlepše žene, najučeniji muškarci - sve mrtvo. Njihova tela počivaju u sanducima, sarkofazima, ispod svodova od grubo istesanog kamenja, svuda ispod zemlje. Njihovi duhovi pohode naše umove, njihove uši su prislonjene uz čeone kosti naše. Ko zna koliko napeto osluškuju dok govorimo i koju reč čekaju?
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
