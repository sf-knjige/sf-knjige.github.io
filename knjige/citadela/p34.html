<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34. KLJUČ VASELJENE
<P>&nbsp;&nbsp;&nbsp;&nbsp;&nbsp;Kad je čuo sve, majstor Palaemon je prišao hrpici mojih stvari i uzeo ono što je od Terminus Esta jedino preostalo: dršku sa jabukom i srebrnim rukoštitnikom. "Bila je to dobra palošina", reče on. "Zamalo sam ti smrt tvoju dao; ali bila je dobra palošina."
<BR>&nbsp;&nbsp;&nbsp;&nbsp;&nbsp;"Uvek smo je sa ponosom nosili i nikad nismo imali razloga da se na nju požalimo."
<BR>&nbsp;&nbsp;&nbsp;&nbsp;&nbsp;Uzdahnuo je, a dah kao da mu je zapeo u grlu. "Nema je više. Sečivo je mač, a onaj nameštaj oko sečiva - nije mač. Esnaf će negde sačuvati ove delove, kao i tvoj ogrtač i jahačku torbicu zato što je to pripadalo tebi. Kad ti i ja budemo vekovima mrtvi, starci kao ja pokazivaće te predmete svojim kalfama. Žalosno je što nemamo i sečivo. Mnogo godina sam koristio taj mač pre nego što si ti došao u esnaf i nikad mi ni na pamet nije palo da će nastradati u borbi protiv nekog đavoljeg oružja." Spustio je na sto opalnu jabuku drške i pogledao me namršteno. "Šta te muči? Video sam ljude koji su se, pošto su im oči iskopane, trgli manje nego ti sad."
<BR>&nbsp;&nbsp;&nbsp;&nbsp;&nbsp;"Postoje mnoge vrste oružja koja su, kako ti reče, đavolja, oružja kojima se čelik ne može odupreti. Videli smo ponešto od takvih oružja kad smo bili u Orithiji. Tamo ima na desetine hiljada naših vojnika koji zadržavaju neprijatelja vatrenim kopljima, džilitima, mačevima iskovanim rđavije nego što je to Terminus Est bio. Njihovi dosadašnji uspesi zasnivaju se na tome što Ascijanci nemaju mnogo tih energetskih oružja, a nemaju ih mnogo zato što nemaju energetske izvore potrebne za njihovu proizvodnju. Šta će se desiti ako Urtu bude dato Novo Sunce? Neće li Ascijanci tada biti u stanju da iskoriste njegovu energiju bolje nego mi?"
<BR>&nbsp;&nbsp;&nbsp;&nbsp;&nbsp;"To bi moglo biti", potvrdi majstor Palaemon.
<BR>&nbsp;&nbsp;&nbsp;&nbsp;&nbsp;"Razmišljali smo zajedno sa ranijim autarsima - našom esnafskom braćom, ako ćemo se tako izraziti, u novom esnafu. Majstor Malrubius je rekao da se, u modernim vremenima, samo naš prethodnik odvažio da krene na test. Kad dodirnemo umove drugih, često nalazimo da su odbili test zato što su smatrali da bi naši neprijatelji, koji su zadržali toliko veći deo drevnih nauka, izvukli veću korist. Nije li moguće da su oni bili u pravu?"
<BR>&nbsp;&nbsp;&nbsp;&nbsp;&nbsp;Pre nego što je odgovorio, majstor Palaemon je dugo razmišljao. "Ne mogu reći. Ti misliš da sam mudar zato što sam ti nekad držao nastavu, ali ja, za razliku od tebe, nisam bio na severu. Video si vojske Ascijanaca, a ja nikad nijednog Ascijanca ne videh. Laskaš mi kad me pitaš za mišljenje. Ipak - ako je suditi po svemu što si rekao, oni su kruti, uporno se drže svojih načina. Nagađam da je među njima malo onih koji se bave nekim osobitim razmišljanjem."
<BR>&nbsp;&nbsp;&nbsp;&nbsp;&nbsp;Slegnuo sam ramenima. "To važi u svakom agregatu, majstore. Ali kao što kažeš, može biti da je među njima to u većoj meri izraženo. A ono što nazivaš njihovom tvrdoćom, užasno je - to je mrtvilo neverovatnih razmera. Svaki Ascijanac viđen pojedinačno izgleda kao muškarac ili žena, ali kad su zajedno, oni su kao mašina od drveta i kamena."
<BR>&nbsp;&nbsp;&nbsp;&nbsp;&nbsp;Majstor Palaemon je ustao, prišao brodskom prozorčiću i pogledao napolje, ka mnoštvu kula. "Suviše smo kruti mi ovde", reče. "Suviše smo kruti u našem esnafu i u Citadeli. Mnogo mi kazuje to što si ih ti, koji si ovde odgajen, tako sagledao; mora biti da su zaista nesavitljivi. Mislim da je moguće da će uprkos ascijanskoj nauci, koja može biti manje delotvorna nego što to ti pretpostavljaš, narod Komonvelta uspešnije okrenuti nove okolnosti u svoju korist."
<BR>&nbsp;&nbsp;&nbsp;&nbsp;&nbsp;"Mi nismo ni savitljivi, ni nesavitljivi", rekoh. "Osim što imamo neobično dobro pamćenje, mi smo običan čovek."
<BR>&nbsp;&nbsp;&nbsp;&nbsp;&nbsp;"Ne, ne!" Majstor Palaemon udari po stolu, a leće opet sevnuše. "Ti si izuzetan čovek u jednom običnom vremenu. Kad si bio mali šegrt, istukao sam te jednom ili dvaput - toga se ti sigurno sećaš, znam. Ali čak i kad sam te tukao, znao sam da ćeš postati izuzetna ličnost, najveći majstor koga će naš esnaf ikada imati. A majstor ćeš biti. Čak i ako uništiš naš esnaf, izabraćemo te!"
<BR>&nbsp;&nbsp;&nbsp;&nbsp;&nbsp;"Već smo ti rekli da nameravamo esnaf da reformišemo, a ne da ga uništimo. Čak nismo ni sigurni da smo merodavni da to uradimo. Ti nas poštuješ zato što smo zauzeli najviše mesto. Ali mi smo na njega dospeli slučajno i toga smo svesni. I naš prethodnik je na njega došao slučajno, a umovi koje nam je on doneo i koje čak i sad dotičemo vrlo slabo, nisu, osim nekoliko izuzetaka, umovi genija. Uglavnom su to obični ljudi, mornari i zanatlije, seljanke i bludnice. Većina ostalih su usijane glave i drugorazredni učenjaci, od one vrste kojoj se Tekla smejala."
<BR>&nbsp;&nbsp;&nbsp;&nbsp;&nbsp;"Nisi se ti samo uselio u najviše mesto", reče majstor Palaemon. "Ti si postao to mesto. Ti si država."
<BR>&nbsp;&nbsp;&nbsp;&nbsp;&nbsp;"To nismo. Država su svi ostali - ti, kastelan, oni oficiri napolju. Mi smo narod, Komonvelt." Dok ovo nisam izgovorio, ni ja nisam znao da je tako.
<BR>&nbsp;&nbsp;&nbsp;&nbsp;&nbsp;Podigao sam smeđu knjižicu. "Ovo ćemo zadržati. Bila je to, kao i tvoj mač, jedna od dobrih stvari. Pisanje knjiga biće opet podstaknuto. U ovoj odeždi nema džepova; ali možda će pomoći ako bude viđeno da nosimo knjigu kad budemo izlazili odavde."
<BR>&nbsp;&nbsp;&nbsp;&nbsp;&nbsp;"Gde ćeš je nositi?" Majstor Palaemon nagnu glavu na jednu stranu kao kakav stari gavran.
<BR>&nbsp;&nbsp;&nbsp;&nbsp;&nbsp;"U Kuću Apsoluta. Bili smo van dodira, ili je stari autarh bio van dodira, ako želiš tako da postaviš stvar, već više od mesec dana. Moramo videti šta se dešava na frontu, možda i poslati pojačanja." Pomislih na Lomera i Nikaretu i na druge zatočenike u predsoblju. "Imamo i druge zadatke tamo", rekoh.
<BR>&nbsp;&nbsp;&nbsp;&nbsp;&nbsp;Majstor Palaemon se gladio po vilici. "Pre nego što pođeš, Severijane - autarše - da li bi želeo da obiđeš ćelije u ime starih vremena? Ne verujem da je tim drugarima napolju poznato postojanje onih vrata koja vode ka zapadnom stepeništu."
<BR>&nbsp;&nbsp;&nbsp;&nbsp;&nbsp;To je najmanje upotrebljavano stepenište u Matahinskoj kuli, možda i najstarije. Svakako je od svih stepeništa najmanje menjano u odnosu na svoje prvobitno stanje. Stepenici su uzani i strmi, navijeni oko jednog središnjeg stuba koji je crn od rđe. Vrata dvorane u kojoj sam ja, kao Tekla, svojevremeno bio podvrgnut napravi zvanoj "revolucionarka" stajala su poluotvorena, pa sam, iako nismo ulazili, video prastare mehanizme unutra: užasavajuće, ali meni ipak manje strašne od blistavih, ali daleko starijih stvari u Boldandersovom dvorcu.
<BR>&nbsp;&nbsp;&nbsp;&nbsp;&nbsp;Ulaženje u ublijetu značilo je povratak nečemu za šta sam ja, od vremena kad sam krenuo za Traks, mislio da je nestalo zauvek. Ipak, metalni hodnici sa dugim redovima vratiju bili su neizmenjeni, a kad sam počeo zavirivati kroz prozorčiće na njima, video sam poznata lica, lica onih istih muškaraca i žena koje sam hranio i čuvao kao kalfa.
<BR>&nbsp;&nbsp;&nbsp;&nbsp;&nbsp;"Bled si, autarše", reče majstor Palaemon. "Osećam da ti drhti ruka." (Ja sam ga malo pridržavao u hodu, držeći ga jednom rukom za mišicu.)
<BR>&nbsp;&nbsp;&nbsp;&nbsp;&nbsp;"Znaš da naša sećanja nikad ne blede", rekoh. "Za nas šatlena Tekla još i sad sedi u jednoj od tih ćelija, a kalfa Severijan u drugoj."
<BR>&nbsp;&nbsp;&nbsp;&nbsp;&nbsp;"Zaboravih. Da, to mora biti strašno za vas. Mislio sam da te odvedem do šatlenine stare ćelije, ali ti bi možda radije da je ne vidiš."
<BR>&nbsp;&nbsp;&nbsp;&nbsp;&nbsp;Zahtevao sam da i do te ćelije odemo; ali kad smo stigli, unutra je bio novi klijent, a vrata su bila zaključana. Rekoh majstoru Palaemonu da pozove brata na dužnosti da nas pusti unutra; potom sam jedan trenutak stajao i gledao taj tesni krevet i taj majušni sto. Najzad primetih klijenta, koji je sedeo na jedinoj stolici, očiju silno raširenih; na njegovom licu bio je neopisiv izraz, sačinjen od mešavine nade i upitanosti. Zapitah ga da li me zna.
<BR>&nbsp;&nbsp;&nbsp;&nbsp;&nbsp;"Ne, uzvišeni."
<BR>&nbsp;&nbsp;&nbsp;&nbsp;&nbsp;"Mi nismo nikakav uzvišeni. Mi smo tvoj autarh. Zbog čega si ovde?"
<BR>&nbsp;&nbsp;&nbsp;&nbsp;&nbsp;Ustao je, onda pao na kolena. "Nevin sam! Verujte mi!"
<BR>&nbsp;&nbsp;&nbsp;&nbsp;&nbsp;"Neka bude tako", rekoh. "Verujemo ti. Ali želimo da nam kažeš za šta si optužen i kako se dogodilo da te osude."
<BR>&nbsp;&nbsp;&nbsp;&nbsp;&nbsp;On poče, cičavim glasom, da lije jednu od najzamršenijih i najsmušenijih priča od svih koje sam ikad čuo. Njegova snaha je sa svojom majkom namestila zaveru protiv njega. Rekle su da je tukao svoju ženu, da je zanemarivao svoju bolesnu ženu, da je ukrao od nje izvesne sume novca koje je njoj poverio njen otac, a u koje svrhe - to su njih dve različito kazale. Objašnjavajući sve ovo (i još mnogo štošta), hvalio se koliko je pametno razotkrio podvale, trikove i laži drugih osoba koje su ga poslale u ublijetu. Rekao je da to pomenuto zlato nikad nije postojalo, ali i da je njegova tašta iskoristila deo tog zlata da podmiti sudiju. Kazao je da nije ni znao da mu je žena bolesna i da joj je doveo najboljeg lekara koga je, s obzirom na svoje imovno stanje, mogao dobaviti.
<BR>&nbsp;&nbsp;&nbsp;&nbsp;&nbsp;Kad sam ostavio tog klijenta, otišao sam u susednu ćeliju i saslušao tamošnju klijentkinju; zatim sam pošao u sledeću ćeliju, pa u sledeću, ukupno u četrnaest. Jedanaest klijenata je pokušavalo da me ubedi u svoju nevinost, pri čemu su neki to radili bolje od onog prvog, a neki čak i gore; ali nisam našao nijednog čija bi me ubeđivanja uverila. Troje priznadoše da jesu krivi (mada se jedan zakleo, rekao bih iskreno, da, iako jeste počinio većinu zločina za koje je optužen, takođe jeste optužen i za nekoliko drugih zločina koje nije počinio). Dvoje od to troje obećaše iskreno da neće učiniti više ništa što bi ih u ublijetu vratilo ako ih samo pustim na slobodu - i ja ih pustih. Treće od to troje bila je jedna žena koja je krala decu i prisiljavala ih da služe kao nameštaj u jednoj sobi koju je samo za to izdvojila - u jednom slučaju je i zakucala šake neke devojčice za donju stranu jedne male stone ploče, tako da je devojčica postala uspravni noseći deo stola - i koja mi je rekla, iskrenošću po svemu sudeći jednakom, da je sigurna da bi se vratila svojoj, kako reče, maloj zabavi, jer je to jedino delovanje koje nju stvarno zanima. Nije zatražila da bude puštena na slobodu, nego samo da njena kazna bude preobraćena u običnu robiju. Bio sam siguran da je luda; ali ništa u njenom govoru, niti u njenim bistrim plavim očima nije ukazivalo na ludilo; štaviše, ona reče da je pre suđenja upućena na pregled i da je utvrđeno da je mentalno normalna. Dotakao sam njeno čelo Novom Kandžom, koja, međutim, ostade jednako nepromenjena kao što je stara Kandža bila kad sam je pokušao upotrebiti da pomognem Jolenti i Boldandersu.
<BR>&nbsp;&nbsp;&nbsp;&nbsp;&nbsp;Ne mogu se oteti mislima da sila, oličenana u obe Kandže, potiče od mene i da je to razlog što njihovo zračenje, za koje drugi kažu da je toplo, meni izgleda hladno. Ova misao je psihološki ekvivalent one bolne praznine u nebu, za koju sam se, dok sam spavao u gorama, plašio da ću u nju pasti. Tu misao odbacujem i plašim je se zato što tako grozničavo želim da bude istinita; kad bi u njoj postojao makar i najmanji odjek istine, ja bih ga, čini mi se, otkrio u sebi. Ali ne primećujem ga.
<BR>&nbsp;&nbsp;&nbsp;&nbsp;&nbsp;Postoji, osim tog nedostatka unutrašnjeg osećanja, još nekoliko dubokih razloga zbog kojih u tu misao ne bi trebalo poverovati; najvažniji i najubedljiviji od tih razloga, reklo bi se i nezaobilazan, sastoji se u tome što je Kandža, van svake sumnje, vratila Dorkas u život posle mnogo decenija smrti - pre nego što sam ja uopšte znao da Kandžu nosim.
<BR>&nbsp;&nbsp;&nbsp;&nbsp;&nbsp;Čini se da je ovaj dokaz presudan; ali, opet, i nisam baš siguran da je tako. Jesam li ipak znao? Šta zapravo znači znati? Pretpostavljao sam da sam bio u nesvesti kad je Agija krišom ubacila Kandžu u moju jahačku torbicu; ali moguće je da sam tada bio samo ošamućen, a i da nije tako, mnogi su odavno verovali da onesvešćene osobe ostaju svesne svoje okoline i reaguju, u sebi, na govor i muziku. Kako drugačije objasniti snove prouzrokovane spoljašnjim zvucima? Pa, najzad, koliki deo mozga ostaje u nesvesti? Ne ceo mozak, jer onda srce ne bi kucalo, pluća više ne bi disala. Sećanje je velikim delom hemijsko. Sve što ja, zapravo, imam od Tekle i bivšeg autarha jeste u osnovi hemijske prirode - lekarije su samo pomogle da višeslojna jedinjenja misli uđu u moj mozak kao podaci. Zar ne postoji mogućnost da izvesni podaci budu hemijski utisnuti u naš mozak čak i tokom onih razdoblja kad je privremeno prestalo električno dejstvo, od koga naša svesna misao zavisi?
<BR>&nbsp;&nbsp;&nbsp;&nbsp;&nbsp;Osim toga, ako je izvor tih energija u meni, zašto bi se neophodan uslov njihovog dejstvovanja sastojao u tome da ja budem svestan prisustva Kandže, ili, jednako, zašto bi moja svest bila bitna ako bi energije poticale iz Kandže same? S jednakim učinkom bi mogao biti i jak uticaj neke druge vrste, a upravo takav je mogao nastati zbog onog našeg vrtoglavog prodora u sveti prostor pelerinki i zbog činjenice da smo Agija i ja izišli nepovređeni iz te nesreće u kojoj su životinje nastradale. Iz te katedrale otišli smo u Botaničku baštu i ja sam tamo, pre našeg ulaska u Vrt beskrajnog sna, video žbun prekriven Kandžama. U to vreme sam verovao da je Kandža dragi kamen, ali zar ne postoji mogućnost da je to trnje ipak nagoveštavalo Kandžu? Naši umovi često izvode takve trikove zasnovane na igrama reči. U onoj žutoj kolibi naišli smo na tri osobe koje su verovale da smo natprirodna bića.
<BR>&nbsp;&nbsp;&nbsp;&nbsp;&nbsp;Ako pretpostavimo da je ta natprirodna moć moja (mada je jasno da nije moja), postavlja se pitanje kako sam je stekao. Iznašao sam dva objašnjenja, oba jednako neuverljiva. Jednom smo Dorkas i ja razgovarali o simboličkom smislu stvari iz stvarnog sveta, koje, po učenjima nekih filozofa, zastupaju izvesne stvari višeg reda, a istovremeno su na nižem nivou same simbolizovane. Uzmimo jedan nemoguće jednostavni primer i pretpostavimo da na nekom potkrovlju umetnik crta breskvu. Ako postavimo tog siromašnog umetnika na mesto Inkreatora, možemo reći da njegova slika simbolizuje breskvu, pa time i plodove zemlje, dok blistava krivina same breskve simbolizuje zrelu žensku lepotu. Kad bi u potkrovlje kod tog umetnika ušetala jedna takva žena (događaj slabo verovatan, ali moramo ga prihvatiti zarad daljeg razvoja teze), ona bi nesumnjivo ostala lišena saznanja da su punoća njenih kukova i tvrdoća njenog srca našle sebi odjeke u jednoj košari na stolu pokraj prozora, iako umetnik, možda, ne bi mogao da misli ni na šta drugo.
<BR>&nbsp;&nbsp;&nbsp;&nbsp;&nbsp;Ali ako Inkreator jeste stvarno na mestu tog umetnika, zar nije moguće da takve povezanosti (mada mnoge od njih sigurno ostaju zauvek nesaznatljive ljudskim bićima) imaju duboko dejstvo na sastav sveta, baš kao što umetnikova opsednutost može dati boju njegovoj slici? Ako sam ja onaj koji treba da obnovi mladost Sunca pomoću "belog vodoskoka" o kome su mi pričali, zar nije moguće da su meni dodeljeni, gotovo nesvesno (ako se taj izraz može upotrebiti) i osobenosti života i svetlosti, osobenosti koje će pripadati obnovljenom Suncu?
<BR>&nbsp;&nbsp;&nbsp;&nbsp;&nbsp;Ono drugo objašnjenje koje sam pomenuo teško da je išta više od praznog umovanja. Ali ako je tačna tvrdnja majstora Malrubiusa da će mi oni koji sude među zvezdama oduzeti muškost ako padnem na njihovom ispitu, nije li takođe moguće da će mi oni i dati neki dar jednako vredan ako ja, kao valjan predstavnik ljudskog roda, postupim u skladu sa njihovim željama? Meni izgleda da pravednost zahteva da bude tako. A u tom slučaju nije li moguće da njihov dar nadilazi vremenska ograničenja, kao što ih nadilaze i oni sami? Oni hieroduli koje sretoh u Boldandersovom dvoru rekli su da su za mene zainteresovani zato što ću stići na tron - a da li bi njihova zainteresovanost bila tako velika da sam samo zaraćeni vladar jednog dela ovog kontinenta i ništa više; samo jedan od mnogih zaraćenih vladara u dugoj istoriji Urta?
<BR>&nbsp;&nbsp;&nbsp;&nbsp;&nbsp;Mislim da je, kad se sve razmotri, prvo objašnjenje verovatnije; ali ni drugo nije sasvim neverovatno. Oba bi nagoveštavala da će poslanstvo, na koje sad treba da krenem, uspeti. Krenuću obodrena srca.
<BR>&nbsp;&nbsp;&nbsp;&nbsp;&nbsp;Ipak, postoji i treće objašnjenje. Nijedno biće koje je ljudsko, ili približno ljudsko, ne može pojmiti umove kao što su Abajin, Erebusov i umovi ostalih takvih. Njihova moć je iznad granica shvatljivog i ja sad znam da bi nas oni mogli smrviti za jedan dan kad ne bi postojala činjenica da u njihovom računanju samo porobljavanje predstavlja pobedu, a uništavanje ne. Ona velika undina koju sam video bila je njihovo biće, bila im je nešto niže od roba: igračka. Moguće je da moć Kandže, Kandže skinute sa biljke koja raste tako blizu mora, dolazi, u krajnjoj liniji, od njih. Moja sudbina bila je poznata njima isto tako dobro kao i Osipagou, Barbatusu i Famulimi, štaviše oni su me, kad sam bio dečak, spasili da bih je mogao ispuniti. Posle mog odlaska iz Citadele opet su me našli, a posle toga je Kandža menjala moju putanju. Možda se nadaju da će sjajno pobediti tako što će jednog mučitelja uzdići do autarhije, ili na onaj položaj viši od autarškog.
<BR>&nbsp;&nbsp;&nbsp;&nbsp;&nbsp;Mislim da je sada vreme da zabeležim ono što mi je objasnio majstor Malrubius. Ne mogu sa sigurnošću tvrditi da je to istina, ali verujem da jeste. Ne znam ništa više od onoga što ću ovde napisati.
<BR>&nbsp;&nbsp;&nbsp;&nbsp;&nbsp;Kao što cvet procveta, baci seme, umre i iz semena se opet diže ka novom cvetanju, tako se i Vaseljena nama poznata rastače do ništavila u beskonačnosti prostora, zatim prikuplja svoje delove (koji se zbog zakrivljenosti tog prostora opet susretnu tamo gde su počeli), a onda iz tog semena opet cveta. Svaki takav ciklus cvetanja i raspadanja označava jednu božansku godinu.
<BR>&nbsp;&nbsp;&nbsp;&nbsp;&nbsp;Kao što je dolazeći cvet sličan svome prethodniku, tako je i dolazeća Vaseljena obnova one iz čijih ruševina poniče; ponavljanje je to u kome se i finije crte, a ne samo grublje, nanova javljaju. Svetovi koji se uzdignu bivaju ne mnogo različiti od onih koji su propali, pa zato bivaju i naseljeni sličnim rasama, mada se u svemu dogodi i neki majušni korak napred, baš kao što se cvet, iz leta u leto, razvija.
<BR>&nbsp;&nbsp;&nbsp;&nbsp;&nbsp;Tokom jedne, izvesne božanske godine (a to je razdoblje zaista nepojmljivo za nas, mada je to bio samo jedan u beskonačnom nizu vaseljenskih ciklusa) rodila se jedna rasa koja je bila našoj toliko slična, da majstor Malrubius nije oklevao da je nazove ljudskom. Ona se proširila kroz galaksije tog ciklusa baš kao što smo se mi, ako je tačno ono što se priča, širili u davnoj prošlosti, kad je Urt neko vreme bio središte, ili bar dom i simbol jednog carstva.
<BR>&nbsp;&nbsp;&nbsp;&nbsp;&nbsp;Ti ljudi su na ostalim svetovima nailazili na mnogo drugih bića obdarenih do nekog stupnja umnošću, ili bar mogućnošću mišljenja, pa su od tih bića - želeći da imaju drugove u usamljenosti između galaksija i saveznike među nesaglednim mnoštvom planeta u tim galaksijama - oblikovali bića slična sebi.
<BR>&nbsp;&nbsp;&nbsp;&nbsp;&nbsp;To nije postignuto ni brzo ni lako. Nebrojene milijarde su patile i umirale pod njihovim rukovođenjem, ostavljajući neizbrisive uspomene na bol i krv. Kad je njihova Vaseljena ostarila i kad su daljine od jedne galaksije do druge postale tako velike da one najbliže nisu mogle biti sagledane ni kao slabe zvezde, tako da su brodovi morali biti navođeni samo pomoću drevnih zabeležaka, cilj je postignut. Upotpunjeno delo bilo je veće nego što su to mogli i pomisliti oni koji su ga započeli. Nije stvorena samo nova rasa nalik na ljudsku nego rasa nalik na ono što je ljudski rod nekada želeo da bude: rasa ujedinjena, saosećajna, pravedna.
<BR>&nbsp;&nbsp;&nbsp;&nbsp;&nbsp;Nije mi rečeno šta se najzad desilo sa ljudskim rodom iz tog ciklusa. Možda se održavao sve do implozije Vaseljene, a onda je, možda, u njoj uništen. Možda se razvio onostran naše sposobnosti raspoznavanja. Ali ona bića koja su ljudi svojim oblikovanjem pretvorili u ono što su sami želeli da budu uspela su da pobegnu tako što su otvorila sebi prolaz u Jesod, Vaseljenu od naše višu, gde su napravila svetove podesne da na njima živi ono što su postali.
<BR>&nbsp;&nbsp;&nbsp;&nbsp;&nbsp;Sa te svoje pogodne osmatračke tačke ta bića gledaju i napred i nazad; tako gledajući, otkriše i nas. Možda smo mi samo jedna rasa slična onoj koja je njima oblik dala. Možda smo baš mi ti koji su ih oblikovali - ili su to izveli naši sinovi ili naši očevi. Malrubius je rekao da to ne zna i ja sam uveren da je to iskreno kazao. Kako god bilo, sada ta bića oblikuju nas, kao što su nekada sama oblikovana bila; ovo je njihovo uzvraćanje dobrim za dobro, ali i njihova osveta.
<BR>&nbsp;&nbsp;&nbsp;&nbsp;&nbsp;Hierodule su takođe našli i oblikovali ih brže da bi im bili sluge u ovoj Vaseljeni. Po poukama tih bića, hieroduli grade brodove poput onog koji me je preneo iz džungle do mora da bi akvastori kao što su Malrubius i Triskele mogli, takođe, tim bićima služiti. Pomoću tih mašica oni nas drže u plamenu kovačnice.
<BR>&nbsp;&nbsp;&nbsp;&nbsp;&nbsp;Čekić kojim izmahuju jeste njihova sposobnost da svoje sluge povuku nazad, niz hodnike vremena, ili da ih hitnu napred u budućnost. (Ova moć je suštinski ista kao ona koja im je omogućila da izbegnu smrt svoje Vaseljene - jer ući u hodnike vremena, znači izići iz ove Vaseljene.) Nakovanj im je, bar na Urtu, ono što životu treba: u ovoj eri naša potreba da se borimo sa jednim sve neprijateljskijim svetom, koristeći zalihe iscrpljenih kontinenata. Pošto su ova sredstva jednako surova kao ona sredstva kojima su ta bića oblikovana, ostvaruje se očuvanje ukupne količine pravde; a kad se bude pojavilo Novo Sunce, biće to signal da su bar najranije operacije tog oblikovanja okončane.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
