<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>RETI
<P>&nbsp;&nbsp;&nbsp;&nbsp;&nbsp;Jedna mlada žena sedela je u zaključanoj sobi, sasvim sama u svojoj Vaseljeni, sve dok neko ne pokuca spolja.
<BR>
<BR>&nbsp;&nbsp;&nbsp;&nbsp;&nbsp;Nije, zapravo, bila sasvim sama - mali kentauroid Jii bio je uz nju. Štaviše, kucanje nije bilo na vratima, nego je neko snažno pokucao na prozor ispod njenih nogu. Pa ipak, element sablasnog iznenađenja bio je prisutan. Reti odskoči, pobeže od zvuka; a zvuk nije prestajao, naprotiv, pojačavao se, kao da neko sve žustrije udara čekićem.
<BR>&nbsp;&nbsp;&nbsp;&nbsp;&nbsp;"Odozdo žena!" zakuka Jii, pokazujući svojim dugačkim vratom nadole.
<BR>&nbsp;&nbsp;&nbsp;&nbsp;&nbsp;Reti odmah vide nekoga kroz to brodsko okno. Jedna prilika čučala je na prozoru spolja, ocrtana magličastom žutom pozadinom. Neko je, dakle, hteo da uđe u njen beskorisni brod. Prilika je bila izobličena, razvučena, sa ogromno nabubrelom glavom. Jedna ruka se pojavi, okrete, držeći neko tupo oruđe i zamahnu jako, udarajući po kristalu ponovo.
<BR>&nbsp;&nbsp;&nbsp;&nbsp;&nbsp;"Podli neprijatelj zao da uđe!" kliknu tankim glasom Jii.
<BR>&nbsp;&nbsp;&nbsp;&nbsp;&nbsp;Vizije svemirskih čudovišta ispuniše Reti, ali ne strahom. Nije imala ni najmanju nameru da prepusti svoje carstvo ma kakvom uljezu - Jofuru, robotu, nikome.
<BR>&nbsp;&nbsp;&nbsp;&nbsp;&nbsp;Još jedan udarac po istoj tački. Očigledno je bilo da bi trebalo još mnogo udaraca, i to znatno jačih, da bi napadač iole oštetio prozor. Ohrabrena, Reti pođe napred da vidi sa čim ima posla. Primače se toj senovitoj prilici. Posle sledećeg udarca prinese lice sasvim blizu prozorskom oknu. Pogleda dobro napolje.
<BR>&nbsp;&nbsp;&nbsp;&nbsp;&nbsp;U početku je slika bila mutna. Onda onaj napolju primeti da ga neko gleda, pa se takođe primače glavom do prozora. Reti uvide da je oko te glave naduvani balon od nečeg providnog. Neko je, uvide ona, improvizovao kacigu.
<BR>&nbsp;&nbsp;&nbsp;&nbsp;&nbsp;A unutar tog mehura vazduha...
<BR>&nbsp;&nbsp;&nbsp;&nbsp;&nbsp;"Jahhhhhh!" kriknu ona i odskoči jače nego da je videla čudovište ili duha.
<BR>&nbsp;&nbsp;&nbsp;&nbsp;&nbsp;Opet primače glavu prozoru. Onaj napolju je mahnito gestikulirao, upirući prstom ka boku broda.
<BR>&nbsp;&nbsp;&nbsp;&nbsp;&nbsp;"A, da", uzdahnu ona. "Ja sam zakarabudžila vazdušnu komoru iznutra, je li to?"
<BR>&nbsp;&nbsp;&nbsp;&nbsp;&nbsp;Ona klimnu glavom naglašeno, da bi to posetilac video kroz prozor, a onda potrča, nizom dugih odbacivanja, kroz hodnik, duž koso nagnutih zidova, do vazdušne komore čija je spoljašnja vrata nedavno zaprečila debelim rezama, da se ne bi Čuhki slučajno vratila. Sada ih podiže i ukloni, a onda pobeže unutra, iza drugih, unutrašnjih vrata vazdušne komore.
<BR>&nbsp;&nbsp;&nbsp;&nbsp;&nbsp;Ali je vazadušna komora imala svoj proces otvaranja prvo jednih, pa drugih vrata, ciklus koji je trajao dovoljno dugo da Reti počne da se pita... Nisu li je oči prevarile. Šta ako je ono maločas bio samo trik nekog stvora koji ume da čita misli i koji je iz njenog uma očitao izvesne uspomene i sada ih upotrebio da bi dobio pristup u brod...
<BR>&nbsp;&nbsp;&nbsp;&nbsp;&nbsp;Posetilac se stumba unutra, za njim se spoljašnja vrata zatvoriše, vazdušna komora se napuni vazduhom i tek onda se unutrašnja vrata, najzad, otvoriše. Reti vide Dvera Kulhana koji je žurno skidao sa glave membranu, nalik na balon, koja mu je poslužila kao improvizovani sistem za održanje života u vrlo razređenom vazduhu izvan broda. Bio je, doduše, nešto modar u licu. Uz Retinu pomoć on odlepi sa svog svemirskog odela i poslednje flastere koji su pridržavali taj balon, napravljen od nekog priručnog materijala koji je našao u nekom od ulovljenih brodova-mamaca, tokom svog dugotrajnog bekstva kroz čitav red njih. Mladi lovac sad je grabio duboke dahove vazduha, a Reti, koja se od njega odmakla korak-dva, samo ga je gledala ćutke. Posle nekog vremena oporavio se dovoljno da se suoči sa njenim pogledom punim neverice.
<BR>&nbsp;&nbsp;&nbsp;&nbsp;&nbsp;"Trebalo je... da znam... da ćeš to biti ti", promrmlja on pomireno.
<BR>&nbsp;&nbsp;&nbsp;&nbsp;&nbsp;Reti progunđa upravo u isto vreme kad i on, takođe otupljenim tonom: "Tako mu Ifni... da li ću se ja ikad otarasim tebe?"
</P></TD></TR></TABLE>
<P class="next">
<A HREF=p186.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
