<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>EVASK
<P>&nbsp;&nbsp;&nbsp;&nbsp;&nbsp;Bilo je prijatno to osećanje da imamo važan zadatak, zar ne, prstenovi Moji? Stajali smo tu, naslaga prilično ofucanih, starih torusa, nekako sklepanih i zbudženih u jednu prerađenu 'novu' kupu; a baš je nama bilo povereno da objasnimo delegaciji šest jijoanskih rasa kako će izgledati Novi svetski poredak na ovom svetu.
<BR>
<BR>&nbsp;&nbsp;&nbsp;&nbsp;&nbsp;PRVO. Neka se ne nadaju da će doći nekakve velike sudije iz onih Instituta koji posreduju između deset hiljada zvezdoletnih rasa. Strasti su se uzburkale isuviše, širom Pet galaksija. Instituti su povukli svoje snage; isto su učinili i oni bojažljivi, takozvani umereni klanovi, oni neodlučni i nesposobni koji čine većinu. Nastupila su vremena kad samo veliki verski savezi pokazuju da imaju nerv; a oni sada ratom rešavaju na koji način će se točkovi galaksija vrteti u vremenu promena.
<BR>&nbsp;&nbsp;&nbsp;&nbsp;&nbsp;Mi smo vam sudije, rekoh ja ambasadorima. Čisto iz dobrote, mi na brodu Polkdži odlučili smo da budemo i potera i porota, i da privedemo poznavanju prava sve one koji su se drznuli da naruše ugar-mir Jijoa. Tih sedam rasica, rasuljaka.
<BR>&nbsp;&nbsp;&nbsp;&nbsp;&nbsp;U cilju demonstriranja ove naše blagonaklonosti, uzdržavamo se, evo, već mnogo dana od značajnog posla koji nas je, zapravo, i doveo ovde; zbog toga, čak, prepuštamo da se nekoliko naših kolega muči u nastojanju da sopstvenim snagama poprave onu našu korvetu koja je pala u oblasti peščanih dina i priobalnih močvara na istoku Nagiba. Naša druga korveta nadleće čitav Nagib, fotografiše sve, prikuplja dokaze. Ujedno demonstrira neodoljivu veličanstvenost naše moći. Na koji način? Na taj način što uništava nečuveno glupe, raskošne strukture koje prerano došli uopšte ne treba da imaju, ako stvarno misle da postignu rasno iskupljenje.
<BR>&nbsp;&nbsp;&nbsp;&nbsp;&nbsp;Zapaženo je da vi niste mnogo pomogli u tome pregnuću, prstenovi moji. (Zato primite sada ove prekorne strujne udare, kao naznake moje rukovodilačke čvrstine koja proističe iz toga što vas volim.) Ask je rastopio mnoge uspomene, pre nego što je uhvaćen i preobraćen u jofurstvo. Ipak sam/smo uspeli da se setim/o nekih grdnih nakaznosti. Nama je ubeleženo u zaslugu, na primer, to što smo dali nišanske podatke za uništenje onih parobroda na reci Bibur; kao i one rafinerije u gradu Tareku, kule koju su nazivali Smrdljara.
<BR>&nbsp;&nbsp;&nbsp;&nbsp;&nbsp;Ništa se ne brinite. Vremenom ćemo mi iz Polkdža pronaći baš sve te jadne, grešne skalamerije koje su sklepali nerazumno uporni prerano došli. Izbrisaćemo jedno flagrantno licemerstvo: upotrebu alata kod onih koji tvrde da su se zaputili Stazom silaznom!
<BR>&nbsp;&nbsp;&nbsp;&nbsp;&nbsp;DRUGO. Drugo vam je naš nezaustavljivi zahtev da se pravda izvrši. Visoki mudraci su, u tom smislu, pokazali iznenađujuću količinu zdravog razuma, time što su hitro emitovali jedan signal, ubrzo posle našeg poslednjeg sastanka. Treptanje kompjuterske svesti. Bilo je to dovoljno da naša druga korveta odleti do Duden Mese. Ali to je samo jedan simboličan gest. Neće još dugo biti dovoljan. Mi zahtevamo da se pronađe i likvidira svaki preostali živi pripadnik rase G'Keki. Ovo ne bi trebalo da bude teško. Oni su se nasukali na ovu planetu gde dobrih puteva zaista nema, a to znači da su, na Jijou, zaista izuzetno slabo pokretni.
<BR>&nbsp;&nbsp;&nbsp;&nbsp;&nbsp;"Molimo da ne uništavate našu braću sa točkovima", preklinju ambasadori. "Dopustite i G'Kekijima da nađu sveti azil na Stazi iskupljenja. Jer, kaže se, zar ne, da prestaju svi dugovi i sve vendete, kad se u stanje nevinosti dospe?"
<BR>&nbsp;&nbsp;&nbsp;&nbsp;&nbsp;U prvi mah mi ocenjujemo da je to samo blebetanje advokatsko. Ali onda, iznenađenje! Naša starija sveštena kupa se saglašava! Od te dostojanstvene naslage torusa dobijamo predlog neobičan, nov...
<BR>&nbsp;&nbsp;&nbsp;&nbsp;&nbsp;Ali prvo dobijamo pitanje, koje je glasilo ovako:
<BR>&nbsp;&nbsp;&nbsp;&nbsp;&nbsp;Kakvu bismo osvetu mogli izvršiti nad G'Kekijima, a da ona bude užasnija čak i od potpunog genocida?
<BR>&nbsp;&nbsp;&nbsp;&nbsp;&nbsp;Odgovor: mogli bismo se postarati da G'Kekiji postanu još jednom podobni za usvajanje, ali da njihovi pokrovitelji ovog puta budu Jofuri! Novi postupak Uzdizanja, dakle, za G'Kekije budućnosti, s tim da ih mi preobratimo kako mi mislimo da treba - u stvorove kojih bi se ovi sadašnji G'Keki užasavali!
<BR>&nbsp;&nbsp;&nbsp;&nbsp;&nbsp;Osveta je najbolja kad je maštovita. Ovim je dokazano da nam se isplatilo što smo poveli i sveštenike. Ta varijanta jofurske kupe ume, zaista, da bude korisna.
<BR>&nbsp;&nbsp;&nbsp;&nbsp;&nbsp;Naravno, taj odvažni plan povlači za sobom izvesne komplikacije. On znači da ćemo se uzdržati od informisanja Pet galaksija o ovoj najezdi prerano došle gamadi, koju smo pronašli na Jijou. Moraće jofurski klan ovo da zadrži u tajnosti, a Jijo da neguje kao svoju sopstvenu baštu, diskretno.
<BR>&nbsp;&nbsp;&nbsp;&nbsp;&nbsp;Znači, postajemo kriminalci, po galaktičkom zakonu. Ali to nije mnogo važno. Jer tom zakonodavstvu predstoje krupne promene, koje će nastupiti čim naša Alijansa preuzme rukovođenje sledećom fazom istorije.
<BR>&nbsp;&nbsp;&nbsp;&nbsp;&nbsp;A naročito ako se rasa Praotaca zaista vratila.
<BR>
<BR>&nbsp;&nbsp;&nbsp;&nbsp;&nbsp;TREĆE. Može nešto i da se zaradi. Možda su rothenski pljačkaši gena zaista naišli na nešto. Za planetu ostavljenu na ugar Jijo je, nekako, mnogo bogat; neobično bogat. (Bujuri su bili dobri zakupci, ostavili su za sobom planetu prepunu bioloških potencijala.) Šta ako su Rotheni već otkrili perspektivnu pred-razumnu rasu? Zrelu za Uzdizanje? Možda je trebalo da kupimo od pljačkaša gena potpune podatke, kao i uzorke, a ne da ih zalijemo zaustavljenim vremenom?
<BR>&nbsp;&nbsp;&nbsp;&nbsp;&nbsp;Odbacite tu ideju. Dobro se zna da su Rotheni varalice. Dovešćemo mi na Jijo naše biologe, pa ćete videti kako se ispituje ekosfera.
<BR>&nbsp;&nbsp;&nbsp;&nbsp;&nbsp;Uostalom, ko zna? Možda ćemo uspeti da poguramo ovih preostalih šest prerano došlih rasa brzo niz Stazu! Glaveri su već znatno napredovali ka nevinosti. Huniši, Uri i Gheueni imaju žive rođake među zvezdama, rođake koji bi se mogli buniti ako ove ovdašnje prerano uzmemo pod naše pokroviteljstvo. Doduše, taj problem bi mogao nestati začas, jer velike bitke plamte sada na mnogo mesta u galaksijama. A što se tiče ljudske rase, vučje, pre nekog vremena su stigli glasi da je njihova planeta, Zemlja, pod opsadom - štaviše, da se drži poslednjim snagama.
<BR>&nbsp;&nbsp;&nbsp;&nbsp;&nbsp;Lako može biti da su ovi ljudi na Jijou već sada poslednji primerci - poslednji preživeli u celoj Vaseljeni - te rase.
<BR>&nbsp;&nbsp;&nbsp;&nbsp;&nbsp;Znači, ostaje samo da vidimo šta ćemo sa našim rođacima, trekijašima. To su one pobunjene kupe koje su bežale i čak ovde dobegle samo da ne bi prihvatile dar Oailia - dodavanje specijalizovanih gospodarećih prstenova koji nam daju svrhu i sudbinu. Žalosno je, zaista, gledati te 'trekije' kako se teturaju po ovoj planeti kao što su činili naši tužni preci. Kako su trontavi, tupi, neambiciozni! Trebalo bi da odmah otpočnemo program masovne proizvodnje gospodarećih prstenova. Preobratićemo ove ovdašnje trekijaše u Jofure, ali to će biti ovdašnji Jofuri, pravi Jijovci. Oni će nam poslužiti kao idealno oruđe za prevlast i upravljanje, jer oni će iskoristiti celokupno svoje poznavanje ove planete onako kako to našem klanu odgovara, a za to klan neće morati da plati nikome ništa.
<BR>
<BR>&nbsp;&nbsp;&nbsp;&nbsp;&nbsp;Činilo nam se da su to glavne brige, glavne teme. Međutim, od samog početka rasprave, neki članovi posade govorili su da treba ostaviti po strani sve te priče o osvetama i zaradama, kao i o iskupljenjima. Čak ni sudbina ovdašnjih trekijaša nije bitna, govorili su, u odnosu na ono zbog čega je Polkdži, zapravo, došao na ovu planetu.
<BR>&nbsp;&nbsp;&nbsp;&nbsp;&nbsp;A to su bili nagoveštaji da Rotheni možda znaju gde je nestali brod za kojim je opšta potraga.
<BR>&nbsp;&nbsp;&nbsp;&nbsp;&nbsp;Brod koji nosi vesti o povratku Praotaca.
<BR>&nbsp;&nbsp;&nbsp;&nbsp;&nbsp;MANITE SE SVIH DRUGIH POSLOVA! - insistirale su te kupe torusa. Pošaljite preostalu korvetu na istok! Ne čekajte da posada one prve sama završi popravke. Pohvatajte i podvrgnite ispitivanju one ljude koji su slugeranje Rothena. Pretražite sva skrovita mesta u morskim dubinama, gde se naš plen mogao zavući. Ne gubite više ni tren!
<BR>&nbsp;&nbsp;&nbsp;&nbsp;&nbsp;Ali naš kapetan-vođa i naš 'stog' svešteničkih torusa postigoše saglasnost da još nekoliko dana više ili manje neće biti od značaja. Naša vladavina nad ovim svetom je potpuna. Naša lovina ne može pobeći, nikako.
</P></TD></TR></TABLE>
<P class="next">
<A HREF=p83.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
