<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>LARK
<P>&nbsp;&nbsp;&nbsp;&nbsp;&nbsp;Zgureni iza jednog aromatičnog obeliska, dvoje ljudi imali su jedinstvenu priliku da posmatraju događaje u komandnoj sali Jofura.
<BR>&nbsp;&nbsp;&nbsp;&nbsp;&nbsp;Larku to nije osobito prijalo; radije bi ostao gore, u tihoj, bezbednoj galeriji za posmatrače.
<BR>&nbsp;&nbsp;&nbsp;&nbsp;&nbsp;Veoma visoki 'stogovi' debelih, masnih obruča uzdizali su se oko njih; izduvavali su, povremeno, pomalo pare. Svaki Jofur radio je sa instrumentima koji su blistali ispred i sa strane od njega, u toj radnoj stanici. Zgusnutost svakojakih mirisa budila je u Larku želju da se odmah ispovraća. Verovatno su mirisi još više smetali Lingovoj, koja nije odrasla u blizini Trekija. Pa ipak, činilo se da je oduševljena što se našla ovde.
<BR>&nbsp;&nbsp;&nbsp;&nbsp;&nbsp;Stvarno mi je bila 'strašna' zamisao, razmišljao je on, gunđajući u sebi zbog sopstvenog nepromišljenog postupka. Zaista nije morao da jurne sa galerije, dole, u ovu jamu punu neprijatelja.
<BR>&nbsp;&nbsp;&nbsp;&nbsp;&nbsp;U onom trenutku činilo se da je zamisao izvrsna: jasno se videlo da su Jofuri u nekoj vrsti šoka ili paralize. Larkov predlog bio je, otprilike: hajde da siđemo iz ovog lepog, zaklonjenog posmatračkog mesta i da izvedemo neku sabotažu na njihovim instrumentima dok su Jofurčine u nesvesti!
<BR>&nbsp;&nbsp;&nbsp;&nbsp;&nbsp;Međutim, Jofuri nisu ostali u nesvesti dovoljno dugo. Dok su on i Ling dospeli otprilike na sredinu kontrolne sale, pojedine hrpe torusa već su počele da se stresaju i da hukću, budeći se polako iz umrtvljenosti. Dok su mašinski glasovi podnosili izveštaje svojim gazdama o statusu broda, a gazde se polako vraćale u život, dvoje ljudi jedva je uspelo da se sakrije između nekoliko 'tornjeva' u zadnjem delu sale. Ti tornjevi izdaleka su ličili na Jofure, mada dvostruko veće i idealizovane; bili su napravljeni od neke vlažne vlaknaste tvari.
<BR>&nbsp;&nbsp;&nbsp;&nbsp;&nbsp;Lark se tamo odmah 'prostro' po podu. Jedino je želeo da se zavuče u neki kutak gde će biti nevidljiv; da sklopi oči, a objektivna stvarnost da ode nekud daleko od njega.
<BR>&nbsp;&nbsp;&nbsp;&nbsp;&nbsp;Purpurni Trekčić počeo se trzati u 'vreći' od jednog kraja košulje, reagujući na Larkov veoma ubrzani puls. Lark položi šaku na taj jedan trekijevski prsten, koji se, posle nekog vremena, smiri.
<BR>&nbsp;&nbsp;&nbsp;&nbsp;&nbsp;"Mislim da znam šta se dešava", reče Ling.
<BR>&nbsp;&nbsp;&nbsp;&nbsp;&nbsp;Lark diže pogled uz dva vitka, od sunca pocrnela stuba njenih nogu. Ling je stajala uspravno, ali nagnuta malo napred i u stranu; virila je ka jofurskim ekranima prepunim podataka. Lark posegnu gore, dohvati je za zglob leve šake i povuče. Lingova sede golom stražnjicom na pod pokraj Larka.
<BR>&nbsp;&nbsp;&nbsp;&nbsp;&nbsp;"Moramo se ponašati kao sitna gamad", glasio je njegov savet. U pitanjima skrivanja i opstajanja, ova bivša Danikenovka imala je još mnogo da nauči od jijoanskog prerano došlog.
<BR>&nbsp;&nbsp;&nbsp;&nbsp;&nbsp;"Važi, brate pacove", bio je njen odgovor. Klimnula je glavom, iznenađujuće dobro raspoložena. Onda je nastavila žustro. "Neki od tih njihovih ekrana podešeni su na spektre koje ne uspevam da 'grokujem'. Ali jasno je da smo u svemiru i da letimo prema Izmunuti."
<BR>&nbsp;&nbsp;&nbsp;&nbsp;&nbsp;Talas morske bolesti zahvati Larka - snažna mučnina u glavi i stomaku. Bio je to osećaj sličan panici. Za razliku od njegovog brata i njegove sestre, koji su od ranog detinjstva sanjarili i pričali o letenju u svemir, on nikada nije želeo da ode sa Jijoa. Čak i sama ta pomisao bila je dovoljna da mu pozli. Osećajući kako mu je, Lingova dohvati obema rukama njegovu glavu i poče da je gladi. Ali nastavi da priča. Opisivala je složeni lov kroz svemir. Lark nije mogao sebi taj događaj predstaviti vizuelno, pa ma koliko pokušavao.
<BR>&nbsp;&nbsp;&nbsp;&nbsp;&nbsp;"Izgleda da je postojala neka flota brodova na Jijou, ili u blizini", objašnjavala je ona. "Mada ne mogu ni zamisliti kako su tu dospeli. Možda su doleteli iz pravca Izmunuti, da njuškaju oko Jijoa; i možda su Jofuri preduzeli da ih pojure, da ih oteraju natrag. Ta nepoznata flota razdvojila se u pet skupina; svaka skupina ponaosob zaputila se ka toj istoj razbuktaloj zvezdi. A odatle će do prelazne tačke, valjda.
<BR>&nbsp;&nbsp;&nbsp;&nbsp;&nbsp;"Iza ovog broda vuku se dva-tri sitna objekta... Rekla bih da ih brod vuče za sobom pomoću neke uzane vrpce energije. Ne znam čemu služe. Ako mi daš još malo vremena možda ću znati..."
<BR>&nbsp;&nbsp;&nbsp;&nbsp;&nbsp;Lark požele da se nasmeje na sav glas. Dao bi on njoj i čitav svet. Čitavu Vaseljenu! Ali u ovom trenutku zapravo bi želeo samo jedno, a to je da se njih dvoje lepo vrate u svoje gnezdo. U svoje malo zeleno pribežište, gde slatke voćke vise u dohvatu i gde niko ne može da pronađe njih dvoje.
<BR>&nbsp;&nbsp;&nbsp;&nbsp;&nbsp;Posle nekog vremena on uspe da odgura od sebe glavninu osećaja mučnine. Tada neki prodorni zvuk zableja kroz čitavu salu.
<BR>&nbsp;&nbsp;&nbsp;&nbsp;&nbsp;"Šta je to?" upita on, pridižući se u sedeći položaj. Nije sprečavao Lingovu da ustane. Ona, ipak prilično sagnuta, zaviri iza jednog stuba, da osmotri.
<BR>&nbsp;&nbsp;&nbsp;&nbsp;&nbsp;"Ispaljivanje oružja", objasni ona. "Jofuri ispaljuju projektile na najbliži odred svemirskih brodova. Mora biti da su poprilično samouvereni jer ispalili su samo po jedan projektil na svaki brod."
<BR>&nbsp;&nbsp;&nbsp;&nbsp;&nbsp;Lark u sebi požele tim novim tuđinima sreću, ko god da su. Ako bi iko od tih pridošlica uspeo da se izvuče, mogao bi prijaviti galaktičkom Institutu za migraciju šta se ovde dešava. Iako su šest rasa Jijoa živele u strahu od zakona već dve hiljade godina, sada bi intervencija neutralnih sudija bila daleko bolja od sudbine koju su Jofuri 'privatno' spremili za njih.
<BR>&nbsp;&nbsp;&nbsp;&nbsp;&nbsp;"Mali brodovi pokušavaju da izvrdaju", reče Ling. "Ali ti njihovi manevri ništa im ne vrede. Projektili im se postojano primiču."
</P></TD></TR></TABLE>
<P class="next">
<A HREF=p169.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
