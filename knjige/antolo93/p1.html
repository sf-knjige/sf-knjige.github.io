<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Pol Anderson: VULKANOV OGANJ
<P>&nbsp;&nbsp;&nbsp;&nbsp;&nbsp;BUDNA
<BR>&nbsp;&nbsp;&nbsp;&nbsp;&nbsp;INPUT: RV (SOL) 57932100 + 150. RA 3,33. DEC 7,05. DR/DT 5,42. D2R/DT2 3,51 - 2,86. 7,90...
<BR>&nbsp;&nbsp;&nbsp;&nbsp;&nbsp;"Zdravo, kako si Kiti. Je li sve u redu?"
<BR>&nbsp;&nbsp;&nbsp;&nbsp;&nbsp;"Okej, šefe. Paljenje za dva minuta. Vi?"
<BR>&nbsp;&nbsp;&nbsp;&nbsp;&nbsp;"Uskoro silazim. Zvaću te opet kroz jedan sat. Srećan ti put."
<BR>&nbsp;&nbsp;&nbsp;&nbsp;&nbsp;"Srećan nam put oboma, šefe."
<BR>&nbsp;&nbsp;&nbsp;&nbsp;&nbsp;INPUT: BB TEMP 522. EM SPEC DIST...
<BR>&nbsp;&nbsp;&nbsp;&nbsp;&nbsp;Merkur je mali, u čvrstom stanju, masa mu je uvučena sama u sebe, poput džinovske čaše (gvožđe, nikl, silikati...), danju usijan, noću zaleđen dok se ja ljuljam unaokolo na svojim manevarskim krilcima. Oklop mi zrači od usijanja, jer je njegova osunčana strana potpuno beloužarena od svetlosti. Solarni vetar zviždi i zavija. Ovde nema ključanja u kotlu od promenljivih magnetnih polja, niti, pak, postoji međuigra sila teže, kao na Jupiteru, nema ni hitrog kruženja satelita kao na Saturnu. Ali ućutkaj banku podataka, sada, na ovom novom zadatku. Ne prizivaj Vandinog duha - još nije vreme.
<BR>&nbsp;&nbsp;&nbsp;&nbsp;&nbsp;IZRAČUNATI VEKTORE POTISNE EKSPLOZIJE
<BR>&nbsp;&nbsp;&nbsp;&nbsp;&nbsp;SVI SISTEMI SPREMNI ZA POLAZAK
<BR>
<BR>&nbsp;&nbsp;&nbsp;&nbsp;&nbsp;Na bazi Kaloris nikada nije bilo dovoljno osoblja. Uprkos visokoj plati, malo tehničara je pristajalo da tu radi; bila je to pusta a ponekad i opasna granična postaja, u kojoj se oprema stalno kvarila a da se retko znalo iz kojih razloga. Odmor od šest meseci, koji bi usledio posle šest meseci rada, često nije bio dovoljan da se oporave napeti živci. Ljudi su veoma često tražili zamenu sa Zemlje, a to je značilo da iskusnog osoblja nikada nije bilo dovoljno, što je samo po sebi usložnjavalo probleme. Naučnici, zbog kojih je baza i postojala, bili su u boljem položaju, mogli su da načine bezbroj novih otkrića, tako da su se neki vraćali i više puta, a jedna grupa je praktično pravila sebi karijeru na Merkuru. Ali i oni su se premarali kad bi boravili na planeti.
<BR>&nbsp;&nbsp;&nbsp;&nbsp;&nbsp;Tako se dogodilo da je samo jedna jedina osoba imala vremena da pozdravi pridošlicu - legendarnog velikana. Bila je to Elen Lindejl. Ne računajući, naravno, čoveka na kontrolnom tornju i vozača koji će dovesti putnika u bazu.
<BR>&nbsp;&nbsp;&nbsp;&nbsp;&nbsp;Sama-samcita u prostoriji za dnevni boravak, ona isključi fluorescentna svetla i pusti da joj se oči ispune slikom pejzaža. Taj privid se prostirao naviše, od poda do zenita, kao da stoji na površini koja je bar stotinu metara iznad nje. Noć se bližila kraju. Mnoštvo zvezda blistalo je poput ledenih kristala, Zemlja je sijala poput safira, nedaleko od Mlečnog puta; učini joj se da kraj nje vidi i Mesec, nalik na zlatni atom. Ali na istoku, iznad linije obzorja, avetinjski se nadnosilo svetlo zodijaka, a Sunčeva korona se pela za njim. Sedefasti odsjaj prosipao se po pejzažu koji se talasao ispod vrha planine u obliku pukotina, kratera, stenja, provalija, mračnih i prašnjavih kamenih basena, sve dok iznenada ne bi utonuo izvan njenog vidnog polja. Toplota vazduha koji se širio oko nje, ispunjenog mirisima cveća, još više je doprinosila utisku hladnoće koji je ostavljao taj prizor. Kroz nekoliko sati učiniće ga još više nalik na usijanu peć.
<BR>&nbsp;&nbsp;&nbsp;&nbsp;&nbsp;Regulus se uzdiže iznad strme litice i prelete preko slike sazvežđa. U niskoj orbiti, brod za snabdevanje kretao se veoma brzo. Pošto mu je štitnik bio isturen prema Suncu, Lindejlova je mogla da vidi samo polovinu diska, čije bi je bleštanje sigurno zaslepilo da ga skeneri nisu prigušivali. Pažnju joj privukoše dva manja nebrušena dijamanta koji su pratili brod. Jedan odlebde u stranu u trenutku kada je šatl kome je pripadao napuštao matični brod, spuštajući prema njoj Džeremija Eša. Drugi je ostao da prati u stopu matični brod. Srce stade brže da joj udara. Iza onog štitnika nalazila se Kitivejk.
<BR>&nbsp;&nbsp;&nbsp;&nbsp;&nbsp;Brod-izviđač se takođe odvoji, povećavajući ubrzanje pomoću svojih jonskih motora, čiji se čipkasti dimni trag rasplinjavao daleko iza njegove krme, i nestade u pravcu Vulkana. Ona opet uperi pogled ka šatlu. Obrisi njegovog štitnika stali su da se rasplinjavaju dok je ulazio u Merkurovu senku. No, ubrzo je uspela da nazre sam brod, a potom i kontramasu i metalnu paukovu mrežu koja je sve to držala na okupu. U međuvremenu, Regulus prođe zenit i stade da se spušta, sve dok i njemu nije uspela da vidi trup, mnogo veći od izviđačkog broda, ali malen kao mrvica zbog ogromne udaljenosti, kako vuče za sobom krug kome nedostaje jedan odsečak i koji je, u stvari, bio udubljena strana njegovog vlastitog štitnika.
<BR>&nbsp;&nbsp;&nbsp;&nbsp;&nbsp;Šatl se spusti na pistu uklesanu u regolitne stene u podnožju planine. S mesta na kome je stajala izgledao je kao suncobran, ili kao kapica pečurke... U magnovenju se opet pretvorila u ono bosonogo dete u šumarcima Kentakija i osetila kako joj se vlažna i sveža zemlja probija između prstiju na nogama, dok su u šarenoj hladovini pečurke, skupljene u grozdove, rasle na mahovinastim panjevima i kos pevao u daljini... Vozilo naglo krenu i zađe ispod broda, kao buba koja traži zaklon. U mašti je videla kako prijanjaju pneumatski izlazni hodnici i kako Eš prolazi kroz njih. Vozilo se opet pojavi i nestade u prijemnoj komori. Opet je u mašti videla kako Eš izlazi, prelazi preko poda, ulazi u lift koji će ga dovesti na ovaj sprat.
<BR>&nbsp;&nbsp;&nbsp;&nbsp;&nbsp;Vrata sale se otvoriše. On uđe.
<BR>&nbsp;&nbsp;&nbsp;&nbsp;&nbsp;"Oh!" Trgnuvši se, iako ga je očekivala, ona opet upali svetla. Zvezde se povukoše u pozadinu. Senke nameštaja se opet preobraziše u stolove i stolice, 3D ekran i zvučnike, sve to pomalo iskrzano i veoma staromodno. "Dobrodošli, kapetane Eš", reče ona. "Ja sam Elen Lindejl. Velika mi je čast da se upoznam s Vama."
<BR>&nbsp;&nbsp;&nbsp;&nbsp;&nbsp;Nije ju iznenadio što se približavao mekim, klizećim hodom čoveka naviklog na malu gravitaciju. Svakom je trebalo neko vreme da se privikne na bilo koju silu teže, a on je više od godinu dana proveo na Zemlji, pa zatim u uslovima povećanog pritiska na Regulusu. Ipak, tokom protekle tri decenije, putujući s kraja na kraj Sunčevog sistema, mora da je doživeo sva ubrzanja koja čovečiji organizam može da podnese. Iznenadilo ju je što je izgledao mnogo stariji nego na slikama - visok, nezgrapan, duboko izbrazdanog lica nad koje se nadnosila tršava seda kosa.
<BR>&nbsp;&nbsp;&nbsp;&nbsp;&nbsp;Rukovao se s njom kratko i poslovno, pogled mu je bio potpuno bezizrazan. "Drago mi je, doktore Lindejl." Zbog jedva primetnog britanskog naglaska reči koje je izgovarao zvučale su još zvaničnije. "Naravno, proučio sam Vaš dosadašnji rad. Ipak, moraćete dosta toga da mi objasnite za kratko vreme." Zastade. "A, bez sumnje, i ja Vama."
<BR>&nbsp;&nbsp;&nbsp;&nbsp;&nbsp;"Žao mi je što su svi ostali odsutni. I njima. Ali Sunce je počelo da se ponaša veoma neobično i solarni istraživači moraju stalno da ga drže na oku, naučnici koji se bave našom planetom upravo pripremaju ekspediciju na Severne Darmare, a uz to je i biohemijska reciklaža baš sada našla da dobije krčenje u crevima - ništa opasno, ali mora odmah da se ispravi..."
<BR>&nbsp;&nbsp;&nbsp;&nbsp;&nbsp;"Ne mari. Razumem."
<BR>&nbsp;&nbsp;&nbsp;&nbsp;&nbsp;"Direktor Sandžo planira da ovoga noćnog bdenja održimo mali prijem. U međuvremenu pokazaću Vam gde ste smešteni, tako da se malo odmorite. I ako želite nešto za osveženje, ili bilo šta drugo što vam možemo obezbediti, molim Vas, samo recite."
<BR>&nbsp;&nbsp;&nbsp;&nbsp;&nbsp;On odmahnu glavom. "Ništa, hvala Vam. Dajte samo da mi se prtljag donese u sobu. A Vi i ja u međuvremenu da stupimo u vezu."
<BR>&nbsp;&nbsp;&nbsp;&nbsp;&nbsp;Ona se prenerazi. "Šta?"
<BR>&nbsp;&nbsp;&nbsp;&nbsp;&nbsp;"Čuli ste šta sam rekao", obrecnu se on. "Kitivejk leti ka Vulkanu. Susrešće se s njim za stotinu sati, ukoliko joj ne promenimo potisak. A o tome ne možemo odlučiti bez tačnih podataka, zar ne. Osim toga, obećao sam joj da ću je pozvati što pre. Hajdemo, dakle, mlada damo, pokažite mi put."
<BR>
<BR>&nbsp;&nbsp;&nbsp;&nbsp;&nbsp;INPUT: - FLUKS PROTONA 15,8. HELIJUM + 0,05. HELIJUM ++ 0,03 -
<BR>&nbsp;&nbsp;&nbsp;&nbsp;&nbsp;"Kiti."
<BR>&nbsp;&nbsp;&nbsp;&nbsp;&nbsp;"Prijem, šefe. Do sada sve u redu."
<BR>&nbsp;&nbsp;&nbsp;&nbsp;&nbsp;Moj ogromni parabolični štitnik odbija kosmičke oluje na koje nailazim, dovodi ih u žižu i snažno odbacuje natrag, nalik na blistavo koplje. Energija prodire, ali samo do višestrukih slojeva polupovodničkih ćelija, iza reflektujuće površine; elektroni skaču u svojoj igri postojanja i nepostojanja, kvantne smrti i preobražaja; ono što dopire do mene pretežno je dugačke talasne dužine za koju sam ja potpuno providna, a sve što prodire biva raspršeno o oblinu štitnika, tako da samo malo čestica može da uopšte padne na mene. Ali i to malo je dovoljno da me donekle zagreje onim fotonima svoga spektra na koje odzvanjaju kristali u mom telu. U svojim senzorima osećam drhtavicu, beležim je i odašiljem zajedno s ostalim podacima koji pljušte po meni. Ali moje unutrašnje biće ostaje hladno, ne remeti se osetljiva ravnoteža koja ga održava.
<BR>&nbsp;&nbsp;&nbsp;&nbsp;&nbsp;Sunce postaje sve veće i menja ugao dok ja napredujem. Štitnik se polako ljulja u svome ramu, da bi ostao između mene i uništenja. Na suprotnoj strani takođe se kreće kontramasa; i zato se moraju promeniti vektori moga potiska, jer će u protivnom to dvoje da me pogode obrtnom silom koja će me u kovitlacu izbaciti iz kontrole. U međuvremenu, Sunčev vetar, koji se odbija o moj štitnik, pravi duž njegovih ivica male vrtloge koji mi ližu vretenasto telo.
<BR>&nbsp;&nbsp;&nbsp;&nbsp;&nbsp;Planete i meseci u hladnim dubinama Sunčevog sistema nisu nikada ovako izgledali. Ali mi smo istraživači, moj šef i ja i naša memorija Vande.
<BR>&nbsp;&nbsp;&nbsp;&nbsp;&nbsp;"Jesi li sigurna, Kiti? Opreznost je naša doktrina."
<BR>&nbsp;&nbsp;&nbsp;&nbsp;&nbsp;"I sami znate da moram što brže da se probijem do Vulkana. To je manje opasno nego da se zadržavam u ovim područjima."
<BR>&nbsp;&nbsp;&nbsp;&nbsp;&nbsp;"Još nisi u njima. Dvaput proveri svoj interni monitor."
<BR>&nbsp;&nbsp;&nbsp;&nbsp;&nbsp;Vremensko zaostajanje u našoj komunikaciji je 215 milisekundi, 216, 217, 218...
<BR>&nbsp;&nbsp;&nbsp;&nbsp;&nbsp;UKLJUČI
<BR>&nbsp;&nbsp;&nbsp;&nbsp;&nbsp;IZRAČUNAJ
<BR>&nbsp;&nbsp;&nbsp;&nbsp;&nbsp;NASTAVI
<BR>
<BR>&nbsp;&nbsp;&nbsp;&nbsp;&nbsp;"Okej", prihvati Eš. "Toliko za sada." Okrenu prekidač na prijem-snimanje-neprestano, i zavali se u stolicu. U tmini prazne sobe za komunikaciju odsev sa skenera treperio mu je po duboko izbrazdanom licu poput zelene vatre.
<BR>&nbsp;&nbsp;&nbsp;&nbsp;&nbsp;Lindejlova se nagnu u stolici. Koža joj je i dalje pomalo bridela od zaprepašćenja. "Vi ste... to... razgovarali s izviđačkim brodom?" upita. Nije se čulo, ali videla je kako mu se usne pokreću i stežu u trenucima kada je slušao ono - šta god da je bilo - što je dopiralo kroz slušalice koje je sada skinuo s glave. A prstima je mnogo manje prebirao po tastaturi nego što bi to ona uradila.
<BR>&nbsp;&nbsp;&nbsp;&nbsp;&nbsp;Posmatrao ju je nekoliko trenutaka, ali ne onako kao drugi muškarci. Smatralo se da je lepa, na jedan pomalo koštunjavi i muškobanjasti način, ali imala je osećanje da on gleda pravo u ono što je ležalo iza svega toga. U magnovenju se zapitala da li on zaista može da ga vidi, ma šta to bilo. Džeremi Eš živeo je sam još od kako mu je žena umrla, pre desetak godina; a još pre toga oboje su bili usamljani par, koji je dobrovoljno preduzimao izviđačke misije što su ih mesecima odvajale od ostalih ljudi, a na Zemlji su se kretali samo u veoma uskim društvenim krugovima. Vanda Eš je poginula na Neptunovom mesecu, kada je otkazao jedan ventil za kiseonik, seti se Lindejlova, a njen udovac je potom odbio da uzme bilo koga za saputnika i na neki neverovatan način uspevao je da sam upravlja brodom Kitivejk. Ne, pomisli Lindejlova, Džeremi Eš mnogo zna o kosmosu, ali veoma malo o ljudima.
<BR>&nbsp;&nbsp;&nbsp;&nbsp;&nbsp;On najzad klimnu glavom. "Program obuhvata i nekoliko osobenosti", reče. "Govor je jedna od njih. Često je mnogo zgodnije tako nego pomoću digitalnog koda: brže, a u nekim slučajevima čak i tačnije. Bez toga ne bih mogao ovako da upravljam njom."
<BR>&nbsp;&nbsp;&nbsp;&nbsp;&nbsp;"Hm... ovaj... izvinite, nisam htela da budem nepristojno ljubopitljiva, ali... ovako razgovarati s mašinom, umesto sa drugim ljudskim bićem..."
<BR>&nbsp;&nbsp;&nbsp;&nbsp;&nbsp;On prsnu u smeh. "Zaista. Stari vic. Usamljeni kosmonaut ne mora da se brine ako počne da govori mašini, sem ako mu ona ne odgovori." Slegnu ramenima. "Moji poslodavci to znaju i ne mare, dokle god dobro radim svoj posao, ali ja lično nalazim u tome razloga da izbegavam publicitet. Uostalom, šta Vas navodi na pomisao da nisam razgovarao s nekom drugom osobom?"
<BR>&nbsp;&nbsp;&nbsp;&nbsp;&nbsp;"Tim kompjuterom!" uzviknu ona, iznova zaprepašćena.
<BR>&nbsp;&nbsp;&nbsp;&nbsp;&nbsp;"Hardver je isto onoliko sposoban za obradu podataka koliko i bilo šta na ovoj strani Taring-Laboratorija", podseti je on. "Štaviše, softver je osoben. Sadrži celokupno... iskustvo... nas dvoje." Razdražljivo: "Ali nemam ni vremena ni strpljenja da se s Vama preganjam o tome šta je to 'svest'. Moji metodi su takvi kakvi su, rezultati postignuti pomoću njih govore sami za sebe, i kada je prvi put predložen ovaj projekat s Vulkanom, moje ime je bilo prvo na spisku. Prema tome, da prionemo na posao, Vi i ja, doktore Lindejl?"
<BR>&nbsp;&nbsp;&nbsp;&nbsp;&nbsp;Ona ljutito zabaci glavu. Nadmeni gad, pomisli u sebi. Da je znala, tražila bi nekoga drugog. Valdez i Kiang s Albatrosa bili su čuveni; Ostrovski i Ronsar i dalje su upravljali Kormoranom na kome su prošli mimo Sunca krenuvši upravo iz ove baze, dok je ona bila još u pelenama... Ne, nije znala, i zato je bila oduševljena kada joj je Sindikat ponudio usluge Kitivejk.
<BR>&nbsp;&nbsp;&nbsp;&nbsp;&nbsp;"Pretpostavljam da ste dobili sva potrebna objašnjenja, kapetane Eš", reče ona. "Sam Bog zna koliko smo puta razmenili informacije. Složili smo se u pogledu karaktera ovoga poduhvata. Jedino što još treba da uradite jeste da ga sprovedete, vratite svoj izvidnički brod na Regulus i da odete kući."
<BR>&nbsp;&nbsp;&nbsp;&nbsp;&nbsp;"Dobro znate da nije sve ni blizu tako jednostavno, ni za čitavu svetlosnu godinu", oštro uzvrati on. "Da jeste, obična sonda bez ljudske posade obavila bi posao - ali rezultati Vam ne bi bili interesantni, zar ne? Preduzeli smo nešto jedinstveno. Moraćemo da donosimo odluke, vrlo verovatno odluke od ključnog značaja, onako kako nam budu pristizale informacije... i to uz minimalno vreme prenosa od tri minuta. Moram li i dalje da Vam ponavljam očigledne stvari?"
<BR>&nbsp;&nbsp;&nbsp;&nbsp;&nbsp;Ona se obuzda. Moraš biti strpljiva s njim, reče samoj sebi; on nije navikao da saobraća s ljudima.
<BR>&nbsp;&nbsp;&nbsp;&nbsp;&nbsp;I premda osobenjak, on je u pravu, dodade njen razum. Laserskom zraku potrebno je šest minuta da pređe rastojanje od Merkura do Vulkana i natrag. Za tih šest minuta svašta može da se dogodi, imajući u vidu koliko se ništa ne zna o Vulkanu. I svakog zemaljskog dana asteroid će za izvesno kratko vreme zaći s one strane Sunca i biće van našeg domašaja. U najboljem slučaju Kitivejk će veoma teško moći da održava vezu sa svojim gospodarom.
<BR>&nbsp;&nbsp;&nbsp;&nbsp;&nbsp;Gospodarom; ne, nemoj počinjati s antropomorfizacijama, nemoj da ludiš. Kitivejk je samo jedan obični svemirski brod koji nosi u sebi senzore i kompjutere - i, po prvi put u svojim svemirskim putešestvijima, i nezgrapan štitnik protiv Sunca...
<BR>&nbsp;&nbsp;&nbsp;&nbsp;&nbsp;"Naravno da ne morate, kapetane Eš", reče ona. "Moraćemo da sarađujemo od početka do kraja. Ja sam samo mislila da su unapred detaljno razmotrene sve nepredviđene stvari koje se mogu zamisliti."
<BR>&nbsp;&nbsp;&nbsp;&nbsp;&nbsp;"Razmatranje", odgovori on, "ne može da zameni stvarnost. Vidite, doktore Lindejl, Vi ste, pretpostavljam, planetolog koji veruje da se nešto važno može saznati na Vulkanu, a ja sam operater izvidnika koji vam šalje neobrađene podatke. Mi ne znamo kakvi će biti ti podaci - jer, u protivnom, ne bi imala smisla sva ova gimnastika? - i moraćemo da dajemo uputstva izvidniku onako kako budemo stvarali predstavu o tome šta zapravo treba da tražimo."
<BR>&nbsp;&nbsp;&nbsp;&nbsp;&nbsp;Ona poverova da on, u stvari, nije želeo da je uvredi obraćajući joj se s visine, već je samo pokušao da istakne nešto što se do sada nikada nije jasno ukazalo u njihovim raspravama, makar i samo zato što je jedna ili druga strana smatrala da se to razume samo po sebi.
<BR>&nbsp;&nbsp;&nbsp;&nbsp;&nbsp;On je, na izvestan način, nagradi za tu trpeljivost. "Ali mnogo više stvari stavljeno je na kocku", reče. "Čak i sam opstanak broda u tim teškim i gotovo nepoznatim uslovima. Nabubao sam podatke napamet najbolje što sam umeo, ali Vi... Vi i sav ovaj tim naučnika ovde, Vi ste živeli s njima, iz meseca u mesec i iz godine u godinu. Potrebno nam je... izvesno razumevanje, sjedinjavanja umova, tako da ako nešto krene u lošem pravcu budemo odmah u stanju da smislimo šta da se radi..." Iznenada raspali pesnicom po naslonu za ruke svoje stolice. "Grom i pakao! Lepo sam tražio da mi odobre da provedem nekoliko nedelja na Merkuru da sve to dobro razradimo pre nego što lansiramo Kitivejk, ali - vreme i novac... i svi tako zauzeti..."
<BR>&nbsp;&nbsp;&nbsp;&nbsp;&nbsp;Proguta nešto s mukom, a njoj iznenada pade na pamet da je upravo progutao svoj ponos.
<BR>&nbsp;&nbsp;&nbsp;&nbsp;&nbsp;"Trebalo bi bolje da se upoznamo", završi on jedva čujno, dok mu je pogled izbegavao njen.
<BR>&nbsp;&nbsp;&nbsp;&nbsp;&nbsp;Njena oštrica stade da se topi. Ispruži ruku i uze njegovu. "O, da, svakako", reče. "Razumem Vas. Da počnemo time što ću Vam pokazati svoju laboratoriju i ispričati šta mi ovde radimo. Ali kasnije ćete Vi morati da podelite sebe sa svima nama, znate."
<BR>
<BR>&nbsp;&nbsp;&nbsp;&nbsp;&nbsp;INPUT (navigacioni, interpretiran): Svemirski brod je u stanju slobodnog padanja (Ne bi bilo izvodljivo preći celu razdaljinu potisnom silom. To bi značilo preveliki delta V. Kada dođe vreme za usporavanje za susret s Vulkanom, pravac mlaza morao bi biti takav da trup broda izloži neposrednom zračenju Sunca, na udaljenosti od njegove fotosfere manjoj od dva ipo miliona kilometara. Brod bi to mogao da izdrži, kao i osnovni ugrađeni programi, ali precizni i osetljivi instrumenti, kao i elektronika koja misli i pamti, neće moći da traju duže od nekoliko minuta).
<BR>&nbsp;&nbsp;&nbsp;&nbsp;&nbsp;Na predviđenoj putanji. Približava se.
<BR>&nbsp;&nbsp;&nbsp;&nbsp;&nbsp;INPUT (fizički, interpretiran): Radijacija svih vrsta znatno veća od predviđene. Mrlje, protuberance, ispupčenja, žestoke reakcije, vatrene oluje u Sunčevoj atmosferi.
<BR>&nbsp;&nbsp;&nbsp;&nbsp;&nbsp;PRENOŠENJE PODATAKA
<BR>&nbsp;&nbsp;&nbsp;&nbsp;&nbsp;Nema odgovora. Šef je odsutan.
<BR>&nbsp;&nbsp;&nbsp;&nbsp;&nbsp;OPTIČKI SKENING: Cilj postignut.
<BR>&nbsp;&nbsp;&nbsp;&nbsp;&nbsp;UPOREDITI INPUT S PODACIMA U PROGRAMU
<BR>&nbsp;&nbsp;&nbsp;&nbsp;&nbsp;MEMORIJA: Posmatranja s Merkura otkrila su nešto nalik na asteroid, koji je toliko blizu Suncu da mu je metalno telo istopljeno. Pretpostavlja se da je perturbacijama nanet u tu orbitu, koja opada iz razloga koji su i dalje nepoznati, i zato nam on može pružiti informacije o solarnoj klimi i drugim procesima tokom dužeg vremenskog perioda. Pojedinosti se ne mogu otkriti i istražiti s veće udaljenosti. Neophodno preduzeti istraživanja na licu mesta.
<BR>&nbsp;&nbsp;&nbsp;&nbsp;&nbsp;UPOREDITI PRETHODNE MISIJE TAMO GDE JE TO MOGUĆE
<BR>&nbsp;&nbsp;&nbsp;&nbsp;&nbsp;Sunovraćenje u radijacioni vrtlog Jupitera; ali tada su Vanda i Džeri bili na Kalistu, čekajući na moju reč, čekajući zajedno.
<BR>
<BR>&nbsp;&nbsp;&nbsp;&nbsp;&nbsp;Uvek je bilo mnogo razloga da se nešto slavi. Redovni dolasci brodova sa snabdevanjem bili su takva prilika - ponovni susret s njihovom posadom, opraštanje od onih koji odlaze sa dužnosti, dočekivanje onih koji će ih zameniti, prilika da se čuju priče iz daleka koje se ne mogu naći na talasima s dnevnim novostima, da se prime pokloni i rukom pisane poruke od kuće, što se inače nije moglo prenositi lasergramom - ova poseta je bila drukčija, neočekivana, i dovela im je u goste čoveka od koga su se mogla čuti prava čudesa.
<BR>&nbsp;&nbsp;&nbsp;&nbsp;&nbsp;U početku je Eš bio prilično krut, ali dobra večera, kojoj su prethodila pića i pratilo je vino, da bi se sve završilo konjakom, uspela je malo da ga raskravi. Nije se čak ni narogušio kada ga je mladi Sven Evald, koji se tek vratio s dugog puta, upitao čemu može da posluži posao koji će obaviti. "Hoću da kažem, dabome, shvatam ja da je jedan takav asteroid pretrpeo jaka ozračenja. Ali kažu da je istopljen. Zar to ne znači da su se stvari beznadežno pobrkale?"
<BR>&nbsp;&nbsp;&nbsp;&nbsp;&nbsp;Eš pokaza glavom u pravcu Lindejlove koja je sedela pored njega. "Vaša oblast", reče uz smešak. Od njega mu se napraviše sitne bore oko očiju po kojima se videlo da se nekada često smejao. "Kiti i ja samo smo Vaši spoljni momci."
<BR>&nbsp;&nbsp;&nbsp;&nbsp;&nbsp;"Zašto ne biste Vi to objasnili?" predloži ona. "Ja sam sklona da to uradim s mnogo više tehničkih detalja nego što je potrebno."
<BR>&nbsp;&nbsp;&nbsp;&nbsp;&nbsp;Ispod stolnjaka ona odgurnu sa svoga kolena ruku Bila Sitona, koji joj je sedeo s njene desne strane. Nije bio loš momak, ali je bio zaljubljen u nju i malčice se već podnapio. Sažaljevala ga je, ali ne dovoljno da bi mu davala nadu. Činjenica da je bila jedna od nevenčanih na Kalorisu nije automatski značila da je rešila da bude usedelica ili, pak, jedna od onih što idu iz kreveta u krevet. Bila se ograničila na dva bliska prijatelja među muškarcima, od kojih ni jedan, pukim slučajem, nije bio prisutan. Biće još vremena da ostvari istinsku vezu kada obavi posao zbog kojeg je došla i vrati se na Univerzitet u Oregonu - i to, nadala se, vezu koja će biti jedna jedina i doživotna.
<BR>&nbsp;&nbsp;&nbsp;&nbsp;&nbsp;Od nekih stotinak osoba na planeti, njeni ljubavnici nisu jedini bili u tom trenutku odsutni iz oficirske kantine. Izbrojala je dvadeset prisutnih, uključujući i šestoricu s Regulusa. Ma kako malen, Merkur je ipak bio čitav jedan svet koji se mogao vekovima istraživati, a da se i ne pominju posmatranja Sunca, okolnog svemira, zatim izvesna posmatranja zvezda koja su se najbolje mogla obaviti odavde i, u poslednje vreme, Vulkan. Dokolice je bilo malo, a odsustvovanja iz baze mnogo.
<BR>&nbsp;&nbsp;&nbsp;&nbsp;&nbsp;Ipak, neko je pokušao da malo osveži sobu: slike na zidovima bile su promenjene, uneto je cveće iz hidroponskog odeljenja, muzika je blago treperila iz zvučnika. Ugašen, veliki ekran ličio je na zavesu navučenu da priguši jarku svetlost dana koji se već rodio iznad tih pećina.
<BR>&nbsp;&nbsp;&nbsp;&nbsp;&nbsp;"Ipak", čula je kako Eš objašnjava, "mislimo da je verovatno preostalo još nešto materije u čvrstom stanju, troske koja pliva na površini; i ona će biti radioaktivna. Međutim, ako je konvekcija doprinosila da tečnost bude relativno dobro izmešana, to ga je, pretpostavljamo, čuvalo od ponovnih bombardovanja. Kitini instrumenti trebalo bi da identifikuju izotope u toj istopljenoj materiji kojih nema u trosci. Magnetske pojave, takođe, u takvoj masi, trebalo bi da sadrže informacije o Sunčevom magnetskom polju i njegovim promenama, kao i o Sunčevom vetru koji ga tera napolje. A u pogledu onih drugih stvari koje ćemo možda još otkriti - ko bi to znao? Nikada se unapred ne zna, zar ne?"
<BR>&nbsp;&nbsp;&nbsp;&nbsp;&nbsp;Uobičajena strogoća direktora Sandža Mamorua iznenada popusti, da bi izjavio, uzbuđeno kao dečačić: "Ako iko može da posvedoči koliko je svemir pun iznenađenja, to ste Vi, gospodine."
<BR>&nbsp;&nbsp;&nbsp;&nbsp;&nbsp;"Ama, nemojte", učtivo se branio Eš, "oni koji zaista prave otkrića to su specijalisti koji tumače dobijene podatke. Kao doktor Lindejl."
<BR>&nbsp;&nbsp;&nbsp;&nbsp;&nbsp;Pitala se zbog čega joj je lice iznenada buknulo. "Mislim da je on govorio o... o pustolovinama", reče ona. "Vi mora da ste imali nekoliko upravo fantastičnih doživljaja."
<BR>&nbsp;&nbsp;&nbsp;&nbsp;&nbsp;On se povuče u svoju staru ljušturu. "Ja se držim stare poslovice, da se pustolovine događaju samo neznalicama."
<BR>&nbsp;&nbsp;&nbsp;&nbsp;&nbsp;Ohrabrena, ona uzvrati: "To ne može biti istina. Ne može se reći da je iko u stanju sve da predvidi u svemiru, u kome smo mi... samo buve, mušice. Čitala sam o tome šta su sve doživele Vaše kolege prilikom svojih istraživanja. Vi, jednostavno, nikada niste želeli da privučete pažnju javnosti, nikada niste jurili za slavom, nije li tako?"
<BR>&nbsp;&nbsp;&nbsp;&nbsp;&nbsp;"Ako mi dozvolite", nastavi Sandžo, "oduvek me je interesovalo šta Vam se zaista dogodilo prilikom Vašeg prvog putovanja na Saturn. Sredstva javnog informisanja su samo navela Vašu izjavu da ste naišli na teškoće koje su bile savladane."
<BR>&nbsp;&nbsp;&nbsp;&nbsp;&nbsp;"U stvari", dodade zapovednik Regulusa, "I ja sam se zainteresovao i proverio u stručnim časopisima. Vi ste samo upozorili na mogućnost da se instrumenti zalede u prolazu kroz Saturnove prstene, jer sudaranje čestica oslobađa i izbacuje molekule vode. Savetovali ste izviđačima da ubuduće ponesu elemente za spoljašnje zagrevanje. Ali kada je to Vas iznenadilo, šta ste preduzeli, šta ste Vi lično učinili?
<BR>&nbsp;&nbsp;&nbsp;&nbsp;&nbsp;Eš je malo oklevao, dočepao svoju čašu za konjak sa suženim rubom i sasuo je u sebe. Lindejlova mu je odmah ponovo napuni. "Ajde", hrabrila ga je ona. "Ta, Vi ste među prijateljima, svi smo ovde od iste sorte. A sami ste isticali potrebu da se bolje upoznamo."
<BR>&nbsp;&nbsp;&nbsp;&nbsp;&nbsp;"Pa..." reče Eš. "Dobro." Pročistio je grlo.
<BR>&nbsp;&nbsp;&nbsp;&nbsp;&nbsp;I tako se on nekako odvažio da progovori. Prisećajući se naglas, govorio je dva sata, a oni oko njega bili su prvo zaprepašćeni, a potom zadivljeni.
<BR>&nbsp;&nbsp;&nbsp;&nbsp;&nbsp;Nije se pasivno pridržavao uputstava. Nije mogao i da je hteo. Svaki let je bio jedinstven i neponovljiv, zahtevao drukčije pripreme, i on je uvek morao biti sam svoj sudija, a često i vlastiti zakonodavac. Za vreme ovog našeg noćnog bdenja, koje nije noć tamo gde se uputila Kitivejk, ona će putovati zaklonjena štitnikom protiv Sunca, vreline, snažnih rendgenskih zračenja, oluja ogoljenih atoma. Ali na Neptunu opasnost je vrebala u kriogenoj hladnoći atmosfere, na Iou od vulkanskih erupcija, blizu kometama od letećih stena, a...
<BR>&nbsp;&nbsp;&nbsp;&nbsp;&nbsp;Tada Eš nije sedeo daleko, za komandnim pultom. Čak i na matičnom brodu bilo je bezbroj problema, počev od onih koji se tiču života i smrti pa sve do najprizemnijih i, možda, čak smešnih, detalja iz svakodnevnog domaćeg života; najčešće je ostajao u bazi, na tlu, da se snalazi i navikava na nepoznanice oko sebe, dok je njegov izviđač leteo u istraživanje. Ili, bolje rečeno, njegov i njen izviđač, nekada, dok je Vanda još bila živa; ne bi nikada mogao da nastavi sam da nije bilo saznanja da su zajedno uspeli.
<BR>&nbsp;&nbsp;&nbsp;&nbsp;&nbsp;Jupiter se uzdigao pred njim, lavlje žute boje, okružen trakama oblaka i sav usijan od uragana koji bi progutali Zemlju za tren oka, i u koje je poslao svog istraživača, da uroni, dok su mu laserski zraci ispisivali reč munja i gromova, isuviše ogromnu da bi se mogla zamisliti. Saturn je kraljevao, ledeno vedar i čist, nad plesom prstenova čije razmere nijedan čovek još nije uspeo da shvati, a hemijski procesi u njegovom vazduhu bili su takvi da se ne bi smeli događati, ali jesu. Iz ledenog ambisa u kome je ležalo, jezgro Urana ispuštalo je magnetski i seizmički šapat o praiskonskoj katastrofi koja je izvitoperila sopstveni ugaoni momenat čitave planete. Sunce, koje je bilo samo najsvetlija među ostalim zvezdama, obasjavalo je Neptunove okeane koji nisu bili od vode, i zapljuskivali obale koje nisu bile od kamena. Najneprimetnija moguća duga treperila je nad zaleđenim Plutonom, kao da želi da objavi da je to najmoćnija od svih kometa i da sa sobom nosi svedočanstvo o postanku svetova. Vilinska svetla igrala su iznad tmine crne Persefone... Ali slušaocima se sve to nije činilo potpuno neljudsko, jer su i oni sami pripadali istom svemiru čija su se veličanstvenost otkrivala pred njima.
<BR>&nbsp;&nbsp;&nbsp;&nbsp;&nbsp;Nije to bilo zato što je Eš posebno blagorečiv čovek, već zato što je znao ono što je znao i činio ono što je činio u ime svih njih.
<BR>&nbsp;&nbsp;&nbsp;&nbsp;&nbsp;"Laku noć, narode... Sutra se radi... Nadam se da će i ostale kolege imati prilike da ovo čuju od Vas, gospodine... Hvala Vam... Laku noć, laku noć."
<BR>&nbsp;&nbsp;&nbsp;&nbsp;&nbsp;Lindejlova odjednom shvati da i sama odlazi zajedno s Ešom. Pogleda naviše, u to izbrazdano lice i oči koje su bile plave kao Sirius; odjednom, ne razmišljajući, ona tiho reče, "Jeste li sanjivi?"
<BR>&nbsp;&nbsp;&nbsp;&nbsp;&nbsp;"Pa i nisam", odgovori on. "Mnogo je toga o čemu treba da razmislim. Uostalom, poneo sam knjigu, da čitam pre spavanja."
<BR>&nbsp;&nbsp;&nbsp;&nbsp;&nbsp;"Ako želite da svratite kod mene, mogli bismo... još da porazgovaramo."
<BR>&nbsp;&nbsp;&nbsp;&nbsp;&nbsp;On se zaustavi. Za trenutak su ostali tako, nepomično stojeći u hodniku. Kolege su ih obilazile s leva i zdesna, vodeći računa da ne obrate pažnju na njih, sve dok ne ostadoše sami između zidova oslikanih amaterskim prizorima zemaljskog pejsaža, koji je odjednom delovao tako nostalgično.
<BR>&nbsp;&nbsp;&nbsp;&nbsp;&nbsp;Eš se ugrize za usnu. "Oprostite", reče promuklim glasom. "Zaista ste ljubazni, ali ja zaista imam još mnogo toga o čemu treba da razmislim. Laku noć."
<BR>&nbsp;&nbsp;&nbsp;&nbsp;&nbsp;Okrenu se i gotovo pobeže od nje.
<BR>&nbsp;&nbsp;&nbsp;&nbsp;&nbsp;Ona ostade da gleda za njim, još dugo pošto je iščezao iza ugla. Zagrejanost od vina polako ju je napuštala. Nije bila mnogo razočarana, shvatila je. Zaista je u pitanju bila samo želja da se bolje upoznaju, i - dobro, najzad, priznaj i to - određeno obožavanje heroja. Najzad, ona i ne pravi kolekciju muškaraca. Možda je ovo ipak bio najbolji način, najobičnije drugarstvo, dokle god traje uzajamno razumevanje.
<BR>&nbsp;&nbsp;&nbsp;&nbsp;&nbsp;Mislim da je s njim sve u redu, razmišljala je. On je samo, pa - oženjen svojim izviđačkim brodom. Zato što je pun sećanja njegove žene? Zamišljam je kao visoku, lepu valkiru koja grabi napred krupnim koracima; i nisu hteli da imaju dece, zbog svojih zajedničkih pustolovina.
<BR>&nbsp;&nbsp;&nbsp;&nbsp;&nbsp;Lindejlova uzdahnu i potraži svoju postelju.
<BR>
<BR>&nbsp;&nbsp;&nbsp;&nbsp;&nbsp;INPUT (navigacioni, interpretiran): Asteroid je manja kugla ekvatorijalnog prečnika 453,27 kilometara... Prečnik na polovima znatno uži... Masa jednoobrazna, uglavnom se sastoji od gvožđa... SPEK EM... potvrđuje sastav... Doplerov pomak ukazuje na veoma visoku stopu rotacije...
<BR>&nbsp;&nbsp;&nbsp;&nbsp;&nbsp;OPTIČKI PRENOS: Sunčev kolut ispunjava čudovišnih 25 + stepeni na nebu, koje, zbog korone, neposredno oko njega deluje izbledelo. Protuberance šikljaju kao vodoskoci. Vrtlozi, koji su, u stvari, Sunčeve pege, odudaraju od haosa svojim manjim sjajem. Vulkanov polumesec nema jasne ivice. Tamni nanosi troske čine da deluje iskrzano, ali tamo gde nije prekriven, metal svetli od usijanja.
<BR>&nbsp;&nbsp;&nbsp;&nbsp;&nbsp;"Manevrišem, šefe, da uspostavim orbitu oko objekta."
<BR>&nbsp;&nbsp;&nbsp;&nbsp;&nbsp;"Pazi, Kiti, pazi. Neka ti instrumenti stalno rade."
<BR>&nbsp;&nbsp;&nbsp;&nbsp;&nbsp;RADIJACIJA: Već postoje nagoveštaji izvesnih izotopa, ali s anomalijama.
<BR>&nbsp;&nbsp;&nbsp;&nbsp;&nbsp;GASNA MERENJA
<BR>&nbsp;&nbsp;&nbsp;&nbsp;&nbsp;"Zar samo to, Kiti? Kako?" Nešto mora da je pružilo otpor zaokruživanju orbite, i izazvalo njeno lagano opadanje koje je radar s Merkura otkrio. "Možda pojedine protuberance dopiru dalje i imaju veću gustinu od nama poznatih? Ne, teško da bi to moglo biti."
<BR>&nbsp;&nbsp;&nbsp;&nbsp;&nbsp;MAGNETNI FLUKS (interpretiran): Iznenada pojačan i u ludom kovitlanju!
<BR>&nbsp;&nbsp;&nbsp;&nbsp;&nbsp;INPUT (unutrašnji monitori): Gubljenje visinske kontrole. Obrtna sila. Eksplozija direktne solarne radijacije.
<BR>&nbsp;&nbsp;&nbsp;&nbsp;&nbsp;OPASNOST OPASNOST OPASNOST
<BR>
<BR>&nbsp;&nbsp;&nbsp;&nbsp;&nbsp;"Smesta uđi u prvu stabilnu orbitu!" zaurla Eš. "Udvoj štitnike!" Prsti su mu skakali po kontrolama dok su te komande izletele iz njegovih usta.
<BR>&nbsp;&nbsp;&nbsp;&nbsp;&nbsp;Klonu. Kroz telo mu prođe drhtavica. "Tri minuta za prenos", prokrklja. "Šta se sve može dogoditi za tri minuta?"
<BR>&nbsp;&nbsp;&nbsp;&nbsp;&nbsp;Lindejlova više nije obraćala pažnju na tekst i grafikone po ekranima oko njih. Ionako su se snimali. Ispruži ruku iz svoje stolice i obuhvati Ešovu stisnutu pesnicu koja mu je bespomoćno ležala na butini. "Ali izviđački brod je sigurno u stanju da se pobrine o sebi", prošaputa. "Zašto ste uopšte slali ta naređenja?"
<BR>&nbsp;&nbsp;&nbsp;&nbsp;&nbsp;On je netremice zurio u sliku Vulkana. Slike na ekranu su se vrtele u krug; sad bi se pojavio sjajni treptaj, zatim asteroid, potom daleke zvezde. Znoj mu se iskrio na koži. Mogla je da oseti njegov oštri miris i osećala kako joj njen vlastiti klizi po telu ispod radne odeće.
<BR>&nbsp;&nbsp;&nbsp;&nbsp;&nbsp;Kad je klimnuo glavom, to je ličilo na trzaj. "Naravno, program je u stanju da donosi sudove, ako nije u kvaru. Možda i nije. Ja sam samo pokušao da predupredim tu mogućnost i obezbedim brod. Osim - kada nam gotovo ništa nije poznato... Šta se zapravo poremetilo?"
<BR>&nbsp;&nbsp;&nbsp;&nbsp;&nbsp;Ona prikupi hrabrost. "To bi tek trebalo da ustanovimo. Hajde da pretpostavimo da se nije dogodila nikakva velika šteta, pre nego što ne dobijemo suprotna obaveštenja. Pretpostavimo i da jeste - zar nećemo moći više da pomognemo ako sačuvamo prisustvo duha?"
<BR>&nbsp;&nbsp;&nbsp;&nbsp;&nbsp;On skrenu pogled na nju i ostade tako, posmatrajući je, činilo se, veoma dugo. "Hvala Vam", napokon reče.
<BR>&nbsp;&nbsp;&nbsp;&nbsp;&nbsp;Taj izviđački brod je njegov život, pomisli ona. Ono što ga izjeda upravo je to čekanje dok signali putuju k njemu i natrag. Ali dobro se drži. Nikada nisam ni posumnjala da neće.
<BR>&nbsp;&nbsp;&nbsp;&nbsp;&nbsp;Upustiše se u tehničku diskusiju. Problem je bio kako da procene podatke koje su imali, i koji su uglavnom bili prikazani brojevima, kao i sve ono što bi pristiglo, i da na osnovu toga zaključe šta je prava istina, zbog čega Kitivejk pati.
<BR>&nbsp;&nbsp;&nbsp;&nbsp;&nbsp;Stiže odgovor. Bio je veoma ohrabrujući. Letilica je uspela da od sebe načini Vulkanov satelit, na ekscentričnoj ali prilično stabilnoj putanji. Štitnici su joj opet zadovoljavajuće radili, zaklanjajući je od Sunca. Čak je ponovo počela da vrši merenja, iako su Eš i Lindejlova pretpostavljali da joj neki od instrumenata više nisu dovoljno pouzdani. Kada jedan sopran reče, ovoga puta ne kroz slušalice već iz zvučnika: "Da, opet sam ona stara, šefe", Eš tiho zazvižda i obrisa oči.
<BR>&nbsp;&nbsp;&nbsp;&nbsp;&nbsp;Zatim se pridruži Lindejlovoj, koja je nastojala da utvrdi parametre novonastale situacije.
<BR>&nbsp;&nbsp;&nbsp;&nbsp;&nbsp;"M-m, dobro, šta kažete na to da proverimo magnetska svojstva takvog jednog objekta? Da li Vaše banke podataka mogu da nam obezbede sve što će nam biti potrebno da to izračunamo, Elen?"
<BR>&nbsp;&nbsp;&nbsp;&nbsp;&nbsp;"Odlično ste se setili. Ali biće bolje da zovnem Rama Krišnamurtija. On je naš genije za matematiku na ovoj planeti, a ja se bojim da ćemo dobiti funkciju koju ni sam đavo neće moći da integriše..."
<BR>&nbsp;&nbsp;&nbsp;&nbsp;&nbsp;Prolazili su sati. Potpuno su utonuli u posao.
<BR>&nbsp;&nbsp;&nbsp;&nbsp;&nbsp;"Mislim da smo na pravom putu, Džeri, ali naše mišljenje ne služi ničemu dokle god ga ne izrazimo kvantitativno. Ako su motori igrali neku ulogu, onda je to Vaš problem."
<BR>&nbsp;&nbsp;&nbsp;&nbsp;&nbsp;"I Vaš. Moraćemo da napišemo jednačine polja..."
<BR>&nbsp;&nbsp;&nbsp;&nbsp;&nbsp;Bio je to zajednički lov, stvaranje, sjedinjavanje.
<BR>&nbsp;&nbsp;&nbsp;&nbsp;&nbsp;Na kraju, iscrpljeni i uzbuđeni, gledali su jedno u drugo dok je Eš promuklim glasom diktirao zaključak.
<BR>&nbsp;&nbsp;&nbsp;&nbsp;&nbsp;"Nezgoda nije nastala ni zbog čije greške. Nije se mogla predvideti, jer nismo raspolagali preciznim podacima, saznanjima zbog kojih smo i preduzeli sve ovo. Verujemo da je objašnjenje, u najopštijim crtama, sledeće:
<BR>&nbsp;&nbsp;&nbsp;&nbsp;&nbsp;Pošto se sastoji uglavnom od istopljenih metala, Vulkan je provodnik. Okrećući se oko Sunca on preseca Sunčevo magnetno polje, i tako stvara vrtložne struje. Na ovolikoj udaljenosti od polova, polje je obično veoma slabo, i nije bilo razloga da se poveruje da efekat indukcije neće biti beznačajan. Međutim, pokazalo se da je i izvestan broj drugih činilaca ušao u igru, veličine većeg reda od očekivanog, koji su, uzgrad, odgovorni i za primećeno opadanje orbite.
<BR>&nbsp;&nbsp;&nbsp;&nbsp;&nbsp;Sunčeve oluje proizvode snažne lokalne fluktuacije u polju, koje zatim Sunčev vetar iznosi napolje. Asteroid rotira izvanredno brzo; a uz to je i toliko blizu Sunca da više ne deluje kao tačkasta masa, a precesija i nutacija su, takođe, velike. Mehanika njegovih fluida je takva da se prilikom cirkulacije istopljenog materijala stvaraju vrtlozi, koji se, zauzvrat, pojačavaju refleksijama od čvrste troske, i tako se dobija stalno promenljivi sistem strujanja koji je isuviše složen da bismo ga mogli izračunati. Dakle, dolazi do stvaranja moćnih brzo promenljivih struja. Masa asteroida je dovoljno velika da bi one mogle polako da jenjavaju, kada ne bi bilo spoljnih uticaja. Ali, umesto toga, njih pojačava svaka promena u okolnom polju. Tako stvaraju svoje vlastite magnetne sile, značajnog intenziteta i na priličnoj udaljenosti od Vulkana. Prirodno, ovo polje opada po veoma oštroj krivulji. U stvari, asteroid je okružen jednom nepravilnom i promenljivom ljušturom sila, i to prilično oštro ograničenom.
<BR>&nbsp;&nbsp;&nbsp;&nbsp;&nbsp;Kada je Kitivejk prešla tu granicu, jonski motori bili su izbačeni iz svoje normalne kolimacije. Ne mnogo, ali dovoljno da se pojavi obrtna sila. Štitnik protiv Sunčeve svetlosti i njegova kontramasa su se pomerili, i letilica je bila izložena punom Sunčevom zračenju. Još nije bilo poznato koliko je bila oštećena pre nego što se to sredilo.
<BR>&nbsp;&nbsp;&nbsp;&nbsp;&nbsp;Ali letilica je izvršila potrebne manevre i ušla u Vulkanovu orbitu, gde je ostala da lebdi, čekajući naše dalje procene. Sprovodi planirane studije gde je god moguće..."
<BR>&nbsp;&nbsp;&nbsp;&nbsp;&nbsp;Zapišta alarm, upališe se crvena svetla: krik u pomoć, preko pedeset pet miliona kilometara.
<BR>
<BR>&nbsp;&nbsp;&nbsp;&nbsp;&nbsp;INPUT (navigacioni, interpretiran): Strujanja nose brod ka središtu orbite, ubrzanje se povećava kako prvobitno slaba privlačna sila asteroida raste usled tog približavanja.
<BR>&nbsp;&nbsp;&nbsp;&nbsp;&nbsp;MAGNETNI UDAR
<BR>&nbsp;&nbsp;&nbsp;&nbsp;&nbsp;Motor za upravljanje ne radi kako treba i štitnik se opet pomera u stranu. Udarna eksplozija energije.
<BR>&nbsp;&nbsp;&nbsp;&nbsp;&nbsp;IZRAČUNATI KOMPENZATORNE VEKTORE ZA ŽIROSKOPE U UNUTRAŠNJOSTI BRODA
<BR>&nbsp;&nbsp;&nbsp;&nbsp;&nbsp;INPUT (opservacioni podaci, interpretirani): Spektar pokazuje približno 75% Fe, 30% Ni, 6% C, 3%
<BR>&nbsp;&nbsp;&nbsp;&nbsp;&nbsp;PONIŠTITI. Ne odgovara verovatnoći.
<BR>&nbsp;&nbsp;&nbsp;&nbsp;&nbsp;PREKONTROLISATI INSTRUMENTE
<BR>&nbsp;&nbsp;&nbsp;&nbsp;&nbsp;UPOREDITI ANALOGNE PRETHODNE SITUACIJE
<BR>&nbsp;&nbsp;&nbsp;&nbsp;&nbsp;Šunjala sam se kroz crveni polumrak Titana. Aerodinamički sistem za koji sam bila vezana prestao je da funkcioniše. Ušla sam u stanje lebdenja i dala signal bazi. Vanda je preuzela moje kontrole, pilotirala da me spusti u bezbednost. Gledala je kroz moja sočiva, osećala putem mojih ekvilibratora, i ono što je učinila, ono što je bila u tom trenutku, ušlo je u moju banku podataka, sjedinilo se s programom koji sam bila ja. Seti se kako je vodila moj trup koji je divlje poskakivao u svim pravcima. Budi još jednom Vanda.
<BR>&nbsp;&nbsp;&nbsp;&nbsp;&nbsp;PRESTANAK ŽIROSKOPSKE KOMPENZACIJE
<BR>&nbsp;&nbsp;&nbsp;&nbsp;&nbsp;KVAR KOMPJUTERA
<BR>&nbsp;&nbsp;&nbsp;&nbsp;&nbsp;INPUT: kovitlac, obrtanje, tumbanje. Vrelina naglo raste. Elektroni se oslobađaju svih ograničenja.
<BR>&nbsp;&nbsp;&nbsp;&nbsp;&nbsp;POZIV U POMOĆ
<BR>&nbsp;&nbsp;&nbsp;&nbsp;&nbsp;MEMORIJA: Kašnjenje prenosa. Opstanak. Kako je Vanda stavila ruku na mene. Njeno prisustvo i šef i padanje u kovitlacu krak-krak-krak bzz vrrr ruka je skliznula gori
<BR>&nbsp;&nbsp;&nbsp;&nbsp;&nbsp;pretvara se u prah
<BR>&nbsp;&nbsp;&nbsp;&nbsp;&nbsp;RASPAD MEMORIJE
<BR>&nbsp;&nbsp;&nbsp;&nbsp;&nbsp;LOGIČKA KOLA: Proceniti. Pomoć.
<BR>&nbsp;&nbsp;&nbsp;&nbsp;&nbsp;IZRAČUNATI xvzvandajkll5734 RAZUM JE 3,141592777777777
<BR>
<BR>&nbsp;&nbsp;&nbsp;&nbsp;&nbsp;Planine na Merkuru nisu bile tako ukočene kao lice koje je Eš okrenuo ka Lindejlovoj.
<BR>&nbsp;&nbsp;&nbsp;&nbsp;&nbsp;"Softver je upropašćen", reče, bezbojnim glasom kao čovek koji je tek ranjen i još ne oseća bol. Ona vide kako se svuda oko njega visoko uzdiže načičkana elektronska oprema i za trenutak joj se prividelo da počinje da se pomera ka njima i da ih pritiska. Ventilator zacvile. "Još jedno nepredviđeno jako elektromagnetsko polje, još jedno ozračenje, ali ovoga puta isuviše jako, isuviše dugotrajno. Temperatura - sekundarna radijacija od čestica koje su pogodile telo broda... Moraću da odustanem od zadatka."
<BR>&nbsp;&nbsp;&nbsp;&nbsp;&nbsp;Ruka joj se diže kao sama od sebe, kao da želi da predupredi udarac. "Zar je sistem zaista toliko osetljiv?" pobuni se ona, unapred svesna da je to uzalud. "Ali, zar nisu još odavno sonde uspele da prođu kroz Sunčevu atmosferu?"
<BR>&nbsp;&nbsp;&nbsp;&nbsp;&nbsp;"O, da. Telo vasionskog broda je čvrsto i izdržljivo, a takvi su i standardni programi. Ali ja sam Vam već pominjao specijalni softver, višegodišnje iskustvo koje je od Kitivejk stvorilo nešto više od običnog izviđačkog broda - učinilo je složenom, osećajnom; kodirano i na molekularnom nivou i ispod njega; kvantne rezonance - sve je to razoreno."
<BR>&nbsp;&nbsp;&nbsp;&nbsp;&nbsp;"Šta ćete učiniti?"
<BR>&nbsp;&nbsp;&nbsp;&nbsp;&nbsp;"Nadjačati autopilota i vratiti je. Što pre, pri punom ubrzanju, pre nego što se dogodi nešto još gore. Možda će ipak moći da se popravi. Priznajem, nema mnogo izgleda. Ali ako ne pokušamo, sigurno ćemo sve izgubiti."
<BR>&nbsp;&nbsp;&nbsp;&nbsp;&nbsp;Ona proguta pljuvačku i klimnu glavom. "Svakako. Organizovaćemo... kasnije ponovo ekspediciju... uzevši u obzir ovo iskustvo... Dajte da pozovem, oh, Džejn Megari. Ona je, mislim, naš najbolji kontrolor za upravljanje brodovima s velikih rastojanja."
<BR>&nbsp;&nbsp;&nbsp;&nbsp;&nbsp;"Ne!" On se brzo okrenu zajedno sa stolicom natrag ka komandnoj ploči. Zelena svetla su mu poigravala po koštunjavom licu. "Sam ću to obaviti. Donesite mi samo kafu, sendviče i stimulol."
<BR>&nbsp;&nbsp;&nbsp;&nbsp;&nbsp;Lindejlova se napola podiže u stolici. "Ali, Džeri, Vi već satima sedite ovde, iscrpljeni ste do kraja, a upravljanje brodom biće veoma teško, s ovolike udaljenosti i uz nepoznati procenat oštećenja."
<BR>&nbsp;&nbsp;&nbsp;&nbsp;&nbsp;"Pri punoj brzini potiska mogu je vratiti za dvadeset četiri sata. A dok bude putovala, ko će umeti da je pita šta se pokvarilo ako ne ja? Izlazite!" povika Eš, "Ostavite me na miru!"
<BR>&nbsp;&nbsp;&nbsp;&nbsp;&nbsp;Lindejlova odjednom shvati. Ponestade joj daha. Istetura iz sobe.
<BR>&nbsp;&nbsp;&nbsp;&nbsp;&nbsp;INPUT: ZXVMNRRRxxx
<BR>&nbsp;&nbsp;&nbsp;&nbsp;&nbsp;IZRAČUNATI: 777777777777
<BR>&nbsp;&nbsp;&nbsp;&nbsp;&nbsp;vrti se vrti se vrti se
<BR>&nbsp;&nbsp;&nbsp;&nbsp;&nbsp;"Kiti? Čuješ li me? Možeš li da mi se odazoveš?"
<BR>&nbsp;&nbsp;&nbsp;&nbsp;&nbsp;"Šefe, Vanda, ne ne ne, sećanje, odavno, gongola..."
<BR>&nbsp;&nbsp;&nbsp;&nbsp;&nbsp;VREME PRENOSA: Beskonačno
<BR>&nbsp;&nbsp;&nbsp;&nbsp;&nbsp;"Kiti, pokušaću ono poslednje, šok signal, ostani na vezi, Kiti."
<BR>&nbsp;&nbsp;&nbsp;&nbsp;&nbsp;GROM VATRA MRAK
<BR>&nbsp;&nbsp;&nbsp;&nbsp;&nbsp;"Čuješ li me, Kiti?"
<BR>&nbsp;&nbsp;&nbsp;&nbsp;&nbsp;"Ngngngngngng, baba, valjanje, dizanje, zev, odoh odoh odoh odoh odoh odoh odoh."
<BR>&nbsp;&nbsp;&nbsp;&nbsp;&nbsp;VREME PRENOSA: Nula, jer sve je nula.
<BR>&nbsp;&nbsp;&nbsp;&nbsp;&nbsp;"Prekidam vezu, Kiti. Laku noć."
<BR>&nbsp;&nbsp;&nbsp;&nbsp;&nbsp;ZABORAV
<BR>
<BR>&nbsp;&nbsp;&nbsp;&nbsp;&nbsp;Kancelarija direktora Sandža nosila je pečat ličnosti koju je pokazivao pred javnošću, sve je bilo svedeno na najmanju meru, sređeno, disciplinovano, termostat namešten na nisku temperaturu; jedna Hokusaijeva grafika visila je na zidu preko puta pisaćeg stola, ali na njoj je bio prikazan zimski pejsaž.
<BR>&nbsp;&nbsp;&nbsp;&nbsp;&nbsp;U glasu mu se, ipak, osećala iskrena zabrinutost: "Znači, Vi kažete da je Eš uzleteo na Regulus čim je njegov izviđački brod sleteo na tamošnju teretnu pistu?"
<BR>&nbsp;&nbsp;&nbsp;&nbsp;&nbsp;Lindejlova umorno podiže glavu. "Da. Zastrašio je svojom vikom kapetana Ngumu i on ga je pustio da preuzme upravljač šatla."
<BR>&nbsp;&nbsp;&nbsp;&nbsp;&nbsp;"Ali posle toliko vremena provedenog na dužnosti - mora da je bio potpuno iznuren."
<BR>&nbsp;&nbsp;&nbsp;&nbsp;&nbsp;"Da je to bilo ko drugi, rekla bih da je mrtvac koji hoda. Ali on nije kao drugi. Ne može da se odmori. Ne može dok ne završi."
<BR>&nbsp;&nbsp;&nbsp;&nbsp;&nbsp;Sandžo skupi obrve. "Završi? Šta hoćete time da kažete? Zar mu je preostalo išta drugo sem da se vrati na Zemlju?"
<BR>&nbsp;&nbsp;&nbsp;&nbsp;&nbsp;"On... pre svega želi da se vrati ovamo s izviđačkim programom radi... ispitivanja."
<BR>&nbsp;&nbsp;&nbsp;&nbsp;&nbsp;Nabor između Sandžovih obrva postade još dublji. "To je besmisleno. Mi ne raspolažemo odgovarajućom kompjuterskom laboratorijom. Šta može da uradi? Zemlja je mesto gde se proučava takav materijal. Eš rizikuje da ga još gore izobliči; i, na kraju krajeva, taj materijal nije ništa više njegov nego što je to sam brod."
<BR>&nbsp;&nbsp;&nbsp;&nbsp;&nbsp;Lindejlova se ukoči. "Sindikat mu, kada je neophodno, daje veoma široka ovlašćenja."
<BR>&nbsp;&nbsp;&nbsp;&nbsp;&nbsp;"Daa-a." Nećkao se. "Pitam se samo da mu umor nije pomalo otupeo sposobnost rasuđivanja. Iz analize tog softvera verovatno bi se mnogo saznalo."
<BR>&nbsp;&nbsp;&nbsp;&nbsp;&nbsp;Glas Lindejlove iznenada promuknu. "A-ha. Ako bih ga stalno i stalno, iznova rešetali."
<BR>&nbsp;&nbsp;&nbsp;&nbsp;&nbsp;Sandžo je malo bolje pogleda. "To se i Vas tiče, Elen. Želite još jednu misiju na Vulkan, zar ne? Iz ovog neuspeha mogu otkriti kako da uspeju sledeći put."
<BR>&nbsp;&nbsp;&nbsp;&nbsp;&nbsp;"Mislim da već dovoljno znamo da bismo mogli preduzeti potrebne mere predustrožnosti."
<BR>&nbsp;&nbsp;&nbsp;&nbsp;&nbsp;"Koristeći isti program, rekonstruisan na odgovarajući način?"
<BR>&nbsp;&nbsp;&nbsp;&nbsp;&nbsp;Lindejlova slegnu ramenima. Sindikat je naravno imao kopije, i one su se dopunjavale posle svakog leta. Celokupna egzistencija Kitivejk pre ovog putovanja na Merkur mogla se ponovo ubaciti u mašineriju. "Zavisi od toga šta će Džeri Eš odlučiti. Možda će odbiti da ponovo pokuša i u tom slučaju mi ćemo morati da tražimo nekoga drugog. Ali nadam se da će pristati." Pogleda na sat. "Možda ću uspeti da ga nagovorim. Uskoro treba da sleti. Izvinite, moram da idem."
<BR>&nbsp;&nbsp;&nbsp;&nbsp;&nbsp;Sandžo je isprati pogledom do vrata. Svoje misli zadrža za sebe.
<BR>
<BR>&nbsp;&nbsp;&nbsp;&nbsp;&nbsp;Karboplastična lopta prečnika pedeset centimetara, sa nekoliko električnih utičnica, sadržavala je jedinstvenu neponovljivost Kitivejk. Eš ju je nosio u rukama kao bebu. Ponekad bi joj nešto šaputao.
<BR>&nbsp;&nbsp;&nbsp;&nbsp;&nbsp;Lindejlova ga je čekala ispred ulaza u lift. Hodnik je bio prazan i samo se čulo tiho šuštanje vazduha iz klima-uređaja. U ovom trenutku svog dnevnog hemijskog ciklusa mirisao je kao dim koji se u oktobru vije po brdima Kentakija.
<BR>&nbsp;&nbsp;&nbsp;&nbsp;&nbsp;"Zdravo", reče ona spokojno njegovoj unezverenosti. "Kako ste?"
<BR>&nbsp;&nbsp;&nbsp;&nbsp;&nbsp;Glas mu je krkljao. "Još mrdam. Čujte, pre nego što sam uzleteo objasnio sam Vam da ću morati da upotrebim elektronsku laboratoriju. Samo zakratko, ali ne sme me niko prekinuti."
<BR>&nbsp;&nbsp;&nbsp;&nbsp;&nbsp;"Zašto?" upita ona. "To mi nikada niste razjasnili."
<BR>&nbsp;&nbsp;&nbsp;&nbsp;&nbsp;Glas mu je podrhtavao, kao korak čoveka koji tek što se nije sručio na zemlju posle dugog hoda, pao i zaspao. "Izvesna ispitivanja. Da vidim šta je moglo da otkaže. Hoću da ih obavim dok su mi činjenice i dalje sveže u pamćenju. Kao što se sećate, ja imam posebno osećanje za to, koje niko drugi ne može da ima ili stekne."
<BR>&nbsp;&nbsp;&nbsp;&nbsp;&nbsp;"Da", reče ona, "imate." Uze ga za ruku. "Okej, sve sam sredila. Bićemo potpuno sami."
<BR>&nbsp;&nbsp;&nbsp;&nbsp;&nbsp;Ruka mu se ukruti u njenoj. "Mi? Nikako, već sam Vam rekao, ne sme niko drugi da se meša."
<BR>&nbsp;&nbsp;&nbsp;&nbsp;&nbsp;"Ipak mislim da će Vam pomoć dobro doći." I sama se iznenadila svojoj upornosti. "Ili, bar, da neko kome je stalo da bude pored Vas dok budete radili ono što morate da uradite; i da Vam se posle pridruži dok bude svirala pogrebna muzika."
<BR>&nbsp;&nbsp;&nbsp;&nbsp;&nbsp;"Molim?"
<BR>&nbsp;&nbsp;&nbsp;&nbsp;&nbsp;Ona ga blago gurnu ispred sebe. On popusti. "Sredićemo to samo ako ne izgubimo prisustvo duha", reče ona. "Napravićemo omašku prilikom ispitivanja programa. Sasvim prirodno, pod ovim neuobičajenim okolnostima. Neće nam upropastiti karijere."
<BR>&nbsp;&nbsp;&nbsp;&nbsp;&nbsp;Ćutao je sve dok se nisu obreli u laboratoriji i ona zatvorila vrata. Iza aparata kojima su bili okruženi videla se kroz ekran slika pakla koji je bio dan na Merkuru. Pažljivo, dok su mu ruke podrhtavale, on spusti loptu na radni sto. Zatim se okrenu prema njoj i zgrabi je za ramena, tako da su joj ispod njegovih prstiju ostale modrice.
<BR>&nbsp;&nbsp;&nbsp;&nbsp;&nbsp;"Zašto to radite, Elen? Šta Vama ova stvar predstavlja?"
<BR>&nbsp;&nbsp;&nbsp;&nbsp;&nbsp;Ona otrpe svoj bol i suprotstavi se njegovom. "Ono što ste onomad nesvesno otkrili", odgovori. "Da li zaista, istinski verujete da je taj program, kada se aktivira - da je svestan? Živ?"
<BR>&nbsp;&nbsp;&nbsp;&nbsp;&nbsp;"Ne znam." On je pusti. "Samo znam da je to sve što je ostalo od Vande." Netremice je gledao u loptu. "Vidite, njeno sam telo privezao za signalnu raketu i poslao je u atmosferu planete. Postala je zvezda padalica. Ali sve što smo ona i ja zajedno činili ostalo je u kodovima ispod ovog oklopa." On ga pomilova.
<BR>&nbsp;&nbsp;&nbsp;&nbsp;&nbsp;"Postoje kopije programa."
<BR>&nbsp;&nbsp;&nbsp;&nbsp;&nbsp;"O, da, svakako, i ja ću ih upotrebiti. Ali ova, baš ova je povređena, poremećena, sama u tami. Zar da im dozvolim da je ponovo ožive na Zemlji i nateraju je da prolazi kroz vlastito ludilo još jednom, dvaput, stotinu puta, samo zbog ono malo bednih informacija? Ili da je obrišem?"
<BR>&nbsp;&nbsp;&nbsp;&nbsp;&nbsp;"I pustite je da počiva u miru. Da, shvatam Vas." Lindejlova podiže loptu. "Hajde da uradimo to odmah, Vi i ja. Posle ćemo moći da se odmorimo."
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
