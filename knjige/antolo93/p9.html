<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Vernor Vindž: DRAGI KAMEN
<P>&nbsp;&nbsp;&nbsp;&nbsp;&nbsp;Leto 1957. trebalo je da bude najlepši Sandin raspust. O planovima svojih roditelja znala je još od marta, i sve vreme tokom proleća u Lahoi, i onog mukotrpnog drugog polugođa u sedmom razredu, sanjarila je samo o letu.
<BR>&nbsp;&nbsp;&nbsp;&nbsp;&nbsp;Ništa nije u početku izgledalo toliko lepo, a postalo tako ružno na kraju.
<BR>&nbsp;&nbsp;&nbsp;&nbsp;&nbsp;Sada je sedela na balkonu spavaće sobe svoje bake i gledala napolje, u natmureni dan i kišu. Drvoredi četinara duž ulice bili su ogromne, crne senke koje su se njihale i razgovarale u sumraku. Stotinak metara niže, ka centru gradića Eureka, svetlost jedne jedine ulične lampe probijala se kroz granje četinara i stvarala male svetlucave površine, odbijajući se o mokri, glatki trotoar. Kao i svake druge večeri, tokom ove poslednje četiri nedelje, vetar se pojačavao dok je dnevna svetlost jenjavala. Zgrčila se u svojoj prevelikoj jakni i pustila da joj magla, naneta vetrom, spira suze što su joj kapale niz lice. Noćas je bio kraj, zaista kraj. Tata i mama dolaze kroz šest dana, a dva-tri dana kasnije sve troje će se vratiti kolima kući. Šest dana. Sanda olabavi stegnute vilice i pokuša da opusti mišiće na licu. Kako da izdrži? Moraće da se sreće s bakom makar za obedima, makar i samo kad pomaže po kući. I svaki put kad ugleda baku stideće se i znaće da je ona sve upropastila.
<BR>&nbsp;&nbsp;&nbsp;&nbsp;&nbsp;A nisam ja kriva za sve! Baka je imala svoje tajne, uskogrudosti i neznanje - mane koje Sanda nikada nije primetila za vreme onih kratkih ranijih poseta.
<BR>&nbsp;&nbsp;&nbsp;&nbsp;&nbsp;U holu ispod spavaće sobe dragi kamen je opet radio ono. Sanda je osećala kako je obliva talas hladnoće. U jednom trenutku tama oko nje i balkona pod njenim nogama nisu samo bili hladni i vlažni, već zaleđeni, pretvoreni u centar beživotne i neprijateljske pustoši. Smešno kako sada, kad zna da je kuća ukleta i tačno zna šta u toj kući izaziva taj utisak, ne oseća ni izdaleka onoliki strah kao ranije. U stvari, bila je to samo mala neprijatnost u poređenju s problemima koje stvaraju ljudi.
<BR>&nbsp;&nbsp;&nbsp;&nbsp;&nbsp;Nije uvek bilo ovako. Sanda se seti početka leta, pokuša da zamisli plavo nebo i toplo sunce. Tih prvih nekoliko dana bili su kao i uvek ranije u Eureki. Bakina kuća je bila pri kraju ove ulice, okružena borovima. Jedino drugo drveće bile su dve male palme, tačno ispred prednjeg stepeništa. (Trebalo ih je stalno negovati. Baka je volela da kaže da ih tu drži samo zato da joj gosti iz San-Diega ne bi patili od nostalgije.) Kuća je imala dva sprata i potkrovlje; iz njega su virili mali tornjevi i videli su se prozori na kosom krovu. Na pozadini plavog neba bez oblačka delovala je kao zamak iz bajke. Viktorijanska nakićenost pažljivo je godinama održavana, i u sadašnjoj inkarnaciji blistala je zelenilom i zlatom.
<BR>&nbsp;&nbsp;&nbsp;&nbsp;&nbsp;Roditelji su joj otišli za San Francisko, pošto su ostali svega jedan dan. Te nedelje je počinjala letnja konferencija Univerziteta u San Francisku i oni nisu bili sigurni da će naći smeštaj. Prvo veče koje je Sanda provela sama sa bakom bilo je upravo onako lepo kako je zamišljala. Iako je večernji vazduh ispred trema na ulazu počinjao da biva sve svežiji, dnevna soba je i dalje bila topla. Baka je postavila svoju staru električnu grejalicu na sredinu prekrivenog poda, tako da je zračila na onaj deo sobe gde se nalazila sofa. Zatim je krenula duž zidova, prekrivenih policama s knjigama, praveći se da traži ono što je htela da pokaže svojoj unuci.
<BR>&nbsp;&nbsp;&nbsp;&nbsp;&nbsp;"Ovde nije, nije ni tu. Bože, bože, u poslednje vreme jedva da i navraćem da pogledam. Zaboravila sam gde sam..." Sanda je tapkala za njom, primećujući naslove na onim mestima gde je, kao mlađa, bila impresionirana samo bojama i veličinom pojedinih knjiga. Baka je imala komplet časopisa National Geographics. I dok mnoge porodice takve časopise samo trpaju u kutije, da bi ih potpuno zaboravili, baka je ovde držala svaki broj, kao da su to delovi neke velike enciklopedije. A za Sandu su to i bili. Prilikom svoje prethodne posete provela je mnoga popodneva razgledajući slike u njima. U ovoj biblioteci, to je bilo jedino čega se pouzdano sećala. Sada je ugledala desetine knjiga o polarnim istraživanjima, meteorologiji, biologiji. Deda Bošam je bio slavan čovek, i zato je baka čuvala biblioteku i knjige u njoj, plakate i počasne diplome, za uspomenu za njega.
<BR>&nbsp;&nbsp;&nbsp;&nbsp;&nbsp;"Ah, evo je!" Ona izvuče ogromnu svesku iz sredine jedne police. Povede Sandu natrag ka sofi. "Sada si već isuviše velika da mi sediš u krilu, zar ne?" Nasmešile su se jedna drugoj, a ona je onda otvorila svesku na svom i njenom krilu i obgrlila Sandu oko ramena.
<BR>&nbsp;&nbsp;&nbsp;&nbsp;&nbsp;Sveska je bila veoma pažljivo sređena. Svaki isečak iz novina, fotografija, članak, bili su uokvireni i imali kratku propratnu belešku. Neke od tih slika bile su jedinstvene u svetu. Druge su se mogle naći u člancima po časopisima kao što je National Geographics iz perioda između dvadesetih i tridesetih godina. Reks Bošam je učestvovao u ekspediciji Terra Nova 1910. godine. Da nije povredio koleno i on bi bio jedan od učesnika u Skotovom tragičnom putovanju na Južni pol. Sanda šumno udahnu vazduh i postavi ono isto pitanje koje je ranije već jednom bila postavila. "Znači, da mu je koleno bilo zdravo, on bi umro zajedno s onim ostalima - i ne bi nikada upoznao tebe, i ti ne bi nikada rodila tatu, i..."
<BR>&nbsp;&nbsp;&nbsp;&nbsp;&nbsp;Baka zalupi beležnicu. "Ne. Znam ja Reksa. Da je on bio s njima, sve bi bilo drukčije. Da su ga samo sačekali da se oporavi, sigurno bi uspeli da se vrate na obalu."
<BR>&nbsp;&nbsp;&nbsp;&nbsp;&nbsp;Taj odgovor je ona već i ranije čula, ali je uvek volela da ga čuje ponovo. Sanda se namesti udobnije da sasluša kraj priče. Posle prvog svetskog rata Bošamovi su se iselili iz Velike Britanije, i deda je učestvovao u nekoliko američkih ekspedicija. Bilo je na desetine njegovih slika snimljenih na palubi, ili u malim logorima koje su smeli istraživači postavili duž obala na Antarktiku. Reks Bošam je bio veoma lep i delovao mladalački čak i u sredovečnom dobu, tako da se Sanda istinski ponosila gledajući ga na tim slikama - iako je on retko bivao u centru pažnje. Nekako kao da je uvek bio u pozadini kadra, ili u trećem redu grupnih portreta. Baka je rekla da je on bio od onih koji rade, a ne od onih što pričaju. Nikada nije stekao univerzitetsku diplomu i zato je radio na tehničkim i operativnim poslovima. Ali bez obzira na to, svi su zavisili od njega.
<BR>&nbsp;&nbsp;&nbsp;&nbsp;&nbsp;Nisu sve slike bile snimljene na snegu i ledu. Mnoge ekspedicije su radile i u blizini Krajstčerča, na Novom Zelandu. Jednom prilikom je baka išla s njima čak do tamo. Za nju je to bilo divan odmor. Imala je slike grada i njegove široke, kružne luke, i druge, snimljene kada je s dedom obilazila Nord Ajlend i zemlju Maora.
<BR>&nbsp;&nbsp;&nbsp;&nbsp;&nbsp;Kada je baka progovorila, Sanda je podigla pogled sa slike. U toj sobi su se nalazile stvari koje su daleko slikovitije potkrepljivale njenu priču od bilo kakvih fotografija. Deo sobe oko sofe bio je jarko osvetljen jednom od onih prelepih lampi sa šerenim staklom, koje je baka imala u svakoj sobi. Ali u polumraku, na ivici osvetljenog kruga, soba je blistala tajanstvenim plavetnilom i crvenom i žutom svetlošću s viših okana na prozorima. Tepih i ukrasi na svakom dovratku bili su oivičeni smeđim, uglačanim drvetom. Iza električne grejalice mogla je da vidi figure koje su izradili Maori, i koje su Bošamovi doneli posle boravka u Rotorui. Pri dnevnoj svetlosti te figure, izrezbarene u plitkom reljefu, delovale su malčice smešno, s isplaženim šiljatim jezicima poput oružja, s rukama u takvom položaju da su ličile na kandže. Ali u ovoj obojenoj polutami njhove sedefaste oči su sijale gotovo kao da shvataju šta se oko njih zbiva, a istureni jezici nisu delovali detinjasto i agresivno. Sanda se promeškolji, osetivši za trenutak prijatnu jezu. Maori su sada svi civilizovani, rekla je baka, ali su nekada bili najjeziviji krvoločni divljaci na svetu.
<BR>&nbsp;&nbsp;&nbsp;&nbsp;&nbsp;"Imaš li još meri, bako?"
<BR>&nbsp;&nbsp;&nbsp;&nbsp;&nbsp;"Zaista." Ona posegnu u izvezenu kutiju na nogicama, u kojoj je držala pribor za šivenje i koja je stajala pored onog kraja sofe na kome je sedela, i izvuče elegantno obrađen komad kamena, veličine dvadeset centimetara. Jedan kraj mu je bio oblikovan prema čovečijoj ruci, dok se drugi širio u obliku glatkog polukruga tupih ivica. Bio je prekrasan, i samo neko ko je kao baka - ili neki Maor - mogao je znati čemu služi. "Evo, ovim su se borili, a ne kao američki Indijanci, kopljima i strelama." Ona ga dade Sandi, koja prstima pomilova glatku površinu. "Toliko je kratak da moraš sasvim prići svom neprijatelju i tras! pravo u čelo." Sanda je pokušala da zamisli tu sliku ali nije uspela. Baka je imala toliko mnogo lepih stvari. Jednom je Sanda slučajno čula kako se njena mama žali tati da je sve to opljačkano iz nečijeg nacionalnog blaga. Sanda nije shvatila zašto; bila je sigurna da je deda sve to platio. A da te stvari nije doneo sa sobom u Eureku, mnogo manje ljudi bi moglo da im se divi.
<BR>&nbsp;&nbsp;&nbsp;&nbsp;&nbsp;Baka je nastavila da priča, iako je vreme u koje je Sanda išla da spava u Lahoi već odavno prošlo. Devojčica je već bila upola hipnotisana raznobojnim senkama lampe i bledocrvenim sjajem iz grejalice. Grejalica je stajala na novinama.
<BR>&nbsp;&nbsp;&nbsp;&nbsp;&nbsp;Sanda se odjedanput trgla i probudila. "Bako, ta grejalica. Zar to nije opasno?"
<BR>&nbsp;&nbsp;&nbsp;&nbsp;&nbsp;Starica se prenula iz uspomena. "Šta? Ne, godinama je već upotrebljavam. Pazim da je ne stavim na tepih gde bi mogla da napravi mrlje."
<BR>&nbsp;&nbsp;&nbsp;&nbsp;&nbsp;"Ali, vidi te novine. Požutele su, tek što ne počnu da gore."
<BR>&nbsp;&nbsp;&nbsp;&nbsp;&nbsp;Baka pogleda na grejalicu. "Bože, bože, već si isuviše velika devojka da bi se plašila tih stvari. Ne znam... U svakom slučaju, sad već možeš i da je isključiš. Vreme je da ideš na spavanje, zar ne?"
<BR>&nbsp;&nbsp;&nbsp;&nbsp;&nbsp;Sanda je spavala u sobi koja je pripadala tati dok je bio mali. Soba je bila na drugom spratu. Dok su išle kroz hol da se popnu u spavaću sobu, baka se zaustavi ispred ogromnog terarijuma koji je tu stajao. Tata i mama nisu bili sigurni kako to da shvate: staklena kutija je bila nešto novo. Baka ju je namestila tako da je veći deo dana na nju padala Sunčeva svetlost velikog prozora na krovu. Sada je mesečina obasjavala staklo i kamenje. Neki manji komadi stenja sijali su se mutnim odsjajem. Baka upali svetlost u holu i čarolije nestade. U terarijumu nije bilo živih bića. U njemu su ležali samo komadi stena, različite veličine, izmešani s belutkom. Ličio je na kutiju u kojoj je Sanda držala svoje omiljene guštere. Ali u njemu nije bilo čak ni guštera. Jedini ustupak životu bili su plastični cvetići, "zasađeni" tu i tamo po minijaturnom pejzažu.
<BR>&nbsp;&nbsp;&nbsp;&nbsp;&nbsp;Baka se jedva primetno osmehnu. "Mislim da tvoj tata veruje da sam ćaknuta, zato što sam ovo stavila u hol."
<BR>&nbsp;&nbsp;&nbsp;&nbsp;&nbsp;Sanda za trenutak pogleda u ovaj neobični izložbeni primerak i predloži: "Možda bi mogla da staviš pravo cveće?"
<BR>&nbsp;&nbsp;&nbsp;&nbsp;&nbsp;Starica odmahnu glavom. "Dopada mi se veštačko. Ne moraš da ga zalivaš. Nikada se ne suši i ne umire. Uvek je lepo." Ona ućuta, ali Sanda, kao pravi diplomata, ne reče ništa. "U svakom slučaju, ono što je ovde značajno, to je kamenje. Pokazala sam ti slike onih dolina u čijem je otkrivanju učestvovao tvoj deda: onih u kojima nema snega iako se nalaze stotinama milja unutar antarktičkog kopna. Ovo kamenje potiče iz jedne od tih dolina. Ležalo je tamo hiljadama godina, i ništa sem vetra nije ga moglo uznemiriti. Reks je tu zbirku držao u kutijama, dole u podrumu, ali ja mislim da ovde gore izgleda daleko lepše. Ovo pomalo liči na njihovo nekadašnje okruženje."
<BR>&nbsp;&nbsp;&nbsp;&nbsp;&nbsp;Sanda pogleda ka kutiji s drugom vrstom interesovanja. Neki komadi kamena bili su zaista čudni. Dva su izgledala kao parčad meteorita koje je videla u Prirodnjačkom muzeju, tamo kod kuće. A bio je još jedan, velik otprilike kao njena glava, gotovo ravnomerno prošaran sivim i crnim mineralima od kojih se sastojao.
<BR>&nbsp;&nbsp;&nbsp;&nbsp;&nbsp;Samo nekoliko minuta kasnije Sanda je već bila ututkana u pokrivač na nekadašnjem očevom krevetu, svetiljke su bile pogašene, i baka je silazila niz stepenice. Mesečina je srebrom prekrila prozore, a jele iza njih bile su meke, beličaste, svetle. Sanda uzdahnu i nasmeši se. Za sada je još sve bilo onako kako je sanjala i kako je pamtila da je bilo.
<BR>&nbsp;&nbsp;&nbsp;&nbsp;&nbsp;Poslednje pitanje koje joj je lebdelo u svesti kada je zaspala bilo je zašto je baka u terarijum stavila cveće ako je zaista želela da sve bude nalik na puste antarktičke doline.
<BR>
<BR>&nbsp;&nbsp;&nbsp;&nbsp;&nbsp;Taj prvi dan bio je ujedno i poslednji u kome je sve bilo sasvim kako treba. Sećajući ga se kasnije, Sanda je mogla i u njemu da vidi predznake mnogih stvari koje će to letovanje učiniti tako neprijatnim.
<BR>&nbsp;&nbsp;&nbsp;&nbsp;&nbsp;U čisto fizičkom smislu, sve je bilo tačno kao što je pamtila. Rukohvat na stepeništu bio je od bogatog, visoko uglačanog drveta, kakvo se retko gde moglo videti u Lahoi. Sve je bilo prekriveno tepisima, čak i stepenice. Podrum je bio hladnjikav i vlažan, i ispunjen tajanstvenim stvarima s kojima je deda nekada radio. Ali bilo je toliko mnogo onoga što je baka činila i nije verovala da je pogrešno. Neke od njih - kao veštačko cveće - bile su samo razlike u mišljenjima koje je Sanda umela da prećuti. Ali druge - kao način na koji je baka upotrebljava staru grejalicu - bile su zaista opasne. Kada bi govorila o njima baka je, izgleda, nije razumevala i nije joj verovala. Starica bi se samo nasmešila i kazala joj kako je mnogo porasla, ali su je Sandine primedbe očevidno pogađale, bez obzira koliko diplomatski bile izrečene. Najzad je Sanda uzela plastičnu prostirku ispred stražnjeg ulaza i ćušnula je ispod grejalice umesto novina. Ali baka je primetila i protestovala da je prljava prostirka isprljala prekrasni tepih - upravo ono što se sprečava stavljanjem lepih, čistih novina. Sanda je bila prosto smrvljena: učinila je štetu, a htela je da bude od koristi. Baka se ipak veoma lepo pokazala; na kraju - kada je očistila tepih - predložila je da se prostirka stavi između novina i grejalice. I tako se ta nezgoda ipak srećno završila.
<BR>&nbsp;&nbsp;&nbsp;&nbsp;&nbsp;Ali takve stvari kao da su se neprestano dešavale: Sanda pokuša da uradi nešto na drugi način, to ili ošteti nešto u kući ili uvredi baku, zatim sledi iskreno izvinjenje i pomirenje. Sanda je počela pomalo da pati i da broji dane na kalendaru iz drugih razloga nego ranije. Boravak s bakom bio je jedna od velikih privlačnosti toga leta. I ona i baka su se istinski trudile, ali nekako im nije uspevalo. Ponekada je Sanda mislila da baka - bez obzira koliko često ponavljala da je ona sada odrasla - ipak misli da je njoj, Sandi, i dalje pet godina. Ona je ozbiljno zahtevala da Sanda spava popodne. Tek kada ju je devojčica uverila da njeni roditelji to od nje više traže, baka je popustila. I baka joj nikada nije jednostavno rekla: "uradi to i to". Uvek bi kazala "da li bi bila ljubazna da uradiš..." ma šta da je htela. Bilo je strahovito teško nasmešiti se i kazati: "O, da, kako da ne, baš divno", kada je, u stvari, to uvek bio neki posao koji bi najradije zaobišla. Kod kuće je sve bilo mnogo lakše. Sanda je radila ono što joj kažu da uradi, i nije morala da se pravi da joj se to dopada.
<BR>&nbsp;&nbsp;&nbsp;&nbsp;&nbsp;Nedelju dana kasnije vreme se pokvarilo. Počela je da pada kiša. I padala je. I padala. I padala. A kad nije padala bilo je oblačno; ne onako kao u Lahoi, već nekakvi vlažni, zamagljeni oblaci od kojih se moglo očekivati samo još kiše. Baka je kazala da se to često dešava; Sanda je, prosto, imala sreće kad ju je ranije posećivala.
<BR>&nbsp;&nbsp;&nbsp;&nbsp;&nbsp;Otprilike u to vreme počela je da se plaši gornjeg sprata. Baka je spavala u prizemlju, iako je ostajala budna do kasno u noć, čitajući ili šijući nešto. Ništa lakše nego pozvati je ako se nešto... ružno dogodi. Ali nije vredelo. U početku sve je bilo kao običan strah od mraka. Ima noći kada je čovek uznemireniji nego obično. A kada se vreme pokvarilo, bilo je lako da se čovek prepadne dok leži u krevetu i sluša kako kiša dobuje po prozorima. Ali ovo je bilo drukčije. Iz noći u noć postajalo je sve gore. Nije to bilo kao kad osećate da vam se nešto strašno prikrada. Pre je ličilo na osećanje potpune napuštenosti i beznađa. Ponekad kao da su soba i cela kuća nestali i ona se obrela u antarktičkoj pustoši koju je deda svojevremeno istraživao. Nije imala neposredne vizije o tome - samo je osećala hladnoću i beživotnost koje se pružaju u beskraj. Dedin duh?
<BR>&nbsp;&nbsp;&nbsp;&nbsp;&nbsp;Jedne noći, veoma kasno, Sanda je morala da ode u kupatilo, koje se nalazilo dole, na prvom spratu, pored dedine spavaće sobe. Bilo je prosto bolno kretati se - toliko je bila izvan sebe od straha da ne šušne, da ne privuče pažnju onoga, ma šta to bilom, što je izazivalo atmosferu strave u njenoj sobi. Kada je u holu prošla pored terarijuma, osećanje hladnoće postalo je tako jako da su joj se noge same od sebe napele da potrče niz stepenice. Ali primorala je sebe da se zaustavi, a zatim da polako obiđe oko staklenog kaveza. Nešto tu, u njemu, bilo je uzročnik svega. Strah je bio podmukao, sve jači i jači dok je tu stajala - gotovo kao da ono što ga izaziva sada zna da ima "slušaoca". Sanda je tu noć provela na dnu stepeništa.
<BR>&nbsp;&nbsp;&nbsp;&nbsp;&nbsp;Posle toga, kad god bi pala noć i baka je ututkala u postelji, Sanda bi se iskrala, razmotala vreću za spavanje i tiho je iznela na svoj balkon. Povećano rastojanje i dodatni zid smanjivali su psihičku hladnoću do podnošljivih granica. Često se dešavalo da te noći pada kiša, i uvek je bilo hladno i pomalo vetrovito, ali ona je bila kupila zaista dobru vreću za spavanje, jer je pripadala skautskoj organizaciji, a oduvek je volela da kampuje. Ipak, takvo spavanje iz noći u noć na kraju ju je sasvim izmoždilo, i bivalo joj je sve teže da se u toku dana ponaša diplomatski i veselo.
<BR>&nbsp;&nbsp;&nbsp;&nbsp;&nbsp;Danju se na spratu manje osećao strah. Sanda nije znala da li je to zato što je drugi sprat bio u osnovi vedro i suncem obasjano mesto, ili je možada "duh" preko dana spavao. Kad god bi prošla pored terarijuma, pažljivo bi ga zagledala. Posle izvesnog vremena učinilo joj se da počinje da obraća pažnju još samo na jedan jedini kamen - onaj veličine glave s neobično pravilnim crnim i sivim šarama. Kako je vreme prolazilo, primetila je da pojedino kamenje menja položaj. Kada je prvi put videla terarijum u njemu je bilo pet plastičnih cvetova; sada su bila tri.
<BR>&nbsp;&nbsp;&nbsp;&nbsp;&nbsp;Postojala je još jedna tajna - koja bi u drugim okolnostima izgledala krajnje zloslutno, ali joj se sada činila jedva nešto ozbiljnijom od neobične zagonetke. Nekoliko puta, obično za vreme olujnih noći, jedan automobil bi se zaustavljao na travi, na drugoj strani ulice, otprilike četrdeset metara severno od njihove kuće. I ništa više. Sanda je i sama to primetila sasvim slučajno. Izgledao je kao stari ford iz 1954. godine. Jednom je neko upalio šibicu u kabini, i videla je u njoj dve ljudske prilike. Obešenjački se nasmešila; mogla je da zamisli šta rade. Ali nije bila u pravu. Jedne noći, kada je prestalo da pada ali su oblaci i dalje skrivali zvezde, vozač je izišao i prešao preko ulice u pravcu njihove kuće. Kretao se nečujno i hitro. Sanda je morala da se nagne preko ivice balkona da bi videla kako je čučnuo u žbunju pored zida, na mestu gde se nalazilo električno brojilo. Proveo je tako svega pola minuta. Videla je uzak snop svetlosti kako klizi preko brojila i kablova kojima je bilo povezano s uličnom banderom. Onda se taj avetinjski čitač utrošene struje podigao, trčeći se vratio preko ulice, i tiho otvorio vrata na fordu. Kola su ostala nepomična još nekoliko minuta - kao da posmatraju kuću očekujući neki znak za uzbunu - a zatim su se odvezla.
<BR>&nbsp;&nbsp;&nbsp;&nbsp;&nbsp;Trebalo je da ispriča baki. Ali, da je bila sa svojom bakom onako otvorena kao što svaka dobra devojčica treba da bude, morala bi takođe da prizna svoj strah od gornjeg sprata i od terarijuma. A tih strahova se stidela. Čak i da su bili stvarni, i dalje su bili samo onakve detinjarije kakve bi samo pogoršale odnose s bakom. Baka je bila pametna. Sanda je znala da joj starica ili neće uopšte poverovati, ako joj ispriča o tajanstvenim kolima, ili će početi da je ispituje o pojedinostima i tako će otkriti da Sanda spava na balkonu.
<BR>&nbsp;&nbsp;&nbsp;&nbsp;&nbsp;Zato se predomišljala - i na kraju ispričala nekom drugom.
<BR>
<BR>&nbsp;&nbsp;&nbsp;&nbsp;&nbsp;Susret s tim drugim ju je iznenadio; nije bila svesna da ga, u stvari, traži. Kad god bi se vreme malo prolepšalo, Sanda je nastojala da iziđe iz kuće. Gradska biblioteka je bila udaljena otprilike tri milje, samo mala šetnja starim očevim biciklom. Naravno, baki se nije dopalo što Sanda nosi knjige iz biblioteke u korpi na biciklu. Uvek je postojala opasnost da ih zapljusne voda iz neke bare ili skvasi iznenadan pljusak. Bila je to samo još jedna od onih njihovih učtivih malih prepirki. Jedna od njih uvek je mogla da nađe zamerke što druga nešto radi. Na kraju su - kao i uvek - našle srednje rešenje, i Sanda je za knjige uvek nosila po jednu plastičnu kesu i malo navoštene hartije.
<BR>&nbsp;&nbsp;&nbsp;&nbsp;&nbsp;Ali danas nije padala kiša. Veliki zgusnuti oblaci ipak su ostavili dovoljno prostora za vedro nebo. Tanki mlaz dima, koji se dizao iz fabrike hartije na severozapadu, ostavljao je na nebu najčistiji mogući beli trag. Sunce je bilo toplo, a prijatni povetarac nije bio vlažan. Bio je to jedan od onakvih dana kakve je nekada zamišljala da stalno sviću u Eureki.
<BR>&nbsp;&nbsp;&nbsp;&nbsp;&nbsp;Sanda je krenula zaobilaznim putem, vozeći se ulicom u suprotnom pravcu od grada. Asfaltni put se zvršavao na tridesetak metara od kraja bakinog imanja. Tu je bilo još kuća, ali baka nije o njima imala neko naročito mišljenje. Prošla je pored jedne. Izgledala je kao kamp prikolica u kojoj neko stalno stanuje. Ispred nje su stajala dva stara automobila; jedan kao da je bio potpuno van upotrebe. Drvored je bio sasvim blizu druma i zaklanjao je sunce. Pomalo je podsećalo na one velike šume kroz koje su se vozili kada su dolazili u Eureku. Iako je sunce sijalo već pola dana, s borovih iglica i dalje su se polako cedile kapljice vode. Sve je bilo toliko zeleno, da je prosto delovalo kao obojeno. Nekada joj se to dopadalo.
<BR>&nbsp;&nbsp;&nbsp;&nbsp;&nbsp;Otišla je na dalje jug nego ikada ranije. Put se završavao u polju. Jednospratna kuća s krovom od crvene šindre bila je poslednja u ulici. To je bila prava kuća, ali je ipak Sandu podsetila na prikolicu. Toliko se mnogo razlikovala od bakine kuće. U Lahoi je bilo mnogo malih kuća, ali tamo je vreme bilo tako blago i bez kiše da se na njima nije videlo da propadaju. Ovde je Sanda imala utisak da vlaga, hladnoća i plesan vode večiti rat s kućama. Ova je očigledno već duže vreme gubila bitku.
<BR>&nbsp;&nbsp;&nbsp;&nbsp;&nbsp;Zaokrenula je volan na kraju puta da napravi polukrug i da se vrati - i gotovo je naletela na drugog biciklistu.
<BR>&nbsp;&nbsp;&nbsp;&nbsp;&nbsp;Sanda se zaustavi naglo i nespretno. (Srednja šipka na biciklu joj je bila nešto previsoka.) "Odkud si se tu stvorio?" ljutito upita.
<BR>&nbsp;&nbsp;&nbsp;&nbsp;&nbsp;Dečak je bio viši od Sande, i izgledao veoma snažan. Mora da mu je bilo bar petnaest godina. Ali lice mu je bilo blago, gotovo glupavo. Mahnuo je rukom u pravcu kuće s crvenim krovom. "Mi tu stanujemo. Ko si ti?"
<BR>&nbsp;&nbsp;&nbsp;&nbsp;&nbsp;"Sanda Bošam."
<BR>&nbsp;&nbsp;&nbsp;&nbsp;&nbsp;"A, da. Ti se ona devojčica što je došla u goste staroj gospođi iz Engleske."
<BR>&nbsp;&nbsp;&nbsp;&nbsp;&nbsp;"Ona nije stara gospođa. Ona mi je baka."
<BR>&nbsp;&nbsp;&nbsp;&nbsp;&nbsp;Malo je poćutao, bez ikakvog izraza na svom bebećem licu. "Ja sam Lari O'Mejli. Tvoja baka je fina žena. Prošlog leta sam joj uređivao travnjak."
<BR>&nbsp;&nbsp;&nbsp;&nbsp;&nbsp;Sanda nekako siđe s bicikla i oni pođoše natrag, putem kojim je došla, gurajući svako svoj bicikl. "Sada ima prave baštovane."
<BR>&nbsp;&nbsp;&nbsp;&nbsp;&nbsp;"Znam. Veoma je bogata. Još više nego prošle godine."
<BR>&nbsp;&nbsp;&nbsp;&nbsp;&nbsp;Baka nije bila bogata. Bilo joj je na vrh jezika da mu se suprotstavi, ali njegova druga rečenica natera je da se zamisli. Još više nego prošle godine?
<BR>&nbsp;&nbsp;&nbsp;&nbsp;&nbsp;Već su prepešačili ceo put do bakine kuće pre nego što je Sanda uopšte postala toga svesna. Lari nije bio mrgodan tip. Još nije bila sasvim sigurna da li je preterano pametan ili glup; znala je da nije tako odrastao kao što izgleda. Otac mu je bio pravi pravcati drvoseča, što je bilo veoma zanimljivo. Većina ljudi s kojima su se družili Sandini roditelji bili su geolozi ili neki sličan svet.
<BR>&nbsp;&nbsp;&nbsp;&nbsp;&nbsp;Smestili su bicikle pored stepeništa i Sanda ga je uvela u kuću da pozdravi baku. Kao što je i očekivala, starija Bošamova nije bila oduševljena Sandinim planovima za to popodne.
<BR>&nbsp;&nbsp;&nbsp;&nbsp;&nbsp;Pogledala je dečaka u nedoumici. "Ali, Lari, zar nije to isuviše dugačka vožnja?"
<BR>&nbsp;&nbsp;&nbsp;&nbsp;&nbsp;Sanda nije htela da dozvoli da Lari odustane. "Ali, bakice, nije mnogo dalje od biblioteke. Osim toga, već odavno nisam bila u bioskopu", što je bilo istina, iako je televizija u tom pogledu grdno pomagala prikazujući stare filmove na jedinom kanalu koji je bakin televizor mogao da hvata.
<BR>&nbsp;&nbsp;&nbsp;&nbsp;&nbsp;"Šta se daje? Šteta da se tako lep dan straći na predstavu."
<BR>&nbsp;&nbsp;&nbsp;&nbsp;&nbsp;"O, daju filmove iz ranih pedesetih." Zvučalo je bezbedno. Baka se više nego jedanput žalila na nemoral koji se danas može videti na filmu. Osim toga, da je čula naziv filma, sigurno bi odbila da je pusti u bioskop.
<BR>&nbsp;&nbsp;&nbsp;&nbsp;&nbsp;Baka je delovala gotovo uznemireno. Onda je ipak dala pristanak i ispratila ih do zastakljenog ulaznog trema. "Vratite se pre četiri."
<BR>&nbsp;&nbsp;&nbsp;&nbsp;&nbsp;"Hoćemo. Hoćemo." I već ih nije bilo. Da li zbog lepog vremena, ili što se upoznala s Larijem, ili zbog bioskopa - tek, odjednom joj se sve učini divno.
<BR>
<BR>&nbsp;&nbsp;&nbsp;&nbsp;&nbsp;Stvorenje iz kosmosa. Tako je pisalo na plakatu. Malo se osećala krivom što je baku prevarila za naziv filma. Nije to baš bio onakav film kakav bi joj roditelji rado dozvolili da gleda. Ali već i sam odlazak u bioskop bio je za nju provod. Bilo je kao kod kuće. Bioskopska dvorana jako je podsećala na "Kov" u Lahoi. Pošto su kupili ulaznice, polako su odšetali do izloga s plakatama i fotosima.
<BR>&nbsp;&nbsp;&nbsp;&nbsp;&nbsp;I Sanda iznenada oseti hladnoću koja nije bila u vazduhu i nije dolazila od uzbuđenja što će gledati horor-film. To Stvorenje je trebalo da bude iz kosmosa, ali na fotosima i posterima videle su se arktičke pustare...
<BR>&nbsp;&nbsp;&nbsp;&nbsp;&nbsp;Odjednom uspori korak i pusti dečaka da vodi glavnu reč. Onda uđoše u salu i poče film.
<BR>&nbsp;&nbsp;&nbsp;&nbsp;&nbsp;Bilo je užasno, gotovo kao da je sam Bog, lično, stvorio upozorenje, objašnjenje namenjeno isključivo Sandi Rejčel Bošam. Stvorenje je bilo upravo ono što ju je proganjalo svih ovih nedelja. Naravno, u mnogim pojedinostima se razlikovalo. Radnja se odigravala na Arktiku; vanzemaljsko biće - Stvorenje - oblikom je uglavnom podsećalo na čoveka. Sanda je sedela tupoga lica, potpuno hipnotisana ovim naivnim, filmovanim otkrovenjima. Negde oko polovine filma, Lari je gurnu laktom i upita je da li je sve u redu. Sanda samo klimnu glavom.
<BR>&nbsp;&nbsp;&nbsp;&nbsp;&nbsp;Stvorenje se nasukalo odnekud iz svemira. U pustim polarnim predelima nije bilo grabljivih zveri i temperatura je bila niska, tako da je moglo dugo da živi. Suve antarktičke doline, koje je deda svojevremeno otkrio, mogle su biti još bolje: čudovišta iz pradavnog pamtiveka mogla su da se nalaze na samoj površini, a ne ispod stotina stopa leda. Stvorenje je moglo da bude kao tempirana bomba koja je samo čekala da je neko otkrije. Kada ga izlože svetlosti i toploti - baš kao što je uradila baka stavivši ga u terarijum - moglo je da oživi. Stvorenje na filmu tražilo je krv. Sandino Stvorenje izgleda da je tražilo nešto suptilnije i - strašnije.
<BR>&nbsp;&nbsp;&nbsp;&nbsp;&nbsp;Sanda je jedva bila svesna da se film završio, toliko se priča s filma savršeno spojila s još većim strahom koju je sada obuzeo. Još je bilo rano popodne, ali oblaci nalik na ledene bregove su se stopili, debeli, duboki i mračni. Vetar se pojačavao, produvavao joj je džemper i nosio po neku kapljicu vlage. Uzeli su opet svoje bicikle; Sanda kao u zanosu, Lari O'Mejli ćutke je posmatrajući.
<BR>&nbsp;&nbsp;&nbsp;&nbsp;&nbsp;Veći deo puta vozili su uzbrdo, ali vetar im je sada duvao u leđa. Šume iza grada bile su crnkasto-zelene i ponekada prelazile u sivo, pod naletima magle. Ali taj prizor joj uopšte nije dopirao do svesti. Mislila je samo na hladnoću i led i ono biće koje je čeka na kraju puta.
<BR>&nbsp;&nbsp;&nbsp;&nbsp;&nbsp;Lari ispruži ruku i zgrabi joj upravljač bicikla kada se opasno nagnuo prema jarku na ivici puta. "Ali, pobogu, šta ti je?"
<BR>&nbsp;&nbsp;&nbsp;&nbsp;&nbsp;I Sanda mu je ispričala. O neobično išaranom kamenu s Antarktika i o terarijumu. O tome kako se kreće i kako iz sebe odašilje pustoš i očajanje.
<BR>&nbsp;&nbsp;&nbsp;&nbsp;&nbsp;Kada je završila dečak nije progovorio ni reč. Mučno su okretali pedale uzbrdo, prolazeći pored uredno okrečenih kuća. Neke od njih bile su u viktorijanskom stilu, ali nijedna nije bila tako lepa kao bakina. Saobraćaj je, kao i obično, bio veoma mali - po merilima koje su imali kod kuće, praktično nije ni postojao. Vozili su jedno pored drugog potpuno praznim drumom. Konačno su stigli do vrha i krenuli po blagoj nizbrdici. Lari je i dalje ćutao. Sanda, koja je bila odsutna zbog straha, odjednom oseti bes... Ubrza pedale da bi izbila malo ispred njega i poče šakom da mu mlatara ispred lica: "Hej! Nešto sam ti rekla. Zar mi ne veruješ?"
<BR>&nbsp;&nbsp;&nbsp;&nbsp;&nbsp;Lari zatrepta očima, i dalje bez ikakvog izraza na svom širokom licu. Progovori, ali ne neposredno u odgovor na njeno pitanje. "Mislim da ti je baka veoma pametna. I oduvek sam mislio da drži neke neobične stvari u kući. Izvadila je taj kamen iz podruma; mora biti da zna nešto o njemu. Trebalo bi otvoreno da je zapitaš. Valjda ne misliš da ti i ona želi zlo?"
<BR>&nbsp;&nbsp;&nbsp;&nbsp;&nbsp;Sanda uspori i opet je vozila uporedo s Larijem, stideći se pomalo. Još odavno je trebalo da o tome progovori s bakom. Znala je zašto to nije učinila. Posle svih onih malih sukoba i nesporazuma bojala se da će je to dovesti u još gori položaj, da će baka samo još više ubediti sebe da je ona još dete. Kada je o tome progovorila, sve je počelo da izgleda nekako manje strašno. Ali istovremeno je mogla da vidi da tu zaista ima nečeg stvarnog, nečeg čega se treba bojati, ili zbog čega se, bar, treba zabrinuti. Pogledala je u Larija i nasmešila se s izvesnim poštovanjem. Možda i nije imao mnogo mašte - na kraju krajeva, izgleda da ga zaista ništa ne uzbuđuje - ali biti u njegovom društvu bilo je kao da si iznenada naišao na dno dok te nosi talas, ili da si se probudio iz ružnog sna.
<BR>
<BR>&nbsp;&nbsp;&nbsp;&nbsp;&nbsp;Magla se u naletima kovitlala oko njih, ali i dalje su bili suvi kad su stigli kući. Zastali su za trenutak na travom obrasloj okuci puta.
<BR>&nbsp;&nbsp;&nbsp;&nbsp;&nbsp;"Ako hoćeš da sutra idemo na peščane dine, moramo rano krenuti. Odavde ima mnogo da se vozi." Nije mogla da pogodi da li je već zaboravio na njenu priču ili samo želi da je malo ohrabri.
<BR>&nbsp;&nbsp;&nbsp;&nbsp;&nbsp;"Moraću da pitam baku", o tome i o izvesnim drugim stvarima. "U svakom slučaju, sutra se vidimo."
<BR>&nbsp;&nbsp;&nbsp;&nbsp;&nbsp;Lari se odveze u pravcu svoje kuće, a Sanda odgura bicikl iza šupe za alat. Baka iziđe na zadnji ulaz i stade da se uzbuđuje zbog Sandinog vlažnog džempera. Izgledala je uznemirena i kao da joj je laknulo kad se Sanda vratila.
<BR>&nbsp;&nbsp;&nbsp;&nbsp;&nbsp;"Bože, bože, baš si se zadržala. Napravila sam ti sendviče. U kuhinji su." Dok su ulazile u kuću baka je zapita kakav je bio film i šta misli o Lariju. "Znaš, Sanda, mislim da je taj O'Mejlijev dečko sasvim pristojan. Ali nisam sigurna da bi se tvoji mama i tata složili da toliko mnogo vremena provodiš s njim. Ti se interesuješ za potpuno drukčije stvari, zar ne?"
<BR>&nbsp;&nbsp;&nbsp;&nbsp;&nbsp;Sanda je nije slušala. Uze je za ruku. To je bio tako detinji gest da starica prekide u pola rečenice. "Bako, moram s tobom o nečemu da razgovaram, molim te."
<BR>&nbsp;&nbsp;&nbsp;&nbsp;&nbsp;"Pa, naravno, Sanda."
<BR>&nbsp;&nbsp;&nbsp;&nbsp;&nbsp;Sele su, i devojčica joj ispriča o strahu koji tako intenzivno vlada na gornjem spratu svake noći da mora da spava na balkonu.
<BR>&nbsp;&nbsp;&nbsp;&nbsp;&nbsp;Baka se nesigurno nasmeši i potapša Sandu po ruci. "Kladim se da su to one maorske skulpture. Prepale bi svakoga, pogotovu kada je mrak. Nije trebalo da ti pričam sve one priče o njima. One su samo od drveta i..."
<BR>&nbsp;&nbsp;&nbsp;&nbsp;&nbsp;"Nisu one, bako", Sanda se trudila da joj se u glasu ne čuje koliko je razočarana. Pogledala je kroz otvorena vrata kuhinje niz hol u dnevnu sobu. Videla je jednu od figura kako joj plazi jezik. Bila je simpatična, i strašna, ali na zabavan način, ništa više. "U pitanju je terarijum. Naročito jedan kamen u njemu. Kad mu se približim, osećam da se hladnoća pojačava."
<BR>&nbsp;&nbsp;&nbsp;&nbsp;&nbsp;"Oh, mila moja", baka je gledala svoje ruke i izbegavala da pogleda Sandu u oči. "Mora da si veoma osetljiva."
<BR>&nbsp;&nbsp;&nbsp;&nbsp;&nbsp;Sanda razrogači oči. I posle svega što se dogodilo ipak nije očekivala da će joj neko poverovati. Sada joj je bilo jasno da je baka sve vreme nešto o tome znala.
<BR>&nbsp;&nbsp;&nbsp;&nbsp;&nbsp;"O, Sanda, oprosti mi. Da sam ma i za trenutak pomislila da bi ti mogla da ga osetiš, nikada ga ne bih tu stavila." Ispruži ruku da dodirne Sandu i nasmeši se. "U stvari, nema tu ničega strašnog. To je moj, hm, Dragi kamen." Zamucala je dok je to izgovarala, i delovala pomalo zabrinuto. "To je oduvek bila dedina i moja mala tajna. Ako ti ispričam, hoćeš li i ti umeti da čuvaš tajnu?"
<BR>&nbsp;&nbsp;&nbsp;&nbsp;&nbsp;Devojčica potvrdi glavom.
<BR>&nbsp;&nbsp;&nbsp;&nbsp;&nbsp;"Hajdemo onda do njega, i pokazaću ti. Imaš pravo, taj kamen može da ti izazove neka osećanja..."
<BR>
<BR>&nbsp;&nbsp;&nbsp;&nbsp;&nbsp;Kao što joj je baka već rekla, Reks Bošam je pronašao Dragi kamen prilikom jedne od svojih prvih ekspedicija u suve doline. Verovatno je trebalo da svoje otkriće uključi u kolekciju koju je pravila ekspedicija. Ali u tim danima ljudi se još nisu tako strogo odnosili prema otkrićima pojedinaca a, osim toga, dedu su stalno potcenjivali. On je bio samo momak što popravlja stvari koje se pokvare. Kada je otišao u penziju, želeo je da instalira svoju vlastitu malu laboratoriju u kući, da ispita tu i još nekoliko drugih tajanstvenih stvari na koje je tokom godina naišao.
<BR>&nbsp;&nbsp;&nbsp;&nbsp;&nbsp;Deda je čuvao Dragi kamen u posebnom pretincu, dole u svom podrumu-laboratoriji. Nadao se da će uspeti da rekonstruiše njegovo izvorno okruženje. U početku je deda mislio da je kamen neka posebna vrsta kristala koji prikuplja i odbija poput ogledala emocije onih oko sebe. Kad bi ga držao u ruci mogao je opet da oseti vetrove i pustoš Antarktika. Kada bi ga posle jednog sata opet dodirnuo, osetio bi nejasne odjeke svog raspoloženja u vreme prethodnog dodira.
<BR>&nbsp;&nbsp;&nbsp;&nbsp;&nbsp;Kada ga je zasekao testerom za kamen, krik bola koji mu se javio u svesti oboma je pokazao da Dragi kamen nije psiho-mineral već živo biće.
<BR>&nbsp;&nbsp;&nbsp;&nbsp;&nbsp;"Nikome nismo ispričali šta smo otkrili. Čak ni tvom ocu. Reks ga je držao u podrumu, u najvećoj mogućoj hladnoći. Toliko se plašio da mu ne umre." Stigli smo do drugog sprata i koračali kroz mali hol ka terarijumu. Nebo je bilo bledosivo i kiša je počinjala da rominja. Osećanje hladnoće i usamljenosti nije bilo tako jako kao po noći, ali Sandi je ipak bio potreban izvestan napor da priđe kamenu.
<BR>&nbsp;&nbsp;&nbsp;&nbsp;&nbsp;"Ja sam na njega gledala drukčije. Smatrala sam da je Dragi kamen bio veoma otporan ako je uspeo da preživi toliko vekova bez hrane, bez vode. Pomislila sam da će mu se možda dopasti malo svetlosti i toplote. Kada je deka umro uzela sam kamen i stavila ga u ovu lepu staklenu kutiju gde ima svetlosti. Znam da je živ; mislim da mu se dopada da bude ovde gore."
<BR>&nbsp;&nbsp;&nbsp;&nbsp;&nbsp;Sanda obori pogled na crne i sive izuvijane linije koje su se videle na njegovoj gruboj površini. Oblik mu nije bio simetričan, ali je bio pravilan. Čak i da nije bilo te hladnoće koja joj je kucala u mislima poput srca, znala bi da je živ. "Šta... šta jede?"
<BR>&nbsp;&nbsp;&nbsp;&nbsp;&nbsp;"Hm." Baka zastade samo za trenutak. "Neke određene vrste kamena. Čak i ovo cveće. S vremena na vreme moram da stavljam nove. Ali to biće nije svesno. Nikada nije uradilo ništa više od onoga što je Reks još u početku primetio. Samo što sada - od kada je tu gore, na svetlosti - češće to radi." Ugleda bol na Sandinom licu. "Zar možeš da ga osetiš na tolikoj udaljenosti?" upita začuđeno.
<BR>&nbsp;&nbsp;&nbsp;&nbsp;&nbsp;Baka se saže i dlanom dodirnu vrh kamena. Trže se. "Ah, opet odašilje onaj isti splet hladnoće i pustoši. Shvatam zašto te brine. Ali nemoj to da shvatiš kao njegov napad na tebe. Mislim da to biće prosto nosi u sebi uspomenu na hladnoću. Sad samo sačekaj. Treba mu otprilike minut da se izmeni. U izvesnom smislu više liči na biljku nego na životinju."
<BR>&nbsp;&nbsp;&nbsp;&nbsp;&nbsp;Psihološka hladnoća izblede. Ono što je ostalo nije bilo preteće, ali - njenoj sadašnjoj osetljivosti - delovalo je uznemiravajuće. Baka je rukom pozva da priđe. "Evo sada stavi ruku na njega i videćeš šta sam htela da kažem."
<BR>&nbsp;&nbsp;&nbsp;&nbsp;&nbsp;Sanda se polako približavala, očiju uprtih u bakino lice. A šta ako je sve to laž? Da li to biće možda ume da opsedne čoveka i navede ga da ugrozi druge?
<BR>&nbsp;&nbsp;&nbsp;&nbsp;&nbsp;Ali sada, kada više nije bilo psihološkog pritiska, sve je izgledalo tek pomalo neverovatno. Dodirnu Dragi kamen vrhovima prstiju, a zatim i nadlanicom. Bakina ruka je još ležala na kamenu, iako nije baš sasvim dodirivala njenu. Ništa se nije dogodilo. Bio je hladan isto onoliko koliko bi bio svaki drugi kamen u ovoj prostoriji. Površina mu je bila neuglačana, iako pravilnog oblika. Sekunde su polako prolazile i tada ona odjednom oseti: Bila je to baka! Njen osmeh, ljubazno mahanje rukom - a iza toga razočarenje i praznina, gluho osećanje, još jače nego što ga je kamen obično odašiljao. Ipak, sada je toplota bila tamo gde je pre toga bilo samo hladno.
<BR>&nbsp;&nbsp;&nbsp;&nbsp;&nbsp;"Oh, bako!" Starica je obgrli rukom oko ramena i prvi put posle mnogo nedelja devojčica pomisli da možda ima nade da će se ubuduće slagati. Sandina ruka skliznu s dragog kamena i očeša se o šljunak na kome je ležao. To je bio običan šljunak. Dragi kamen je bila jedina neobična stvar u tom terarijumu. Čekaj. Podiže omanji belutak i podrža ga na svetlosti, jedva osetivši kako se bakina ruka iznenada ukrutila. Kamičak bi bio staklast da mu površina nije bila mutno beličasta. Bio je gotovo mastan na dodir. "Ovo nije pravi kamen, je li bako?"
<BR>&nbsp;&nbsp;&nbsp;&nbsp;&nbsp;"Nije. Od plastike je. Kao cveće. Meni deluje kao ukras."
<BR>&nbsp;&nbsp;&nbsp;&nbsp;&nbsp;"Oh." Ona ga spusti natrag u terarijum. U neko drugo vreme možda bi bila radoznalija. Jer u ovom trenutku sve je izbledelo pred olakšanjem koje je osetila otkrivši da je ono čega se tako dugo bojala nešto veoma čudesno i lepo, a ne opasno. "Hvala, bako. Toliko sam se plašila." Nasmejala se, malčice neveselo. "Danas popodne sam zaista napravila budalu od sebe, kada sam ispričala Lariju da mislim da je Dragi kamen neka vrsta čudovišta."
<BR>&nbsp;&nbsp;&nbsp;&nbsp;&nbsp;Bakina ruka joj skliznu sa ramena. "Sanda, ne smeš..." poče oštrim tonom. "Zaista, Sanda, ne smeš više da izlaziš s O'Mejlijevim dečkom. On je suviše odrastao za tebe."
<BR>&nbsp;&nbsp;&nbsp;&nbsp;&nbsp;Sandin odgovor je bio samo blago protivurečenje; i dalje je sva bila obuzeta onim blaženim olakšanjem. "O, bakice, on će najesen u deveti razred. Nije on toliko mator, samo je mnogo narastao."
<BR>&nbsp;&nbsp;&nbsp;&nbsp;&nbsp;"Ne. Uverena sam da bi ti se majka i otac ljutili na mene kada bih te pustila da budeš nasamo s njim."
<BR>&nbsp;&nbsp;&nbsp;&nbsp;&nbsp;Oštrina s kojom je to izgovorila konačno je doprla do Sande. Baka je imala na licu onaj odlučni izraz. I devojčica iznenada oseti istu takvu odlučnost. Nije postojao nijedan verodostojan razlog za tvrdnju da ne treba da se viđa s Larijem O'Mejlijem. Baka je već i ranije nagoveštavala ponešto: mislila je da njeni susedi na kraju ulice pripadaju nižoj društvenoj klasi, i po poreklu i po onome što su sami postigli. Ako je baka imala neku istinsku manu, onda je to bilo njeno potcenjivanje određenih ljudi. Sanda je čak sumnjala da ima rasnih predrasuda. Na primer, crnce je nazivala "oni obojeni".
<BR>&nbsp;&nbsp;&nbsp;&nbsp;&nbsp;Ta dvostruka nepravda u bakinom zahtevu prevršila je meru. Sanda isturi drhtavu bradu. "Bako, izlaziću s njim ako ja tako budem htela. Ti ne želiš da se sastajem s njim zato što je siromašan i zato... što je Irac".
<BR>&nbsp;&nbsp;&nbsp;&nbsp;&nbsp;"Sanda!" Starica kao da se smanjila i uvukla u samu sebe. Govorila je kao da je nešto guši, jedva se mogla razumeti. "A toliko sam se radovala što ću ovo leto provesti s tobom. A-ali ti nisi ona umiljata devojčica koja si nekada bila." Jednim korakom zaobiđe Sandu i pohita niz stepenice.
<BR>&nbsp;&nbsp;&nbsp;&nbsp;&nbsp;Sanda je otvorenih usta gledala za njom. Onda oseti kako se suze pretvaraju u jecaje i polete u svoju sobu.
<BR>
<BR>&nbsp;&nbsp;&nbsp;&nbsp;&nbsp;Sedela je na balkonu spavaće sobe i gledala u natmureni dan i kišu. Borovi duž ulice bili su ogromne, crne senke koje su se njihale i razgovarale u polumraku. Svetlost jedne jedine ulične lampe, stotinak metara niže, probijala se kroz granje četinara i stvarala male svetlucave površine odbijajući se o mokri, glatki trotoar. Zgrčila se u svojoj prevelikoj jakni i pustila da joj magla, naneta vetrom, spira suze koje su joj kapale niz lice. Tata i mama dolaze kroz šest dana. Šest dana. Sanda olabavi stegnute vilice i pokuša da opusti mišiće na licu. Kako da izdrži?
<BR>&nbsp;&nbsp;&nbsp;&nbsp;&nbsp;Satima je tu sedela, vrteći se stalno u krug s tim istim pitanjima, nikako ne uspevajući da sasvim racionalizuje svoj bol, nikako ne uspevajući da pronađe šta da učini, a da to ne ispadne još bolnije. Pitala se šta baka sada radi. Nije je pozvala ni na večeru, ni da joj pomogne da pripremi večeru. Iz kuhinje takođe nije dopirao nijedan zvuk. Verovatno i ona sedi u svojoj sobi i misli na iste stvari. Bakine poslednje reči... gotovo da su opisale Sandin vlastiti bol, svih ovih nedelja.
<BR>&nbsp;&nbsp;&nbsp;&nbsp;&nbsp;Baka je izgledala tako mala, tako krhka. Sanda je bila gotovo isto toliko visoka kao i ona ali je retko o tome razmišljala. Mora da je baki bilo teško da ima u gostima nekoga koga je u suštini smatrala detetom, gosta kome uvek mora da pokazuje veselo lice, gosta s kojim se svaki nesporazum pretvara u malu katastrofu.
<BR>&nbsp;&nbsp;&nbsp;&nbsp;&nbsp;Ovaj raspust, najzad, nije bio baš tako rđav. Bilo je večeri kada je vreme bilo lepo i one ostajale na zastakljenom tremu da igraju karambol ili skrebl, u izvesnom smislu još i lepše, sada kada je mogla da razume bakine male šale i da uživa u onom njenom obešenjačkom osmehu kad bi napravila neki lukav potez u igri.
<BR>&nbsp;&nbsp;&nbsp;&nbsp;&nbsp;Devojčica uzdahnu. Ove misli je već nekoliko puta premetala po glavi za poslednjih nekoliko sati. Svaki put kad bi im se vratila, sve više su nadjačavale uvređenost i želju za prebacivanjem. Znala je da će na kraju sići niz stepenice i pokušati da se pomiri s bakom. I možda... možda će ovoga puta zaista uspeti. Ovaj raskid je otišao predaleko i toliko je boleo da će možda, ovoga puta, moći sve da počnu iz početka.
<BR>&nbsp;&nbsp;&nbsp;&nbsp;&nbsp;Ustala je i udahnula svež, čist, vlažan vazduh. Ciča zima, koju je u dnu duše osećala pod uticajem dragog kamena, sada je bilo još samo peckanje. U njegovom dozivanju bilo je nečeg višeg od zime; bilo je usamljenosti i očajanja za koje je znala da dolaze od ljudi koji ga okružuju.
<BR>&nbsp;&nbsp;&nbsp;&nbsp;&nbsp;Kada se Sanda okrenula da se vrati u spavaću sobu, nešto je naglo osvetli i natera je da se osvrne. Neki automobil je polako prolazio ulicom... Izgledao je kao onaj ford iz '54. Ostala je potpuno nepomična sve dok se nije izgubio iz vida, a onda se spustila na kolena, tako da su joj još samo oči virile preko ivice ograde na balkonu. Ako je i ovo jedna od onih poseta...
<BR>&nbsp;&nbsp;&nbsp;&nbsp;&nbsp;I zaista, jedva da je prošlo dva minuta i ford se vratio - ovoga puta s ugašenim svetlima. Zaustavio se s druge strane ulice. Kiša je pljuštala i vetar je dolazio u naletima. Sanda nije mogla dobro da vidi, ali kao da su iz kola izišla dvojica. Da. Bila su dvojica. Potrčali su ka kući, jedan ka električnom brojilu, drugi na levu stranu, dok joj se nije izgubio iz vida.
<BR>&nbsp;&nbsp;&nbsp;&nbsp;&nbsp;Nikada pre toga ti tajanstveni nezvani gosti nisu otišli tako daleko. A osim toga, noćas kao da se u svemu osećao određeni cilj. Kao da to nije samo proba. Sanda se nagnu preko ograde balkona. Radoznalost joj je sve brže prelazila u strah. Ne onaj intuitivni strah kakav je emitovao Dragi kamen i koji je bio više stvar jednog opšteg raspoloženja, već oštri, akutni nalet straha koji je pozivao na akciju. Šta to taj čovek radi? Mračna prilika je držala u ruci džepnu lampu i baratala nečim. Čulo se pucketanje koje je jedva dopiralo do nje kroz kišu.
<BR>&nbsp;&nbsp;&nbsp;&nbsp;&nbsp;I tada joj odjednom postade sve jasno. Na toj strani kuće nije se nalazio samo električni vod, već i telefonski.
<BR>&nbsp;&nbsp;&nbsp;&nbsp;&nbsp;Sanda se okrenu kao vihor i polete natrag u svoju sobu, skidajući u trku jaknu. Projuri pored terarijuma, jedva svesna onog raspoloženja koje je provejavalo iz dragog kamena.
<BR>&nbsp;&nbsp;&nbsp;&nbsp;&nbsp;Baka je stajala u dnu stepeništa, kao da se spremala da se popne. Delovala je izmoždeno, ali na licu joj se video blagi smešak. "Sanda, mila moja, ja..."
<BR>&nbsp;&nbsp;&nbsp;&nbsp;&nbsp;"Bako! Neko hoće da provali u kuću. Neko hoće da provali!" Sanda polete niz stepenice u dva skoka kojima je mogla da polomi noge. Na ulaznom tremu stajala je jedna senka tamo gde ne bi trebalo da se nalazi bilo kakva senka. Sanda snažno zalupi rezu upravo kada je kvaka na vratima počinjala da se pokreće. Iza njenih leđa baka je samo ćutala i buljila, preneražena. Sanda se hitro okrenu i polete prema kuhinji. Ali kada se zaključaju, i ti uljezi ostanu pred vratima, šta će ona i baka da rade bez telefona?
<BR>&nbsp;&nbsp;&nbsp;&nbsp;&nbsp;Gotovo je naletela na njega u kuhinji. Sanda je tako snažno udahnula vazduh da je zašištalo. Bio je ogroman i lice mu je bilo skriveno kapuljačom s otvorima za oči. Imao je nož. Bilo je tako neobično videti takvog čoveka nasred kuhinje - te domaćinske, blage, bezbedne kuhinje.
<BR>&nbsp;&nbsp;&nbsp;&nbsp;&nbsp;Iz dnevne sobe začula se lomljava drveta, pa bakin vrisak. Bat trčećih koraka. Neko je preturio nešto od metala. Baka je opet vrisnula. "Umukni, gospođo. Rekao sam, umukni." Boja glasa, iako ne i ton, zvučala joj je nekako poznato. "A sad, gde ti je ona mala šindivila?"
<BR>&nbsp;&nbsp;&nbsp;&nbsp;&nbsp;"Kod mene je", viknu čovek iz kuhinje. Zgrabi Sandu za mišicu bolnije od bilo koje fizičke kazne koju je u životu primila i ugura je u dnevnu sobu.
<BR>&nbsp;&nbsp;&nbsp;&nbsp;&nbsp;Baka je izgledala nepovređena, samo uplašena i tako sićušna pored čoveka koji ju je držao. Sandi se učini da ga je prepoznala, iako je nosio kapuljaču preko lica. Bio je to prodavac iz male bakalnice u kojoj su kupovali. Iza njih je električna grejalica ležala preturena, usijana žica bila joj je uronjena u tepih.
<BR>&nbsp;&nbsp;&nbsp;&nbsp;&nbsp;Prodavac je pri svakoj reči tresao baku. "Slušaj, gospođo. Hoćemo samo jednu jedinu stvar. Pokaži nam gde je i otići ćemo." Nisu to baš bile te iste reči, ali bio je to njihov smisao. Mnoge od njih Sanda je znala, ali ih je pre toga čula samo od onih prostijih devojčica na časovima fiskulture, izgovorene uz mnogo namigivanja i kikotanja zbog skarednog značenja. Eto, reče u sebi, pomahnitala od besa, te reči same po sebi su bile napad.
<BR>&nbsp;&nbsp;&nbsp;&nbsp;&nbsp;"Imam dva prstena..."
<BR>&nbsp;&nbsp;&nbsp;&nbsp;&nbsp;"Gospođo, bogata si, i mi znamo otkuda ti."
<BR>&nbsp;&nbsp;&nbsp;&nbsp;&nbsp;Bakin glas je drhtao. "Ne, to su samo deonice moga muža." Govorila je istinu. Sanda je jednom načula kada je baka iznenađenom tati pričala o vrednostima nekretnina Reksa Bošama.
<BR>&nbsp;&nbsp;&nbsp;&nbsp;&nbsp;Prodavac je ošamari. "Lažeš. Dva-tri puta godišnje donosiš dijamante u juvelirnicu Arkata. Neobrađene dijamante. Muž ti je bio veliki istraživač." U rečima se osećao sarkazam. "Negde mora da je natrapao na poveću gomilu. Ili je to, ili u podrumu imaš mašinu za pravljenje dijamanata." Nasmejao se na svoju vlastitu šalu, ali devojčica je iznenada prozrela nekoliko tajni odjedanput. Nije u podrumu - gore je.
<BR>&nbsp;&nbsp;&nbsp;&nbsp;&nbsp;"Znamo da ih imaš. Njih tražimo. Njih tražimo. Njih..." Pri svakoj reči udarao joj je šamare, ravnomernim tempom. Neko je počeo da vrišti; bila je to Sanda. Jedva je bila svesna šta čini. Krajičkom oka ugledala je bakin meri gde leži na stočiću za šivenje. Dočepala ga je slobodnom rukom i kao munja se okrenula napadaču, udarivši ga iz sve snage uglačanim kamenim maljem u grudi, tačno ispod rebara.
<BR>&nbsp;&nbsp;&nbsp;&nbsp;&nbsp;Čovek pade, povukavši i baku za sobom, tako da je i ona pala na kolena. Ostade sedeći nekoliko trenutaka na podu, dok su mu se usta nemo otvarala i zatvarala. Napokon je uspeo da udahne vazduh, gušeći se. "Ja ću. Je. Ubiti." Podigao se na noge, s jednom rukom i dalje na bakinom ramenu dok je drugom zamlatarao, držeći ogromni nož, u Sandinom pravcu.
<BR>&nbsp;&nbsp;&nbsp;&nbsp;&nbsp;Drugi momak istrže Sandi meri iz ruke i povuče je podalje od prodavca. "Ne! Seti se."
<BR>&nbsp;&nbsp;&nbsp;&nbsp;&nbsp;Prodavac pažljivo nasloni ruku koja je držala nož sebi na grudi i namignu. "A-ha." Gurnu baku da sedne sa sofu i priđe Sandi.
<BR>&nbsp;&nbsp;&nbsp;&nbsp;&nbsp;"Gospođo, seckaću ti dete sve dok ne progovoriš." Jedva da je vrhom noža i dodirnuo Sandinu mišicu. Bio je tako oštar da se smesta pojavila vlažna crvena brazda, iako je devojčica jedva nešto osetila.
<BR>&nbsp;&nbsp;&nbsp;&nbsp;&nbsp;Baka đipi sa sofe. "Stoj! Ne diraj je!"
<BR>&nbsp;&nbsp;&nbsp;&nbsp;&nbsp;On se osvrnu na nju. "Zašto?"
<BR>&nbsp;&nbsp;&nbsp;&nbsp;&nbsp;"P-pokazaću ti gde su dijamanti."
<BR>&nbsp;&nbsp;&nbsp;&nbsp;&nbsp;Prodavac je zaista bio razočaran. "Hm?"
<BR>&nbsp;&nbsp;&nbsp;&nbsp;&nbsp;"Ali da nas posle više ne diraš."
<BR>&nbsp;&nbsp;&nbsp;&nbsp;&nbsp;Onaj koji je držao Sandu dodirnu masku na licu. "Mi želimo samo dijamante i ništa više, gospođo."
<BR>&nbsp;&nbsp;&nbsp;&nbsp;&nbsp;Ćutanje. "Pa, dobro. U kuhinji su."
<BR>&nbsp;&nbsp;&nbsp;&nbsp;&nbsp;Nekoliko sekundi kasnije gospođa Bošam im je pokazala gde su. Otvorila je kredenac u kome je držala brašno i šećer i izvukla polupraznu kesu s grumenjem kamene soli. Prodavac joj ote kesu iz ruke i jednim pokretom zbrisa sa kuhinjskog stola slanik i kutiju za šećer. Pažljivo preokrenu kesu i rukom poravna prosutu sadržinu, tako da nijedan grumenčić nije stajao preko drugog. "Vidiš li nešto?" upita.
<BR>&nbsp;&nbsp;&nbsp;&nbsp;&nbsp;Onaj drugi čovek pažljivo je ispitivao sadržinu stola nekoliko minuta. "Jedan", reče i prstom izgura jedan majušni kamen na ivicu bakine rešetke za posuđe. Delovao je kao staklo, ali površina mu je bila mlečno bela i zamagljena. "Dva." Tražio je dalje.
<BR>&nbsp;&nbsp;&nbsp;&nbsp;&nbsp;Svi su ćutali. Čulo se samo teško disanje prodavca i ravnomerno dobovanje kišnih kapi o prozore. Noć je napolju bila potpuno crna. Najbliži susedi bili su skriveni drvećem.
<BR>&nbsp;&nbsp;&nbsp;&nbsp;&nbsp;"I to je sve. Samo ta dva."
<BR>&nbsp;&nbsp;&nbsp;&nbsp;&nbsp;Prodavac bi sve one skarednosti sigurno izgovorio urlajući, samo da su ga pluća služila. Ali tiha napetost s kojom ih je izgovarao, bila je u izvesnom smislu još strašnija. "Prodala si deset ovakvih za poslednje tri godine. Je l' ti to nama hoćeš da kažeš da si spala samo na dva?"
<BR>&nbsp;&nbsp;&nbsp;&nbsp;&nbsp;Baka potvrdi glavom. Brada je počinjala da joj podrhtava.
<BR>&nbsp;&nbsp;&nbsp;&nbsp;&nbsp;"Da li joj veruješ?"
<BR>&nbsp;&nbsp;&nbsp;&nbsp;&nbsp;"Ne znam. Ali možda nije bitno. Imamo još celu noć i hoću malo da recnem tu devojčicu. U svakom slučaju, moći ću da se naplatim." On napravi pokret svojim nožem. "'Odi ovamo, ti..."
<BR>&nbsp;&nbsp;&nbsp;&nbsp;&nbsp;"Pa, dobro. Ionako mislim da su te već prepoznale." Pritisak na Sandinoj mišici se pojača i oseti kako je nešto gura ka vrhu noža.
<BR>&nbsp;&nbsp;&nbsp;&nbsp;&nbsp;"Osećaš li miris paljevine?" iznenada reče čovek koji ju je držao.
<BR>&nbsp;&nbsp;&nbsp;&nbsp;&nbsp;Prodavac razrogači oči i iziđe iz kuhinje da pogleda hol. "Isuse, imaš pravo! Tepih i neke novine. To je ta grejalica."
<BR>&nbsp;&nbsp;&nbsp;&nbsp;&nbsp;"Isključi grejalicu. Umotaj je u tepih. Ako ova kuća izgori nećemo imati više gde da tražimo."
<BR>&nbsp;&nbsp;&nbsp;&nbsp;&nbsp;"Pokušaću", čuli su se neobični šljapkavi zvuci. "Treba mi pomoć."
<BR>&nbsp;&nbsp;&nbsp;&nbsp;&nbsp;Čovek koji je držao Sandu pogleda na obe žene. Ona je videla kako mu se šaka steže oko drške noža. "Znam gde su ostali", brzo reče baka.
<BR>&nbsp;&nbsp;&nbsp;&nbsp;&nbsp;On zgrabi u nju i dogura ih do vrata koja su vodila u podrum. Grubo ubaci Sandu kroz njih. Ona udari leđima o stalak s metlama na zidu i pade nauznak niz stepenice u tamu. Već posle jedne sekunde slabačko bakino telo sruči se preko nje. Vrata se zalupiše s treskom i one začuše kako se ključ okreće u bravi.
<BR>&nbsp;&nbsp;&nbsp;&nbsp;&nbsp;Obe su još za trenutak ležale omamljene. Sanda je odmah pored svog lica namirisala plesnivu vlagu stepeništa. Jedna krpa na štapu bila joj se delimično zaglavila preko vrata. "Jesi li dobro, bako?"
<BR>&nbsp;&nbsp;&nbsp;&nbsp;&nbsp;Ona smesta odgovori: "Jesam. A kako si ti?"
<BR>&nbsp;&nbsp;&nbsp;&nbsp;&nbsp;"Dobro."
<BR>&nbsp;&nbsp;&nbsp;&nbsp;&nbsp;Baka se nasmeja gotovo kao mala devojčica. "Ti si sasvim dobro jastuče za padanje, mila moja." Pažljivo ustade i upali svetlost u podrumu. Na licu joj je opet titrao onaj obešenjački osmeh. "Mislim da su nadmudrili same sebe."
<BR>&nbsp;&nbsp;&nbsp;&nbsp;&nbsp;Povela je Sandu još niže, niz stepenice, i upalila još jednu sijalicu. Devojčica je pogledom obuhvatila mali podrum, koji je izgledao još manji jer se u njemu nalazila gomila sanduka i bakina perionica. Nije bilo izlaza, nijednog prozora u visini tla. Na šta je to baka mislila?
<BR>&nbsp;&nbsp;&nbsp;&nbsp;&nbsp;Starica otkači i zalupi unutrašnji kapak koji je deda svojevremeno namestio na polovini stepeništa. Sanda je počinjala da shvata šta je baka imala na umu; vrata na vrhu stepeništa mogla su se zaključati iz kuhinje, ali ovaj masivni kapak bio je sada zaključan s njihove strane!
<BR>&nbsp;&nbsp;&nbsp;&nbsp;&nbsp;Baka pređe preko podruma u pravcu sanduka naslaganih u onom delu koji se nalazio ispod dnevne sobe. "Reks je hteo da ovo bude njegova laboratorija. Spremao se da je rashladi - u stvari, da napravi imitaciju polarne klime. Ispostavilo se da je to isuviše skupo, ali ta debela vrata koja je namestio, kao što vidiš, mogu da budu veoma korisna... Pomozi mi oko ovih sanduka, molim te, Sanda."
<BR>&nbsp;&nbsp;&nbsp;&nbsp;&nbsp;Bili su teški, ali baka nije marila ako s treskom padnu na pod. Već posle nekoliko trenutaka Sanda vide da njih dve, u stvari, otkrivaju još jedno stepenište, ono koje jamačno vodi u dnevnu sobu. "Ako uspeju da ugase vatru onako lako kao što bi trebalo da mogu, treba samo da sačekamo. Čak i najmanji požar može se videti s ulice, i kladim se da će vatrogasci stići za tili čas. Ali ako im se vatra otme, i zapali celu kuću..." na licu joj se opet pojaviše suze. Malo se njihala u hodu, i Sanda shvati da starica hramlje.
<BR>&nbsp;&nbsp;&nbsp;&nbsp;&nbsp;Sanda je rukom obgrli oko struka. "Jesi li sigurna da je sve u redu?"
<BR>&nbsp;&nbsp;&nbsp;&nbsp;&nbsp;Baka je pogleda i nasmeši se. Lice joj je bilo malo nateklo od udaraca. "Jesam, mila moja." Sagla je malo glavu, ovlaš dodirnula prednje zube. "Ali bojim se da će mog zubara ovo veoma obradovati."
<BR>&nbsp;&nbsp;&nbsp;&nbsp;&nbsp;Baka se opet okrenu ka vratima i izbrisa prašinu s jednog okna od kvarca koje je bilo ugrađeno u metal. "I dalje ne znam zašto je Reks želeo da on ima ovo stepenište do dnevne sobe. Možda je samo osećao obavezu da upotrebi ona dva kapka više koje je kupio."
<BR>&nbsp;&nbsp;&nbsp;&nbsp;&nbsp;Sanda je pogledala kroz prozorčić. Nije nikada pomišljala da se s tog mesta može gledati u dnevnu sobu. Gledale su kroz ukrasne zastore kojima je bio prekriven zid iza sofe.
<BR>&nbsp;&nbsp;&nbsp;&nbsp;&nbsp;Razbojnici su skinuli maske i kao ludi vukli nameštaj - uključujući i sofu - što dalje od vatre. Namotali su tepih preko nje, ali se i dalje širila, i plameni jezici su puzali ka televizoru i kipovima Maora pored suprotnog zida.
<BR>&nbsp;&nbsp;&nbsp;&nbsp;&nbsp;Sada je već i pod počeo da gori.
<BR>&nbsp;&nbsp;&nbsp;&nbsp;&nbsp;To su videli i ljudi u dnevnoj sobi. Prodavac je viknuo nešto što je jedva čujno doprlo do njih kroz izolovane zidove. Zatim su istrčali nekuda izvan vidnog polja. Vatra je počela da se penje uz noge stočića na kome je bio televizor i dalje na kip Maora. U magnovenju, cela figura je blesnula usred svetlog oreola. Plameni jezici zaigrali su iz zgrčenih ruku, s isplaženog jezika.
<BR>&nbsp;&nbsp;&nbsp;&nbsp;&nbsp;Svetlost u podrumu se ugasila, ali crveni odsjaj kroz prozorčić od kvarca još je obasjavao bakino lice. "Nisu mogli da je spasu. Nisu mogli da je spasu." Glas joj se jedva čuo.
<BR>&nbsp;&nbsp;&nbsp;&nbsp;&nbsp;Na drugom kapku, onome koji je vodio u kuhinju, začuše se teški udarci. Sanda je znala da oni ne traže spas, već samo objavljuju da su odustali od ubistva. Lupanje je odmah prestalo; ova dva svedoka ostaće živa da ispričaju svoju priču.
<BR>&nbsp;&nbsp;&nbsp;&nbsp;&nbsp;Opet je pogledala kroz kvarc. Vatra se širila duž suprotnog zida. Njihova strana dnevne sobe bila je netaknuta. Čak su i zavese izgledale neoštećene.
<BR>&nbsp;&nbsp;&nbsp;&nbsp;&nbsp;"Moraću da izađem tamo, Sanda."
<BR>&nbsp;&nbsp;&nbsp;&nbsp;&nbsp;"Ne!... I-izvini, bako. Ako oni nisu uspeli da je spasu, nećemo ni mi."
<BR>&nbsp;&nbsp;&nbsp;&nbsp;&nbsp;"Ne mislim na kuću, Sanda. Hoću da spasem Dragi kamen." U glasu joj se osećao fizički napor, ali devojčica nije mogla da vidi šta radi. Rumena i žuta svetlost osvetljavala je samo bakino lice. Ali nije gurala vrata da se otvore; toliko je i Sanda mogla da vidi.
<BR>&nbsp;&nbsp;&nbsp;&nbsp;&nbsp;"Ne smeš rizikovati život zbog dijamanata, bako. Tata i mama imaju novaca. Moći ćeš da živiš sa..."
<BR>&nbsp;&nbsp;&nbsp;&nbsp;&nbsp;Starica je zastenjala kao da nešto gura od sebe. "Ne razumeš ti to. Dijamanti su bili divni. Nikada ne bih mogla tako lagodno da živim samo s novcem koji mi je Reks ostavio. Jadni Reks. Dragi kamen je bio njegovo najveće otkriće. Znao je to. Ali ga je čuvao ovde dole, u zamrzivaču, i nikada nije shvatio kakvo je to čudo.
<BR>&nbsp;&nbsp;&nbsp;&nbsp;&nbsp;Sanda, Dragi kamen nije samo stvar koja jede plastične cvetiće i pravi dijamante. Nije to samo stvar koja emituje osećanje hladnoće i pustoši - to su samo njegova sećanja na Antarktik.
<BR>&nbsp;&nbsp;&nbsp;&nbsp;&nbsp;Posle tebe i tvoga tate - i tvoje mame - Dragi kamen mi je važniji nego bilo šta na svetu. Kad stavim ruku na njega, on mi uzvraća osećanja - i ti si sama to doživela. Deluje prijateljski, iako izgleda da me jedva poznaje. Ali kada dovoljno dugo držim ruku na njemu, osećam Reksa, osećam sve one dodire tog istog kamena... i ponekad mi se čini kao da kamen dodiruje mene."
<BR>&nbsp;&nbsp;&nbsp;&nbsp;&nbsp;Ona zastenja; Sanda začu kako se nešto pokreće na podmazanim šarkama. Začu se zvuk kao da zapušač izlazi iz boce. Dopirao je od kapka i Sanda shvati da se sada može otvoriti, ako se malo gurne.
<BR>&nbsp;&nbsp;&nbsp;&nbsp;&nbsp;"Vatra se širi oko suprotnog zida. Imam prostora da stignem do stepenica. Uzeću Dragi kamen i izići preko sporednog stepeništa, s druge strane zgrade, koju vatra još nije zahvatila. Ti ćeš ovde biti bezbedna. Reks je sve uradio veoma pažljivo i detaljno. Podrum je kao izolovana kapsula, čak i na tavanici. Kuća može potpuno izgoreti, a da ti ostaneš nepovređena."
<BR>&nbsp;&nbsp;&nbsp;&nbsp;&nbsp;"Neću. Idem s tobom."
<BR>&nbsp;&nbsp;&nbsp;&nbsp;&nbsp;Baka duboko uzdahnu. Na licu joj se pokaza izraz nekoga ko mora da preduzme izuzetno tešku stvar. "Sanda. Ako si me ikada volela, sada ćeš me poslušati: ostani tu."
<BR>&nbsp;&nbsp;&nbsp;&nbsp;&nbsp;Sanda pusti da joj ruke klonu, obamrle, niz bokove. Ako si me ikada volela... Prošlo je još mnogo godina dok se pomirila s činjenicom da je sledećih nekoliko sekundi pustila da se stvari odvijaju, ne učestvujući i ne pokušavajući da ih spreči.
<BR>&nbsp;&nbsp;&nbsp;&nbsp;&nbsp;Baka odgurnu vrata. Ukrasni zastori se razdvojiše i na njih navali talas vreline, kao da stoje pored raspaljene vatre. Prštanje i pucketanje čulo se na sve strane, vazduh je bio ispunjen jarom, ali zavese, koje su takođe uletele u otvor, nisu još bile ni oprljene. Baka odgurnu tkaninu i, izašavši, gurnu vrata s druge strane i ona se zatvoriše. Kroz prozorčić od kvarca Sanda je gledala kako se hitro udaljava prema stepeništu. Počela je da se penje, već joj je gotovo nestala iz vidnog polja - kad iznenada pogleda naniže, zbunjenog lica.
<BR>&nbsp;&nbsp;&nbsp;&nbsp;&nbsp;Sanda vide kako vatra liže uza zid ispod nje samo trenutak pre nego što se stepenište srušilo i baka nestala. Kuća je stenjala i umirala iznad nje.
<BR>&nbsp;&nbsp;&nbsp;&nbsp;&nbsp;"Bako!" Sanda je iz sve snage udarala o metalna vrata, ali ona više nisu htela da se otvore: grede s tavanice su popadale i preprečile se ispred njih. Ono što se videlo kroz kvarc više nije podsećalo na kuću. Vatra je sigurno progorela prostor iza zidova koje je Sanda mogla da vidi, i ispod stepeništa. Sada je već i najveći deo drugog sprata pao na prvi. Pred očima joj se sve pretvorilo u usijani haos. Vrelina joj je zapahnula lice, kao da gleda kroz prozorčić na peći za pečenje opeke. Tamo napolju ništa više ne može preživeti.
<BR>&nbsp;&nbsp;&nbsp;&nbsp;&nbsp;A toplota je i dalje rasla. Srušeni srednji deo gornjeg sprata ostavio je prirodan dimnjak prema nebu. Za nekoliko trenutaka vrelina i naleti vetra počeše da opstaju u ravnoteži i slozi, i vatra se polako ujednači i stade da blista ravnomerno i jako. Mirnoća pakla.
<BR>
<BR>&nbsp;&nbsp;&nbsp;&nbsp;&nbsp;Osetila bi ga još ranije da ga je očekivala, ili da se nije toliko razlikovalo od svega što se dešavalo oko nje: treptaji ispunjeni radošću, jasni i topli. Osećanje oslobođenja i bekstva od hladnoće.
<BR>&nbsp;&nbsp;&nbsp;&nbsp;&nbsp;A onda ga je ugledala: površina mu više nije bila crna i siva. Blistao je kao zažareni krajevi greda, ali s ljubičastim odsjajima koji kao da su ga celog prožimali. I sada, kada se pokrenuo, mogla je da vidi savršenu pravilnost njegovih oblika. Dragi kamen je bio nekakva srednja forma nastala ukrštanjem morske zvezde i sićušnog jastučeta. Kretao se vešto i s puno ljupkosti kroz usijani haos iza prozorčeta od kvarca, i Sanda je mogla da oseti njegovo oduševljenje.
<BR>&nbsp;&nbsp;&nbsp;&nbsp;&nbsp;Deda je bio u zabludi. Baka je bila u zabludi. Hladnoća i pustoš koju je isijavao iz sebe nisu bila sećanja na vekove provedene na Antarktiku, već bezglasni protest protiv toga što mu je još bilo hladno i mračno. Kako to nije ranije primetila? Tatin pas, Tiran, ponašao se potpuno isto: kad bi ga zaključali u dvorištu za vreme maglovitih zimskih noći satima bi cvileo ispoljavajući svoju bedu.
<BR>&nbsp;&nbsp;&nbsp;&nbsp;&nbsp;A Dragi kamen je bio sam usred zime mnogo, mnogo duže.
<BR>&nbsp;&nbsp;&nbsp;&nbsp;&nbsp;I sada je - kao i pas - skakutao kroz svetlost i toplotu, pun poleta i radoznalosti. Zastao je, i Sanda oseti da je zbunjen. Upao je dole, u haos na mestu gde je nekada bilo stepenište. Zbunjenost mu se pojačala, pretvorila u bol. Dragi kamen opet izmile iz ruševina.
<BR>&nbsp;&nbsp;&nbsp;&nbsp;&nbsp;Nije imao glavu, ni oči, ali ona je jasno videla šta mu je na umu: osećao je njeno prisustvo i pokušavao da je pronađe. Kada ju je "ugledao", to je bilo kao da se mali reflektor uperio na jedno mesto; sva pažnja mu je bila samo na njoj.
<BR>&nbsp;&nbsp;&nbsp;&nbsp;&nbsp;Dragi kamen se skotrlja s male uzvišice na kojoj se nalazio i hitro prođe kroz ruševine. Ispentra se preko greda koje su popadale i zagradile izolovana vrata - na rastojanju od svega nekoliko centimetara - kao da je zavirio kroz prozor i da je gleda. Trčkarao je po gredi gore-dole, pokušavajući da nađe neki otvor da bi se probio do nje. U njemu su se mešala osećanja očajničke žudnje za prijateljstvom, oduševljenja i radoznalosti, koja su se smenjivala gotovo isto onako brzo kao i treperenje boja na njegovom telu. Pre ove večeri, za takve promene raspoloženja trebalo mu je više minuta; bio je zamrznut gotovo do besvesti. I tokom svih ovih stoleća koja su prošla jedva da je uopšte bio živ.
<BR>&nbsp;&nbsp;&nbsp;&nbsp;&nbsp;Sanda je videla da je jedva nešto inteligentniji nego što je zamišljala da su psi. Želeo je da je dodirne, a nije shvatao da bi to za nju bila smrt. Dragi kamen se opet ispentra do prozorčeta i stavi jednu šapicu na kvarc. Kvarc se zamagli i poče da se usijava. Sanda se uplaši i Dragi kamen se smesta povuče.
<BR>&nbsp;&nbsp;&nbsp;&nbsp;&nbsp;Nije više dodirivao kvarc, ali se trljao celim telom o izolovana vrata. Onda se šćućuri ispred njih i pusti da ga Sanda "miluje" u mislima. Podsećalo je malo na ona nekadašnja dodirivanja. Ali sada su uspomene i osećanja bili dublji i brzo se menjali, onako kako je htela:
<BR>&nbsp;&nbsp;&nbsp;&nbsp;&nbsp;Baka je opet bila živa. Osećala je kako joj (njemu) bakina ruka počiva na leđima. Ponekad zamišljeno, ponekad veselo, ali često s mnogo usamljenosti. Pre nje bio je još neko drugi, muškarac. Deka. Osoran, ispitivački, tvrdoglav. A još pre toga... Hladniji od zime, jedva malo svestan, Dragi kamen je opažao promene svetlosti svuda oko horizonta, i potom tamu. Svetlost, pa tama. Svetlost, pa tama. Antarktičko leto, potom antarktička zima. U tom obamrlom stanju, promene godišnjih doba ličile su na palenje i gašenje svetlosti u određenim razmacima koje određeni mali um u telu nalik na morsku zvezdu nije mogao da shvati.
<BR>&nbsp;&nbsp;&nbsp;&nbsp;&nbsp;A još pre toga...
<BR>&nbsp;&nbsp;&nbsp;&nbsp;&nbsp;Veličanstvena toplota, još lepša od ove. Neko ga je toplo grlio, telom uz telo. Neko ga je voleo i cenio. Mnogo prijatelja, ličnosti koje su Sandi bile strane ali ne i nespoznatljive. Svi su živeli zajedno u kući koja se kretala, posećivala mnoga mesta - neka od njih bila su topla i prijatna, neka nisu. Sećao se najhladnijeg. Pun radoznalosti, Dragi kamen je odlutao daleko od kuće, toliko se ohladio da ga prijatelji nisu pronašli kada su pošli da ga traže. Dragi kamen se izgubio.
<BR>&nbsp;&nbsp;&nbsp;&nbsp;&nbsp;I tako je počelo ono dugotrajno smenjivanje: svetlost-tama, svetlost-tama.
<BR>
<BR>&nbsp;&nbsp;&nbsp;&nbsp;&nbsp;Čisti, ujednačeni pakao požara trajao je samo nekoliko minuta. Dragi kamen joj zacvile u umu u trenutku kada su zidovi stali da se ruše, i vetrom raspirivani plemeni krug da jenjava. Najvrelija mesta su bila u sredini onoga što je nekada bila dnevna soba, ali Dragi kamen je ostao, propinjući se, pored Sandinih vrata, bilo zato što je želeo njeno društvo, bilo u nadi da će ona umeti da oživi pređašnju toplotu.
<BR>&nbsp;&nbsp;&nbsp;&nbsp;&nbsp;Kiša je nadjačavala vatru. Užarene ruševine potamneše od pare i magle. Možda su se već čule sirene.
<BR>&nbsp;&nbsp;&nbsp;&nbsp;&nbsp;Osetila je kako se Dragi kamen hladi i polako tone u omamu. Sada se iz njega čula još samo ona ista, gotovo beslovesna tužbalica iz prethodnih nedelja. Sanda klonu na pod. I zaplaka.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
