<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Pet Kedigen: SAMRTNIK
<P>&nbsp;&nbsp;&nbsp;&nbsp;&nbsp;"Tri stvari", rekoh, podižući uvis tri prsta.
<BR>&nbsp;&nbsp;&nbsp;&nbsp;&nbsp;Nelson Nelson dobi izraz strpljive zainteresovanosti. "Da čujem."
<BR>&nbsp;&nbsp;&nbsp;&nbsp;&nbsp;"Prvo" - presavio sam kažiprst. "Ne bavim se empatijom. Drugo" - presavio sam četvrti prst. "Ne bavim se telesnim stvarima. Treće" - upravih svoj srednji prst na matorog lisca s druge strane stola. "Ne pljačkam grobove."
<BR>&nbsp;&nbsp;&nbsp;&nbsp;&nbsp;Divan zaškripa kada se NN prevrnuo na leđa i stavio jednu ruku pod glavu. "Je li to sve što te muči? Kita Ren još nije sahranjena."
<BR>&nbsp;&nbsp;&nbsp;&nbsp;&nbsp;"Ne bavim se mrtvacima. Da je Bog hteo da se ja bavim traumama pokojnika, ne bi izmislio Policiju Mozga."
<BR>&nbsp;&nbsp;&nbsp;&nbsp;&nbsp;Široki osmeh se razli po mlitavom Nelsonovom licu dok se mašao za cigaretu. Opet je pušio one od lavande. Mirisale su na devojčice. "Šta ti je, Eli? Zar si se uplašio mozga jednog umrlog čoveka?"
<BR>&nbsp;&nbsp;&nbsp;&nbsp;&nbsp;"Više me plaše neki živi koje znam. Nije strah posredi. Imam određena uverenja i ovaj posao koji tražiš da obavim takav je da mu se sva ona protive."
<BR>&nbsp;&nbsp;&nbsp;&nbsp;&nbsp;"Na primer?"
<BR>&nbsp;&nbsp;&nbsp;&nbsp;&nbsp;Uzdahnuvši, promenih položaj na svom otomanu i počešah se po mišici. Taj prostački materijal za presvlačenje nameštaja od zlatnog lamea, u koji je NN bi toliko zaljubljen, izazvao mi je alergični svrab. O ukusima možete raspravljati, ali ih ne možete promeniti. "Kao, na primer, smrt je kraj svega. Kraj znači da nema više. Pokojnike treba ostaviti da počivaju u miru, a ne pljačkati i pretraživati njihove mozgove radi poslednjeg komadića... skrivenog blaga, kao egipatske grobnice."
<BR>&nbsp;&nbsp;&nbsp;&nbsp;&nbsp;"Lepo rečeno. Zaista lepo rečeno, Kamenoliki", reče NN posle male pauze. "Ti si, po svoj prilici, najelokventniji igrač ljudskim umom koga je ova agencija ikada zaposlila. Jednoga dana ćeš možda zbog blagoglagoljivosti izgubiti posao, ali ovoga puta još ne." On mi namignu. "U stvari, poštujem tvoja osećanja. Zaista su to lepa osećanja za nekoga ko pravi posao sa nadimkom Kamenoliki Eli."
<BR>&nbsp;&nbsp;&nbsp;&nbsp;&nbsp;"Imati nepomično lice ne znači nemati osećanja. Samo što ih ne pokazuješ."
<BR>&nbsp;&nbsp;&nbsp;&nbsp;&nbsp;"Ja, lično, ne mislim kao ti. Ja smatram da je i te kako vredno kada se, recimo, uđe u mozak i izvuku iz njega poslednji taktovi nedovršene muzike velikog kompozitora koji je pao mrtav pored harpsitrona, ili kada se kopa po mozgu umrlog darovitog pisca da bi se otkrila priča koju za života nije mogao da napiše. Posmrtna dela su veoma cenjena i mnogi umetnici, uključujući i Kitu Ren, potpisali su ugovore za delo postmortem. To je kao neki život posle smrti - jedini u koji smo zaista sigurni da će ga biti."
<BR>&nbsp;&nbsp;&nbsp;&nbsp;&nbsp;Opet sam stao da češem svoj osip i nisam ništa odgovorio.
<BR>&nbsp;&nbsp;&nbsp;&nbsp;&nbsp;"Kita Ren je tražila posmrtni ugovor. Dakle, to nije pljačkanje grobova. Da nije potpisala ugovor, bilo bi to nešto sasvim drugo."
<BR>&nbsp;&nbsp;&nbsp;&nbsp;&nbsp;"Kita Ren je bila ludak s pet zvezdica. Imala je psihomimičku dozvolu, i kada nije pisala pesme lupala je celim telom o zid."
<BR>&nbsp;&nbsp;&nbsp;&nbsp;&nbsp;"Da, ali bila je briljantna", sanjalački reče NN. Zaprepašćeno sam razrogačio oči. Nisam imao pojma da on voli poeziju. "Kada je bio u pitanju njen rad, potpuno je vladala sobom. Ja sam se nekako oduvek nadao da će je ta samokontrola vratiti na zemlju. Ni za hiljadu godina na bih uspeo da pogodim da će je neko ubiti."
<BR>&nbsp;&nbsp;&nbsp;&nbsp;&nbsp;Poželo sam da čupam kosu i cepam odeću na sebi. "NN", rekoh, što sam mirnije mogao. "Ja mrzim ubistva. Ja nisam policajac za mozak. Ako oni hoće da otkriju ko je nju ucmekao, neka pošalju svog čoveka da joj tumara po umu."
<BR>&nbsp;&nbsp;&nbsp;&nbsp;&nbsp;"O, pa i hoće", veselo reče Nelson Nelson. "Čim se završi posmrtno istraživanje po ugovoru." Oblak dima od lavande raziđe mi se iznad glave kada je NN ubacio svoj pikavac u otvor za usisavanje otpadaka na sredini stola. "Policija Mozga ne može ništa da počne dok se to ne završi. Inače će se sva ona poezija, koje možda tamo još ima, rasuti u deliće i biti zauvek izgubljena."
<BR>&nbsp;&nbsp;&nbsp;&nbsp;&nbsp;Osip od alergije poče da mi se širi preko lakta. Nastavio sam da se češem. "Postoje igrači ljudskim umom koji žive od posmrtnih istraživanja."
<BR>&nbsp;&nbsp;&nbsp;&nbsp;&nbsp;"Oprostiću ti tu omašku. Tebe je unajmio upravo menadžer Renove. Hajde, dosta je bilo, poslaću te tamo gde još nikada nisi putovao."
<BR>&nbsp;&nbsp;&nbsp;&nbsp;&nbsp;"Nikada nisam putovao ni u centar zvezde belog patuljka i ne vidim zašto bi trebalo da idem."
<BR>&nbsp;&nbsp;&nbsp;&nbsp;&nbsp;NN snažno izduva vazduh, tako da je zvučalo kao režanje. "Hoćeš li ti da radiš kod mene ili nećeš?"
<BR>&nbsp;&nbsp;&nbsp;&nbsp;&nbsp;"Upravo se to i ja pitam."
<BR>&nbsp;&nbsp;&nbsp;&nbsp;&nbsp;On mi opet uputi onaj rasplinuti osmeh. "Kamenoliki, ovo je važno. A možda češ i saznati nešto novo." Podiže se na jedan lakat. "Pokušaj, ništa više. Ako od prve ne uspeš, nikom ništa. Ali pokušaj."
<BR>&nbsp;&nbsp;&nbsp;&nbsp;&nbsp;Seo sam, češući se kroz rukav. "Nemoj samo da ti pređe u naviku da meni dodeljuješ posmrtna istraživanja."
<BR>
<BR>&nbsp;&nbsp;&nbsp;&nbsp;&nbsp;Oči mi ispadoše iz glave. Držao sam ih na dlanovima dok nisam osetio kako se prekidaju veze s mojim optičkim nervima, a onda ih nežno spustih u posudu s rastvorom. Hipersistem moje agencije uklonio bi ih da sam tražio, ali ja sam oduvek više voleo da sam uradim taj mali posao.
<BR>&nbsp;&nbsp;&nbsp;&nbsp;&nbsp;Legao sam na kamenu ploču i osetio kako me uvlači u sistem, s glavom napred. Čak i ovako slep mogao sam da osetim ono ogromno prostranstvo oko sebe, dok me je gutao do vrata. Bio je velik kao omanji kanjon, dovoljan da provedete ostatak života lutajući po njemu. Jedino što mi je trenutno bilo potrebno bio je neki čvrsti oslonac u stvarnosti i podrška. Ako treba bosonog da trčim kroz um jednog umrlog ludaka, onda mi je bila potrebna sva moguća podrška. Pošto sam pustio da mi sistem ceo sat proždire glavu, bio sam već gotovo pripremljen.
<BR>&nbsp;&nbsp;&nbsp;&nbsp;&nbsp;Nisam pokušavao da zavaram Nelsona Nelsona kada sam mu pričao o tome šta mislim o posmrtnim istraživanjima samo zato da bih od njega sakrio strah od mrtvaca. Prema mom mišljenju, čovek mora poneti nešto sa sobom kad ode s ovoga sveta - ili, bar, mora biti siguran da će to otići zajedno s njim - ako je to nečija umetnost, onda neka tako i bude. Do vraga, zar nema dovoljno živih umetnika koji mogu mnogo da ponude svetu? Ogoleti um jednog mrtvaca da bi se iščačkali poslednji ostaci izgleda mi upravo ogavno.
<BR>&nbsp;&nbsp;&nbsp;&nbsp;&nbsp;Pretpostavljam da je privlačnost posmrtne umetnosti delimično ležala u onome što je pomenuo Nelson Nelson - u životu posle smrti. Ali u svemu izgleda da je bilo ne baš malo tanatofilije. Posmrtna umetnost me je uvek podsećala na sirene na steni, i nisam bio jedini koji je čuo njihovu pesmu. S vremena na vreme, u pneumatskoj pošti s dnevnim novostima pojavila bi se vest o nekom nepoznatom holografičaru ili kompozitoru - izgleda da su holografičari i kompozitori bili izuzetno podložni tome - koga su našli mrtvog s pismom u kome traži da se odmah sprovedu posmrtna istraživanja zato što je ta osoba bila ubeđena da će nedostižno remek-delo, za kojim su on ili ona bezuspešno tragali za života, biti oslobođeni iz njihovog uma tek posle Velikog praska smrti.
<BR>&nbsp;&nbsp;&nbsp;&nbsp;&nbsp;I tako bi postojao zahtev za posmrtna istraživaja i igrač ljudskim umom koji bi se uvukao u mozak, koji je bio sav obavijen kablovima i plivao u konzervansu poput brodića-igračke izgubljenog na moru, izišao bi iz njega ne s veličanstvenim feniksom nastalim iz pepela samoubice, već s nešto malo dronjaka i mrvica poludovršenih misli koje su se okrenule same sebi i progutale vlastiti rep jer im je nedostajalo suštine, začaranih krugova koji nikada nisu vodili, niti će voditi, u bilo kom pravcu. Ima ljudi koji nisu srećni već zbog same činjenice da žive. Ima ih koji hoće da budu mrtvi.
<BR>&nbsp;&nbsp;&nbsp;&nbsp;&nbsp;Kita Ren nije bila jedna od tih. Informacija koju je Nelson Nelson ubacio u centar s podacima u mom stanu bila je puna malih pojedinosti, ali sve ukupno prilično oskudna. Isbacio sam njenu sliku na ekran, a pored nje smestio njenu biografiju.
<BR>&nbsp;&nbsp;&nbsp;&nbsp;&nbsp;Bila je sasvim obična žena, pomalo uglastog lica, visokog čela i svetlo smeđe, nefrizirane kose. Jedino izveštačeno na njoj bile su oči. Otkad su izmišljeni biodragulji, svako je imao bar poludragi pogled. Žad i zvezdani safir bili su najpopularniji, a opal su obilato koristili manje poznati estradni umetnici. Nisam sreo mnogo ljudi koji su, kao ja, najviše voleli varljivi smeđi sjaj jedne vrste kvarca, a potrebno je malo i obojiti sebe da bi se s uspehom nosili dijamanti, ali Kita Ren je sebi nabavila nešto što nikada nisam video.
<BR>&nbsp;&nbsp;&nbsp;&nbsp;&nbsp;Oči su joj bile kao od razbijenog plavog stakla, kao da je neko namerno smrvio drago kamenje pre nego što ih je stavio. Dužice su joj bile kao paučina s belim pukotinama. Povećao sam sliku ne ekranu dok nisam dobio samo taj detalj i stao, buljeći u njih. Pogrešio sam. Na njenim očima nisu bile pukotine u vidu paukove mreže, na njima je zaista bila paučina, zadebljana, kao da je po njoj popadala rosa ili inje. "Izvolite u moj salon za ulepšavanje ludaka", promrmljao sam, pitajući se da li je ta paučina samo izraz njene psihoze, neki hir koji je oduvek želela da ispuni, ili se na bilo koji način njene vlastite ideje mogu odvojiti od njene psihoze.
<BR>&nbsp;&nbsp;&nbsp;&nbsp;&nbsp;Kada je imala devetnaest godina dobila je svoju psihomimičku dozvolu i sledećih pet godina je provela gotovo neprestano u stanju ludila, sa svega nekoliko meseci pauze s vremena na vreme, koje je ispunjavala pisanjem. Kasnije je počela svoja psihotična stanja da ograničava samo na letnje doba, u vreme kada je radila na nekom poetskom ciklusu. Iz toga je nastala jedna dugačka serija pod naslovom Luda leta, za koju je dobila prvo veće javno priznanje. Od tada je bivala luda samo noću, zatim samo danju, a jednom je provela celih šest meseci kružeći oko Meseca u stanju teške manije.
<BR>&nbsp;&nbsp;&nbsp;&nbsp;&nbsp;Kada je umrla, što se dogodilo - otkucao sam pitanje na kompjuteru - baš juče, već nedelju dana nije izlazila iz šizofrenije o kojoj izgleda niko ništa nije znao. Uzrok smrti - malo sam prebledeo - izvađena utroba. Tu je bila i fotografija njene radne sobe gde joj se to dogodilo. Bila je jaka sve do kraja, prelazila je pravo preko sobe kada se srušila. Kada ju je njen menadžer našao bila je mrtva tek nešto manje od jednog sata. Nije loše - pet sati je bila otprilike krajnja granica za neobrađeni mozak. Posle toga ne vredi pokušavati da se uđe u njega. Nema osumnjičenih i nema oružja kojim je izvršeno ubistvo; Policija Mozga je odložila istragu dok se ne obavi posmrtno traganje za umetničkim ostacima. Uobičajen postupak - jer njihovim metodama um je obično na kraju bivao potpuno ispražnjen.
<BR>&nbsp;&nbsp;&nbsp;&nbsp;&nbsp;Pod odeljkom "Razno" našao sam malu sliku njenog menadžera, jednog androgina s kožom boje zlata, po imenu Filp, i s obrvama nalik na lepezu. Izgleda da je Filp tražio da uposli nekoga ko je neće tretirati kao jednu od onih samoubica. Činilo mi se da se Filp nada da Renova nije za sobom ostavila onako malo kao što je on (ili ona) mislio.
<BR>
<BR>&nbsp;&nbsp;&nbsp;&nbsp;&nbsp;Mrtvačnica je mrtvačnica je mrtvačnica. Zidovi se mogu obojiti napadno veselim osnovnim bojama spektra i iskititi smelim, razlivenim grafikama, ali to ipak ostaje mesto gde se drže mrtvaci dok se ne podele na delove i upute u banke organa, da bi bili sahranjeni u živima. Nije da bi mi to u normalnim okolnostima smetalo, ali moja tačka gledišta oduvek je bila malo pomerena. Nepopustljiva prijatnost prostorije u kojoj sam sedeo meni se činila grotesknom.
<BR>&nbsp;&nbsp;&nbsp;&nbsp;&nbsp;Ona druga dvojica u sobi nisu tako gledali na stvari. Jedan se predstavio kao Met Sebijan, kontrolor posmrtnih istraživanja. Drugi je nesumnjivo bio Filp. On (ili ona) zasenjivao je Sebijana, uprkos tome što je imao srebrnastu kosu, oči od poludragog kamena granata, i glatku kožu. Filp je bio najupadljiviji androgin koga sam u životu video - većina njih nije volela da ima upadljivu pojavu, ali Filp je radio s najvećim talentima. Verovatno je bilo od koristi imati tako upadljivog menadžera, čija se pojava pamti. Ako bi se neko i dalje sećao talenta, pošto je video menadžera, onda je taj talenat morao biti popriličan. Tako je u šou-biznisu.
<BR>&nbsp;&nbsp;&nbsp;&nbsp;&nbsp;"Koliko sam razumeo, ovo Vam je prvi umrli klijent", govorio je Sebijan. Taj apsurd me je zamalo naterao na smeh, ali ne zovu mene zabadava Kamenoliki Eli.
<BR>&nbsp;&nbsp;&nbsp;&nbsp;&nbsp;"Do sada sam radio samo s umovima živih ljudi, tako je." Kradom dobacih jedan pogled Filpu, za koga bi se pre moglo reći da je sebe aranžirao u stolici kao izlog nego da je sedeo u njoj.
<BR>&nbsp;&nbsp;&nbsp;&nbsp;&nbsp;"Ne bi trebalo da Vam to stvara neprilike", reče Sebijan. U glasu mu se osećao jedan čudni prizvuk razočaranja. "Iz svoga vlastitog uma moraćete da proizvedete najveći broj vizuelnih predstava, izuzev kada su u pitanju njene uspomene i slično, i zato se nadam da niste skloni bizarnom simbolizmu. Inače, sve što je u živome umu nalazi se i u mrtvom. Naravno, izuzev života samog. Ovaj svet napuštamo isto onako kako smo u njega ušli - bez misli, ličnosti, uspomena, talenta. Kada život počne da se gubi, ostavlja za sobom sve te stvari, kao, uostalom, i sve ono drugo što imamo a što je materijalne prirode. Morate da se potrudite da podstaknete mozak, ako želite da Vam nešto od toga pruži. Sam Vam, svojevoljno, ne može dati ništa. Da bi to mogao, potrebno je da bude živ." Levi nožni članak podiže na desno koleno i poigra se elastičnom manžetnom svojih pantalona. "U stvari, biće to veoma nalik na uključivanje u kompjuterski program o identitetu Kite Ren."
<BR>&nbsp;&nbsp;&nbsp;&nbsp;&nbsp;Ja se malo više ispravih u stolici. "Ali ipak nije tako jednostavno, zar ne?"
<BR>&nbsp;&nbsp;&nbsp;&nbsp;&nbsp;Sebijan otvori usta da odgovori, ali Filp prvi put uze reč. "Upravo zato sam i želeo da je istraži stručnjak za pronalaženje jakih emocija."
<BR>&nbsp;&nbsp;&nbsp;&nbsp;&nbsp;"Molim?" upitah ja.
<BR>&nbsp;&nbsp;&nbsp;&nbsp;&nbsp;"Neko ko shvata da se tu ne radi samo o traganju za podacima." Grleni glas, za koji sam u magnovenju pomislio da potiče od napora da priguši svoje uzbuđenje, bio je, u stvari, Filpov normalni način govora. "Želim da se bilo šta što se tamo i dalje nalazi pojavi kao živo. Jer ona je bila živa kada ga je stvarala."
<BR>&nbsp;&nbsp;&nbsp;&nbsp;&nbsp;Sebijan je upadljivo izbegavao da pogleda u Filpa, koji mu je uzvraćao ravnom merom. Odjednom mi sve postade jasno. Sebijan, kontrolor posmrtnih istraživanja. Da Filp nije insistirao da se unajmi tragač za jakim emocijama, Sebijan bi dobio taj posao. I to pravu poslasticu od posla, jer u pitanju su bila posmrtna istraživanja nad tako uglednim umetnikom kakva je bila Kita Ren. Pogledom sam istražio koliko sam mogao njegov Emocionalni Indeks, ali nisam uspeo da pogodim na koga se više ljuti, na mene ili na Filpa. Imao sam puno razumevanja što tako oseća, ali me je to ipak činilo još više napetim, što mi u ovoj situaciji nije baš mnogo koristilo.
<BR>&nbsp;&nbsp;&nbsp;&nbsp;&nbsp;"Koliko ste dobro poznavali Kitu Ren?" upitah Filpa.
<BR>&nbsp;&nbsp;&nbsp;&nbsp;&nbsp;"Uopšte je nisam poznavao. Bio sam joj menadžer, ali za mene je bila i ostala stranac."
<BR>&nbsp;&nbsp;&nbsp;&nbsp;&nbsp;Nije se baš ubio od truda da mi pomogne. "Šta znate o njenoj porodici?" "Dva brata i niko više. Jedan je na Južnom polu. Drugi je na dnu Indijskog okeana u religijskom transu."
<BR>&nbsp;&nbsp;&nbsp;&nbsp;&nbsp;"Znate li bilo šta o njenom detinjstvu?"
<BR>&nbsp;&nbsp;&nbsp;&nbsp;&nbsp;Filp je već počinjao da deluje glupo. "Samo to da su njeni roditelji svu svoju decu predali državi i nestali." On (ili ona) ljupko raširi ruke. "To manje-više svi znaju. Tokom ovih pet godina otkako sam njen menadžer, nikada nije pokazala ni najmanju želju da otvori srce, bilo preda mnom ili pred nekim drugim. Njeno najveće razotkrivanje bilo je kad mi je rekla da joj se dopadaju ugovori koje sam za nju sklopio."
<BR>&nbsp;&nbsp;&nbsp;&nbsp;&nbsp;"Takvo samo-izdvajanje od drugih nije baš normalno za pesnike, zar ne?"
<BR>&nbsp;&nbsp;&nbsp;&nbsp;&nbsp;"Ništa u njenom ponašanju ni nije bilo normalno." Filp se namršti na mene. "Bila je luda. Bila je luda sve vreme, a kada nije bila, onda je želela da bude. Sam Bog zna da li je tu nalazila nešto za sebe. Ja ne znam."
<BR>&nbsp;&nbsp;&nbsp;&nbsp;&nbsp;Možda baš svoju poeziju. Opet se obratih Sebijanu. "Šta se događa sa umom umrlog psihotičara? Da li psihoza i dalje deluje u njemu?"
<BR>&nbsp;&nbsp;&nbsp;&nbsp;&nbsp;"Veoma. Iako isključivo automatski. I verovatno i ne zna da više nije u životu."
<BR>&nbsp;&nbsp;&nbsp;&nbsp;&nbsp;Oklevao sam. "Na šta mislite - na psihozu ili na um?"
<BR>&nbsp;&nbsp;&nbsp;&nbsp;&nbsp;"Oboje, rekao bih."
<BR>&nbsp;&nbsp;&nbsp;&nbsp;&nbsp;"Kako to da um ne zna da je mrtav?"
<BR>&nbsp;&nbsp;&nbsp;&nbsp;&nbsp;Sebijan jogunasto podiže bradu. "A otkuda Vaš zna da je živ?" Nisam odgovorio. "U suštini, to Vam je jedno te isto." Nisam se baš mnogo slagao s njegovim gledištem, ali pustio sam ga da nastavi. "Um sadrži informacije, ali potrebno je da bude živ da bi nešto znao. Zar programirani kompjuter nešto zna?" Glatko lice mu se rastegnu u tanki, pobedonosni osmeh, kao da me je pustio da zavirim u Veliku Istinu.
<BR>&nbsp;&nbsp;&nbsp;&nbsp;&nbsp;"Dobro, gde je mozak?" upitah posle male pauze.
<BR>&nbsp;&nbsp;&nbsp;&nbsp;&nbsp;"Evo ga." Sebijan ispruži stopalo kao baletski igrač i pritisnu njime jednu drvenu ploču ugrađenu u pod. Na zidu, nasuprot nama, ukaza se otvor i u njemu se zaista nalazio mozak. Ono što je čučalo iza paučine u očima Kite Ren, dok je bila živa, sada je lebdelo u visokom, providnom sudu ispunjenom tečnošću za konzerviranje, okićeno kablovima kao portugalski ratni brod zastavicama. Kablovi su kroz dno posude vodili u kutiju za održavanje, koja je delovala na onaj minimalni broj neurona da i dalje šalju impulse mozgu. Dva tanka kabla, koja su polazila iz centra za vid, bila su umotana i ležala su na poklopcu posude.
<BR>&nbsp;&nbsp;&nbsp;&nbsp;&nbsp;"I dalje se nalazimo u okviru najpogodineg razdoblja za ulazak u njega. Ako prođe još jedan dan, neuroni će prestati da šalju impulse i nastupiće ubrzano propadanje. Nadam se da ćete od prve uspeti da izvučete iz njega sve što treba."
<BR>&nbsp;&nbsp;&nbsp;&nbsp;&nbsp;I ja sam se tome nadao.
<BR>
<BR>&nbsp;&nbsp;&nbsp;&nbsp;&nbsp;Ostavili su me samog, da bih mogao da instaliram svoj priručni sistem. Povezivanje tri velike komponente i pet malih bio je naporan posao. Postoje slični sistemi koji se ne moraju sklapati, ali zato se mnogo toga može reći u prilog obreda pripremanja kao svojevrsne terapije za opuštanje. Nikada mi nije bila više potrebna nego u ovom trenutku.
<BR>&nbsp;&nbsp;&nbsp;&nbsp;&nbsp;Radio sam ćutke. Najpre sam sistem dogurao do mozga, a potom počeo da sastavljam delove, sve dok se nije ukazala meni dobro poznata, na izgled neuravnotežena, ali u stvari, krajnje stabilna kvazi-kubistička struktura. Nisu se videla nikakva strujna kola, žice, kablovi, ništa nalik na creva. Odličan aparat. NN je voleo da kaže da ne moraju uvek da se vide creva.
<BR>&nbsp;&nbsp;&nbsp;&nbsp;&nbsp;Pošto sam izvukao ladicu s utikačima i zagrejanom posudom za moje oči, zastao sam. Živoga klijenta bih uključio u neku vežbu opuštanja, kao što je pravljenje boja, modela pejsaža ili prolaženja kroz lavirint, ali šta da radim s mrtvacem? On ne može još više da se opusti. Ili, možda, može? Ipak, ne bih to rekao. S druge strane, hteo sam da bude aktivan u najmanjoj mogućoj meri kad se budemo sreli.
<BR>&nbsp;&nbsp;&nbsp;&nbsp;&nbsp;Na kraju sam se ipak odlučio za neke pokretne apstraktne slike, pošto ću ionako biti u vezi s centrom za vid, i potom privukao stolicu i udobno se namestio.
<BR>&nbsp;&nbsp;&nbsp;&nbsp;&nbsp;Uprkos odbojnosti koju sam od samog početka osećao prema ovom poslu, obuze me nešto nalik na refleks profesionalca. Nije mi trebalo više vremena nego obično da se opustim i smirim, i dovedem sebe u stanje gipke, budne prijemčivosti. Postavio sam zagrejanu posudu za oči na kutiju za održavanje pored posude, gde sam lako mogao da je dohvatim. Kada sam bio savršeno siguran da ću je opet pronaći, istisnuo sam sa m sebi palcem oči i spustio ih u rastovor. Uvek me je iznova oduševljavalo što se tako dobro snalazim slep, ali većina igrača ljudskim umom imala je još bolju kratkoročnu eidetičku memoriju.
<BR>&nbsp;&nbsp;&nbsp;&nbsp;&nbsp;Trebalo je samo da veze sa sistemom držim ispod očnih kapaka, one su se same uvlačile unutra i pronalazile put do mojih optičkih nerava. Već posle nekoliko trenutaka, svest o mom vlastitom telu je izbledela i prošao sam kroz sistem, ušavši u um Kite Ren.
<BR>
<BR>&nbsp;&nbsp;&nbsp;&nbsp;&nbsp;Svaki um je različit. Svaki um je isti. Ovo su prva dva pravila igre umom. Poznato u nepoznatom uvek me je iznenađivalo, bez obzira koliko bih se često s klijentima susretao umom u um. Još više me je iznenadilo kada sam otkrio da se početni utisci i opažaji u susretu s umom Kite Ren nisu mnogo razlikovali od onih koje sam iskusio u susretima sa živim umovima.
<BR>&nbsp;&nbsp;&nbsp;&nbsp;&nbsp;U normalnim okolnostima, ja bih svoje prisustvo postepeno otkrivao, da ne iznenadim klijenta upadajući mu u um kao osvajač. Ali u ovom slučaju trauma je bila isključena i zato sam ušao neposredno u centar za vid, umesto da krenem zaobilaznim putem kroz optički nerv. Posle uobičajanih malih gubljenja orijentacije prilikom prolaženja kroz granice ličnosti i identiteta, obreo sam se usred gomile nasumičnih slika i nevezanih sećanja. Svuda oko mene um kao da se naglo ukočio u trenutku kada je osetio da mu se pridružilo nešto novo i nepredvidljivo. A onda je nastavio da melje kao i obično, prihvativši me kao još jednu novu misao.
<BR>&nbsp;&nbsp;&nbsp;&nbsp;&nbsp;Moj program apstraktivnih slika još je bio u toku, i mene zapljusnu lenjo, spiralno kretanje duginih boja i crno- belih, harlekinskih reka. Prekopčao sam ga na postepeni fejding. Dok je program polako bledeo, preda mnom se ukazaše nove slike koje su poticale od samoga mozga, neke od njih samo predmeti iz spoljnjeg sveta, zapamćeni iz nepoznatih razloga, neke, pak, minijaturne scene iz života Kite Ren. Pustio sam ih da se kovitlaju unaokolo dok sam se rešavao kako najbolje da pristupim posmrtnom istraživanju. Da zaustavim neko sećanje i ukrcam se na njega? Da krenem nasumice za nekom misli? Da se dokopam nekog prividnog početka ili ćorsokaka i da ih rekonstruišem?
<BR>&nbsp;&nbsp;&nbsp;&nbsp;&nbsp;Uhvatio sam prividni početak u trenutku kada je um pokušao da me osmisli. Došlo je iznenada. Prividni početak mi se našao u rukama i sada sam dobijao mnogostruke prizvuke praćene uspomenama na stvaralaštvo i osujećenja koje je osećala Kita Ren pre nego što je konačno digla ruke od svega. Šetnja po kiši usred noći jednog poznog leta. Ukus kišnih kapi na usnama i jeziku i prvi stih. Pijem li ja to kišu, il' kiša pije mene... pije? mije? Tragao sam za mogućim završetkom, kada njen um odjednom zgrabi svojom ogromnom štipaljkom i mene i njenu nedovršenu pesmu.
<BR>&nbsp;&nbsp;&nbsp;&nbsp;&nbsp;Raščlanio je u mislima pesmu, komad po komad, počevši od uspomena. Setio se noći, a zatim i godišnjeg doba (zašto ne prvo godišnjeg doba, a potom noći, pitao sam se), a najzad i vlage, zastavši da je poveže s raznim iskustvima vlažnosti. Preplavio me je miris okeana, a zatim se za trenutak ukazala slika mrtvačkog kovčega prekrivenog školjkama koje su se nahvatale po njemu, kako leži na dnu mora. Ukus kiše vrati se još jače, izbrisavši sliku kovčega (moj brat, ništa više) ali ipak ne uspevajući sasvim da potisne kratku pomisao na sneg. Pijem li ja to kišu... ja pijem kišu, a kiša mene... Pijući kišu opih se, i sad pijem od pijane kiše... Um je štrpkao i glodao sve moguće varijacije prvobitnog stiha (zašto ta kiša toliko oduševljava pesnike?). Kada je završio s njim bio sam na redu ja.
<BR>&nbsp;&nbsp;&nbsp;&nbsp;&nbsp;Napravio sam masku od svoga lica a zatim je skinuo. Um posegnu za mnom automatski, tražeći nešto, i ja mu bacih svoje lice u procesore. Putujući brzinom misli, moje lice se odjednom nađe na sve strane, dok je um pokušavao da mu pronađe odgovarajuću asocijaciju. Začudo, ugledah ga kako se materijalizuje na glatkoj, praznoj površini ploče za pisanje pre nego što i sam uleteh u jedan poluzaboravljeni san - slike hladnih, kamenih reljefa na zidu neke katedrale i trenutni utisak o rečima Moram da pišem o ludoj katedrali - i nađoh se na samom dnu, u skrivenoj pećnici Kite Ren.
<BR>&nbsp;&nbsp;&nbsp;&nbsp;&nbsp;Ne postoji nijedan um na svetu koji nema svoju skrivenu pećnicu, i obično je najteže privoleti klijenta da baš nju otvori. Ponekad su nedovršeni problemi i poluformulisane misli koje se tamo krčkaju u stanju da se razviju u potpune ideje; ponekada se samo pretvore u prividni početak, ili se, prosto, istope i prestanu da postoje. Skrivena pećnica Kite Ren bila je toliko puna slika da su se neke, već polurastvorene, njihale na ivici zaborava, kao da je namerno svaku ideju koja bi joj pala na pamet gurala natrag, na samo dno uma, i onda pokušavala da ih sve zaboravi. Taj način rada nije baš bio produktivan. S mukom sam se kretao kroz njih, da vidim šta bih mogao spasti što će, mislio sam, dati više rezultata nego da pregledam materijal koji je ona sama napustila. Saznavao sam nove stvari.
<BR>&nbsp;&nbsp;&nbsp;&nbsp;&nbsp;Bilo je kao holo-kolaž, kao vežba neobuzdanog početnika u holografici koji hoće da napravi rad dužine igranog filma, i praćen njenim unutrašnjim glasom koji se čuo čas slabije čas jače, onako kako je pronalazila reči uz sliku. U trenutku sam s dna duboke, uzane jame gledao u parče nevinog plavog neba, zatim preko ivice postelje koja mi je bila u visini očiju posmatrao dve osobe, s licima u senci, kako se drže za ruke, i slušao nerazgovetno mrmljanje dubokih ženskih glasova (obe su bile Ren). Zatekla me je pustinjska oluja, retke kišne kapi su tukle pravo naniže (evo opet te kiše, stalno se vraća na nju), a ja sam posmatrao jednu ulicu po kojoj su se kretale samo mašine, obraz mi je ležao na kaldrmi, pio sam iz prazne šolje i pravio se da u njoj nečega ima. Vratio sam se i opet pregledao ovu poslednju scenu, da vidim odakle joj.
<BR>&nbsp;&nbsp;&nbsp;&nbsp;&nbsp;Nešto iz ničega. Reče pametni unutrašnji glas Kite Ren. Nešto iz ničega. Ugledah na dnu šolje hrizantemu; iz živog cveta pretvorila se polako u sliku. U sredini cveta bilo je jedno oko. Nešto iz ničega. Ja sebe ispunjavam nečim iz ničega.
<BR>&nbsp;&nbsp;&nbsp;&nbsp;&nbsp;Već sam se gotovo usredsredio na ono što je ona zamišljala da pije iz te šolje kada osetih da više nisam sam. Bilo je to apsurdno - čak ni nje više nije bilo tu. Prestao sam da obraćam pažnju na šolju i sačekao. Moguće je da je ono što sam osetio bio samo um koji je opet posegnuo za mnom. Smanjivši svoju energiju što je više bilo moguće, uvukao sam se među nabacanu gomilu nedovršenih ideja i čekao. Kiša je bušila rupice u pesku. Slika ulice gledane sa strane, treperila je na vlažnom pustinjskom nebu kao fatamorgana.
<BR>&nbsp;&nbsp;&nbsp;&nbsp;&nbsp;Um se zgrči. Dao sam mu da obradi novu kombinaciju misli, pošto sam na određeni način postavio njene stare odlomke misli jedne naspram drugih. Upravo se usredsređivao na mene, kada ludilo napade.
<BR>&nbsp;&nbsp;&nbsp;&nbsp;&nbsp;To je bilo ono što sam osetio da se približava - njena psihoza - i udarila je na mene u vidu snažne oluje, zgusnute i skoncentrisane na mali prostor. Prvo sam mislio da je moje poimanje te psihoze bilo pod uticajem prethodne izloženosti pustinjskom prizoru, ali ostala je u vidu oluje čak i kada me je um odvojio od svojih vlastitih, poznatih ideja, i tek tada sam shvatio šta je Kita Ren samoj sebi učinila.
<BR>&nbsp;&nbsp;&nbsp;&nbsp;&nbsp;Da je i dalje živa, prisustvovao bih jednoj ograničenoj psihotičnoj epizodi, nekoj vrsti napada koji ne bi trebalo da izazove grčenje već samo jedno izmenjeno stanje svesti. Ali svesti više nije bilo. Napad se ustremio na njene ideje i slike, i one su poletele uvis, pale, ponovo se digle i konačno pale, jer nikog više nije bilo da ih podigne i upotrebi. Preostali deo uma kao da je potpuno zamro dok je oluja besnela i dalje. Ona se nadala da će imati, bukvalno rečeno, moždanu oluju, napade ludila stvaralačkog zanosa koji će joj razoriti um, uskomešati joj misli i pretvoriti ih u nove i bolje sisteme, dati joj podstrek koji je odbila da potraži izvan sebe. Um kao da je počeo da treperi i njegova percepcija mene stala je da se gubi. Iskrao sam se naniže, u jedno područje stečenih refleksa i automatskog ponašanja da sačekam i vidim šta će se dogoditi. Čim napad prođe, vratiću se, pokupiti njene ideje, zapamtiti ih i izići. Filp se prevario. Ovo ću morati da tretiram striktno kao običnu operaciju spašavanja podataka, ne mogu postupati s umom kao da je živ...
<BR>&nbsp;&nbsp;&nbsp;&nbsp;&nbsp;Pružajući ruku za cigaretom i jedva svestan šta radim ja/ona osetih prvi bol. Ja/ona pogledah na pločicu za pisanje na stolu i zašiljeni čelični štapić za pisanje - stilo - u svojoj ruci. Svetlucao je kao oštrica noža. (Pregled memorije; tako je počelo; ljudi čuvaju memoriju u zasebnim odeljcima; ko bi ikada pomislio da će se ovaj odlomak naći među Navikama i Automatizmima?) Ali nije mogao da saseče praznu gornju površinu ploče i otkrije reči koje je trebalo tu da se nalaze. Zastale su negde u mom/njenom mozgu.
<BR>&nbsp;&nbsp;&nbsp;&nbsp;&nbsp;Tada prođoh pored memorijskog džepa i um me opet dograbi. Tropizam. Trebalo je da se setim. Umovi postoje zato da budu živi i svesni. Ali ovde je postojala samo moja svest. A ako postoji svest, makar i moja, um mora da oživi.
<BR>&nbsp;&nbsp;&nbsp;&nbsp;&nbsp;Da oživi. To me je trglo i ja proleteh kroz psihozu kao zmaj od hartije nošen vetrom. Ludilo je grabilo svojim kandžama da me se dočepa, tražeći put da prodre u mene, kao da je i samo bilo odvojena, živa inteligencija, isto tako strana u ovom okruženju kao i ja. Osetih bes u ustima i ispljunuh ga; vratio mi se izvitoperen i unakažen, more nepoznatih lica na kojima se ogledalo razočaranje, zbunjenost i mržnja. Bila je to slika predstave koju je Kita Ren imala o spoljnjem svetu, prožeta kiselošću i otrovom. Um me je vukao napred i ja sam leteo, vukući za sobom ludilo i sećanje, i ludilo sećanja, kroz vatromet njenog emotivnog života.
<BR>&nbsp;&nbsp;&nbsp;&nbsp;&nbsp;Nešto iz ničeg. Potražio sam pogledom sagovornika kome se obraćala, ali nikoga nije bilo. Samo konstatacije. Daj mi ništa, uzeću ništa. Ponudi mi ništavilo; hvala ti. Božje oko bdi i nad vrapcem, ali Kita Ren vodi računa o samoj sebi. Uložila je mnogo truda da bude nesrećna, i njen um mi je pokazao te napore kao da su trofeji i nagrade. Mrtvački kovčeg na dnu Indijskog okeana, nešto što nikada nije videla, slika koju je izmislila i ukrasila za svoje vlastite meditacije. Jedan obris u ledenoj oluji na kraju sveta. Prazni pijedestali s natpisima Majka i Otac, i cirkuska arena ispunjena zadriglim, oznojenim licima koja su sva uglas zahtevala još igara, pod dirigentskom palicom jednog androgina pozlaćene kože. Daj im ono što traže. Nešto iz ničeg. Daj mi ništa. Uzmi nešto.
<BR>&nbsp;&nbsp;&nbsp;&nbsp;&nbsp;U svojoj radnoj sobi suočavala se stalno s nevidljivom, večno gladnom gomilom. Njen um pokuša da me ugura natrag među sećanja, ali ja se zakačih za njega ispod njenoga vidnog polja. Napad ludila je prodro i u centar za vid, i ploča za pisanje na stolu narasla je do ogromnih dimenzija. Ustuknula je, halucinirajući šare na ploči. Opet lica. Daj im ono što traže.
<BR>&nbsp;&nbsp;&nbsp;&nbsp;&nbsp;Presavila se od bola. Polako se ispravljala, držeći obe ruke na trbuhu. Na rastegljivoj tkanini njenog trikoa videla se tamna mrlja, odmah ispod pupka. Nešto ih ničeg. Daj im ono što traže. Prstima zagrabi još dublje u tkaninu. Psihotičari često imaju neverovatnu fizičku snagu. A bilo je i takvih koji su imali i sposobnost telekineze, koja se javljala tek u trenucima krize. Bez obzira da li je kriza bila u vidu halucinacija izazvanih napadom akutne anksioznosti.
<BR>&nbsp;&nbsp;&nbsp;&nbsp;&nbsp;Ruke joj padoše niz telo. Nije eksplodirala, nije se zgrčila, čak nije ni vrisnula. Jednostavno se otvorila i trideset godina bede istekle su iz nje.
<BR>&nbsp;&nbsp;&nbsp;&nbsp;&nbsp;Sećanje potamne, kao i sve ostalo oko mene. A onda se um ponovo pokrenu i obmota se oko mene. Neka je Kita Ren i bila mrtva, njen um je hteo da živi. Bilo čijim životom. Makar i mojim.
<BR>&nbsp;&nbsp;&nbsp;&nbsp;&nbsp;Čuj, reče mi ona. Sećanja su bila tako istrošena da su ostale samo reči. Oni samo traže zabavu. Daj im ono što traže, ali nikada nemoj ništa tražiti od njih. Nešto iz ničeg. Kita Ren vodi računa o samoj sebi.
<BR>&nbsp;&nbsp;&nbsp;&nbsp;&nbsp;Ustuknuo sam, spremajući se da se povučem. Um je popustio, i sada sam imao osećanje da gotovo preklinje. Iznenada se nađoh licem u lice s Kitom Ren kakva je bila za života, blistavih paučinastih očiju. I dalje su na prvi pogled delovale kao smrvljeni dijamanti, i tako će izgledati i u večnosti. Usredsredih se na tu misao, šaljući je u snažnim, ravnnomernim talasima ka njenoj slici. Posle nekog vremena, koje kao da nije imalo kraja, na mrežama njenih očiju pojaviše se nove linije, šireći se kao pukotine. Um se borio, pokušavajući da se održi, ali ja sam bio u pravu. Pukotine se polako proširiše i na njeno lice. Morao sam da se dobro napregnem da bi ih i dalje terao da se šire, ali sam uspeo i one se nastaviše, deleći joj čelo u hiljade komadića, mrveći joj obraze, razdvajajući joj usta. Slika zadrhta, za trenutak kao da se još držala, a onda se raspade, i komadići se razleteše daleko jedan od drugog. Kada su svi nestali, povukao sam se bez ikakvih teškoća.
<BR>&nbsp;&nbsp;&nbsp;&nbsp;&nbsp;Prvo što sam video kada sam opet vratio svoje oči na mesto bio je mozak u posudi. Tečnost za konzerviranje izgledala je kao razblaženo mleko, što je bio znak naglog propadanja. Uopšte ne misleći šta radim, nagnuo sam se napred i isključio kutiju za održavanje.
<BR>
<BR>&nbsp;&nbsp;&nbsp;&nbsp;&nbsp;Nelson Nelson podiže i pokaza mi jednu kompjutersku karticu koja je izgledala veoma zvanično. "Ovo je tužba."
<BR>&nbsp;&nbsp;&nbsp;&nbsp;&nbsp;Klimnuo sam glavom. On spusti karticu na sto i podiže drugu.
<BR>&nbsp;&nbsp;&nbsp;&nbsp;&nbsp;"I ovo je tužba."
<BR>&nbsp;&nbsp;&nbsp;&nbsp;&nbsp;Imao sam svoju i pokazao sam mu je. "A ovo je protivtužba. U slučaju da se neko zaista usudi da ode na sud."
<BR>&nbsp;&nbsp;&nbsp;&nbsp;&nbsp;NN je izgledao umorno. "Sporazumeli smo se već i van suda. Agencija je, naravno, tebi držala stranu. Niko ne može da kaže da ja ne štitim svoje ljude, je li tako?"
<BR>&nbsp;&nbsp;&nbsp;&nbsp;&nbsp;Bilo je tako. Ali po načinu na koji su podrhtavale te staračke, napućene usnice, mogao sam da pogodim da je i sam verovatno pomišljao da se pridruži optužbi zato što sam samovoljno isključio kutiju za održavanje. Da se nije pojavila laboratorija mrtvačnice s izjavom da je sastav tečnosti za konzerviranje pokazivao stepen propadanja u kome više nije moguće ponovo ući u um, verujem da bih u ovom trenutku potpisivao ugovor po kome bih sledećih trideset godina redovno davao platu od Nelsonu Nelsonu.
<BR>&nbsp;&nbsp;&nbsp;&nbsp;&nbsp;"Zašto si to uradio, Kamenoliki? Šta te je spopalo?"
<BR>&nbsp;&nbsp;&nbsp;&nbsp;&nbsp;"Bila je već mrtva. I ništa me nije spopalo."
<BR>&nbsp;&nbsp;&nbsp;&nbsp;&nbsp;"Sebijan kaže da mozak nije mogao propasti tako brzo, u vremenskom razmaku između tvog ulaženja i izlaženja iz uma. Je li u pravu?"
<BR>&nbsp;&nbsp;&nbsp;&nbsp;&nbsp;Nisam ni pokušao da mu odmah odgovorim. Mozak je bio mnogo mrtviji kada sam izašao iz njega nego kada sam ušao. U dnu duše sam verovao da je moj ulazak imao uticaja na tok stvari, iako to nikako nisam mogao dokazati. Da li je pored posmrtne umetnosti postojala i posmrtna telekineza? Nisam znao i nisam želeo da znam. "Možda je rastvor bio loš", rekao sam posle male pauze. "Ili ga možda nisu dvoljno često menjali?" To je, u svakom slučaju, bio argument koji sam naveo u protivtužbi, odnosno da je Sebijen dozvolio da se uključim u nestabilizovani mozak, zbog čega sam bio prinuđen da postupim po vlastitoj inicijativi i da sam isključim svog klijenta iz kutije za održavanje, umesto da njega pozovem da to uradi. Sebijan je bio besan, jer je to značilo da neće moći da uđe u um posle mene i da obavi svoja vlastita mala posmrtna istraživanja, u nadi da će Filpu moći da proda sve one sitnice koje sam ja prevideo. Ali mene nije uspeo da obmane. Niko nije dizao tužbu kod suda zbog prekršaja formalnosti u postupku.
<BR>&nbsp;&nbsp;&nbsp;&nbsp;&nbsp;NN slegnu ramenima, "Filpova optužba je ozbiljnija."
<BR>&nbsp;&nbsp;&nbsp;&nbsp;&nbsp;"Jedna ozbiljnija od druge. Neće uspeti da se održi. On (ili ona) dobio je sve posmrtne poetske odlomke koje sam uspeo da pronađem. Sve sam ih zapamtio. Obavio sam posao za koji me je platio. Nisam ja kriv ako on (ili ona) misli da mu se nije isplatilo. A on (ili ona) ne može da me tuži da sam izazvao smrt nekoga ko je već bio mrtav."
<BR>&nbsp;&nbsp;&nbsp;&nbsp;&nbsp;"Slučaj je malo složeniji nego što ti misliš, Eli."
<BR>&nbsp;&nbsp;&nbsp;&nbsp;&nbsp;"Ali svodi se na to. On (ili ona) me tuži da sam, pre nego što sam prekinuo vezu..."
<BR>&nbsp;&nbsp;&nbsp;&nbsp;&nbsp;"Preuranjeno prekinuo vezu."
<BR>&nbsp;&nbsp;&nbsp;&nbsp;&nbsp;"... uništio njeno ja i ubio je po drugi put, pogoršavajući celu stvar time što sam isključio kutiju."
<BR>&nbsp;&nbsp;&nbsp;&nbsp;&nbsp;"Tako izgleda, prema prepisu tvog izveštaja."
<BR>&nbsp;&nbsp;&nbsp;&nbsp;&nbsp;"Tako se i dogodilo."
<BR>&nbsp;&nbsp;&nbsp;&nbsp;&nbsp;Učinilo mi se da će se Nelson Nelson zadaviti. Zavalio sam se u stolicu, trljajući krsta obema rukama.
<BR>&nbsp;&nbsp;&nbsp;&nbsp;&nbsp;"U poverenju, NN, da. Tačno to sam uradio."
<BR>&nbsp;&nbsp;&nbsp;&nbsp;&nbsp;On ispruži ruku i poče njome čeprkati po nečemu s unutrašnje strane stola, što nisam mogao da vidim. Naravno; snimao je naš razgovor. Uvek je sve snimao. Sada će morati da briše.
<BR>&nbsp;&nbsp;&nbsp;&nbsp;&nbsp;"Znaš kako se mrtvo telo trza kada kroz njega propustiš struju? Isto tako se ponaša i mrtvi um. Doduše, za to je potrebno više od struje, ali poređenje je na mestu. Oni su uspeli da mu neuroni tako dobro šalju impulse, da je potpuno zaboravio da bi trebalo da je mrtav, i pokušao je mene da iskoristi da bi ponovo oživeo."
<BR>&nbsp;&nbsp;&nbsp;&nbsp;&nbsp;"Da li je to moglo da uspe?"
<BR>&nbsp;&nbsp;&nbsp;&nbsp;&nbsp;"Ne znam. Nije uspelo. Ubio sam ga."
<BR>&nbsp;&nbsp;&nbsp;&nbsp;&nbsp;"Ipak, šta ti misliš?"
<BR>&nbsp;&nbsp;&nbsp;&nbsp;&nbsp;Uzdahnuo sam. "Možda bi se sve završilo na mome primanju i usvajanju nekih delova njene ličnosti i njenih misli i sećanja. U tom slučaju ti bi morao da me daš na hemijsko čišćenje da bih se oslobodio njenih primesa."
<BR>&nbsp;&nbsp;&nbsp;&nbsp;&nbsp;NN podiže obrve koje nije imao. "Eto, to je veoma zanimljiva situacija."
<BR>&nbsp;&nbsp;&nbsp;&nbsp;&nbsp;"Ali ne s moje tačke gledišta. Ne bih želeo ni trunke te žene u sebi."
<BR>&nbsp;&nbsp;&nbsp;&nbsp;&nbsp;"Mislim, u smislu pravnog definisanja čovekovog života. Da se tako nešto zaista dogodilo i da je agencija morala da te pošalje na hemijsko čišćenje, da li bi se to tumačilo da smo je mi ponovo ubili?"
<BR>&nbsp;&nbsp;&nbsp;&nbsp;&nbsp;Gledao sam ga ljutito. "Ne. Bila je mrtva i pre toga."
<BR>&nbsp;&nbsp;&nbsp;&nbsp;&nbsp;"Ali da je ponovo oživela u tebi... dobro, nećemo više o tome, Eli. U ovom trenutku to je ionako samo čista spekulacija." Odmahnuo je rukom. "Na stranu sve ovo, kaži mi, jesi li saznao nešto novo?"
<BR>&nbsp;&nbsp;&nbsp;&nbsp;&nbsp;Od ogorčene žene koja je samu sebe bukvalno rastrgla? "Saznao sam da nije morala da se stara da postane psihotična. Već je takva i bila."
<BR>&nbsp;&nbsp;&nbsp;&nbsp;&nbsp;"Ali budimo ozbiljni, Eli. Zar nije bilo baš ničega... nekog saznanja, nekog otkrovenja.... uh, nekog konačnog saznanja o bilo kakvoj vrsti života posle smrti?"
<BR>&nbsp;&nbsp;&nbsp;&nbsp;&nbsp;Namerno odugovlačeći s odgovorom, zapalio sam cigaretu. Koliko je zaista Nelson Nelson bio star? I koliko se nadao da će još ostariti? Želeo sam da mu kažem da ako i postoji odgovor - ili, Odgovor - da ga ne može dati um mrtvaca, jer njemu se ne može ni postaviti pravo pitanje. Ako ne znate sada, nećete znati ni onda. Umesto da mu to kažem, legao sam opet na otoman i dunuo dim prema tavanici. "Život je kurva. A onda umreš."
<BR>&nbsp;&nbsp;&nbsp;&nbsp;&nbsp;Prosto sam mogao da čujem kako je NN zinuo. Nastupio je dugi, napeti trenutak ćutanja, a zatim je on počeo da se smeje. "Ta ti je dobra, Kamenoliki", reče najzad, brišući oči, "Gotovo si me prevario."
<BR>&nbsp;&nbsp;&nbsp;&nbsp;&nbsp;Gotovo sam prevario i samoga sebe, ali sam se samo nasmešio, kao da me je pročitao. U njegovom vlastitom interesu, nadao sam se da će ovo zauvek shvatiti kao vic. Da bih se potpuno obezbedio, otišao sam na hemijsko čišćenje čim su tužbe povučene i dogovor postignut. Tek da budem siguran.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
