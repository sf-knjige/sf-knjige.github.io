<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. DEO PESA
<P>&nbsp;&nbsp;&nbsp;&nbsp;&nbsp;Njorka je drškom igličara lupao, i to jako, po vratima stare crkvene stambene zgrade u Ciglenoj ulici. Iza njega, Inkus pročisti grlo; bio je to mali zvuk, izvinjavajući, kakav bi se mogao očekivati od zeca ili veverice. Iza Inkusa, dvadeset dvoje muškaraca i žena počeše nešto mrmljati između sebe.
<BR>&nbsp;&nbsp;&nbsp;&nbsp;&nbsp;Njorka zalupa opet.
<BR>&nbsp;&nbsp;&nbsp;&nbsp;&nbsp;"Unutra je on, borče", saopšti Hamerston. "Naime, neko jeste unutra. Čujem to."
<BR>&nbsp;&nbsp;&nbsp;&nbsp;&nbsp;"Ja ne čujem", reče Njorka, "a baš imam dobar sluh."
<BR>&nbsp;&nbsp;&nbsp;&nbsp;&nbsp;"Nemaš dovoljno dobar. Da ja razvalim vrata, patera?"
<BR>&nbsp;&nbsp;&nbsp;&nbsp;&nbsp;"Ni u kom slu-čaju. Njorka, sine moj, dopusti da ja pokušam."
<BR>&nbsp;&nbsp;&nbsp;&nbsp;&nbsp;Umornim kretnjama Njorka se skloni od vrata. "Ako misliš da možeš kucati bolje nego ja, patera, samo izvoli."
<BR>&nbsp;&nbsp;&nbsp;&nbsp;&nbsp;"Kad bih ja pokucao, sine moj, odnosno, pokušao pokucati, učinci bi bili istovetni tvojima, u to sam uveren potpuno; ako ne i slabiji; ali moj um, međutim, može se pokazati kudikamo korisniji."
<BR>&nbsp;&nbsp;&nbsp;&nbsp;&nbsp;"Patera je najpametniji biološki čovek koji postoji", reče Hamerston gomili. "Najpametniji u celom 'Svitku'." Ljudi su se gurkali levo, desno, nastojeći da zavire iza Hamerstona, da vide šta se dešava.
<BR>&nbsp;&nbsp;&nbsp;&nbsp;&nbsp;Inkus se ispravi celom svojom, ne osobito velikom, visinom. "Blagosloveno bilo ovo boravište, u najsvetije ime, Pesovo, ime Oca bogova, po čijem poslu i dolazimo. Blagosloveno bilo i u ime Ehidne graciozne, njegove družbenice, i u ime svih njihovih sinova i kćeri jednako, dana današnjeg i svakog budućeg sve dok se Plan Pesov ne ostvari u celosti; i u ime Scile, pokroviteljke grada našeg svetog, Virona, koja je, uz to, i pokroviteljka mene lično."
<BR>&nbsp;&nbsp;&nbsp;&nbsp;&nbsp;Hamerston se nagnu ka njemu i šapnu mu bučno, teatralno: "Prestali su da se mrdaju unutra, patera."
<BR>&nbsp;&nbsp;&nbsp;&nbsp;&nbsp;Inkus opet napuni pluća. "Patera Skočimiše! Tebe poštujemo i cenimo osećanjem najuzvišenijim, svetim. Ja koji govorim jesam, kao i ti, augur sveti. I ne samo to, ja sam i nešto više, jer ja sam onaj augur koga je Scila Scintilacijska lično odabrala da od sad vodi Svešteničko udruženje našeg svetog grada.
<BR>&nbsp;&nbsp;&nbsp;&nbsp;&nbsp;U društvu sa mnom jesu dvojica laika koji u najvišoj meri zaslužuju tvoju mnogocenjenu pažnju, jer to su Njorka i Hamersmit, jedan biohemijski čovek, a drugi hemijski, spojeni zadatkom istim, jer njih dvojicu je odabrao Gospod Pes sam, da budu izvršioci njegove volje, na žrtvovanju kojim sam rukovodio ja, i to..."
<BR>&nbsp;&nbsp;&nbsp;&nbsp;&nbsp;Vrata se otvoriše za širinu šake, i ukaza se bledo, prestrašeno lice patere Školjke. "J-je... Jesi li stvarno augur?"
<BR>&nbsp;&nbsp;&nbsp;&nbsp;&nbsp;"Jesam, sine moj. Ali ako si ti patera Skočimiš, augur ovog mantejona, onda si pogrešan patera Skočimiš, onaj koga ne tražimo."
<BR>&nbsp;&nbsp;&nbsp;&nbsp;&nbsp;Iza Hamerstona jedan od Njorkinih sledbenika, onaj koji je uspeo najbliže prići, reče: "Koji augur! Ovo nije augur, vidi mu žipon."
<BR>&nbsp;&nbsp;&nbsp;&nbsp;&nbsp;Inkus se okrete i obrati se tom čoveku, ali ne propuštajući da zaglavi jednu svoju nogu (stopalo, zapravo, ne osobito veliko) u vrata. "Jeste, jeste on augur, sine moj. Zar ja svoju sortu ne znam? Ne može jedna obična tunika mene da zavara."
<BR>&nbsp;&nbsp;&nbsp;&nbsp;&nbsp;"Ma nego šta je nego sveštenik", reče Njorka. "Dolazi ovamo, patera." On dohvati Školjku za zglavak šake i silovito ga povuče ka sebi, tako da se ovaj začas nađe ispred vrata. "Kako ti je ime?"
<BR>&nbsp;&nbsp;&nbsp;&nbsp;&nbsp;Školjka je samo blenuo u njega; usta je otvarao i zatvarao bez glasa.
<BR>&nbsp;&nbsp;&nbsp;&nbsp;&nbsp;"To je patera Školjka, sine moj", saopšti jedan čovek sa belom bradom koji je, umesto Školjke, stao na vrata. Glas mu je bio starački, škriputav i piskutav poput pretovarenih zaprežnih kola, iako je na sebi imao brilijantnu plavu tuniku namenjenu nekom mladom čoveku. "Ja sam patera Skočimiš, i ja sam ovde augur." Njegove oči pomućene od starosti usmeriše se ka Inkusu. "Mene tražiš. U poslednje vreme slabo čujem, ali to sam čuo. Pa, dobro." Skočimiš iziđe iz zgrade i pokretima ruke iscrta znak sabiranja u vazduhu, između Inkusa i sebe; znak mu je bio primetno veći, i po širini i po visini, nego što je trenutno bio običaj. "Radi ono zbog čega si došao, ali pusti Školjku."
<BR>&nbsp;&nbsp;&nbsp;&nbsp;&nbsp;Njorka je Školjku već pustio. "E, jeste, ti si taj tip. Imaš sveti prozor u ovom tvom mantejonu, patera?"
<BR>&nbsp;&nbsp;&nbsp;&nbsp;&nbsp;"Kakav bi to mantejon bio bez svetog prozora. Kro-krahhh..." Skočimiš sa zakašlja, posle nekog vremena pljunu. "Kroz godine mnoge ja tom prozoru služih, evo godinu već šezdeset i jednu. Pa..." On zaćuta, poče sisati desni, a pogledom prelaziti od Inkusa do Njorke i nazad. "Ko je ovde šef?"
<BR>&nbsp;&nbsp;&nbsp;&nbsp;&nbsp;"Ja", reče Njorka i pruži mu ruku. "Ja sam ono što zovu 'teodidakt', patera. To je treb'o da ti kaže patera Inkus, ovde prisutan. Mene je prosvetlio Tartaros. Radim, sada, jedan posao za njegovog ćaleta. Ovi sa mnom - isto." On trzajem palca pokaza ka Hamerstonu i Inkusu, a onda opet pruži ruku.
<BR>&nbsp;&nbsp;&nbsp;&nbsp;&nbsp;Patera Skočimiš se rukova s njim. Šaka mu je bila suva i hladna, a stisak, s obzirom na veličinu, iznenađujuće slab; samo su mu oči na trenutak zablistale. "Hteo sam reći da bih rado umro pred mojim svetim prozorom, sine moj, ali vi niste došli da nas pobijete."
<BR>&nbsp;&nbsp;&nbsp;&nbsp;&nbsp;"Naravno da ne. Stvar je u ovome: ti u sebi nosiš jedan deo Pesa."
<BR>&nbsp;&nbsp;&nbsp;&nbsp;&nbsp;Školjka, koji se taman bio malo opustio, opet izbulji oči.
<BR>&nbsp;&nbsp;&nbsp;&nbsp;&nbsp;"A Pes sada hoće da mu se taj deo vrati. Pa je poslao nas po to."
<BR>&nbsp;&nbsp;&nbsp;&nbsp;&nbsp;"Sine moj..."
<BR>&nbsp;&nbsp;&nbsp;&nbsp;&nbsp;"To je taj posao koji rekoh da sad obavljam, patera. To je on od mene zatražio, prilikom teofanije."
<BR>&nbsp;&nbsp;&nbsp;&nbsp;&nbsp;Jedan od Njorkinih sledbenika uzviknu: "To je bilo ovog popodneva, patera! Bili smo prisutni!"
<BR>&nbsp;&nbsp;&nbsp;&nbsp;&nbsp;"Dogodila se još jedna?" Skočimiš podiže izrovašeno, staro lice ka nestajućoj zlatnoj niti koja je jedina još preostala od dugačkog Sunca; na tren se učini da je visok maltene koliko i Njorka.
<BR>&nbsp;&nbsp;&nbsp;&nbsp;&nbsp;"U Svilinom mantejonu!" uzviknu isti taj sledbenik.
<BR>&nbsp;&nbsp;&nbsp;&nbsp;&nbsp;Njorka klimnu glavom. "Ali se ovaj put pojavio sam Pes, patera. To si čuo, zar ne? Kazao nam je da si ti njega jednom prilikom video."
<BR>&nbsp;&nbsp;&nbsp;&nbsp;&nbsp;"To jeste", reče Školjka neočekivano.
<BR>&nbsp;&nbsp;&nbsp;&nbsp;&nbsp;"E, fino." Njorka je osećao kako se i poslednji zaostatak sumnje u njemu topi, nestaje. Isceri se široko. "To je dobro, patera. To je stvarno dobro! Narod priča kako je mnogo vremena prošlo otkad se ijedan bog pojavio na ijednom svetom prozoru; naime, to je narod pričao pre nego što se pojavila Kipris i rekla nam da možemo da provalimo gde god hoćemo, one noći. Međutim, nikad se nije tačno govorilo koliko godina je prošlo i koji je to čovek poslednji video boga na svetom prozoru. Pes kaže da si to bio ti, dao nam je tvoje ime, ali nismo znali gde da te nađemo."
<BR>&nbsp;&nbsp;&nbsp;&nbsp;&nbsp;Školjka pogleda Inkusa molećivo. "Ne razumem, patera. Da li vi to kažete 'deo' Pesa? Ili mislite 'dao' Pesa, što bi značilo, Pesov mir? Ovaj patera je hiljadama preneo Pesov mir pre nego što su se upokojili. Hiljadama, siguran sam, ali..."
<BR>&nbsp;&nbsp;&nbsp;&nbsp;&nbsp;"Ma, komad, parče Pesa", objasni Hamerston. "Kao, da kažem, krišku. Ili, kao kad bih ja sad odvrnuo jedan od mojih prstiju. Deo Pesa."
<BR>&nbsp;&nbsp;&nbsp;&nbsp;&nbsp;"Trebaće nam životinje za ovo", saopšti Njorka, pojačanim glasom. "Celo krdo životinja. Slušaj vamo, narode! Našli smo ga. Ovaj ovde ispred mene, to je taj sveti augur koji u svojoj glavi nosi jedan deo Pesa, i to deo koji Pes sad hoće da mu se vrati. Naš posao bio je da ga nađemo. Mislim, posao moj i Hamerstonov, i posao ovog patere ovde."
<BR>&nbsp;&nbsp;&nbsp;&nbsp;&nbsp;Uz Skočimiša se, kao senka, pojavi jedna sibila, pogurena, stara. "Hoće li oni nešto protiv tebe, patera? Prošla sam kroz stambenu. Prekršila sam pravilo, ali ne marim. Ako će ovi - ako će oni tebi neko zlo..."
<BR>&nbsp;&nbsp;&nbsp;&nbsp;&nbsp;"Sve će biti u redu, Mejtera", reče joj stari augur umirujućim tonom. "Sve će biti sasvim u redu."
<BR>&nbsp;&nbsp;&nbsp;&nbsp;&nbsp;Nastavljajući govor sledbenicima, Njorka im reče: "Nas trojica uradismo svoje, sad ste vi na redu. Hoćete da budete deo ovoga? Deo najveće stvari koja se ikada dogodila? Da vratite Pesa narodu celog svita? Onda sad nabavite životinje, i to dobre. Nabavite ih na svaki mogući način, i dovedite ih ovamo, u ovaj mantejon."
<BR>
<BR>&nbsp;&nbsp;&nbsp;&nbsp;&nbsp;"Ne možeš ti sam izlaziti na vrata, kad neko pokuca", reče Mejtera Mermer, prekorno, Svili. "To jednostavno ne može!"
<BR>&nbsp;&nbsp;&nbsp;&nbsp;&nbsp;On opet sede, mutno nezadovoljan što će ono za čim toliko čezne - odmor od hrpa svakojakih dokumenata na radnom stolu ispred njega - biti još jednom odloženo. Grad Viron je na raznim svojim računima u Ministarstvu finansija, zvanom 'Fiskalno' ili 'Fisk', imao ukupno... Svila nekoliko puta lupnu olovkom po radnom stolu, nesvesno oponašajući direktora Lastu. Ukupno nešto preko četiri stotine hiljada zlatnih kartica. U rukama jednog čoveka, to bi bilo ogromno bogatstvo; ali treba Gardu plaćati, i komisionare, i ćate svakojake, i još službenika mnogo raznih, a onda i firme koje su sa gradom potpisale ugovore da čiste ulice i povremeno ih opravljaju.
<BR>&nbsp;&nbsp;&nbsp;&nbsp;&nbsp;Kriveći usta, Svila se priseti obećanja - onako lako datog - da će nagraditi sve one koji su se hrabro borili, i na jednoj strani i na drugoj.
<BR>&nbsp;&nbsp;&nbsp;&nbsp;&nbsp;Moraće, štaviše, da plati za sva četiri talusa pre nego što mu Lasta isporuči prvog; tako je zapisano u ugovoru koji Svila potpisao pre manje od jednog sata. Ali mnogo pre nego što ti talusi budu dovršeni, Gardi će zatrebati hrana, municija i popravka pet naoružanih lebdelica. (Po deseti ili dvanaesti put tog dana, Svila razmotri mogućnost da pošalje te mašine u tunele, u bitku, i odustade, i ovog puta, od toga.) Za to vreme mora se davati plata i obojici gradskih talusa; samo su dva preostala. Pre izbijanja borbi bilo ih je mnogo više.
<BR>&nbsp;&nbsp;&nbsp;&nbsp;&nbsp;Pojavi se ponovo Mejtera Mermer, klanjajući se. "Došao je generalisimo Usik, patera. Želi razgovarati sa tobom bez odlaganja." Usikova zdepasta, masivna prilika bila je već na vidiku: kroz kitnjasto izrezbarena vrata Svila ga je video kako stoji u prijemnoj kancelariji i nestrpljivo se klati napred-nazad.
<BR>&nbsp;&nbsp;&nbsp;&nbsp;&nbsp;"Naravno", reče Svila vedro i odlučno. "Uvedi ga, Mejtera, molim te. Izvinjavam se što ti dajem ulogu vratara."
<BR>&nbsp;&nbsp;&nbsp;&nbsp;&nbsp;"Nimalo mi nije teško palo, patera, naprotiv."
<BR>&nbsp;&nbsp;&nbsp;&nbsp;&nbsp;Iza nje je Usik već umarširao u kancelariju; sledećeg trenutka zaustavi se pred Svilinim radnim stolom i salutira veličanstvenim razmahom ruke, uz čujni sudar uglačanih peta. "Nadam se da ti rane ne stvaraju mnogo problema, Kalde."
<BR>&nbsp;&nbsp;&nbsp;&nbsp;&nbsp;"Ni najmanje, generalisimo. Hvala ti, Mejtera - to bi bilo sve."
<BR>&nbsp;&nbsp;&nbsp;&nbsp;&nbsp;"Kafu, patera? Čaj?"
<BR>&nbsp;&nbsp;&nbsp;&nbsp;&nbsp;Usik odmahnu glavom: ne.
<BR>&nbsp;&nbsp;&nbsp;&nbsp;&nbsp;"Ne, Mejtera, ali hvala ti." On joj odmahnu rukom da ode. "Privuci jednu stolicu bliže, generalisimo, i sedi. I opusti se. Jeste li našli...?"
<BR>&nbsp;&nbsp;&nbsp;&nbsp;&nbsp;"Nažalost, nismo, Kalde."
<BR>&nbsp;&nbsp;&nbsp;&nbsp;&nbsp;"Sedi, sedi. Onda, šta je?"
<BR>&nbsp;&nbsp;&nbsp;&nbsp;&nbsp;"Gledao si, kao i ja, paradu." Usik donese bliže jednu stolicu bez rukonaslona, koja je izgledala suviše malena za njega.
<BR>&nbsp;&nbsp;&nbsp;&nbsp;&nbsp;"Zaključio sam da je naša gardijska brigada izgledala zapanjujuće uredno, ako se ima u vidu da je neposredno pre toga povučena iz borbe."
<BR>&nbsp;&nbsp;&nbsp;&nbsp;&nbsp;"Pahhh!" Usik tim uzvikom oduva tu temu razgovora daleko od sebe. "Hvala ti, Kalde, ljubazan si. Ali Trivigauntkinje? To je trebalo gledati: Sijufinu hordu."
<BR>&nbsp;&nbsp;&nbsp;&nbsp;&nbsp;Svila, koji se pitao kako da pokrene izvesna pitanja koja su tokom popodneva bila u njegovim mislima, pokuša da iskoristi ovu priliku. "Meni se učinilo da su najvažnije bile one stvari koje nismo videli. Ma, sedi, molim te. Ne volim da gledam ovako nagore ka tebi."
<BR>&nbsp;&nbsp;&nbsp;&nbsp;&nbsp;Usik sede. "Video si njihovu pešadiju. Nadam se da si bio jednako impresioniran kao ja."
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Takođe njihovu konjicu. Veoma mnogobrojnu, Kalde. Dvaput brojniju nego što sam ja očekivao." Usik namota oko prsta jedan kraj svojih brkova, čiji su vrhovi bili beli, i povuče.
<BR>&nbsp;&nbsp;&nbsp;&nbsp;&nbsp;"Konjica je bila divna, svakako, ali na mene su poseban utisak ostavili njihopvi topovi; nikad nisam video tako velike topove. Da li mi - da li ti uopšte imaš topove, generalisimo?"
<BR>&nbsp;&nbsp;&nbsp;&nbsp;&nbsp;"Imamo nekoliko. Nikad nismo imali onoliko topova koliko bih ja voleo. Kakav je tvoj utisak o njihovim letećim kolima, Kalde?"
<BR>&nbsp;&nbsp;&nbsp;&nbsp;&nbsp;"Nije ih bilo."
<BR>&nbsp;&nbsp;&nbsp;&nbsp;&nbsp;"A talusi? Rado bih čuo tvoje mišljenje, Kalde."
<BR>&nbsp;&nbsp;&nbsp;&nbsp;&nbsp;Svila zavrte glavom. "Nećeš ga dobiti, generalisimo. Nijedan njihov talus nije se pojavio. To je pitanje koje..."
<BR>&nbsp;&nbsp;&nbsp;&nbsp;&nbsp;"Upravo tako!" Usik pusti brk i razmaha se kažiprstom da naglasi poentu. "Ne bih želeo da se osećaš neravnopravno i postiđeno, Kalde. Svaki čovek ima veliko znanje o nekim oblastima, a malo ili nikakvo o drugim. Tako jedino i može biti. Niko ne može predvideti šta će se desiti u ratu, ali komandant mora pokušati da predvidi. Kakve borbe očekuje Sijufica ovde? Horda oblikuje sebe onako kako čovek oblači sebe, jednog dana za lov, drugom prilikom za odlazak u pozorište. Ja sam njenu hordu sada video, i sad ću ti reći."
<BR>&nbsp;&nbsp;&nbsp;&nbsp;&nbsp;Svila, koji je i sam nameravao da govori opširno, reče: "Samo izvoli."
<BR>&nbsp;&nbsp;&nbsp;&nbsp;&nbsp;"Ona će se boriti na površini, a na ispod zemlje. Štaviše, ne u gradu, ili vrlo malo u gradu. Pešadija je, Kalde, za borbu u gradu, a naročito za odbranu grada. Topovi koji su te toliko impresionirali takođe su za odbranu. Sijuf je naumila da, uglavnom, napada. Zato je dovela konjicu, koja može brzo otići na mesto koje sama Sijuf, gledajući iz vazdušne lađe, odabere, i koja može na tom mestu napasti bez upozorenja. Govorila je o mulama koje uz mnogo napora izvuku njene topove iz gliba; prisluškivao sam taj vaš razgovor, što ćeš mi, nadam se, oprostiti."
<BR>&nbsp;&nbsp;&nbsp;&nbsp;&nbsp;"Naravno da si morao sve čuti, stajao si pored generalice Sabe."
<BR>&nbsp;&nbsp;&nbsp;&nbsp;&nbsp;"Tačno tako. Zašto ne talusi, Kalde? Mi, u tvojoj Gardi, pomoću talusa izvučemo zaglibljen top, pa i cela tovarna kola, čak; jedan talus je jači od trideset mula. Zašto ne bi upotrebila taluse, i zašto ti ne bi to rekla?"
<BR>&nbsp;&nbsp;&nbsp;&nbsp;&nbsp;"Zato što nema nijednog. Primetio sam ja to na paradi, a pre završetka parade počeo sam itekako razmišljati o tome. Možda ne znaju da ih prave u Trivigaunteu, mada bih ja očekivao da će nezaposleni talusi ići i sami u one gradove gde su traženi, pa bi onda išli i u Trivigaunte ako je takav slučaj."
<BR>&nbsp;&nbsp;&nbsp;&nbsp;&nbsp;"Zadržali su oni svoje taluse za odbranu svog grada, Kalde. I lebdelice. To su oruđa za forsiranje gradske ulice. Najprikladniji su, dakle, i za napad u tunelu."
<BR>&nbsp;&nbsp;&nbsp;&nbsp;&nbsp;"Slažem se."
<BR>&nbsp;&nbsp;&nbsp;&nbsp;&nbsp;"Njihovi talusi i lebdelice bili bi uništeni dole u tunelima, u borbi sa vojnicima i talusima Ajuntamienta. Dakle, jasno ti je."
<BR>&nbsp;&nbsp;&nbsp;&nbsp;&nbsp;Svila, koji je, pun strepnje, uviđao zaključak čak i mnogo jasnije nego što bi hteo, reče: "Nije mi onoliko jasno koliko bih hteo. Nastavi, generalisimo."
<BR>&nbsp;&nbsp;&nbsp;&nbsp;&nbsp;"Moja žena posećuje jednu ženu koja tvrdi da joj ume proreći budućnost." Usik opet povuče brk. "Moja žena kaže da ne veruje u te stvari, ali veruje. Grdio sam je, ali uzalud. Neženja je pošteđen tačno jedne polovine neprijatnih stvari u životu."
<BR>&nbsp;&nbsp;&nbsp;&nbsp;&nbsp;"I mi auguri", reče Svila obazrivo, "tvrdimo da umemo predskazati šta će biti. Naime, tvrdimo da se božja volja može pročitati u utrobi životinja prinetih bogovima na oltar. Priznajem da su ovčija creva slabo verovatan 'materijal za pisanje' čak i za božju ruku, ali istorija navodi mnoge primere predskazanja koja su se ispunila."
<BR>&nbsp;&nbsp;&nbsp;&nbsp;&nbsp;Mali osmeh uzdiže Usikove brčine. "Nije ti zasmetalo što sam promenio temu, Kalde."
<BR>&nbsp;&nbsp;&nbsp;&nbsp;&nbsp;"Ni najmanje."
<BR>&nbsp;&nbsp;&nbsp;&nbsp;&nbsp;"Dobro. Pomenuh tu proročicu zato što je lažna, kao i mnoge njoj slične; ne bih želeo da pomisliš da sam i ja jedan od lažnih proroka poput njih. Ali ako predskažem šta će biti sledeći događaj u ovom ratu, i ako se to ostvari, da li će to povećati moj proročki 'kredit' kod tebe?"
<BR>&nbsp;&nbsp;&nbsp;&nbsp;&nbsp;"On je već sad toliki da veći ne može biti, generalisimo."
<BR>&nbsp;&nbsp;&nbsp;&nbsp;&nbsp;"Onda će ovo dokazati da zaslužujem poverenje koje mi daješ. Sijuf će poslati velike jedinice u tunele, u bitku. Te njene snage hrabro će kidisati na neprijatelja, razviće se strašne borbe. Očekujem da ćeš ti, Kalde, biti poveden da to gledaš, ako budeš pristao. Naći ćeš tunel pun-puncijat leševa."
<BR>&nbsp;&nbsp;&nbsp;&nbsp;&nbsp;Svila zamišljeno klimnu glavom.
<BR>&nbsp;&nbsp;&nbsp;&nbsp;&nbsp;"Čim se vratiš u Juzgado, insistiraćeš da se ti odredi povuku, te herojski nastrojene devojke. Tako će i biti učinjeno, i Sijuf se posle toga više neće boriti u tunelima."
<BR>&nbsp;&nbsp;&nbsp;&nbsp;&nbsp;"Lažan si prorok, generalisimo", reče mu Svila, "jer ja, sad kad sam ovo čuo, neću dozvoliti da se to desi."
<BR>&nbsp;&nbsp;&nbsp;&nbsp;&nbsp;"U kom slučaju ćemo mi morati da se borimo tamo, a pošto su tuneli uski, boriće se samo po stotinak, dvesta ljudi u jedan mah. Gubićemo lebdelice, jednu po jednu, kao i taluse, a uz njih i desetine boraca. Biće to spor posao, a dok bude trajao, naše brojno stanje će se smanjivati iz dana u dan. Te hiljade i hiljade boraca generalice Nane, koji su sila tako ogromna. Možeš li ti njih da plaćaš?"
<BR>&nbsp;&nbsp;&nbsp;&nbsp;&nbsp;Svila odrečno zavrte glavom.
<BR>&nbsp;&nbsp;&nbsp;&nbsp;&nbsp;"Onda, šta će ih zadržati na okupu, ako ne budu imali gde da se bore? Borac ratuje za čast, Kalde, bez obzira na to da li je posredi borac generala Rađe ili njen. Ili se bori iz odanosti. Ili za plen, ponekad. Ali borac čeka samo za pare. Neće da čeka bez para, jer kad nema borbe, ne može se steći ni junačka slava, niti se može poginuti za zastavu, niti ugrabiti neki plen."
<BR>&nbsp;&nbsp;&nbsp;&nbsp;&nbsp;"Trivigauntkinje su već sad jače od nas", reče Svila tmurno. "Tako, barem, ja mislim, posle onoga što smo videli danas."
<BR>&nbsp;&nbsp;&nbsp;&nbsp;&nbsp;Usik odmahnu glavom. "Nisu još, Kalde, mada su redovi generalice Nane počeli, možda, pomalo da se osipaju. Ali do kraja ove zime..." Usika prekidoše zvuci zvona i Rogovi žurni koraci.
<BR>
<BR>&nbsp;&nbsp;&nbsp;&nbsp;&nbsp;Trojica augura bili su saglasni da Skočimiš treba da ponudi prvu i ujedno najveću žrtvu. Preostale žrtve - osam je dovedeno kroz ledeni sumrak u stari mantejon u Ciglenoj, a očekivalo se pristizanje i drugih životinja svakog trenutka - da budu podeljene, polovina Inkusu, a poliovina Školjki, i to tako da Inkus prinese drugu, četvrtu, šestu i tako dalje, ali svaki da slobodno bira između svih životinja one koje hoće, samo da ne uzme najveću.
<BR>&nbsp;&nbsp;&nbsp;&nbsp;&nbsp;Njorka, koji je njihov razgovor pratio kao svedok koji ćuti, sada sa zanimanjem isprati pogledom pateru Skočimiša, koji se teturao ka ambionu; to nejako telo, tu lobanju napola ćelavu, a napola obraslu snežnobelom kosom. U toj glavi je neki delić Pesa Velikoga, Gospoda celog 'Svitka' i oca sedmoro bogova? Da li taj komadić zna da će sad biti uzet?
<BR>&nbsp;&nbsp;&nbsp;&nbsp;&nbsp;Ma, naravno, naravno da zna, reče Njorka sebi; mora da zna. On, Njorka, objasnio je celu stvar Skočimišu, zar ne? Kako bogovi mogu da otrgnu od sebe komade, a da ne postanu ništa manji, i kako te komade mogu da uvale nekom tipu u lobanju. Pa, ti vidi. Uvaljeno parče boga može da se ponaša pristojno prema tebi, ali baš i ne mora. Može da ne radi ništa, samo da postoji; Njorka se veoma potrudio da im ovo objasni. Stvar je kao kad se čovek popne magarcu na leđa. Mogao bi da ga tera u krug, u kas, levo, desno; ali samo ako hoće. A ako neće, onda ništa. Može jahač da ispusti uzde, nabaci jednu nogu na sedlo i zadrema, a magarac onda lunja po svojoj, magarećoj volji, pase, pije vodu, ili već čini šta god drugo mu padne na um. Pes je tako puštao ljude da lunjaju, dugi niz godina, ali hoće li ih puštati još dugo?
<BR>&nbsp;&nbsp;&nbsp;&nbsp;&nbsp;"Moji vrlo dragi novi prijatelji", poče Skočimiš, "znam da niste, niko od vas..." On se zakašlja, i lepo se videlo da bi hteo da pljune; ali proguta. "Da niste došli ovamo i doneli bogovima lepše ponude nego što videsmo još od... ne znam kad."
<BR>&nbsp;&nbsp;&nbsp;&nbsp;&nbsp;Pogleda pokroviteljski prema sibilama okupljenim oko lomače koju je najmlađa upravo palila na oltaru. "Mejtero Drvenico, ti imaš bolje pamćenje. Dovedoše, upravo, još jedno tele. To su sad, već, tri teleta. Ne, četiri. Četiri lepa teleta i četiri jagnjeta, i jedno ždrebe. Imaćemo i bika pre nego što počnemo da žrtvujemo, tako mi svega... Šta ono htedoh da te pitam, Mejtero?"
<BR>&nbsp;&nbsp;&nbsp;&nbsp;&nbsp;"Kad smo imali bolje životinje", reče mu najstarija sibila. "Imali smo kad si ti došao iz shole, patera. Tada su tvoji roditelji i tvoja tetka doveli junicu i pauna i - o, za ime svita. Meni je to pričala Mejtera Žalfija. Šta li je ono još rekla..."
<BR>&nbsp;&nbsp;&nbsp;&nbsp;&nbsp;"Majmuna", obavesti je Skočimiš. "Sećam se tog majmuna, Mejtera." Nije mu se bilo dopalo prinošenje majmuna na žrtvu, a nešto od tog nedopadanja pokaza se na njegovom licu i sad, posle šezdeset i jedne godine. "Nije bitno. Bilo ih je devet, po jedna životinja za svakog od devetoro velikih."
<BR>&nbsp;&nbsp;&nbsp;&nbsp;&nbsp;Kao da je u razredu loših đaka, on upre pogled u Njorku i Hamerstona, i u one Njorkine sledbenike koji su se vratili. "Postoji devet velikih bogova, što bi svi vi mladi ljudi trebalo da znate. To su Pes i Ehidna i njihovo sedmoro dece. Moj otac i moja tetka kupili su tada po jedan dar za svakog od devetoro, da bih ja to prineo tokom mog prvog prinošenja žrtava ovde. Evo, tu, baš tu, na ovom oltaru, prinesoh ja tada. Većinom su životinje bile male. Nekakva ptica pevačica za Molpu, krtica za Tartarosa, i majmun, te tri se sećam."
<BR>&nbsp;&nbsp;&nbsp;&nbsp;&nbsp;Inkus, koji je, zajedno sa Školjkom, čekao, poče da se vrpolji nestrpljivo.
<BR>&nbsp;&nbsp;&nbsp;&nbsp;&nbsp;Skočimiš, ako je to i primetio, ničim ne pokaza da je primetio. "Ono što su oni tada radili bilo je veoma važno. Omogućavali su jednom mladom čoveku da krene u..." On se opet zakašlja. "Izvinjavam se. Božja volja, siguran sam. Htedoh samo reći da je ovo što danas radimo još važnije. Jedan bog, i to ne bilo koji nego Gospod Bog Pes lično, kažu mi, saopštio je ovoj novoj gospodi, i pateri - pateri...?"
<BR>&nbsp;&nbsp;&nbsp;&nbsp;&nbsp;"Inkusu", reče mu Hamerston, kao šaptač, iz prednjeg reda.
<BR>&nbsp;&nbsp;&nbsp;&nbsp;&nbsp;"Inkusu. Šta li je to inkus? Ne verujem da sam ijednog inkusa prineo na žrtvu tokom svih mojih godina. No, nije bitno. Sigurno je neka od onih malih životinja koje žive na drveću i jedu ptičja jaja, a?" Novo zakašljavanje. "Rekao im je da ako me nađu... Je l' tako?"
<BR>&nbsp;&nbsp;&nbsp;&nbsp;&nbsp;Inkus, koji je trenutak pre toga bio na domak žestoke pobune protiv Skočimiševih reči, sada ovlada sobom i reče: "Ti, patera, jesi doista onaj augur koga je Pes lično prozvao, ukoliko si taj patera Skočimiš na koga je on mislio."
<BR>&nbsp;&nbsp;&nbsp;&nbsp;&nbsp;Školjka dodade, ohrabrujućim tonom: "Ja sam siguran da jesi, patera."
<BR>&nbsp;&nbsp;&nbsp;&nbsp;&nbsp;"Ako me nađu, i ako žrtvuju, on će se pojaviti opet, rekao je. Jesam to dobro...?"
<BR>&nbsp;&nbsp;&nbsp;&nbsp;&nbsp;Hamerston, Inkus i Školjka zaklimaše glavama u znak potvrde, a i većina drugih prisutnih vernika; nastade malo komešanje u zadnjem delu mantejona, jer uđe jedan čovek ogromno visok, vodeći pitomog pavijana.
<BR>&nbsp;&nbsp;&nbsp;&nbsp;&nbsp;"Ono što htedoh reći dok naše dobre sibile pale vatru jeste da ovo nije mala stvar. Ovo uopšte nije mala stvar. Teofanije u poslednje vreme u Sunčevoj ulici, a sad i ova sa koje vi dolazite, to su ukupno tri teofanije. Doduše, za mene one nisu ništa novo, zaista ne može niko reći da ih nisam viđao ranije."
<BR>&nbsp;&nbsp;&nbsp;&nbsp;&nbsp;Okrete se, gegucavim kretnjama, ali ostajući u ambionu, i zagleda se pravo u Inkusa. "Ti si razgovarao sa Pesom, a?"
<BR>&nbsp;&nbsp;&nbsp;&nbsp;&nbsp;"Jesam", reče Inkus, nadimajući se od ponosa.
<BR>&nbsp;&nbsp;&nbsp;&nbsp;&nbsp;Skočimiš se opet polako preusmeri ka sredini dvorane. "Pa, dobro, da vidimo. Biće to velika stvar, ogromna stvar. Ako se dogodi."
<BR>&nbsp;&nbsp;&nbsp;&nbsp;&nbsp;Mejtera Drvenica mu svečano predade žrtveni nož. To je bio signal da se žrtvena lomača razbuktala kako valja i treba. "Ja ću ono crno tele sa belim licem", odluči on.
<BR>
<BR>&nbsp;&nbsp;&nbsp;&nbsp;&nbsp;"Tica do-đe!"
<BR>&nbsp;&nbsp;&nbsp;&nbsp;&nbsp;Bizon je zastao pred Svilinim stolom i salutirao upravo u trenutku kad je Oreb, koji je jahao na Rogovom ramenu, sleteo Svili na glavu; ni najmanji trzaj Bizonove guste crne brade nije odao da mu je ovo smešno, ali se Svili učini da ipak vidi, u Bizonovim hitrim, crnim očima, iskricu smeha. "Poranio sam, Kalde", priznade Bizon. "Došao sam pre zakazanog termina zato što sam želeo da porazgovaram sa tobom o nečemu. Ako se protiviš, shvatiću to. Kaži mi da nisam smeo doći prerano. Ali mi razgovarati moramo, a ja se nadam da ćemo to moći čim završiš ovaj raniji razgovor."
<BR>&nbsp;&nbsp;&nbsp;&nbsp;&nbsp;"Mogli smo razgovarati za večerom." Svila je razmišljao o Bizonovom salutiranju. Bizon nije pokušavao da oponaša gardijski razmah rukom i udar pete o petu; da jeste, najverovatnije bi ispao smešan. Pa ipak, njegov stil salutiranja pokazao je uvažavanje prema redu i prema funkciji Kaldea, jasno, jednostavno, čak i privlačno.
<BR>&nbsp;&nbsp;&nbsp;&nbsp;&nbsp;"Ali ne nasamo. A jedan deo onoga što imam da ti kažem..." Bizon ostavi tu rečenicu nedovršenu.
<BR>&nbsp;&nbsp;&nbsp;&nbsp;&nbsp;Usik ustade. "Mi ćemo o našoj temi morati još da popričamo, Kalde. Ne sad, ali uskoro, nadam se da se slažeš."
<BR>&nbsp;&nbsp;&nbsp;&nbsp;&nbsp;Svila klimnu glavom, zbog čega mu Oreb preskoči sa glave na levo rame.
<BR>&nbsp;&nbsp;&nbsp;&nbsp;&nbsp;"Sa tvojim dopuštenjem, idem da pogledam kako je mom sinu. Nadam se da će biti u stanju da dođe na večeru. Vratiću se u osam."
<BR>&nbsp;&nbsp;&nbsp;&nbsp;&nbsp;Svila baci pogled na časovnik: prošlo sedam. "Naravno. Reci tvom sinu, molim te, da se svi mi veoma nadamo da će on ozdraviti." Usik salutira i okrete se nalevo-krug.
<BR>&nbsp;&nbsp;&nbsp;&nbsp;&nbsp;Sklonivši se jedan korak u stranu da bi Usik mogao otići, Rog ubaci: "Šljuk se vratio kod majstora Ksipiasa, Kalde. Zamolio me je da ti to kažem."
<BR>&nbsp;&nbsp;&nbsp;&nbsp;&nbsp;Svila htede da kaže Rogu da odsad naziva Hosaana pravim imenom, ali se u poslednjem trenu uzdrža. Ako Hosaan sebe predstavlja imenom 'Šljuk', za to sigurno ima neki razlog.
<BR>&nbsp;&nbsp;&nbsp;&nbsp;&nbsp;"Majstor Ksipias je u plavoj dvorani. Kaže da ne mora da te vidi pre večere, osim ako ti želiš videti njega."
<BR>&nbsp;&nbsp;&nbsp;&nbsp;&nbsp;"To je dobro." Svila se osmehnu. "Silno su mi potrebni ljudi koji ne moraju da razgovaraju sa mnom. Kamo sreće da je takvih mnogo više. Ti, Rože, idi sad kući, da ne propustiš večeru."
<BR>&nbsp;&nbsp;&nbsp;&nbsp;&nbsp;"Kopriva i ja pomagaćemo oko vaše večere ovde. Dobićemo nešto."
<BR>&nbsp;&nbsp;&nbsp;&nbsp;&nbsp;"Ri-ba gla-va?" upita Oreb.
<BR>&nbsp;&nbsp;&nbsp;&nbsp;&nbsp;"Ako bude ijedna riblja glava, sačuvaću je za tebe", obeća Rog.
<BR>&nbsp;&nbsp;&nbsp;&nbsp;&nbsp;"Vrlo dobro, Rože, i hvala ti." Svila opet posveti pažnju Bizonu. "Kad sam čuo da si pre vremena stigao ovamo, ponadao sam se da dolaziš sa vestima da ste našli Mejteru Nanu. Vidim da niste."
<BR>&nbsp;&nbsp;&nbsp;&nbsp;&nbsp;"Nismo, Kalde, ali o tome sam hteo da razgovaram sa tobom."
<BR>&nbsp;&nbsp;&nbsp;&nbsp;&nbsp;"Onda sedi, i, da čujem. Nemam još mnogo vremena do večere - gosti će sad početi da pristižu - ali razgovor možemo dovršiti i kasnije, ako bude neophodno."
<BR>&nbsp;&nbsp;&nbsp;&nbsp;&nbsp;Bizon sede; kao i Usik, izgledao je preveliki za tu stolicu. "Razgovarao si sa Lorijem i sa Potom preko stakla, Kalde."
<BR>&nbsp;&nbsp;&nbsp;&nbsp;&nbsp;Svila klimnu glavom.
<BR>&nbsp;&nbsp;&nbsp;&nbsp;&nbsp;"Oni sa mnom neće da razgovaraju. To znam, zato što sam pokušao, pre dolaska ovamo. Ali sa tobom su razgovarali, pa bi to mogli opet. Želim da od njih zatražiš da ti omoguće da lično vidiš Mejteru Nanu. Oni tvrde da je ona u njihovim rukama; neka to i dokažu."
<BR>&nbsp;&nbsp;&nbsp;&nbsp;&nbsp;"Zašto sumnjaš u istinitost njihove tvrdnje?"
<BR>&nbsp;&nbsp;&nbsp;&nbsp;&nbsp;Bizon uzdahnu i pomače se leđima samo malo unazad, ka naslonu. "Znao sam da ćeš to pitati. Ne zameram ti, i ja bih. Ali sam se ipak nadao da nećeš."
<BR>&nbsp;&nbsp;&nbsp;&nbsp;&nbsp;"Ja-dan mali!" izrazi Oreb svoje saosećanje.
<BR>&nbsp;&nbsp;&nbsp;&nbsp;&nbsp;"Kad zatražim da je vidim", reče Svila, "oni će hteti da znaju razlog. Moraću nešto da im kažem, i to što ubedljivije, da bi nam pokazali Mejteru - pod pretpostavkom da je imaju. "
<BR>&nbsp;&nbsp;&nbsp;&nbsp;&nbsp;"Pustićeš me da gledam to?"
<BR>&nbsp;&nbsp;&nbsp;&nbsp;&nbsp;"Svakako." Svila zastade, iscrtavajući kažiprstom krugove na obrazu. "Ti si tu i emotivno angažovan. Oreb to oseća, a i ja. Nadam se da nećeš dozvoliti da te tvoja naklonost prema Mejteri Nani, a ni moja, navede na nepromišljenu akciju."
<BR>&nbsp;&nbsp;&nbsp;&nbsp;&nbsp;"To se i ja nadam, Kalde." Bizon stisnu dlakave pesnice koje su izgledale velike kao šunke. "Na onom sastanku pomenuo si da si bio u tunelima."
<BR>&nbsp;&nbsp;&nbsp;&nbsp;&nbsp;"Lo-ša rupa!"
<BR>&nbsp;&nbsp;&nbsp;&nbsp;&nbsp;"Ali bio sam i ja. Možda je trebalo već tad da ti kažem, ali nisam, zato što se nije činilo da je važno, a nisam ni želeo da pomisliš da se pravim važan. Postoji u Orili jedan prolaz koji vodi dole, u tunele; štaviše, siguran sam da postoje i drugi, ne računajući onaj ispod Juzgada kojim su prošli Pesak i njegovi vojnici."
<BR>&nbsp;&nbsp;&nbsp;&nbsp;&nbsp;Svila klimnu glavom. Sve do sad nije mu palo na um da je Bizon mogao, u prošlosti, biti lopov. On sada poče preraspoređivati svoj um, da uklopi tu informaciju; a Bizon nastavi.
<BR>&nbsp;&nbsp;&nbsp;&nbsp;&nbsp;"Posle nekog vremena obuzela me neka intuicija. Setio sam se jednog mesta koje postoji tamo dole, jedne stare stražarske sobe koju su koristili u ona vremena kad je ispod grada neprestano bilo vojske. Imao sam osećaj da su nju možda odveli tamo, pa sam sišao sa trideset mojih boraca da proverim."
<BR>&nbsp;&nbsp;&nbsp;&nbsp;&nbsp;"Lo-ša rupa!" ponovi Oreb; a Svila opet klimnu glavom i reče: "To jeste loša rupa, a ja nisam ni najmanje ubeđen da je tvoj postupak bio mudar, pukovniče. Ali razumem tvoje pobude."
<BR>&nbsp;&nbsp;&nbsp;&nbsp;&nbsp;"Našli smo to mesto." Velike šake uhvatile su jedna drugu, i činilo se da su rešile da jedna drugoj otkinu prste. "Vrata su bila otvorena, a mrlje krvi bile su na podu, na mnogo mesta. Mrlje sveže krvi, Kalde."
<BR>&nbsp;&nbsp;&nbsp;&nbsp;&nbsp;"A ta krv mogla je biti bilo čija." Svila se nadao da izrazom lica ne odaje pokunjenost. "Rože! Rože, možeš li doći za trenutak, molim te?"
<BR>&nbsp;&nbsp;&nbsp;&nbsp;&nbsp;"Kad smo se vratili na površinu, pokušao sam preko jednog stakla da razgovaram sa Ajuntamientom", nastavi Bizon. "Mislim da je i u toj staroj stražarskoj sobi nekada možda postojalo staklo, ali ako jeste, ukradeno je odavno. U svakom slučaju, pokušao sam da razgovaram sa Potom, a kad on to nije hteo, sa Lorijem. Onda sa Tarsierom, pa sa Galagom. Niko od njih nije hteo da govori sa mnom. Tad sam došao ovamo."
<BR>&nbsp;&nbsp;&nbsp;&nbsp;&nbsp;"Da li si zatražio od tvog stakla da ono, samo, nađe Mejteru?"
<BR>&nbsp;&nbsp;&nbsp;&nbsp;&nbsp;Bizon odmahnu glavom. "Ne, to mi nije palo na um. Smatraš li da bi oni nju mogli držati na nekom mestu gde postoji staklo?"
<BR>&nbsp;&nbsp;&nbsp;&nbsp;&nbsp;Rog upade u prostoriju. "Da, patera? Mislim, Kalde."
<BR>&nbsp;&nbsp;&nbsp;&nbsp;&nbsp;"Pozno je", reče Svila, "a mene već hvata umor. Izgleda mi kao da sam celog dana samo pozivao ljude na večeru, a na Mejteru sam se oslanjao da pazi ko je pozvan i ko će stvarno doći. Hoćeš li je zamoliti, molim te, da napiše za mene, čim stigne, potpunu listu onih koje očekujemo?"
<BR>&nbsp;&nbsp;&nbsp;&nbsp;&nbsp;"Mogu ti i ja reći ko dolazi, Kalde. Ili napisati. Ja sam pisao kartice koje će stajati na stolu ispred svakoga, i raspoređivao ih."
<BR>&nbsp;&nbsp;&nbsp;&nbsp;&nbsp;"Pa, da čujem. Ako mi bude zatrebao i spisak, reći ću ti tada."
<BR>&nbsp;&nbsp;&nbsp;&nbsp;&nbsp;"Ti ćeš biti na čelu stola, Kalde. Sa tvoje desne strane sedeće generalisima Sijuf. Mejtera kaže da je moramo staviti tu zato što je to večera kojom joj izražavamo dobrodošlicu u Viron."
<BR>&nbsp;&nbsp;&nbsp;&nbsp;&nbsp;Svila klimnu glavom. "Sasvim tako."
<BR>&nbsp;&nbsp;&nbsp;&nbsp;&nbsp;"Onda Njegova svesnost. Ona će, dakle, sedeti između njega i tebe."
<BR>&nbsp;&nbsp;&nbsp;&nbsp;&nbsp;Oreb se promeškolji nelagodno; Svila reče: "Nastavi."
<BR>&nbsp;&nbsp;&nbsp;&nbsp;&nbsp;"Onda generalica Saba, koja komanduje njihovom vazdušnom lađom. Zatim, pukovnik Bizon."
<BR>&nbsp;&nbsp;&nbsp;&nbsp;&nbsp;"Ja sam pukovnik Bizon", reče Bizon. "Samo sam malo poranio, da nešto popričam sa Kaldeom."
<BR>&nbsp;&nbsp;&nbsp;&nbsp;&nbsp;"Do-bar mali!" iskaza Oreb svoje mišljenje Rogu.
<BR>&nbsp;&nbsp;&nbsp;&nbsp;&nbsp;"Rog je jedan od dečaka naše palestre", reče Svila Bizonu. "Vođa dečaka naše palestre, trebalo bi da kažem; vredeo nam je koliko stotinu zlatnih kartica. Nastavi, Rože, molim te."
<BR>&nbsp;&nbsp;&nbsp;&nbsp;&nbsp;"Dabome. Pukovnik Bizon, pa posle njega Sijufina štabna oficirka, koja god bude. Onda, sasvim na drugom kraju stola, Mejtera Mermer, mada ja ne verujem da će ona mnogo sedeti i razgovarati sa ljudima, Kalde. Suviše se ona uzbuđuje i brine da nešto ne pođe loše u kuhinji. Ali ta stolica i jeste najbliže kuhinji."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Desno od nje sedeće štabna oficirka generalice Sabe, pa Šenila, pa majstor Ksipias."
<BR>&nbsp;&nbsp;&nbsp;&nbsp;&nbsp;"Počinjem da gubim uvid", reče Svila. "Gde će sedeti generalisimo Usik?"
<BR>&nbsp;&nbsp;&nbsp;&nbsp;&nbsp;"S tvoje leve strane, Kalde. Onda, njegov sin. Kad je došao, zamolio je da njegovog sina stavimo odmah do njega zato što je tom mladiću veoma narušeno zdravlje. On je zabrinut za njega."
<BR>&nbsp;&nbsp;&nbsp;&nbsp;&nbsp;"Prirodna stvar", reče Svila.
<BR>&nbsp;&nbsp;&nbsp;&nbsp;&nbsp;"Pa majstor Ksipias, levo od Usikovog sina."
<BR>&nbsp;&nbsp;&nbsp;&nbsp;&nbsp;"To bi onda značilo, ako sam te dobro pratio, petoro duž desne strane stola i petoro duž leve." Svila poče odbrojavati na prste. "Desno - Sijufica, Njegova svesnost, Saba, ovde prisutni pukovnik Bizon, i Sijufina štabna. Levo - Usik, njegov sin, Ksipias, Šenila, i Sabina štabna."
<BR>&nbsp;&nbsp;&nbsp;&nbsp;&nbsp;"Tako je, Kalde, a sa tobom i Mejterom to je dvanaest."
<BR>&nbsp;&nbsp;&nbsp;&nbsp;&nbsp;"Tica je-de?"
<BR>&nbsp;&nbsp;&nbsp;&nbsp;&nbsp;"Itekako ptica jede." Svila se osmehnu i pogleda Oreba iskosa. "Ne bih ja ni pomislio da večeram, a da mi ti ne praviš društvo. Na nesreću, ti bi za stolom bio trinaesti, kako stvari sada stoje; to se, međutim, neće desiti, jer ja, evo, tražim od Roga da postavi još jedno sedište, neposredno levo od mene - za generalicu Nanu. Molim te, napiši karticu sa njenim imenom i postavi je na sto kao i za svakog drugog. Zbog ovoga će na levoj strani stola biti nešto malo veća gužva nego na desnoj, ali gosti na toj strani moraće naprosto da to otrpe."
<BR>&nbsp;&nbsp;&nbsp;&nbsp;&nbsp;"To je vrlo veliki sto, Kalde, nikom neće biti tesno."
<BR>&nbsp;&nbsp;&nbsp;&nbsp;&nbsp;"Znam, video sam ga. Možda će generalica Nana zaista doći. Nadajmo se da hoće. Svakako će biti dobrodošla, ako se pojavi."
<BR>&nbsp;&nbsp;&nbsp;&nbsp;&nbsp;"Veoma dobrodošla", zamumla Bizon.
<BR>&nbsp;&nbsp;&nbsp;&nbsp;&nbsp;"Zato oni... ne, čekaj malo. A Gljiva? Pa, neće ti, valjda, ona pomagati u kuhinji. Zar neće ona jesti sa nama?"
<BR>&nbsp;&nbsp;&nbsp;&nbsp;&nbsp;Rogu kao da je bilo pomalo neprijatno. "Mejtera je smatrala da bi bolje bilo da Gljiva jede u svojoj sobi, Kalde. Ona nije uvek... znaš."
<BR>&nbsp;&nbsp;&nbsp;&nbsp;&nbsp;"Unuka Mejtere Mermer", objasni Svila Bizonu. "Ne verujem da si je upoznao."
<BR>&nbsp;&nbsp;&nbsp;&nbsp;&nbsp;Bizon zavrte glavom.
<BR>&nbsp;&nbsp;&nbsp;&nbsp;&nbsp;"Svakako mora jesti sa nama. Reci Mejteri da ja na tome insistiram. Ali neka ipak sedi blizu Mejtere. Dakle, stavi je na desnu stranu, između Mejtere i Sijufine oficirke. Tako ćemo imati šestoro na levoj i šestoro na desnoj strani, a ukupno četrnaest sedišta - a ješće petnaestoro, jer biće tu i Oreb. Samo, dobro pazi da staviš natpis i za Gljivu i za Generalicu Nanu."
<BR>&nbsp;&nbsp;&nbsp;&nbsp;&nbsp;Svila odahnu; sad se osećao bolje nego u ma kom trenutku još od ranog jutra. Njegova 'neformalna' večera pretvorila se u formalnost, a zatim u nešto još važnije, ali čim večeri dođe kraj, biće kraj i formalnostima (koje su mu brzo postajale odvratne). "Moguće je da je ona mrtva", reče on Bizonu. "Iz dubine duše se molim da nije, ali ta mogućnost postoji."
<BR>&nbsp;&nbsp;&nbsp;&nbsp;&nbsp;Bizon sumorno klimnu glavom.
<BR>&nbsp;&nbsp;&nbsp;&nbsp;&nbsp;"Međutim, čak i ako jeste - čak i ako bismo pronašli njeno telo ili dobili nesumnjivo tačnu vest da je mrtva - ne bismo smeli dopustiti da to Trivigauntkinje saznaju, niti čak da naslute da mi to mislimo. Ona je odnela više pobeda nego ijedan drugi naš komandant; što bolje izglede za pobedu Trivigauntkinje misle da mi imamo, to će nam veću pomoć ukazati. Jesam li jasan?"
<BR>&nbsp;&nbsp;&nbsp;&nbsp;&nbsp;Bizon klimnu glavom. "Ne smeju saznati ni njeni borci. Polovina njih bi na svoju ruku krenula da je spasava, kad bi saznala da je u rukama Ajuntamienta."
<BR>&nbsp;&nbsp;&nbsp;&nbsp;&nbsp;"A ni tvoji borci. Sasvim tačno." Svila odgurnu stolicu od radnog stola i ustade. "Hajde sa mnom; ima jedno staklo u susednoj sobi."
<BR>
<BR>&nbsp;&nbsp;&nbsp;&nbsp;&nbsp;Šaka starog Skočimiša, zaštićena oklopnom rukavicom, izvuče žrtveni nož, a tele pade na kolena, a onda se preturi na bok. Jedna od mlađih sibila nastojala je da uhvati u posudu od pečene zemlje krv koja je šikljala obilato. Spretnije nego što je Njorka očekivao da bi starac to mogao, Skočimiš odseče teletu glavu i položi je na vatru. Oko zadnjeg desnog kopita morao se znatno više pomučiti, ali bio je uporan.
<BR>&nbsp;&nbsp;&nbsp;&nbsp;&nbsp;Trunčica boje u svetom prozoru privuče Njorkinu pažnju, ali odmah pobeže. Njorka samo stiže da jekne.
<BR>&nbsp;&nbsp;&nbsp;&nbsp;&nbsp;Pade u oganj i četvrto kopito teleta, bacajući uvis pravi vodoskok varnica; patera Skočimiš se okrete licem ka svetom prozoru, podiže i raširi obe ruke. "Primi, o Pese Veliki..." ali se zakašlja. Poče ponovo. "Pese koji od svih bogova jesi..."
<BR>&nbsp;&nbsp;&nbsp;&nbsp;&nbsp;Prozor se rascveta bojama, ružičastom, ljubičastom i zlatnom. Njorka je gledao otvorenih usta. Boje su plesale, a onda se prikupile u lice nadljudski lepo - lice koje je on video jasno i jednostavno kao što bi video lice bilo koje obične žene. "Vi to mog dragog zovete", reče ona.
<BR>&nbsp;&nbsp;&nbsp;&nbsp;&nbsp;"Zovemo, o velika boginjo." Skočimišev sipljivi stari glas bio je sada stariji nego ikad. "Tražimo ga zato što moramo jedan njegov nalog izvršiti."
<BR>&nbsp;&nbsp;&nbsp;&nbsp;&nbsp;Njorki se otrgoše reči: "Rek'o je da će doći ako nađemo ovog pateru."
<BR>&nbsp;&nbsp;&nbsp;&nbsp;&nbsp;Boginjine ljubičaste oči odlutaše sa Skočimiša. "Toliko ljubavi... Toliko ljubavi ima ovde. Njorka? Ti si Njorka? Nađi je, Njorka. Prigrli je uz sebe. Nikad se od nje ne rastani."
<BR>&nbsp;&nbsp;&nbsp;&nbsp;&nbsp;"U redu", reče Njorka, pa ponovi, "u redu." Bilo je teško raspravljati se sa jednom boginjom. "Svakako hoću, Kipris Ljubazna. Ali Pes nam je dao ovaj posao da uradimo. Morali smo naći ovog pateru, i našli smo ga. Sada moramo naći Pesa, sastaviti, da tako kažem, njih dvojicu."
<BR>&nbsp;&nbsp;&nbsp;&nbsp;&nbsp;"Veliki Mantejon. Njorka." Boginjine blistave oči napustiše Njorku, otvoriše još jednom svoja jezera bez dna prema pateri Skočimišu. "Hoćeš li poći, stari čoveče? Dragi, stari čoveče, koji si tako pun ljubavi...? Hoćeš li naći mog ljubavnika, a tvog boga? Skočimiše?"
<BR>&nbsp;&nbsp;&nbsp;&nbsp;&nbsp;Stari augur se upinjao da nešto kaže. Školjka reče: "Odvešću ga ja, velika boginjo. Ići ćemo zajedno." Glas mu je, oceni Njorka, postao jači nego ikada ranije.
<BR>&nbsp;&nbsp;&nbsp;&nbsp;&nbsp;Iako nije mogao otrgnuti pogled od njenih očiju, Inkus, na kolenima, poče uzmicati od ekrana. "Ja zavet dadoh..."
<BR>&nbsp;&nbsp;&nbsp;&nbsp;&nbsp;"Da sprečiš moje nestašluke." Razleže se Kiprisin smeh, kao sudaranje ledenih zvona. "Da ubiješ pedesetoro? Stotinu dece. Ili više, da bi te mala Scila primetila, saslušala. Ružnjikava Scilica, koja je od oca nasledila narav, a od majke pamet."
<BR>&nbsp;&nbsp;&nbsp;&nbsp;&nbsp;Inkus kao da je izgubio moć govora i pokretanja.
<BR>&nbsp;&nbsp;&nbsp;&nbsp;&nbsp;"Biće vam potrebno da prinesete nešto na žrtvu... Njorka? Ne decu."
<BR>&nbsp;&nbsp;&nbsp;&nbsp;&nbsp;"Ne decu", ponovi Njorka i oseti ogromno olakšanje.
<BR>&nbsp;&nbsp;&nbsp;&nbsp;&nbsp;"Moj voljeni. Pes? Moj voljeni se dohvatio sa svojom ženom, to se sad događa." Ovog puta dragocena zvona odzvoniše toplinom i veseljem. "Ali ne da bi napravio još... razmažene i zle derištadi. Ne, ne. Nego da je izbriše iz jezgra. Znaš li ti šta to znači? Njorka?" Kiprisin osmeh pronađe Školjku. "Objasni mu..."
<BR>&nbsp;&nbsp;&nbsp;&nbsp;&nbsp;"Ne mora da mi objašnjava, Ljubazna Kipris, shvatio sam ja to."
<BR>&nbsp;&nbsp;&nbsp;&nbsp;&nbsp;"Biće vam potrebna jedna žrtva. Da biste privukli pažnju moga ljubavnika. Ne dete... Njorka? Nešto neuobičajeno. Razmisli o tome."
<BR>&nbsp;&nbsp;&nbsp;&nbsp;&nbsp;"Jedna žrtva, u velikom mantejonu", ponovi Njorka otupelo.
<BR>&nbsp;&nbsp;&nbsp;&nbsp;&nbsp;"Nekoliko. Možda. Njorka. Nikakav... predlog... neću ponuditi. Ali noćas. Najhitnije što možete." Sledećih pola sekunde njeno visoko čelo, glatko kao slonova kost, naboralo se od napregnutog razmišljanja. "Taj deo, koji je kod ovog starog, mogao bi mu pomoći u borbi. Nadam se da hoće."
<BR>
<BR>&nbsp;&nbsp;&nbsp;&nbsp;&nbsp;Svila, hramljući, uđe u dvoranu. Jedan od konobara, dovedenih iz Erminovog hotela, povuče sedište unazad da bi Svila lakše došao na svoje mesto. Ali Svila stade iza sedišta. Ruke sastavi iza leđa. Bizon, smešeći se široko, prođe do svog mesta, blizu kraja stola.
<BR>&nbsp;&nbsp;&nbsp;&nbsp;&nbsp;"Dobro došli", reče Svila. Prvobitno je nameravao da im poželi dobrodošlicu u ime bogova, ali te reči su se sasušile neizgovorene. "Dobro došli u ime grada Virona, svi vi. Veoma žalim što vas nisam mogao pojedinačno čekati, kad ste dolazili; ali bio sam zauzet razgovorima sa pukovnikom Bizonom. Mejtera vam je već poželela dobrodošlicu, u ime Scilino, siguran sam."
<BR>&nbsp;&nbsp;&nbsp;&nbsp;&nbsp;Na kraju stola, Mejtera Mermer klimnu glavom.
<BR>&nbsp;&nbsp;&nbsp;&nbsp;&nbsp;Ksipias šapnu: "Sedi, momče! Hoćeš da ti se pogorša noga?"
<BR>&nbsp;&nbsp;&nbsp;&nbsp;&nbsp;"U tom slučaju", nastavi Svila, "ja vama želim dobrodošlicu u ime Izvanaša, onog boga, dakle, koji je mene prosvetlio, i jedinog u koga imam poverenja."
<BR>&nbsp;&nbsp;&nbsp;&nbsp;&nbsp;"Dobro ovaj kaže, Kalde", reče Usik, odgurujući svoju stolicu unazad. "Ako ne sedneš, moj sin i ja moramo ustati, jer kako da sedimo dok naš starešina stoji." Bledi barjaktar levo od njega već se trudio da ustane.
<BR>&nbsp;&nbsp;&nbsp;&nbsp;&nbsp;"Naravno. Bilo je to nepromišljeno od mene, generalisimo. Izvinjavam se tebi i sinu tvome." Svila sede i zaključi da mu je ta stolica, načinjena od rezbarenog ružinog drveta, previsoka. "Htedoh reći da imam poverenja u njega, za sada, iako mi je veoma teško da u bilo kog boga imam poverenja."
<BR>&nbsp;&nbsp;&nbsp;&nbsp;&nbsp;"Mi smo kao deca, patera Kalde", reče mu Kvecal, a Oreb odlete sa Svilinog ramena i slete na najviši nivo kristalnih ukrasa na lusteru. "Dete mora imati poverenja u svoje roditelje, čak i kad oni to ne zaslužuju."
<BR>&nbsp;&nbsp;&nbsp;&nbsp;&nbsp;Bledi zastavnik diže pogled, sa sevom besa; na njegovom licu to je ličilo ne samo na osećanje nego, u jednakoj meri, i na simptom. "Šta to vas dvojica sugerišete!"
<BR>&nbsp;&nbsp;&nbsp;&nbsp;&nbsp;"Ništa, Matak, ništa." Otac svojom krupnom šakom poklopi sinovljevu šaku.
<BR>&nbsp;&nbsp;&nbsp;&nbsp;&nbsp;Sijuf se na ovo nasmejala, smehom prozračnim, prijatnim i neizveštačenim. "Takvo naše osećanje prema Sfiksi, Kalde. Ali zar se mi svađamo tako brzo? Kod kuće naše pravilo da nema bitke pre četvrte boce."
<BR>&nbsp;&nbsp;&nbsp;&nbsp;&nbsp;"Dobro vam je to pravilo", reče Bizon, i dalje osmehnut. "Ali bi još bolje bilo: posle desete."
<BR>&nbsp;&nbsp;&nbsp;&nbsp;&nbsp;Mladi oficir se već opustio. Opet je sedeo klonulo na svojoj stolici. Svila se takođe smeškao. "Ne znam kako idu prave formalnosti za ovo, ali ova večera je ionako sasvim neformalna. Generalisima Sijuf, jesi li upoznala ovu družinu sa kojom večeraš? Znam da znaš Njegovu svesnost i generalisima Usika."
<BR>&nbsp;&nbsp;&nbsp;&nbsp;&nbsp;"Iednu prisutnu osobu bih naročito želela upoznati, Kalde Svilo. Ovu tako perspektivnu devoiku koia sedi do maiorice Hadale."
<BR>&nbsp;&nbsp;&nbsp;&nbsp;&nbsp;Majorica, žena visoka i mršava, sa tvrdim licem, oko četrdeset godina stara, reče: "Ona se zove Šenila, generalisima. Privremeno stanuje ovde u palati."
<BR>&nbsp;&nbsp;&nbsp;&nbsp;&nbsp;Sijuf uzvi jednu obrvu ka Svili. "Ia iznenađena da nisi postavio da sedi do tebe. Lako bi se smestila između mene i tebe."
<BR>&nbsp;&nbsp;&nbsp;&nbsp;&nbsp;"Dobra ma-la!" reče Oreb, sa svog visokog uporišta, Sijufi.
<BR>&nbsp;&nbsp;&nbsp;&nbsp;&nbsp;"Majorica Hadale je tačno rekla", reče Svila Sijufi. "To je Šenila, bliska prijateljica. Toliko toga se nadešavalo od kad sam je upoznao, da bih mogao reći: stara prijateljica. Pomagala je Mejteri u ovoj zgradi; je li tako, Šenila?"
<BR>&nbsp;&nbsp;&nbsp;&nbsp;&nbsp;Šenilin pogled bio je oboren ka tanjiru. "Jeste, patera."
<BR>&nbsp;&nbsp;&nbsp;&nbsp;&nbsp;"Znaš li još nekog? Majstora Ksipiasa?"
<BR>&nbsp;&nbsp;&nbsp;&nbsp;&nbsp;"Ne imala to zadovoljstvo." Sijufin pogled ostao je prikovan za Šenilu.
<BR>&nbsp;&nbsp;&nbsp;&nbsp;&nbsp;"Majstor Ksipias je moj učitelj mačevanja, i moj prijatelj, kao i najbolji mačevalac koga sam ikada video."
<BR>&nbsp;&nbsp;&nbsp;&nbsp;&nbsp;"I bogat, momče! Bogat! Zatražio si da otvorim prozor, sećaš se? Gore kod Ermina! Svi su te čuli! Misliš da su mogli posle toga da ne navale kod mene? Razvališe mi vrata, koliko nadiru! Od molpindana dvostruko naplaćujem, od juče trostruko. Istina!"
<BR>&nbsp;&nbsp;&nbsp;&nbsp;&nbsp;"Baš mi drago što tako dobro prošao", reče mu Sijuf. "Tvoi Kalde pominje mačevaoce. Moguće da nikada ne video mačevalicu. Moraiu se uskoro mačevi ukrstiti, za njega."
<BR>&nbsp;&nbsp;&nbsp;&nbsp;&nbsp;Svili se vrati u sećanju kako je Zumbula, mlatarajući azofom, svojevremeno odglumila 'mačevanje'. Da bi prikrio svoja osećanja, reče: "Zanemarujemo ovog barjaktara. Ni generalisima Sijuf ni ja nismo imali prilike da te upoznamo, zastavniče. Time smo samo bili na gubitku, uveren sam. Jesi li mačevalac? Kao konjički oficir, moraš biti."
<BR>&nbsp;&nbsp;&nbsp;&nbsp;&nbsp;"Ja sam zastavnik Matak, Kalde", saopšti mladi oficir učtivo. "Moj mač bio je isukan protiv tebe. Siguran sam da to znaš. Sada čeznem da ga ponovo isučem, boreći se na tvojoj strani."
<BR>&nbsp;&nbsp;&nbsp;&nbsp;&nbsp;"Prvo moraš povratiti zdravlje", reče mu otac.
<BR>&nbsp;&nbsp;&nbsp;&nbsp;&nbsp;Kvecal promrmlja: "Moliću se ja za njega, generalisimo. Mi auguri poučavamo ljude da se mole i za svoje neprijatelje. Pokušavamo, bar, da to i sami činimo. Ali retko se nama augurima pruža prilika da se molimo za svoje neprijatelje, jer mi neprijatelja imamo vrlo malo ili nimalo. Zahvalan sam za ovu priliku."
<BR>&nbsp;&nbsp;&nbsp;&nbsp;&nbsp;Mejtera Mermer bila je jednako zahvalna za priliku da razgovor skrene ka religiji. "Gospod Pes nas uči tako, zar ne, Prvi govorniče?"
<BR>&nbsp;&nbsp;&nbsp;&nbsp;&nbsp;"Ne, Mejtera." Kvecalova ćelava glava počela se njihati u levu i desnu stranu na dugačkom, naboranom vratu.
<BR>&nbsp;&nbsp;&nbsp;&nbsp;&nbsp;Matak reče: "Ja bih da se izvinim, Vaša svesnosti. Bio sam grozničav..." Ali kad pogleda Kvecalu u oči, njegov glas utihnu i prestade.
<BR>&nbsp;&nbsp;&nbsp;&nbsp;&nbsp;"Moj sin ima strašne snove", objasni Usik svima za stolom odjednom. "Pa, čak i kad je budan..." Prekide ga stizanje vina, ogromne boce bogato okićene prašinom i paučinom.
<BR>&nbsp;&nbsp;&nbsp;&nbsp;&nbsp;"Imamo prostran podrum ovde", reče Svila Sijufi, "a to je delo mog prethodnika. Stručnjaci mi kažu, nažalost, da se veliki deo, najverovatnije, ukiselio. Ja o tim stvarima ne znam ništa."
<BR>&nbsp;&nbsp;&nbsp;&nbsp;&nbsp;Podrumar mu nasu u čašu pola prsta; oslobodi se laka aroma koja je nagoveštavala divlje cveće. "Nije ovo, Kalde."
<BR>&nbsp;&nbsp;&nbsp;&nbsp;&nbsp;"Uistinu, nije." Svila zavrte bledu tečnost u čaši. "Zaista nije potrebno da probam. Nijedna ceremonija ne bi mogla značiti manje od toga." Pa ipak, on okusi piće i klimnu glavom.
<BR>&nbsp;&nbsp;&nbsp;&nbsp;&nbsp;"Nijedna, osim ovih predstavljanja ko je ko", reče Bizon neočekivano, "ako je generalisimina inteligencija na onom nivou na kome ja zamišljam da jeste. Ja sam pukovnik Bizon, generalisima."
<BR>&nbsp;&nbsp;&nbsp;&nbsp;&nbsp;"Ne nepotrebne", reče mu Sijuf, "Pa ipak, ia slušam o tebi, i dobiam opise i to, vidim, tačne." Pustila je da joj podrumar napuni čašu do pola, a onda mu je kretnjom pokazala da se udalji. "Ti Nanin prvi podređeni. Donedavno, iednak sa mnogima drugima. Sada iznad njih, samo njoj odgovaraš. Zar ne?"
<BR>&nbsp;&nbsp;&nbsp;&nbsp;&nbsp;"Da, ja sam prvi u lancu komandovanja ispod nje."
<BR>&nbsp;&nbsp;&nbsp;&nbsp;&nbsp;"Tako cenjen da Kalde Svila razgovara sa tobom nasamo pre večere. Čestitam."
<BR>&nbsp;&nbsp;&nbsp;&nbsp;&nbsp;Sijuf zastade, pređe pogledom preko svih prisutnih. "Prisutna samo ioš iedna osoba koiu ne poznaiem. Ova tanka devoika pored moie pukovnice Abandže. Takođe član Kaldeovog domaćinstva? Lepa Šenilo, ti moraš poznavati nju. Reci mi."
<BR>&nbsp;&nbsp;&nbsp;&nbsp;&nbsp;"Zove se Gljiva. Unuka je ove Mejtere", objasni Šenila. "Mi se brinemo o njoj."
<BR>&nbsp;&nbsp;&nbsp;&nbsp;&nbsp;"Unuka usvojenjem, pretpostavljam."
<BR>&nbsp;&nbsp;&nbsp;&nbsp;&nbsp;Šenila, posle izvesnog oklevanja, klimnu glavom.
<BR>&nbsp;&nbsp;&nbsp;&nbsp;&nbsp;"Zdravo, Gljivo. Ia sam generalisima Siuf iz Trivigauntea. Možemo li se nadati da ti uskoro snažna ratnica? Ili sveta žena, kao tvoia baba?"
<BR>&nbsp;&nbsp;&nbsp;&nbsp;&nbsp;Gljiva ne odgovori. Podrumar zastade, sa bocom nadnetom nad Gljivinu čašu. Mejtera Mermer preklopi čašu svojom levom šakom, a Svila odmahnu glavom.
<BR>&nbsp;&nbsp;&nbsp;&nbsp;&nbsp;"Vidim. Zaista ne srećno. Kalde Svilo, poznaieš moiu generalicu Sabu, a čuo i imena pukovnice Abandže i maiorice Hadale. Zar mi nećeš reći o praznoi stolici levo od tebe? Ne pročitah karticu pre nego što sedoh... Ali ne, čekai!" Sijuf podiže ruku. "Dai da pogodim. Moie mesto počasno: ugledni gost. Ali drugo počasno ne za Usika, kao što očekivala, nego nekog drugog. Ko zaslužuie izuzetnu počast, ali to ne niko naš, jer Ždral koi spasao tebe od nepriatelja sada mrtav."
<BR>&nbsp;&nbsp;&nbsp;&nbsp;&nbsp;Svila neupadljivo iscrta znak sabiranja.
<BR>&nbsp;&nbsp;&nbsp;&nbsp;&nbsp;"Reci mi ako dosad sve tačno rekla. Ako Ždral živi, želim znati to."
<BR>&nbsp;&nbsp;&nbsp;&nbsp;&nbsp;"Ne, on je mrtav. Kamo sreće da nije."
<BR>&nbsp;&nbsp;&nbsp;&nbsp;&nbsp;Jedan konobar, čija se livreja razlikovala od ostalih, uđe sa poslužavnikom punim predjela; taj ostavi prvi tanjirić ispred Sijuf, a Svila tad prepoznade da je to Hosaan.
<BR>&nbsp;&nbsp;&nbsp;&nbsp;&nbsp;Ako je uopšte prepoznala Hosaana, Sijuf to ničim ne pokaza. "Znači, Ždral otpisan. Svakom oficiru ovde dopuštena iedna osoba kao pratilac. Takav običai imamo, mislim dobar. Moia osoba pukovnica Abandža, moie generalice Sabe osoba - maiorica Hadale. Tvog generalisima osoba njegov sin. Ali ovde i pukovnik Bizon. Nana međutim - ne prisutna."
<BR>&nbsp;&nbsp;&nbsp;&nbsp;&nbsp;"Tu si sasvim u pravu", reče Svila Sijufi, nastavljajući da proučava, krajičkom pogleda, Hosaana, koji je dodao Sijufi natpis sa imenom Mejtere Nane. Svila je na ovu večeru lično pozvao Bizona i zaboravio mu reći da može dovesti jednog svog podređenog oficira; ali sad prećuta tu svoju omašku, ne videći zašto bi je pominjao.
<BR>&nbsp;&nbsp;&nbsp;&nbsp;&nbsp;"Tica je-de?" Izneto meze sastojalo se između ostalog i od ostriga iz jezera Limna; Oreb ih je osmatrao gladno.
<BR>&nbsp;&nbsp;&nbsp;&nbsp;&nbsp;"Naravno", reče mu Svila. "Siđi i jedi šta god voliš."
<BR>&nbsp;&nbsp;&nbsp;&nbsp;&nbsp;Oreb nervozno mahnu krilima. "Mala ka-že."
<BR>&nbsp;&nbsp;&nbsp;&nbsp;&nbsp;"Ja?" Šenila diže pogled ka njemu. "Orebe, kako je to lepo od tebe! Polaskana sam, zaista jesam. Uvek sam mislila da više voliš Njorku." Ona proguta, a Mejtera Mermer je osmotri ispitivački. "Ali ne zameram ti, jer volim ga i ja. Doneću ti gomilu ovoga, pa jedi do mile volje, kao što patera reče." Oreb slete, glatko, sa lustera.
<BR>&nbsp;&nbsp;&nbsp;&nbsp;&nbsp;Sijuf upita Svilu: "On mrtav, tai Njorka?"
<BR>&nbsp;&nbsp;&nbsp;&nbsp;&nbsp;Svila odrečno odmahnu glavom.
<BR>&nbsp;&nbsp;&nbsp;&nbsp;&nbsp;"Ne mrtav, pa, prema tome, ova karta", Sijuf je podiže, "treba da glasi na njegovo ime. Zar ne? Živ, kažete vi. Ali vaša generalica Nana - iednako mrtva kao moi doktor Ždral."
<BR>&nbsp;&nbsp;&nbsp;&nbsp;&nbsp;Kvecal upita: "Jesi li ti u to sigurna, generalisima? Imam dobre razloge da mislim drugačije."
<BR>&nbsp;&nbsp;&nbsp;&nbsp;&nbsp;"Na osnovu sečenja ovaca?"
<BR>&nbsp;&nbsp;&nbsp;&nbsp;&nbsp;"Mnoge smo ovce rasporili, bojim se."
<BR>&nbsp;&nbsp;&nbsp;&nbsp;&nbsp;"Iedno božanstvo i nama govori, takođe. Uzvišena Sfiksa više voli naš grad nego iedan drugi. Ona iedina od svih bogova govori nama na našem drevnom ieziku, onako kao što se govorilo u kući moie maike, a danas u moioi."
<BR>&nbsp;&nbsp;&nbsp;&nbsp;&nbsp;Svila reče: "To je taj 'visoki trivigauntski'? Nikad nisam čuo taj jezik, ali sam čuo za njega. Možeš li nam reći nešto na visokom trivigauntskom? Neku molitvu ili nešto iz poezije?"
<BR>&nbsp;&nbsp;&nbsp;&nbsp;&nbsp;Sijuf odmahnu glavom. "Ne on za razonodu na večernjim zabavama, Kalde. Reći ću ia nešto drugo, ono što i nameravala. Ovo: niedan drugi grad ne tako blizak svoioi boginji kao mi. Pogledaite sebe. Imate boginju, kažete vi. Scilu. Međutim, vaše žene - robinje. Da Scila mari za vas, marila i za vaše žene."
<BR>&nbsp;&nbsp;&nbsp;&nbsp;&nbsp;Matak zausti da se usprotivi, ali Sijuf pojača glas. "Mi, srcu Sfiksinom bliski, ne kasapimo zveri da bi njenu volju pročitali u otpacima. Svakog dana njoi se molimo, ne uznemiravamo ie pitanjima nego nudimo iskrene molitve. Kad nešto želimo znati, pođemo i ustanovimo. Vaša Mejtera Nana ubijena." Ona pogleda Sabu, tražeći potvrdu za ovo, a Saba klimnu glavom.
<BR>&nbsp;&nbsp;&nbsp;&nbsp;&nbsp;"Ovo ne priatno", nastavi Sijuf, "i kamo sreće da ne ia ta koia to saopštava. Ona otišla da pregovara sa nepriateljem, zar ne?"
<BR>&nbsp;&nbsp;&nbsp;&nbsp;&nbsp;Bizon, sa mesta desno od Sabe, odgovori: "Da, tako je."
<BR>&nbsp;&nbsp;&nbsp;&nbsp;&nbsp;"A kao obezbeđenje uz nju, iedan sveštenik. Nepriatelj ih ubio oboie. Naime, nepriatelj kaže da su oni zarobljeni, ali ia razgovarala sa njihovim vođom, tim muškarcem Loriem; on ne može pokazati ni nju, niti njega." Sijuf je čekala da neko kaže nešto protiv ovoga, ali svi su ćutali.
<BR>&nbsp;&nbsp;&nbsp;&nbsp;&nbsp;"Vaša Nana bila duhom sasvim izuzetna. Šteta što ia sa njom ne razgovarala. Ili se čak borila školskim mačevima, da ovai stari čovek vidi kako se to radi. Sve što mi rekoše ukazuje na njenu duhovnu uzvišenost naiveću. Sigurno otpor pružila pri zarobljavanju. Neki idiot ubio i nju i sveštenika, gnusan zločin. Ia o tome doznala posle naše parade, odmah uputila naše radne brigade da kopaiu. Naći ćemo mi te tunele, napraviti nove ulaze blizu velikog iezera, i uskoro naći onai koi će nas odvesti do tog takozvanog 'Aiuntamienta' Virona. Onda, osveta za Nanu."
<BR>&nbsp;&nbsp;&nbsp;&nbsp;&nbsp;Bizon baci pogled ka Svili; Svila klimnu glavom, a Bizon tada reče: "Moram ti reći, generalisima, da smo Kalde i ja videli generalicu Nanu u ovom staklu pre nego što smo seli. To što je Kalde rekao da se ostavi mesto za stolom i za nju predstavlja, rekao bih ja, svojevrstan signal. Hteo je da pokaže svoju nadu da je ona još živa."
<BR>&nbsp;&nbsp;&nbsp;&nbsp;&nbsp;"I da će se uskoro vratiti", dodade Svila.
<BR>&nbsp;&nbsp;&nbsp;&nbsp;&nbsp;"E, sad, ta stolica", reče Bizon, gestom pokazavši prazno mesto za stolom, "nije samo simbol. Kalde Svila je od jednog monitora izvukao slike koje je monitor snimio pre nego što smo mu se obratili. Na slikama smo videli generalicu Nanu i još četvoro ljudi, kao i nekoliko vojnika i nekoliko životinja; hitali su, svi zajedno, kroz jedan tunel. Ona bi se nama mogla pridružiti, ovde, pre nego što završimo večeru."
<BR>&nbsp;&nbsp;&nbsp;&nbsp;&nbsp;Sijuf zbora usne. "Nana u rukama voinika? Nepriatelja, dakle, zar ne?"
<BR>&nbsp;&nbsp;&nbsp;&nbsp;&nbsp;Saba spusti vinsku čašu. "Vironski vojnici su zaštitili Kaldea kad su ga neki gardisti u činu redova pokušali ubiti, gospođo. Ovo pomi... njjj..." Njen glas se izmeni, a usta joj se isktiviše jezivo. "Našla sam je, Svilo. Bila je na pijaci. Kupila je malu životinju koja govori. Vodi je tamo gde ih ubijaju."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
