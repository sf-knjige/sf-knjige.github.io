<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. PRVA TEOFANIJA NA TELDAN
<P>&nbsp;&nbsp;&nbsp;&nbsp;&nbsp;Tri zahuktana dana pošto je Sabina prosula kafu na tepih, piljar Srž napusti prijatna razmišljanja o predstojećoj paradi, zbog koje se pijaca tog dana imala zatvoriti ranije, i zagleda se u umornog proroka koji se bližio njegovoj radnji. "Njorka?" reče Srž i zagladi kecelju isprljanu od voća. "Zar nisi ti Njorka?"
<BR>&nbsp;&nbsp;&nbsp;&nbsp;&nbsp;"Taj sam." Prorok se, u nastojanju da se koliko-toliko skloni od vetra, nasloni na Sržov veliki ulični sto natrpan pomorandžama i drugim voćem, ispred dućana.
<BR>&nbsp;&nbsp;&nbsp;&nbsp;&nbsp;"Prijatelj si Kaldeov. Kažu."
<BR>&nbsp;&nbsp;&nbsp;&nbsp;&nbsp;"Valjda jesam." Njorka se počeška po donjoj vilici, odavno neobrijanoj. "Svakako imam naklonosti za njega; a i doneo sam mu ovna kad je Kipris došla. Ne znam, doduše, ima li on naklonosti za mene. Ako nema, ne zameram mu."
<BR>&nbsp;&nbsp;&nbsp;&nbsp;&nbsp;Srž obrisa nos rukavom. "A prijatelj si i generalice Nane."
<BR>&nbsp;&nbsp;&nbsp;&nbsp;&nbsp;"Sad je svako njen prijatelj. Koliko čujem."
<BR>&nbsp;&nbsp;&nbsp;&nbsp;&nbsp;"Rekla mi Skleroderma. Znaš je? Kasapinova žena."
<BR>&nbsp;&nbsp;&nbsp;&nbsp;&nbsp;Njorka zavrte glavom odrečno.
<BR>&nbsp;&nbsp;&nbsp;&nbsp;&nbsp;"Ona zna tebe. Kaže da si dolazio u Svilin mantejon, na Sunčevoj."
<BR>&nbsp;&nbsp;&nbsp;&nbsp;&nbsp;"Aha. Znam gde je."
<BR>&nbsp;&nbsp;&nbsp;&nbsp;&nbsp;"Kaže da si sedeo u jednoj baštici tamo i razgovarao sa njom. I sa generalicom Nanom. O'š pomorandžu?"
<BR>&nbsp;&nbsp;&nbsp;&nbsp;&nbsp;"Pa, hteo bi ja, al paaara nemam. Nemam za trošenje."
<BR>&nbsp;&nbsp;&nbsp;&nbsp;&nbsp;"Ma uzmi nekoliko. Čekaj, ej, daću ti kesu." Srž pohita u zadnji deo piljarnice, a Njorka diskretno uze jednu krušku i kliznu je u svoj džep.
<BR>&nbsp;&nbsp;&nbsp;&nbsp;&nbsp;"A sad ideš okolo i pričaš o Pesovom planu. O'š banane? Prave banane iz Urbsa?"
<BR>&nbsp;&nbsp;&nbsp;&nbsp;&nbsp;Njorka zaviri u cenu. "Ne", reče.
<BR>&nbsp;&nbsp;&nbsp;&nbsp;&nbsp;"Ma, džabe. Neću ništa ti naplatim."
<BR>&nbsp;&nbsp;&nbsp;&nbsp;&nbsp;Njorka se uspravi, puneći vazduhom grudni koš, dubok i velik kao bure. "Da. Znam. Zato i neću. Slušaj. Ja bi tvoje banane ukrao, znaš? To je laćano. Ja bi ti ukrao banane i još bi ti iz kase pokrao pazar, jer ja sam ti takva sorta. Ja sam ti majstor lopov, a Tartarosu trebaju kartice za nešto što planiramo da uradimo. Al da mi daš banane, to ne dozvoljavam. Previše su te koštale, ne bi bilo u redu."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Ćuti." Njorka je već počeo da ljušti jednu pomorandžu; odvajao je komade blistave kore, prstima jakim i prljavim. "Imam jednu ribu u Orili, o kojoj kao treba da se brinem. Gladna je, a nije navikla na glad ko ja. Znači, ako oćeš staviš pomorandže i možda dva-tri-četri-pet krompira u to kesu, ja b' ti bio zahvalan i to bi odneo njoj. Ne banane, međutim; a-a. Al prvo oguli ove što dolaze da kupuju. Aj', čekaću ovde, pa kad oni odu, ako dadneš kesu, poneću je."
<BR>&nbsp;&nbsp;&nbsp;&nbsp;&nbsp;"To je Njorka prorok", šapnu Srž nekima koji su se počeli okupljati na ulici, oko njegove tezge. Poče se stvarati gomila. "Dvanaest žutih jabuka, gospođo? I dve glavice kupusa! Svakako! Vrlo sveže i vrlo jeftino. Svežoća - jeftinoća."
<BR>&nbsp;&nbsp;&nbsp;&nbsp;&nbsp;Nekoliko minuta kasnije, on reče Njorki: "Ja bih da te povedem kod Svračka. Znaš, Sklerodermin muž. Čim se vrati moj dečko. Svračak će ti dati da klopneš zalogaj-dva mesa, siguran sam."
<BR>
<BR>&nbsp;&nbsp;&nbsp;&nbsp;&nbsp;Dvesta ili više ljudi čekalo je Njorku u Orili, a još stotina je došla za njim, prateći ga ukorak. Tartaros prošaputa: "Umoran si, Njorka, moj noktolateru, i ozebao."
<BR>&nbsp;&nbsp;&nbsp;&nbsp;&nbsp;"To si dobro rek'o, Tartarose Strašni."
<BR>&nbsp;&nbsp;&nbsp;&nbsp;&nbsp;"Iz tog razloga mogao bi nestrpljiv biti."
<BR>&nbsp;&nbsp;&nbsp;&nbsp;&nbsp;"Ne ja. Bivao sam ja umoran i ozebao na nekom krovu, dok oni okolo pretražuju sa psima."
<BR>&nbsp;&nbsp;&nbsp;&nbsp;&nbsp;"Upozoren budi. Ovog puta nagrada je veća."
<BR>&nbsp;&nbsp;&nbsp;&nbsp;&nbsp;Njorka se progura jednim ramenom napred, i tako obojica prođoše kroz gomilu. Zaustavili su se pred jednom prodavnicom čija su vrata bila zatvorena, a prozori zaprečeni daskama zakucanim unakrst. To je bilo njegovo odredište. Kese koje je nosio Njorka spusti na trotoar. "Slušaj, narode."
<BR>&nbsp;&nbsp;&nbsp;&nbsp;&nbsp;Gomila utihnu.
<BR>&nbsp;&nbsp;&nbsp;&nbsp;&nbsp;"Ne znam šta vi 'oćete, al znam šta ja 'oću. 'Oću da ostavim ovu hranu kod jedne ženske unutra. Ona je gladna. Neki momci na pijaci dali mi ovo za nju. Ko je hteo da me vidi... evo, vid'li ste me. Ko je hteo da me čuje, eto, i čuli ste me. Ako neko 'oće nešto drugo, onda, ja kad ovo njoj odnesem, mož' pričamo."
<BR>&nbsp;&nbsp;&nbsp;&nbsp;&nbsp;Neko iz mase dobaci: "Da prineseš nešto na žrtvu!"
<BR>&nbsp;&nbsp;&nbsp;&nbsp;&nbsp;"E, jesi blesav ti? Ja augur nisam." Njorka poče lupati pesnicom u vrata. "Hamerston! Življe malo!"
<BR>&nbsp;&nbsp;&nbsp;&nbsp;&nbsp;Vrata se otvoriše; videći vojnika tako visokog, gomila ućuta sasvim. "Ej, ej, nije taj na vladinoj strani!" povika Njorka brže-bolje. "On radi za bogove isto kao i ja, ali kad smo dolazili ovamo..." Pokuša da se seti kad je to bilo; ali iako je jasno pamtio kako je gledao Hamerstona kako se iskopava ispod nekoliko tona kamena nastalog raspadanjem 'brodske stene', nikako nije uspevao da stegne svoj um oko podatka: kad je to bilo, kog dana. "Ono kad se Alambrera predala. E, pa, mnogi su pucali baš na njega, i to ko, trupe, pa smo odlučili da se zavučemo malo ovde."
<BR>&nbsp;&nbsp;&nbsp;&nbsp;&nbsp;Iza njega Hamerston prošišta: "Pitaj da li je patera tu." Čulo se to vrlo jako i daleko, kao da je olujni oblak pokušao da mu nešto 'šapne' u poverenju.
<BR>&nbsp;&nbsp;&nbsp;&nbsp;&nbsp;"Patera Inkus!" viknu Njorka. "Tražimo tog stvarno svetog augura koji se zove patera Inkus. Neko je pomenuo žrtvovanje. Je l' tu patera Inkus?"
<BR>&nbsp;&nbsp;&nbsp;&nbsp;&nbsp;Nekoliko glasova iz zadnjih redova zagalami: "Ti prinesi. Ti prinesi žrtvu!"
<BR>&nbsp;&nbsp;&nbsp;&nbsp;&nbsp;Iza Hamerstonovih leđa, Zumbula zapita žurno: "Je l' u tim kesama hrana? Daj ovamo."
<BR>&nbsp;&nbsp;&nbsp;&nbsp;&nbsp;Tartaros šapnu: "Kaži im da hoćeš", i te reči, nekim čudom, nadjačaše graju okupljenog naroda.
<BR>&nbsp;&nbsp;&nbsp;&nbsp;&nbsp;Njorka je bio ovim toliko iznenađen da se okrenuo da pogleda. "Šta pričaš ti... ovaj... ma dobro, Strašni Tartarose. Kako god ti kažeš." Podiže obe kese, dade ih u ruke Hamerstonu i sastavi šake u 'trubu' oko usta. "Prineću žrtvu. Ostvariće vam se!"
<BR>&nbsp;&nbsp;&nbsp;&nbsp;&nbsp;"Kada?" Četvorica podigoše iznad glava jedno preplašeno jare smeđe boje, čije je nesrećno blejanje bilo vidljivo, ali ne čujno.
<BR>&nbsp;&nbsp;&nbsp;&nbsp;&nbsp;"Sada, Njorka, noćniče moj."
<BR>&nbsp;&nbsp;&nbsp;&nbsp;&nbsp;"Sada!" ponovi Njorka.
<BR>&nbsp;&nbsp;&nbsp;&nbsp;&nbsp;Jedan mršavi čovek, čiji su kaput i šešir nekada bili skupoceni, zapita: "Ti tvrdiš da božju volju izvršavaš. Da li će doći neki bog?"
<BR>&nbsp;&nbsp;&nbsp;&nbsp;&nbsp;Njorka pričeka da čuje neku potvrdu toga od slepog božanstva koje je bilo uz njega; ali potvrda ne stiže.
<BR>&nbsp;&nbsp;&nbsp;&nbsp;&nbsp;Drugi prihvatiše ovo pitanje. "Da li će bog doći?"
<BR>&nbsp;&nbsp;&nbsp;&nbsp;&nbsp;"A šta vi mislite?" dobaci im Njorka, tonom izazova, i stotinu rasprava i svađa poče istog trenutka.
<BR>&nbsp;&nbsp;&nbsp;&nbsp;&nbsp;Iza masivnog zelenog tela Hamerstonovog, Zumbula upita: "A gde ćeš to da uradiš?"
<BR>&nbsp;&nbsp;&nbsp;&nbsp;&nbsp;"Ja mislio ti jedeš."
<BR>&nbsp;&nbsp;&nbsp;&nbsp;&nbsp;"Pa i jede", reče Hamerston brundavo. "Čujem ja nju."
<BR>&nbsp;&nbsp;&nbsp;&nbsp;&nbsp;Buka se pojačavala; pedeset muškaraca dovikivalo je razne zahteve, kao i desetak žena čiji su glasovi 'praštali' još jače. Njorka promrmlja: "Tartarose Strašni, kaži mi šta da im kažem, inače može ovde svašta da bude."
<BR>&nbsp;&nbsp;&nbsp;&nbsp;&nbsp;"Zar ne kazah, noćna ptico moja? Treba da prineseš žrtvu, svejedno da li meni ili nekom drugom bogu."
<BR>&nbsp;&nbsp;&nbsp;&nbsp;&nbsp;Njorka reče Hamerstonu: "Skloni se s tih vrata. 'Oću vama oboma nešto da kažem, al neću njoj da se obraćam kroz tebe."
<BR>&nbsp;&nbsp;&nbsp;&nbsp;&nbsp;Vojnik hitro iskorači na ulicu, što donese novih nekoliko trenutaka tišine izazvane strahopoštovanjem. Najednom otkrivena pogledima, Zumbula brzo sažvaka i proguta, pa obrisa prste o prljavu haljinu. "Mislim da je ovo bila nektarina, i mislim da sam progutala košticu. Kosku. Ne pamtim da sam je ispljunula. Možda sam je sažvakala. Telksice, al je dobra bila!"
<BR>&nbsp;&nbsp;&nbsp;&nbsp;&nbsp;"Ti pojedi sve to što ima tu", reče joj Njorka. "Ja mora idem u Sunčevu."
<BR>&nbsp;&nbsp;&nbsp;&nbsp;&nbsp;"Idem i ja!"
<BR>&nbsp;&nbsp;&nbsp;&nbsp;&nbsp;Njorka zavrte glavom. "Ja nisam augur..."
<BR>&nbsp;&nbsp;&nbsp;&nbsp;&nbsp;Tartaros šapnu: "Povedi i vojnika, i ovu ženu."
<BR>&nbsp;&nbsp;&nbsp;&nbsp;&nbsp;"Ali moraću da žrtvujem nešto. I Scila Pržeća je od mene to tražila. Njena je namera bila verovatno da ja njoj prinesem na žrtvu Kedera."
<BR>&nbsp;&nbsp;&nbsp;&nbsp;&nbsp;"Trebaće mi ogrtač, kupanje, i šminka - ne udaraj me! Ako me udariš još jednom ja ću... Ja ću..."
<BR>&nbsp;&nbsp;&nbsp;&nbsp;&nbsp;"Polazite vas oboje", reče joj Njorka, "i to sad odmah."
<BR>&nbsp;&nbsp;&nbsp;&nbsp;&nbsp;On zakorači napred, u gomilu. "Slušaj ovamo! Ej, tišina! Slušaj ova-mo!"
<BR>&nbsp;&nbsp;&nbsp;&nbsp;&nbsp;Hamerston ispali jedan 'debeli' metak iz puške, u vazduh.
<BR>&nbsp;&nbsp;&nbsp;&nbsp;&nbsp;"Ne dolazi nijedan bog! Vi ste hteli da ja prinesem nešto na žrtvu, zato ćemo otići do ulice Sunčeve i uraditi to kako valja. Ali nijedan bog neće doći!" Poluglasno dodade: "A i da dođe, vi ga ne biste videli, tupanderi."
<BR>&nbsp;&nbsp;&nbsp;&nbsp;&nbsp;Krenuli su, ipak, za njim, uzanom ulicom, pokazujući više strahopoštovanja prema njemu nego prema zastrašujućem vojniku pored njega koji je sa sobom vukao, nepopustljivim zahvatom, raščupanu mladu ženu koja se, obučena samo u crvenu svilenu haljinu, sva tresla od hladnoće.
<BR>&nbsp;&nbsp;&nbsp;&nbsp;&nbsp;Sa najvišeg stepenika Svilinog mantejona Njorka im se opet obratio. "Rekoh vam da boga biti neće. Vi mene malo zezate, a? Prinesi žrtvu ovoga minuta, sad! Pokaži nam nekog boga, Njorka! Klepećete mnogo. Mislite da bise mogli ovako da me zezate, kad bih ja mogao bogove da cimam kako ja hoću? Ne mogu ja to. Ne možete ni vi. Ono što ja vama imam da kažem, glasi: vreme je."
<BR>&nbsp;&nbsp;&nbsp;&nbsp;&nbsp;On isuka nožekanju sa drškom od mesinga. "Ovim ja mogu vaše koze da sečem. Nije to ništa. Mogu li da izrežem sebe iz ovog sveta? To je važno. Razmišljajte o tome. Niko osim vas ne može vas naterati na razmišljanje; čak ni bogovi."
<BR>&nbsp;&nbsp;&nbsp;&nbsp;&nbsp;"Žrtvuj!" povika neko.
<BR>&nbsp;&nbsp;&nbsp;&nbsp;&nbsp;"Čak ni bogovi!" dernjao se Njorka ogromnim glasom. "Ali oni vas mogu ugasiti ako ne budete mislili, je l' to jasno? Ili vas mogu naprosto ostaviti da umrete, jer ovaj svit je gotov! Meni je to Tartaros rekao!"
<BR>&nbsp;&nbsp;&nbsp;&nbsp;&nbsp;Gomila se uskomeša. "Jeste ikad videli na ulici mrtvu kučku? I kako njeni mladunci još pokušavaju da isisaju bar malo mleka? E, to ste vi! I to sam ja!" A preko ramena Njorka reče: "Otvori ta vrata, Hamerstone."
<BR>&nbsp;&nbsp;&nbsp;&nbsp;&nbsp;Vojnik savi jedan prst, debeo kao ćuskija, oko kvake od kovanog gvožđa, i poče je okretati nadole, a zatim i sve jače drmati, tako da se činilo da će vrata svakog trenutka ispasti iz šarki. "Zaključano", reče on.
<BR>&nbsp;&nbsp;&nbsp;&nbsp;&nbsp;"U tom slučaju... razvaljuj. Dobro će nam doći drvo."
<BR>&nbsp;&nbsp;&nbsp;&nbsp;&nbsp;Hamerston pusti kvaku i povuče pesnicu unazad, ali Zumbula uzviknu: "Čekaj! Ide neko!"
<BR>&nbsp;&nbsp;&nbsp;&nbsp;&nbsp;Sledećeg trenutka Njorka začu čangrljanje i škripu stare brave, pa masivno tup! od pomicanja reze. On uhvati kvaku i povuče vrata ka sebi.
<BR>&nbsp;&nbsp;&nbsp;&nbsp;&nbsp;"Patera!" uzviknu Hamerston i kleknu kao otac koji hoće da zagrli dečaka koji ne voli da ga neko odiže sa zemlje. Zagrli Inkusa, rukama koje su mogle polomiti rebra biku.
<BR>&nbsp;&nbsp;&nbsp;&nbsp;&nbsp;Čak se i Njorka nasmeši. "Zdravo, patera. Gde si bio?"
<BR>&nbsp;&nbsp;&nbsp;&nbsp;&nbsp;Zumbula, u nedoumici između prilike za bekstvo i prilike za trajno izbavljenje, za koju je osećala da se bliži, podgurnu Njorku. "Je li to on? Onaj o kome Hamerston priča sve vreme?"
<BR>&nbsp;&nbsp;&nbsp;&nbsp;&nbsp;"Jeste. O'š se raspravljaš s njime o tome? Neću ni ja."
<BR>&nbsp;&nbsp;&nbsp;&nbsp;&nbsp;Upirući prst u Inkusa, on saopšti: "Ovo je taj augur o kome sam vas pitao. Sad možemo imati pravog augura, a on će možda dopustiti meni da pomognem. Trebaće nam drva za oltar, shvatate? 'Aj da pođu neki od vas, i da donesu drva. Kedrovinu, ako je možete naći, a ako ne, onda bilo kakva drva."
<BR>&nbsp;&nbsp;&nbsp;&nbsp;&nbsp;Iz Hamerstonovog zagrljaja, Inkus se pobuni. "Njorka, sine moj!"
<BR>&nbsp;&nbsp;&nbsp;&nbsp;&nbsp;"Moramo, patera. Voliš da mnogo ljudi gleda kako ti prinosiš žrtvu? Evo ja sam ti doveo tri stotine, četiri stotine ljudi. Hamerstone, popusti malo, skrcaćeš ga."
<BR>&nbsp;&nbsp;&nbsp;&nbsp;&nbsp;Zumbula zabrza tako da su njene reči proletale u dugim nizovima kao jata uplašenih ptičica konopljarki. "Patera, znam na šta ličim, znam kako grozno izgledam, ali ja nisam od one vrste koja bi ikad podigla kapu za ovakvog tipa ili čak pristala samo da razgovara s njim, a oni ponekad hoće samo da razgovaraju, znaš, ali ovo sad što vidiš, ovo nisam ja, ja imam i pare i dobru odeću, makar da čovek to ne bi rek'o kad me sad pogleda, a imam i nakit, nakit, a poznajem i ljude, znaš, ljude koji su voljni da mi iziđu u susret za nešto, u svako doba, komisionare i brigadire, a znam i Kaldea, stvarno ga poznajem, on je izuzetno dobar prijatelj moj, ali ovaj čovek ovde i ovaj vojnik prisiljavali su me da boravim u jednom ledenom ćumezu sa pacovima, moraš mi pomoći patera, kaži im da..."
<BR>&nbsp;&nbsp;&nbsp;&nbsp;&nbsp;Njorka joj pritisnu šaku na usta. "Ona je sklona da tako lupeta, patera, pa i duže, al mi nemamo vremena za sve to. Hamerstone, pusti čoveka. Uvedi ga unutra, do oltara. Mislim da možeš i da ga nosiš, ako ćeš se zbog toga osećati bolje."
<BR>&nbsp;&nbsp;&nbsp;&nbsp;&nbsp;"Ja sam se molio", uspe Inkus da izgovori, hvatajući vazduh, dok ga je Hamerston podizao, "ja se moljah jutro celo, padah na kolena sa jecajima najtužnijim - nemoj da me ispustiš, Hamerstone sine moj, ramena su ti nešto klizava - za znak naklonosti Scile Talasne ili bilo kog drugog boga; za najmanju trunčicu podrške, za najmizerniju mrvicu ojačanja u mojoj bogomdanoj misiji."
<BR>&nbsp;&nbsp;&nbsp;&nbsp;&nbsp;"A možda si i dobio, kaz'o bih ja", reče mu Njorka. "Šta misliš ti, Tartarose Strašni?"
<BR>&nbsp;&nbsp;&nbsp;&nbsp;&nbsp;Slepi bog ga, za kratko, stisnu za šaku. "Pusti tu ženu da ide slobodno kud hoće, Njorka, noktolakteru moj. Ja ću te sad ostaviti. Popravio sam, koliko je bilo moguće, oštećenja u tvom umu."
<BR>&nbsp;&nbsp;&nbsp;&nbsp;&nbsp;Njorka se okrete, iako je znao da boga ne može videti.
<BR>&nbsp;&nbsp;&nbsp;&nbsp;&nbsp;"Tvoj će um uskoro sam zalečiti preostala oštećenja. Objasnio sam ti zadatak koji imaš. Učio si i bolje nego što sam se nadao. Uperi pogled u sveti prozor, Njorka, noktolateru moj."
<BR>&nbsp;&nbsp;&nbsp;&nbsp;&nbsp;"Plan je da se isprazni ceo svitak, Tartarose Strašni. Al ja to ne mogu sam!"
<BR>&nbsp;&nbsp;&nbsp;&nbsp;&nbsp;"Gledajte svi u ekran, Njorka. U sveti prozor. Ovo je poslednje uputstvo od mene."
<BR>&nbsp;&nbsp;&nbsp;&nbsp;&nbsp;Njorka potonu na kolena. Kroz otvorena vrata vide da u udaljenom kraju mantejonske dvorane počinje neka srebrna svetlost. "Sklanjaj mi se s puta, Hamerstone! Mora da gledam prozor."
<BR>&nbsp;&nbsp;&nbsp;&nbsp;&nbsp;"Zbogom, Njorka. Neka ni ja ni ti ne zaboravimo nikada sve one molitve koje si mi upućivao na noćnoj strani, dok sam ja osluškivao nevidljiv u tvom staklu."
<BR>&nbsp;&nbsp;&nbsp;&nbsp;&nbsp;Njorka ustade, sam.
<BR>&nbsp;&nbsp;&nbsp;&nbsp;&nbsp;"Pa, ti plačeš", reče Zumbula. Priđe mu i zagleda mu se u lice izbliza. "Njorka, ti plačeš."
<BR>&nbsp;&nbsp;&nbsp;&nbsp;&nbsp;"Rek'o bi da je tako." On poče prstima brisati oči iz kojih su lile suze naveliko. "Ja nikada nisam im'o oca."
<BR>&nbsp;&nbsp;&nbsp;&nbsp;&nbsp;"A, ja sam imala oca, i imam, ali on je prava svinjska guzica." Vernici su se gurali pored njih, donoseći drva. Neki su se zaustavljali, zurili.
<BR>&nbsp;&nbsp;&nbsp;&nbsp;&nbsp;"Mora da se popnem i uradim to tamo. Ti ako si rešila da ideš, idi. Neću te sprečavati."
<BR>&nbsp;&nbsp;&nbsp;&nbsp;&nbsp;"Slobodna sam da odem kad god hoću?"
<BR>&nbsp;&nbsp;&nbsp;&nbsp;&nbsp;"Jesi, Zu. 'Aj, kibaj. Kloparaj."
<BR>&nbsp;&nbsp;&nbsp;&nbsp;&nbsp;"U tom slučaju ću... ne, to bi bilo blesavo. 'Aj, zdravo, Mlatko." Njene usne ovlaš dodirnuše njegove.
<BR>&nbsp;&nbsp;&nbsp;&nbsp;&nbsp;"Njorka, sine moj!" Inkus je stajao pored oltara, gde je pazio da drva budu što bolje složena za vatru. "Imamo drva već i iznad naših stvarnih potreba. Reci im da dalje ne pridonose drva bliže."
<BR>&nbsp;&nbsp;&nbsp;&nbsp;&nbsp;Njorka im reče, srećan što ima šta da radi.
<BR>&nbsp;&nbsp;&nbsp;&nbsp;&nbsp;Inkus se pope na Svilinu govornicu, zvanu 'ambion', i tamo se uspravi i izdiže čak i na prste, toliko da je bio, sada, prividno veći od svoje stvarne visine. "Blagoslov jednog svetog augura svima vama i svakome pojedinome od vas, deco moja. Tišina tamo u zadnjim redovima! Ovo je mantejon, kuća sveta, besmrtnim bogovima predana." Ovo je bio onaj čas o kome je sanjario još od detinjstva.
<BR>&nbsp;&nbsp;&nbsp;&nbsp;&nbsp;"Hamerstone, sine moj. Najbolje je pobožne darove svoje ponuditi plamenu koji je potpaljen neposredno zracima nebeskim blagotvornim. To nam nije dato u ovom danu tame. Ako zaviriš u riznicu našu, a ona je odmah iza svetog prozora, naći ćeš možda vatrilo, posudu od metala ili čak od skromne terakote, gde se sveta iskra čuva uvek, da posluži ako naiđe čas baš ovakav."
<BR>&nbsp;&nbsp;&nbsp;&nbsp;&nbsp;"Polazim, patera."
<BR>&nbsp;&nbsp;&nbsp;&nbsp;&nbsp;Inkus usmeri pažnju opet na kongregaciju vernika. "Na ovoj tački, deco moja, iskušenje me zanosi veoma da otkrijem vama moj identitet, kao i mnogostruke i mnogobrojne peripetije i dogodovštine koje me donesoše konačno i napokon do vas. Uzdržaću se, dočim. Augur sam, vidite. Ja sam onaj augur koga je Scila Preobilna odredila da bude sledeći Prolokutor, sa zadatkom potpunog uništenja Ajunta..."
<BR>&nbsp;&nbsp;&nbsp;&nbsp;&nbsp;Pola minuta klicanja nateralo ga je da pričeka sa nastavkom te rečenice.
<BR>&nbsp;&nbsp;&nbsp;&nbsp;&nbsp;"Ja sam osim toga - mogu li reći 'ratni drug', Njorka? Ja sam sapatnik barem, Njorkin."
<BR>&nbsp;&nbsp;&nbsp;&nbsp;&nbsp;Iz dvorane Njorka uzviknu: "Drugar pravi!"
<BR>&nbsp;&nbsp;&nbsp;&nbsp;&nbsp;"Hvala ti. Premda obuzet, kao što bi trebalo da vam bude jasno, jadom i željom da se veroispovedanje smirenije nastavi, stigoh pomisliti na ovaj mantejon, mantejon našeg novog Kaldea, kao na mesto na koje bih se mogao povući, da molitvama i kontemplacijom pokušam dokučiti nesaznatljive puteve božije. Nisam ovu zgradu video, ali sam o njoj mnogo slušao, tokom ovih malobrojnih dana otkad su Njorka, i moj dragi prijatelj Hamerston..."
<BR>&nbsp;&nbsp;&nbsp;&nbsp;&nbsp;"Našao sam, patera." Hamerston pokaza glineni lonac sa bočnim prorezima. Videlo se da unutra nešto goruca ili se žari.
<BR>&nbsp;&nbsp;&nbsp;&nbsp;&nbsp;"Njorka, jesi li došao da mi pomažeš? Takav će biti postupak, je li?"
<BR>&nbsp;&nbsp;&nbsp;&nbsp;&nbsp;Jedan glas, prividno bez tela, reče: "Mora on da ih ubija."
<BR>&nbsp;&nbsp;&nbsp;&nbsp;&nbsp;"Onda i hoće, i to sa mojim blagoslovom. Ali sa liturgijom šta ćemo? Njorka?"
<BR>&nbsp;&nbsp;&nbsp;&nbsp;&nbsp;Njorka se pope stepenicama do oltara. "Ja ne znam reči, patera. To ćeš morati ti."
<BR>&nbsp;&nbsp;&nbsp;&nbsp;&nbsp;"I hoću. A ako će pomagati Njorka, zašto bi moj dragi prijatelj Hamerston bio isključen? Prinesi svetu vatru ovom gorivu, Hamerstone, zamolio bih te.
<BR>&nbsp;&nbsp;&nbsp;&nbsp;&nbsp;Nabavio sam ključ, dakle, došao u mantejon ovaj, i zaključao se unutra, ubrajajući i blaženo škriputanje brave u duhovno blago moje. Dođoh, velim, u traganju za tišinom, rešen da se molitvi i razmišljanju posvetim. Tišinu nađoh, a i mir, i sat za satom na kolenima provodih, najskromniji molilac pred bogovima besmrtnim. To je praksa koju i vama preporučujem bez ikakve rezerve."
<BR>&nbsp;&nbsp;&nbsp;&nbsp;&nbsp;Jezičak plamena pojavi se među cepkama drveta na oltaru, na mestu gde je Hamerston nastojao da duvanjem raspiri iskrice iz vatrila.
<BR>&nbsp;&nbsp;&nbsp;&nbsp;&nbsp;"Bio sam od svakog prekidanja bezbedan. Tako sam bar mislio. Onda ste vi banuli, masa ustalasana, i uzdigli me na ovaj sveti ambion. Kako jasno bogovi zbore! Scila Nadilazeća uzdiže me do prolokutorstva. Sad, evo, i upozorenje stiže da Prolokutor - ja - ne može sveti usamljenik biti, ma koliko za mirom čeznuo. Molite se za mene, deco moja, kao što se ja molim za sebe. Ne dajte mi da ikad zaboravim lekciju koju sam dobio!
<BR>&nbsp;&nbsp;&nbsp;&nbsp;&nbsp;Njorka, sine moj. Imaš li žrtveni nož?"
<BR>&nbsp;&nbsp;&nbsp;&nbsp;&nbsp;Njorka opet poteže istu nožekanju iz čizme. "Samo ovo, patera."
<BR>&nbsp;&nbsp;&nbsp;&nbsp;&nbsp;"Onda to dovoljno mora biti. Donesi da ga blagosiljam." Njorka donese nož i Inkus ga stvarno blagoslovi, iscrtavajući prstima u vazduhu iznad noža znak sabiranja. Pre nego što je to dovršio, Hamerston je već bio prisiljen da uzmakne jedan korak od plamena koji se razbuktavao.
<BR>&nbsp;&nbsp;&nbsp;&nbsp;&nbsp;"U svetom obredu koji bi kudikamo ispravniji bio, trebalo bi da ja svakog donosioca pitam kome od Velikih devetoro, ili kom drugom bogu, prinosi svoju lepu žrtvu. Danas, međutim..."
<BR>&nbsp;&nbsp;&nbsp;&nbsp;&nbsp;"Tartarosu!" povika neko iz prepune dvorane. "Taj je stalno na njemu!"
<BR>&nbsp;&nbsp;&nbsp;&nbsp;&nbsp;"Nisu crne", reče Njorka, upućujući reči tom čoveku.
<BR>&nbsp;&nbsp;&nbsp;&nbsp;&nbsp;Inkus svečano klimnu glavom. "U ovim okolnostima to nesavršenstvo se mora po strani ostaviti. Nisu ni bele. Ali te životinje nisu ni crne, kao što moj donedavni ratni saborac opravdano reče. Iz tog razloga, svaka žrtva biće ponuđena svim bogovima."
<BR>&nbsp;&nbsp;&nbsp;&nbsp;&nbsp;Inkus baci pogled na prvu žrtvu, pa se okrete ekranu, podiže i raširi ruke, pa povika dramatično: "Primite, o, svi vi bogovi, na žrtvu prineto ovo fino svinjče. I govorite nam, preklinjemo, o vremenima koja će doći. Šta nam je činiti? Vaša i najmanja reč će... Vaša...re..."
<BR>&nbsp;&nbsp;&nbsp;&nbsp;&nbsp;Nije dospeo dalje.
<BR>&nbsp;&nbsp;&nbsp;&nbsp;&nbsp;U srebrnom zračenju ekrana zaploviše mrljice izbledele pastelne boje, koje su mogle biti samo senke ili utvare nečega, optičke varke, poremećaji vida, kapljice blede azurne i blede ružičaste boje, koje su se rascvetavale samo da bi odmah i svenule, prosečene mlazevima bisernog sedefastog sjaja ili ebonove crnine.
<BR>&nbsp;&nbsp;&nbsp;&nbsp;&nbsp;Njorka, koji je već bio uzmahnuo nožem visoko iznad praseta, sada ispusti nož i pade na kolena. Učini mu se, samo na tren, da je razaznao neko lice na levoj strani ekrana. Zatim drugo lice, sasvim drugačije, na desnoj strani. Jedan glas mu poče nešto govoriti, ali glas kakav Njorka još nikad nije čuo, prožet tutnjavom moćnih mašina. Glas koji ga poče hvaliti i podsticati da potraži nekoga ili nešto. S vremena na vreme, ali u znatnim razmacima, uspevao je da razume, ili mu se bar pričinjavalo tako, poneku reč, poneki termin njemu poznat: duh, augur, plan. Posle toga nastupi tišina.
<BR>&nbsp;&nbsp;&nbsp;&nbsp;&nbsp;Na kolenima je bio i Inkus, koji je ispred sebe sklopio i skupio šake, a u ekran gledao licem deteta.
<BR>&nbsp;&nbsp;&nbsp;&nbsp;&nbsp;Svinjče je nestalo; možda je bilo uvučeno u ekran, ili je, naprosto, strugnulo u mantejonsku pomrčinu, a odatle u vetrovito zimsko jutro.
<BR>&nbsp;&nbsp;&nbsp;&nbsp;&nbsp;Hamerston je stajao u krutom stavu mirno, a desna šaka bila mu je pružena koso uvis ka slepoočnici, u vojničkom gestu salutiranja.
<BR>&nbsp;&nbsp;&nbsp;&nbsp;&nbsp;Prošlo je neko vreme, koje je moglo biti kratko ili dugo, po završetku govora sa staklenog ekrana, na kome više nikakvih boja nije bilo; u tom vremenu vladala je tišina; okupljeni vernici u prepunoj sali stajali su kao kipovi, tu u starom mantejonu u Ulici sunčevoj, kipovi sa izbuljenim očima i otvorenim ustima.
<BR>&nbsp;&nbsp;&nbsp;&nbsp;&nbsp;Onda poče galama. Oni muškarci koji su sve odgledali sedeći, sad su skočili na noge; neki koji su gledali klečeći, sad su se pentrali na crkvene klupice i počinjali po njima da plešu i đipaju. Neki su kukali i zavijali kao da ih nešto užasno boli. Neki su kricima prolamali dvoranu kao da su u zanosu ili ekstazi. Jedna žena pade u epileptičnom napadu, poče se bacakati po podu, u grčevima kao muva koju je neko oborio i delimično zgnječio; krvava pena pošla joj je na usta, zato što je sopstvenim zubima kidala svoj jezik i usne; ali niti ju je ko primetio, niti je ikog bilo za nju briga.
<BR>&nbsp;&nbsp;&nbsp;&nbsp;&nbsp;"Otišao je", reče Njorka, i dalje netremice zureći u sveti prozor, koji je, međutim, ostajao potpuno prazan. Zatim glasnije, dovoljno glasno da ga čuje Hamerston: "Nije više tu. To je bio on, zar ne? Pes."
<BR>&nbsp;&nbsp;&nbsp;&nbsp;&nbsp;Hamerstonova čelična desna ruka spusti se iz salutiranja ravno dole i zveknu o telo, zvuk kao siloviti sudar mačeva.
<BR>&nbsp;&nbsp;&nbsp;&nbsp;&nbsp;"Da li je iko... Da l' si ga ti razumeo, patera? Zvučalo je kao da je pričao o... o..." Neki čovek, Njorki sasvim nepoznat, ispruži ruku i poče ovlašno pipkati Njorkin kaput kao što bi pipao sveti ekran.
<BR>&nbsp;&nbsp;&nbsp;&nbsp;&nbsp;"Imao je naklonosti za mene", zaključi Njorka smeteno. "Tako nekako je zvučalo: kao da on ima naklonosti za mene." Nije ga čuo niko.
<BR>&nbsp;&nbsp;&nbsp;&nbsp;&nbsp;Inkus se pridigao na noge. Teturavim koracima dovukao se do govorničkog balkončića; poče da otvara i zatvara usta, izgledalo je da usnama oblikuje neke reči, ali od huke i buke naroda nije se čulo ništa. Posle nekog vremena on se, pokretom ruke, obrati Hamerstonu, koji gromovitim glasom pozva na tišinu.
<BR>&nbsp;&nbsp;&nbsp;&nbsp;&nbsp;"Zadatak je moj..." Inkusov glas se ojačao do nekakvog pridavljenog cijukanja; on sad pročisti grlo. "Zadatak je moj razjašnjenje sadržina što ih je izgovorilo božanstvo." Vraćao se polako u svoj uobičajeni pomalo 'pevajući' ritam govora, i uz to sticao veće pouzdanje, kao i jačinu glasa. "Poruku njegovu da razjasnim, da se mi u njoj razaberemo, dakle, i zapovesti njegove da prenesem."
<BR>&nbsp;&nbsp;&nbsp;&nbsp;&nbsp;Jedan čovek u drugom redu viknu: "Bio je to Pes, zar ne?"
<BR>&nbsp;&nbsp;&nbsp;&nbsp;&nbsp;Inkus klimnu glavom, pri čemu mu obrazi zadrhtaše. "Jeste. Gospod Pes, otac Svitka i graditelj bogova." Ovu grešku ne primetiše ni slušaoci, ni sam Inkus.
<BR>&nbsp;&nbsp;&nbsp;&nbsp;&nbsp;"On je govorio meni", reče Hamerston Njorki. U njegovom glasu svitala je zora radosti. "Imao sam ja prilike njega da gledam, jednom, ranije, na jednoj paradi, ali iz daljine. Ovog puta, on je govorio meni. Ovako kao što ja govorim tebi; i dao mi je jedno naređenje."
<BR>&nbsp;&nbsp;&nbsp;&nbsp;&nbsp;Njorka otupelo klimnu glavom.
<BR>&nbsp;&nbsp;&nbsp;&nbsp;&nbsp;"Mora biti da je patera to čuo. Zar ne? Sigurno je čuo. Godinama ćemo mi pričati o ovome, kako se Pes nama obratio i kako mi je dao naređenje. Meni i pateri."
<BR>&nbsp;&nbsp;&nbsp;&nbsp;&nbsp;"Pre nego što bih otpočeo egzegezu", reče Inkus, čiji je glas sad bio još jači i prožet autoritetom koji sasvim utiša vernike. "ja ću vama poveriti jednu istinu koja nije opštepoznata, a koju saznadoh i ja tek danas. U molpindan je Veliki Pes teofanijom udostojio o... onog ostarelog časnog augura koji je nebrojene decenije proveo na mestu Prolokutora, Govornika prvog. Dužnost ta njegova preneta je na mene voljom Scile Spasiteljke, koja će se nesumnjivo postarati o tome da njegova verna služba, koja se toliko odužila, bude nagrađena onom slobodom od svih briga koja jeste mirisni parfem duboke starosti. I ta je teofanija, priznajem, bila ono što me je poslalo u potragu za smirenošću, kao što vam ispripovedah. To uznemirujuće obaveštenje da se Otac sedmoro bogova ispoljio pred onim koga sam ja nesmotreno bio spreman da sagledam kao takmaca."
<BR>&nbsp;&nbsp;&nbsp;&nbsp;&nbsp;"Da li je rekao nešto o meni?" upita Njorka, tonom napola molećivim, ali i napola pretećim, približavajući se ambionu. "Jeste, rekao je nešto, a? Šta je rekao?" Hamerston se ispreči ispred njega.
<BR>&nbsp;&nbsp;&nbsp;&nbsp;&nbsp;"Moljah se Pesu", nastavi Inkus, obuzet divljenjem. "Navaljivao sam da on uvidi pravednost moje kandidature, i suzama to potkrepljivao. A sada kako jasno sagledavam taj manji plan, ugrađen tako da posluži kao pokretač većeg plana! Jer Pes Veliki je prvo blagoslov svoj dao Prolokutoru dosadašnjem, a onda i novom." Inkus pokaza jednim prstom ka svom stomaku. "Obeležje je dejstava božijih to da ona, ma koliko neočekivana mogu biti, u kasnijem razmatranju budu sagledana kao savršena i neizbežna.
<BR>&nbsp;&nbsp;&nbsp;&nbsp;&nbsp;A sada počinjem vam poveravati božanske reči koje nam je Pes Veliki kazao maločas."
<BR>
<BR>&nbsp;&nbsp;&nbsp;&nbsp;&nbsp;Visoko iznad onog zrna boje mumije, koje je bilo vazdušni brod generalice Sabe, ali ipak punih pet stotina lakata ispod niskih zimskih oblaka, letači koje je Kalde Svila upravo uporedio sa jatom roda jahali su na neujednačenom vetru severcu.
<BR>&nbsp;&nbsp;&nbsp;&nbsp;&nbsp;Gledajući iz sredine njihove formacije, Shiatan je proučavao svoje drugare. Pogledi svih njih bili su usmereni ka oblacima, kao što je i očekivao, ili ka isušenim smeđim njivama, srebrnim končićima potoka, ili ka jezeru koje se toliko smanjilo; nikakva krizna situacija, pa čak ni neposredno naređenje - makar došlo i od samog boga - nije moglo nadjačati navike koje su se kod njih mnogo godina učvršćivale, niti ih naterati da onaj narod koji se dole namnožio, a koji je njima poznat pod nazivom 'tovar', to jest 'Brodski tovar', smatraju važnim.
<BR>&nbsp;&nbsp;&nbsp;&nbsp;&nbsp;I sam Shiatan osmotri oblake i očita instrumente, a onda izgubi zanimanje za to. Dugačka žuta i smeđa kolona u marševskom rasporedu približava se gradu, sa juga. Viđao je on slične parade i ranije, i nije mnogo razmišljao o njima i njihovom eventualnom značaju; vojne jedinice na maršu možeš zaustaviti nekom lavinom, poplavom, šumskim požarom, možeš poslati oluje da ih razjure, ne manje delotvorno nego što bi to učinile flote. Nijedna vojska nikad nije uspela preći Planine-koje-gledaju-u-planine; i svi su izgledi da to nijedna nikad i neće. Sasvim bi druga stvar bila ako bi se ovde, u središnjem prostoru broda, pojavile horde kao što je ta dole.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
