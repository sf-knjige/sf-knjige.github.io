<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. NJORKA SAM
<P>&nbsp;&nbsp;&nbsp;&nbsp;&nbsp;Nije vreme za budno stanje, zaključi Svila.
<BR>&nbsp;&nbsp;&nbsp;&nbsp;&nbsp;Ali ni za spavanje, reče on sebi, i ta pomisao preovlada u njemu. Pazeći da ne probudi Zumbulu, on se prevrte na leđa i skrsti šake iza potiljka. Koliko je puta sanjario o ovakvoj noći, pa odgurivao sanjariju od sebe, govoreći sebi da Zumbula nikada neće moći da postane stvarno njegova? A sad...
<BR>&nbsp;&nbsp;&nbsp;&nbsp;&nbsp;Ne, nije čas za spavanje. On iskliznu, najtiše što je mogao, iz njihove postelje, ode da se olakša i okupa. Zumbula, devojka koja plače pre sna, plakala je i te noći; i on isto tako - ali od radosti i bola, i od radosti što oseća taj bol. Kad su prošle suze i kad su im glave mirovale na istom jastuku, ona mu reče da još nikada nijedan muškarac nije plakao sa njom.
<BR>&nbsp;&nbsp;&nbsp;&nbsp;&nbsp;Dva sprata ispod njih, njihovi odrazi - njihove slike, odražene - klečale su u ribnjaku, pred nogama Telksiepeje; odrazi materijalni, ali nevidljivi. Tu će ona plakati za njim i kad više ne budu živi. On spusti svoje nago telo u kadu u kojoj se voda polako dizala, topla, ništa manje romantična.
<BR>&nbsp;&nbsp;&nbsp;&nbsp;&nbsp;U Erminovom hotelu, otkri Svila izlazeći iz vode, dobiješ sve. Ne samo sapun, vodu, peškire i širok izbor parfema i mirisnih pudera, nego i debele vunene mantile; i to, jedan bledih boja, možda krem boje ili bledožute, a drugi duži i tamniji koji je nekada možda bio plav, što bi on i video kad bi se usudio da pljesne šakama i probudi mutne iskre svetlosti koje sad usnulo kruže jedna oko druge pod plafonom.
<BR>&nbsp;&nbsp;&nbsp;&nbsp;&nbsp;Kad se posušio, Svila obuče duži mantil i pritegnu kaiš. Tako obučen vrati se u spavaću sobu i pokri Zumbulino savršeno nago telo, nežnošću beskrajnom. Onda, stojeći izvan hotela, u vazduhu, pogleda sebe kako to radi, senku tamniju koja (žute, raščupane kose) povlači nagore čaršav i ćebe, pokriva svojoj usnuloj ženi prvo noge, dugačke, blago zaobljene, zatim kukove, bujne - dok Rog i Kopriva provode noć zgureni u jednom memljivom krevetu u nekom hladnom sobičku daleko odatle, u Kaldeovoj palati.
<BR>&nbsp;&nbsp;&nbsp;&nbsp;&nbsp;- patera Štuka reže grlo pegavom zecu koga je sam kupio.
<BR>&nbsp;&nbsp;&nbsp;&nbsp;&nbsp;- dete u dronjcima plače neutešno na ležaju od slame.
<BR>&nbsp;&nbsp;&nbsp;&nbsp;&nbsp;- slepi bog nastaje preobražajem od jednog slepog čoveka (koji ne iščezava; ostaje čovek), ali zatim biva oboren.
<BR>&nbsp;&nbsp;&nbsp;&nbsp;&nbsp;- na zemlji leži nag čovek, jedva nešto veći od deteta, nebrojene modrice na njegovom mršavom licu i na telu gde se svako rebro vidi; ruke su mu lancem vezane za jedan šatorski kolac pobijen u zemlju.
<BR>&nbsp;&nbsp;&nbsp;&nbsp;&nbsp;- jedan ludak ide između grobova i dernja se da će Sunce umreti.
<BR>&nbsp;&nbsp;&nbsp;&nbsp;&nbsp;- Sijuf i Ljubičica leže zagrljene u apartmanu ispod.
<BR>&nbsp;&nbsp;&nbsp;&nbsp;&nbsp;- Njorka leži na leđima i spava čvrsto, nadomak neočišćenog oltara sa koga se još diže pomalo dima, u Velikom mantejonu.
<BR>
<BR>&nbsp;&nbsp;&nbsp;&nbsp;&nbsp;"Njorka? Njorka?"
<BR>&nbsp;&nbsp;&nbsp;&nbsp;&nbsp;On se diže u sedeći položaj, žmirka, trlja oči. Šenila spava pokraj njega, kao jastuk ispod glave služe joj njene sopstvene mišićave ruke, suknja joj se zadigla do kolena. Narednik Pesak spava u smrti, u podnožju svetog prozora; oko njega leže trojica patera, i to Skočimiš, Inkus i Školjka, od kojih Inkus spava sa licem nagore i hrče.
<BR>&nbsp;&nbsp;&nbsp;&nbsp;&nbsp;Na veličanstvenom mermernom ambionu spavaju Pauk i Eland, a nad njima stoje, čuvajući ih, trojica vojnika. Jedan od njih, Liskun, klima glavom prijateljski i dodiruje vrhovima prstiju čelo. Među klupama, u trećem redu, Mejtera Nana kleči, moli se.
<BR>&nbsp;&nbsp;&nbsp;&nbsp;&nbsp;"Je l' me zvao neko?" pita Njorka, vrlo tiho, Liskuna.
<BR>&nbsp;&nbsp;&nbsp;&nbsp;&nbsp;Liskun načini jedan odrečan pokret levo-desno čeličnom glavudžom. "Nije. Čuo bih ja. Sigurno si nešto sanjao."
<BR>&nbsp;&nbsp;&nbsp;&nbsp;&nbsp;"Izgleda." Njorka opet leže; umoran da nikad, koliko se može setiti, umorniji nije bio. Baš je dobro kad te niko ne zove.
<BR>
<BR>&nbsp;&nbsp;&nbsp;&nbsp;&nbsp;Shiatan krili visoko, visoko iznad ravnice, sunce zalazi. Dole nijednog lista nema. Daleko ispred njega je Aer, uzletela je nešto više, brža je od njega, ali ne mnogo. On pokuša da je pozove, vikne njeno ime, jer, odnekud, zna da je komunikator u šlemu pokvaren ili isključen. Ona se osvrne, on na trenutak vidi njen osmeh, ruže u njenim obrazima, jedan pipak lanene kose koji joj je pobegao iz šlema. Aer! doziva on. Vrati se, Aer! Ali ona se više ne osvrće prema njemu, a njegov pogonski modul se pregreva. Trenuci se nižu jedan na drugi, još jedan dug sat letenja, a ona, za to vreme, postaje sve manja i manja u vidicima ispred njega i nestaje.
<BR>
<BR>&nbsp;&nbsp;&nbsp;&nbsp;&nbsp;"Njorka? Njorka!"
<BR>&nbsp;&nbsp;&nbsp;&nbsp;&nbsp;On se kruto diže u sedeći položaj, svestan da je već satima spavao. U velikim zasvođenim prozorima Velikog mantejona, koji su noćas bili samo bezlični čaršavi crne boje, sada se ukazuju nejasni obrisi, bića samo napola vidljiva - bogovi, životinje, bivši Prolokutori.
<BR>&nbsp;&nbsp;&nbsp;&nbsp;&nbsp;On ustade, a Mejtera Nana, čuvši grebanje čizama o pod, diže pogled sa svog bdenja. On zađe među sedišta i kleknu blizu nje. "Jesi me zvala? Učinilo mi se da sam te čuo."
<BR>&nbsp;&nbsp;&nbsp;&nbsp;&nbsp;"Nisam, Njorka."
<BR>&nbsp;&nbsp;&nbsp;&nbsp;&nbsp;On razmisli o ovome, protrlja polako donju vilicu. "Sve ovo vreme bila si budna, Majko?"
<BR>&nbsp;&nbsp;&nbsp;&nbsp;&nbsp;"Jesam, Njorka." (Samo iskrica sreće pojavi se u njenim očima, koje su po rubovima pocrvenele od nespavanja; ali ta iskrica ga ispuni toplinom kao najveća razgorela vatra.) "Vidiš, Njorka, zarekla sam se da ću čekati ovde i moliti se sve dok Pes ne dođe, ili dok na nastupi dizastor. I, evo, održavam taj zavet."
<BR>&nbsp;&nbsp;&nbsp;&nbsp;&nbsp;"Već si ga ispunila, Majko. Pogledaj prozore." On pokaza rukom. "Ja bio toliko umoran da sam leg'o da spavam, a ni čizme nisam izuo, vidiš? Kladim se da si i ti bila isto toliko umorna, ali nisi ni trena spavala. Znaš šta ću sad?"
<BR>&nbsp;&nbsp;&nbsp;&nbsp;&nbsp;"Ne znam, Njorka, kako bih mogla znati?"
<BR>&nbsp;&nbsp;&nbsp;&nbsp;&nbsp;"Leći ću opet, da odspavam još malo, al ću prvo da izujem čizme. Ali sad lezi i ti, odspavaj takođe, inače ću da napravim galamu i probudim sve ove. Posao je odrađen. Ti si svoje, što si obećala, odradila."
<BR>
<BR>&nbsp;&nbsp;&nbsp;&nbsp;&nbsp;Zumbula se probudi i ode do otvorenog prozora da osmotri, u slaboj sivoj svetlosti jutra, svoj venčani prsten, srebrn, ošmirglan do mat boje, sa proširenjem što ima približan izgled ruže u kojoj se, u sredini, okružen laticama, nalazi majušni portret žene. Kupila je baš tu burmu zato što joj je prodavačica u Sardovoj radnji rekla da lice liči na nju; u to doba, nije ni slutila da će joj to biti venčani prsten. Nosila ga je dan-dva, bacila ga u neku ladicu i zaboravila.
<BR>&nbsp;&nbsp;&nbsp;&nbsp;&nbsp;Ovo lice uopšte ne liči na mene, zaključi ona sad. Ta žena u ruži je starija, i izazovnijeg, privlačnijeg izgleda; takođe... Trudila se da nađe pravu reč. Ne lepša.
<BR>&nbsp;&nbsp;&nbsp;&nbsp;&nbsp;Mada je Svila uveren da je ona, Zumbula, prava lepotica. Tako, bar, kaže.
<BR>&nbsp;&nbsp;&nbsp;&nbsp;&nbsp;Ona ga, usnulog, poljubi, ode u sobu za odevanje i kucnu noktom po staklu.
<BR>&nbsp;&nbsp;&nbsp;&nbsp;&nbsp;"Da, madam."
<BR>&nbsp;&nbsp;&nbsp;&nbsp;&nbsp;"Pokaži mi tačno kako ja izgledam sada... Ajoj! Bogovi!"
<BR>&nbsp;&nbsp;&nbsp;&nbsp;&nbsp;Njeno lice, ali podnaduveno oko očiju, sa kozmetikom razbrljanom posvuda, reče joj: "Vi ste, zapravo, veoma privlačvni, madam. Ako bih smeo predložiti..."
<BR>&nbsp;&nbsp;&nbsp;&nbsp;&nbsp;Ona pokretom ruke odbaci predlog. "E, sad pogledaj ovo lice u prstenu. Vidiš? Dobro: udesi moje lice da liči bar malo na nju."
<BR>&nbsp;&nbsp;&nbsp;&nbsp;&nbsp;Nekoliko sekundi je proučavala dobijeni ishod, okretala glavu tamo i amo. "Dobro je, zadrži sliku tako." Ona dohvati četku za kosu i poče proces koji privuče odobravajuće poglede katahresta Tika.
<BR>
<BR>&nbsp;&nbsp;&nbsp;&nbsp;&nbsp;"Njorka! Njorka!"
<BR>&nbsp;&nbsp;&nbsp;&nbsp;&nbsp;I opet se on podiže i zagleda u sveti prozor. Glas je odatle došao - ovog puta bio je siguran u to. Njorka ustade, pridržavajući korice velikog noža da ne bi mesingana kuglica, koja se nalazi na samom kraju korica, zveknula po podu; ode, bez čizama, ka oltaru. Za Školjku i Inkusa videlo se na prvi pogled da čvrsto spavaju, ali oči patere Skočimiša nisu bile sasvim sklopljene. Starcima nije potrebno mnogo sna, podseti Njorka sebe.
<BR>&nbsp;&nbsp;&nbsp;&nbsp;&nbsp;Čučnu blizu Skočimiša. "U redu je, nisam mislio da ti ukradem torbu niti išta drugo, patera. To si pomislio, a? Sve što je tvoje, ti slobodno zadrži."
<BR>&nbsp;&nbsp;&nbsp;&nbsp;&nbsp;Skočimiš ne odgovori.
<BR>&nbsp;&nbsp;&nbsp;&nbsp;&nbsp;"Ali zvao me neko, neko odavde. Jesi to bio ti? Možda si nešto sanjao, pa povikao?"
<BR>&nbsp;&nbsp;&nbsp;&nbsp;&nbsp;Školjka promrmlja nekoliko sasvim nerazumljivih glasova i okrete glavu na drugu stranu; Skočimiš, međutim, ni da makne. Najednom podozriv, Njorka dohvati i podiže Skočimišovu levu ruku, onda zavuče svoju ruku pod Skočimiševu tuniku.
<BR>&nbsp;&nbsp;&nbsp;&nbsp;&nbsp;Ustade i poče rasejano brisati ruke o odeću; trebalo bi, valjda, preneti starčevo telo na neko drugo mesto, gde neće biti svima na vidiku. Sibile spavaju u sakristiji; tamo je, barem, otišla Mejtera Nana čim ju je on uspeo ubediti da je vreme da i ona odspava sat-dva. Nejasno se sećao da je matora Mejtera Drvenica takođe otišla na tu stranu - zajedno sa ostalim sibilama, čija imena nije saznao - otprilike u ono vreme kad se on opružao po popločanom podu.
<BR>&nbsp;&nbsp;&nbsp;&nbsp;&nbsp;Ponovo čučnu, podiže telo starog augura i prenese ga u ambulatorijum. Čim su se pojavili Škriljcu na vidiku, taj vojnik stade uspravnije. "Mrtav?"
<BR>&nbsp;&nbsp;&nbsp;&nbsp;&nbsp;"Jes, mrtav", prošaputa Njorka. "Kako si znao?"
<BR>&nbsp;&nbsp;&nbsp;&nbsp;&nbsp;Škriljčeva čelična ramena se podigoše i spustiše, sa tihim zveketom. "Pa, ništa, samo izgleda mrtav, to je sve."
<BR>&nbsp;&nbsp;&nbsp;&nbsp;&nbsp;Bitum upita: "Pa, kako će sad Pes da uzme deo sebe iz ovoga dede kad je deda umro?"
<BR>&nbsp;&nbsp;&nbsp;&nbsp;&nbsp;Ne ogdovorivši na to, Njorkas ponese telo u kapelicu Hieraksovu i položi ga na oltar tamo.
<BR>&nbsp;&nbsp;&nbsp;&nbsp;&nbsp;"'Oćeš još spavaš?" upita ga Liskun.
<BR>&nbsp;&nbsp;&nbsp;&nbsp;&nbsp;"Ma, je'ote, ne znam", reče Njorka. Uvide da je opet počeo otirati šake o odeću. Prestade. "Mislim da ću da uzmem moje čizme i prošetam se malo napolju."
<BR>&nbsp;&nbsp;&nbsp;&nbsp;&nbsp;"Ja sam razmišljao da bi ti mog'o možda da probudiš sve ove", reče Liskun. Ostade da čeka na Njorkin odgovor, duže nego što bi biološka osoba čekala; onda nastavi: "Šta si se zagledao tamo? Mora biti nešto krajnje zanimljivo."
<BR>&nbsp;&nbsp;&nbsp;&nbsp;&nbsp;"Gledam njega."
<BR>&nbsp;&nbsp;&nbsp;&nbsp;&nbsp;Liskun se, onako težak, lagano uzdiže na noge. "Koga?"
<BR>&nbsp;&nbsp;&nbsp;&nbsp;&nbsp;"Njega." Njorka se nestrpljivo okrete i pođe krupnim koracima ka svetom prozoru. "Ovaj vojnik ima autofunkcijski koprocesor, vidiš?" Kleknu pored narednika Peska. "I njegov centralni je mogao obraditi takve fajlove ako je bilo neophodno. Ima u ovom vojniku redundancije poprilično. Mogao je čak i njegov voluntarni koprocesor uraditi posao."
<BR>&nbsp;&nbsp;&nbsp;&nbsp;&nbsp;Pruži ruku nadole, poče pipkati da bi uzvukao nož iz čizme, uvide da mu čizme nisu na nogama, ode do njih i izvuče, ipak, nož. Onda prodrma Inkusa za rame. "Buđenje, patera! Življe, življe! Treba mi sprava koju nosiš."
<BR>
<BR>&nbsp;&nbsp;&nbsp;&nbsp;&nbsp;"Diž se!" Čizma gurnu zarobljenog letača u rebra. "Revej je bio pre jedan sat, zar nisi čuo?"
<BR>&nbsp;&nbsp;&nbsp;&nbsp;&nbsp;Shiatan, žmirkajući, sav drhteći, uspe da se podigne u sedeći položaj.
<BR>&nbsp;&nbsp;&nbsp;&nbsp;&nbsp;"Dobro ti govoriš zajedničkim jezikom", reče mu uniformisana žena koja se nadnosila nad njega. "Odgovori mi!"
<BR>&nbsp;&nbsp;&nbsp;&nbsp;&nbsp;"Govorim ga bolje nego većina mi", reče Shiatan. Zastade. Borio se da oslobodi svoj mozak svih ostataka sna. "Nisam čuo to, tu reč koju si pomenula. Ne znam šta značenje, ali znam da ništa nisam, pa prema tome ni to, čuo."
<BR>&nbsp;&nbsp;&nbsp;&nbsp;&nbsp;Žena klimnu glavom. "Ovo sam uradila da bi se znala jedna stvar. Koje god pitanje ti postavim, imaš da odgovoriš. Ako odgovoriš, i meni se dopadne odgovor, dobićeš možda nešto da obučeš, možda i neku hranu. Ako ne, poželećeš da si i ti poginuo." Ona pljesnu rukama. "Straža!"
<BR>&nbsp;&nbsp;&nbsp;&nbsp;&nbsp;Kroz vrata šatora, saginjući se, hitro uđe jedna žena sa puškom, mlađa, ali rastom još viša od oficirke unutra, i stade kruto uspravno, držeći pušku okomito, nadomak svog levog ramena. "Pukovnice!"
<BR>&nbsp;&nbsp;&nbsp;&nbsp;&nbsp;Oficirka načini pokret rukom. "Odveži ga od tog koca i zaključaj mu opet lanac. Vodim ga u grad." Mlađa žena zabaci pušku o desno rame i poče preturati po jednom džepu, pa izvuče ključ. Za to vreme oficirka postavi Shiatanu sledeće pitanje. "Znaš li moje ime? Kako se ja zovem?"
<BR>&nbsp;&nbsp;&nbsp;&nbsp;&nbsp;On odmahnu glavom; ovde mu je osmeh mogao pomoći, ali on nije imao snage da složi crte svog lica u osmeh. "Ne. A ja se zovem Shiatan i letač."
<BR>&nbsp;&nbsp;&nbsp;&nbsp;&nbsp;"Ko te je saslušavao juče, Shiatane?"
<BR>&nbsp;&nbsp;&nbsp;&nbsp;&nbsp;"Prvo Sirka." Ruke su mu sad bile slobodne. On ih ispruži napred, i mlađa žena mu opet pričvrsti okove.
<BR>&nbsp;&nbsp;&nbsp;&nbsp;&nbsp;"Posle toga?"
<BR>&nbsp;&nbsp;&nbsp;&nbsp;&nbsp;"Generalisima."
<BR>&nbsp;&nbsp;&nbsp;&nbsp;&nbsp;"Generalisima Sijuf", ispravi ga oficirka. "Ja sam bila prisutna. Sećaš se?"
<BR>&nbsp;&nbsp;&nbsp;&nbsp;&nbsp;On klimnu glavom. "Ali nisi ništa govor meni. Samo ponekad njoj."
<BR>&nbsp;&nbsp;&nbsp;&nbsp;&nbsp;"Zašto su tvoji napali jedinicu majorice Sirke?"
<BR>&nbsp;&nbsp;&nbsp;&nbsp;&nbsp;Eto, opet isto, reče on sebi. "Nismo napali."
<BR>&nbsp;&nbsp;&nbsp;&nbsp;&nbsp;Ona ga udari pesnicom po uhu. "Pokušali ste da im otmete oružje. Jedan od vas je pobegao, troje je ubijeno, ti si zarobljen. Zašto si polomio svoja krila?"
<BR>&nbsp;&nbsp;&nbsp;&nbsp;&nbsp;"To mi radimo."
<BR>&nbsp;&nbsp;&nbsp;&nbsp;&nbsp;"Kako si onesposobio pogonski modul?"
<BR>&nbsp;&nbsp;&nbsp;&nbsp;&nbsp;On slegnu ramenima, a ona ga udari pesnicom u usta. On reče: "Ne možemo. Predlagani mehanizmi, ali povećali bi težinu."
<BR>&nbsp;&nbsp;&nbsp;&nbsp;&nbsp;Ona se, na njegovo iznenađenje, osmehnu. "Zar nećeš to olizati? Moje prstenje ti je pocepalo usnu."
<BR>&nbsp;&nbsp;&nbsp;&nbsp;&nbsp;On opet slegnu ramenima. "Hoću, ako kažeš."
<BR>&nbsp;&nbsp;&nbsp;&nbsp;&nbsp;"Nađi neku krpu da mu damo da veže oko pojasa", naredi ona mlađoj, višoj ženi. Opet se okrete Shiatanu i reče: "Ja sam pukovnica Abandža. Zašto ste napali Sirkine vojnikinje?"
<BR>&nbsp;&nbsp;&nbsp;&nbsp;&nbsp;"Zato što su one pucale na nas." Ovoga se nije, zapravo, sećao, ali mu se činilo kao najverovatnije objašnjenje. "Ja bio iskezio. Ne znam razloga."
<BR>&nbsp;&nbsp;&nbsp;&nbsp;&nbsp;"Iskezio si se?" U jednom deliću sekunde Abandžine oči bile su raširene. "Kako to, iskezio?"
<BR>&nbsp;&nbsp;&nbsp;&nbsp;&nbsp;On se doseti da je ova vrsta razgovora neizmerno bolja od razgovora o P-modulu, i sada uspe da se osmehne. "Povukao usne unazad."
<BR>&nbsp;&nbsp;&nbsp;&nbsp;&nbsp;"Ne znaš zašto. Možda ja znam zašto si to učinio. Kažeš da su one pucale na vas zato što si ti načinio jednu grimasu? Pa, na tebe nije pucao niko."
<BR>&nbsp;&nbsp;&nbsp;&nbsp;&nbsp;"Aer videvši moje lice počela je da vrišti. Onda su one pucale, na Aer, i ubile su. Mi smo pokušali da oduzmemo oružje ostalima, da ne bi više pucanja."
<BR>&nbsp;&nbsp;&nbsp;&nbsp;&nbsp;Abandža priđe bliže i zagleda se dole, u njegovo lice. "Počela je da vrišti zato što si se ti iskezio? Većina ljudi u to ne bi poverovala, ali ja ću možda verovati, a možda će i generalisima Sijuf. Da vidimo, iskezi se ti tako, za mene."
<BR>&nbsp;&nbsp;&nbsp;&nbsp;&nbsp;"Pokušaću", reče on i pokuša.
<BR>&nbsp;&nbsp;&nbsp;&nbsp;&nbsp;Zvučni sudar potpetica bio je znak da se mlađa žena vratila. Abandža se okrete na tu stranu. Stražarka je donela nekakvu pamučnu krpu kojom je nedavno čišćeno nešto masno. "Da li će ovo poslužiti, pukovnice?"
<BR>&nbsp;&nbsp;&nbsp;&nbsp;&nbsp;Abandža odrečno zavrte glavom. "Idi donesi onu njegovu letačku odeću. Takođe jednu zimsku potkošulju i jedno ćebe, a kuvarima reci da ti daju nešto što on može pojesti dok je u sedlu."
<BR>&nbsp;&nbsp;&nbsp;&nbsp;&nbsp;Opet se vrati Shiatanu. "Prestani da se keziš, od toga ti krvari usna. Doleteli ste ovde tražeći jednoga Vironca, muškarca. To nam je rekla Sirka. Ti si nam dao njegovo ime, a ja mislim da sam to ime noćas čula. Kaži još jednom kako se taj zove."
<BR>&nbsp;&nbsp;&nbsp;&nbsp;&nbsp;"Njorka", reče Shiatan. "Taj se zove Njorka."
<BR>
<BR>&nbsp;&nbsp;&nbsp;&nbsp;&nbsp;Ruka narednika Peska poče se, celom svojom dužinom, pomicati, onda uzmahnu i tresnu po podu Velikog mantejona tako silovito da se na jednoj kamenoj ploči pojavi naprslina. Šenila kriknu neku reč upozorenja. "Ma, ne brini", reče joj Njorka. "To je bilo samo malo, znaš, statičkog elektriciteta. Već sam to sredio."
<BR>&nbsp;&nbsp;&nbsp;&nbsp;&nbsp;Iza njega jedan glas, Njorki nepoznat, reče: "Žao mi je što patera Školjka nije tu da ovo gleda. Biće tako razočaran kad mu kažemo šta je propustio."
<BR>&nbsp;&nbsp;&nbsp;&nbsp;&nbsp;"Biće i Njegova eminencija", promrmlja Mejtera Nana. "Ali sam je kriv što je otišao u Palatu Prolokutora. Ako se to može nazvati krivica. Svakako nećemo čekati ni na šta, sad kad treba izvršiti Pesovo uputstvo, niti bi Njegova eminencija želeo da čekamo. Pesa nisi video, Njorka? Siguran si?"
<BR>&nbsp;&nbsp;&nbsp;&nbsp;&nbsp;"Ne, Mejtera, nisam siguran." Njorka zažmirka, nagnut nad poslom. "Jer on je morao na neki način da mi pokaže kako se sve ovo radi, i to, verovatno, posle mog razgovora sa tobom." Naiđe mu nadahnuće. "Znaš šta ja mislim, Mejtera?"
<BR>&nbsp;&nbsp;&nbsp;&nbsp;&nbsp;"Vrlo bih rado čula!"
<BR>&nbsp;&nbsp;&nbsp;&nbsp;&nbsp;"Mislim da je njega pridobila ona tvoja upornost u ispunjavanju zaveta. Mislim da se on pitao vredi li, zbog nas, toliko da se trudi; al kad je video kako se ti moliš... Čekaj, moram da priključim njegov voluntarni koprocesor."
<BR>&nbsp;&nbsp;&nbsp;&nbsp;&nbsp;Njorka načini poslednji spoj i ispravi leđa, odmače se malo unazad, dajući odmor svojim bolnim mišićima. "Patera, da l' bi mogo da doneseš jednu od onih svetih svetiljki? Trebaće mi više svetla."
<BR>&nbsp;&nbsp;&nbsp;&nbsp;&nbsp;Inkus brže-bolje ode da posluša.
<BR>&nbsp;&nbsp;&nbsp;&nbsp;&nbsp;"Patera Školjka se nada da će uspeti da angažuje mrtvačka kola da prenesemo telo patere Skočimiša u naš mantejon." Pokazalo se da je vlasnica tog glasa, Njorki nepoznatog, jedna mlada i lepa sibila. "Mejtera mu je rekla da u ovo doba ništa neće biti otvoreno, ali on je odgovorio da, dok on tamo stigne, biće otvoreno, a ako ne, on će čekati da se otvori. Bili smo u velikom iskušenju, Mejtera mi je to priznala, da zamolimo Njegovu svesnost da dozvoli da se poslednje žrtvovanje patere Skočimiša obavi ovde, u Velikom mantejonu, zato što se on odavde uzdigao u Glavni procesor. Međutim, pastva u našem kvartu ne bi nikad..."
<BR>&nbsp;&nbsp;&nbsp;&nbsp;&nbsp;Inkus se vrati i kleknu pokraj Njorke. "Da li će ovo biti dovoljno? Mogu ja i da izvučem fitilj da bude više iznad ulja, onda će biti i svetlosti više." Držao je u rukama kuglu od rezanog kristala, u čijem je otvorenom gornjem delu, sasvim blizu vrha, palacao plamen.
<BR>&nbsp;&nbsp;&nbsp;&nbsp;&nbsp;"Odlično", reče mu Njorka. "Sad vidim i mesto, i registar, a to je sve što treba da vidim." Delikatnim pokretima ruke on zavuče vrh noža u Peskovu lobanju. "Nijedne reči da nisam čuo ni od koga. Sad mora da razmišljam." Poče poluglasno nešto brojati.
<BR>&nbsp;&nbsp;&nbsp;&nbsp;&nbsp;Najednom progovori narednik Pesak; Mejtera Nana se na taj zvuk trže. "Ve pedeset osam - nula. Ve pedeset osam - jedan. Ve pedeset devet - jedan."
<BR>&nbsp;&nbsp;&nbsp;&nbsp;&nbsp;"To su inputi voluntarnih koprocesora", objasni Inkus šapatom punim strahopoštovanja. "On ih sada osposobljava."
<BR>&nbsp;&nbsp;&nbsp;&nbsp;&nbsp;Pošto Njorka ničim ne pokaza da je čuo, mlada sibila iz Ciglene ulice prošaputa: "Ja stvarno nisam sposobna da verujem da će vaša Mejtera - naime, to je bila; da će Molibdena i onaj vojnik da rade sve ove, sve ove stvari; gde će kupiti te 'koprocesore'?"
<BR>&nbsp;&nbsp;&nbsp;&nbsp;&nbsp;"Moraće da ih prave, Mejtera", objasni joj Inkus, "a ja ću im biti pomoćnik."
<BR>&nbsp;&nbsp;&nbsp;&nbsp;&nbsp;"Šššš!" reče mu Mejtera Nana.
<BR>&nbsp;&nbsp;&nbsp;&nbsp;&nbsp;Njorka vrati nož u čizmu. "Bez panike, Mejtera", reče on. "Njemu je sad sasvim dobro, on samo još to ne zna."
<BR>&nbsp;&nbsp;&nbsp;&nbsp;&nbsp;Kao da je samo te reči čekao, Pesak diže glavu i poče gledati oko sebe, u raznim pravcima.
<BR>&nbsp;&nbsp;&nbsp;&nbsp;&nbsp;"E, hej, hej, polako", reče mu Njorka. "Tek treba da ti našrafim poklopac na lobanju. Je li, kako je bilo u Glavnom procesoru?"
<BR>&nbsp;&nbsp;&nbsp;&nbsp;&nbsp;Praskanje igličara - jedan pucanj, drugi, treći - stopilo se sa divljim režanjem. Novi pucnji, onda grunu puška debeljača. Na balkonu za hor, visoko iznad njih, nefritni reljef Tartarosa pade i razbi se bučno.
<BR>
<BR>&nbsp;&nbsp;&nbsp;&nbsp;&nbsp;"Je li to toplo?" upita Abandža, gledajući kako Shiatan oblači svoje letačko odelo.
<BR>&nbsp;&nbsp;&nbsp;&nbsp;&nbsp;Sad je osmehivanje išlo lako. "Nije onoliko toplo što bih ja poželeo, ponekad."
<BR>&nbsp;&nbsp;&nbsp;&nbsp;&nbsp;"Onda obuci i potkošulju preko toga. Vunena je, trebalo bi da je mnogo toplija nego to tvoje. A kad budeš na konju, možeš se omotati i ćebetom." Ona opipa pištolj igličar u futroli. "Umeš jahati?"
<BR>&nbsp;&nbsp;&nbsp;&nbsp;&nbsp;"Nikad probao."
<BR>&nbsp;&nbsp;&nbsp;&nbsp;&nbsp;"Možda je to i dobro", reče mu Abandža. "Moglo bi da ti spase život."
<BR>&nbsp;&nbsp;&nbsp;&nbsp;&nbsp;Napolju je vetar naprosto sekao. Dvojica bradatih muškaraca dovedoše par nemirnih konja. "Ovaj je moj", reče Abandža, pokazavši, na Shiatanovo olakšanje, većeg. "Ovaj drugi je za tebe. Da vidimo kako se penješ u sedlo."
<BR>&nbsp;&nbsp;&nbsp;&nbsp;&nbsp;To je posmatrala sledećih pet minuta. Bradonje su se trudili da ne prasnu u smeh. Konačno, Abandža reče: "Ti zaista ne umeš da jašeš; ili je to, ili si veličanstven glumac." Tek tada naredi njima dvojici da mu pomognu. Oni ga podigoše u sedlo, a ona se uzdiže od zemlje i tim istim zamahom nađe se i u sedlu, uvežbanom kretnjom koja je izgledala maltene čudesno. "Sad nešto da ti objasnim", reče ona. Uperi kažiprst na jednu stranu. "Do grada ima da se jaše dve lige. Kad budemo na pola puta, ti bi mogao pomisliti da je dovoljno da bocneš tog konja petama, pa da nam pobegneš."
<BR>&nbsp;&nbsp;&nbsp;&nbsp;&nbsp;"Neću", reče on.
<BR>&nbsp;&nbsp;&nbsp;&nbsp;&nbsp;"Mogla bih te vezati za sedlo, kao što si bio vezan za onaj kolac. Ali u tom slučaju, ako padneš, konj će te verovatno vući po zemlji i ti ćeš od toga umreti, a ja ne želim da te izgubim. Zato slušaj. Ako nateraš tog konja u galop, ima da padneš sa njega, pri čemu možeš poginuti, a ako ne pogineš, ja te hvatam, a onda ima da žališ što nisi poginuo. Nemoj reći da te nisam upozorila." Ona švićnu uzdama, levo pa desno, svog konja koji otkasa daleko brže nego što je Shiatan ikada poželeo da ijedan konj ide.
<BR>&nbsp;&nbsp;&nbsp;&nbsp;&nbsp;"Neću brže nego to", obeća on.
<BR>&nbsp;&nbsp;&nbsp;&nbsp;&nbsp;Nekoliko trenutaka činilo se da on neće jahati uopšte. Onda jedan od bradonja dreknu "Aj-đi!" i pljesnu konja po sapima nečim što je dalo šupalj, praskav zvuk, a Shiatan se oseti kao da ga je ponela najluđa oluja u celome 'Svitku'.
<BR>&nbsp;&nbsp;&nbsp;&nbsp;&nbsp;Abandža priteže uzde i osvrte se da ga pogleda. "Još nešto. Ovo je dobar konj. Tvoj nije. To na čemu ti sediš poslednja je raga, konjina za rezervu; niko ga neće. Taj, ni kad bi ga lav pojurio, ne bi mogao galopirati brzo kao moj."
<BR>&nbsp;&nbsp;&nbsp;&nbsp;&nbsp;Suviše potresen da bi mogao klimnuti glavom, Shiatan samo steže ćebe još grčevitije.
<BR>&nbsp;&nbsp;&nbsp;&nbsp;&nbsp;"Ako si me prevario - ako si, u stvari, dobar jahač, pa odgalopiraš kad ti se ukaže prilika - ubiću ti konja. Nije lako oboriti tako veliku životinju igličarem, ali sa pet-šest iglica trebalo bi da uspem. Nastojaću da ne pogodim i tebe, ali ne mogu to obećati."
<BR>&nbsp;&nbsp;&nbsp;&nbsp;&nbsp;On jeknu: "Plemenita ženo."
<BR>&nbsp;&nbsp;&nbsp;&nbsp;&nbsp;"Ne računaj na moju plemenitost." Trenutak potom ona se nasmeja. "Ali ti bi mogao da mi budeš od koristi, u tome je stvar. Svakako bi koristilo ako pokažeš Sijufi ono što si pokazao meni. Pretpostavljam da u tvom narodu žene ne postupaju plemenito."
<BR>&nbsp;&nbsp;&nbsp;&nbsp;&nbsp;"Oh, ne!" Nadao se da licem nije pokazao koliko ga je ovo šokiralo. "Naše žene su veoma plemenite."
<BR>&nbsp;&nbsp;&nbsp;&nbsp;&nbsp;"Ta Aer koja je vrisnula, zar nije bila žena? Rekao si, Aer, ona. Uzdigni se da pomalo stojiš u uzengijama, ako te konj prejako baca."
<BR>&nbsp;&nbsp;&nbsp;&nbsp;&nbsp;On to pokuša. "Žena, da. Plemenita, da."
<BR>&nbsp;&nbsp;&nbsp;&nbsp;&nbsp;"Voleo si je." U Abandžinom glasu pojavila se jedan prizvuk koji nije čuo dosad.
<BR>&nbsp;&nbsp;&nbsp;&nbsp;&nbsp;"Veoma. Ako mogu kazati, i Mer i Somer voleli. U šatoru sam noćas razmišljao o njima. Kako glup bio sam! Ne znao za ljubav to dvoje sve dok nisu poginuli."
<BR>&nbsp;&nbsp;&nbsp;&nbsp;&nbsp;"Mer, to je bila ona žena koja mi je ubijala vojnikinje?"
<BR>&nbsp;&nbsp;&nbsp;&nbsp;&nbsp;Prvi put od zarobljavanja Shiatanu je došlo da se nasmeje. "Mer muško je ime. One sa puškama ubila je Somer, a druge su nju."
<BR>&nbsp;&nbsp;&nbsp;&nbsp;&nbsp;"Samo je pokušavala da im oduzme oružje."
<BR>&nbsp;&nbsp;&nbsp;&nbsp;&nbsp;Aer je ubijena pre nego što je Somer pobila vojnikinje, ali raspravljanje bi bilo beskorisno, i gore nego beskorisno. Shiatan ne reče ništa.
<BR>&nbsp;&nbsp;&nbsp;&nbsp;&nbsp;"Ona vam je bila vođa?" Abandža uspori svog konja.
<BR>&nbsp;&nbsp;&nbsp;&nbsp;&nbsp;"Hvala. Ne, mi ne letimo tako. Svako za sebe. Somer je bila naj, naj, u gleakajoht...u. Borba izbliza, samo rukama i nogama. Ne znam vašu reč za to."
<BR>&nbsp;&nbsp;&nbsp;&nbsp;&nbsp;"Videla sam njeno telo", reče mu Abandža, "ali ga nisam izmerila. Želela bih da jesam. Ona plavuša?"
<BR>&nbsp;&nbsp;&nbsp;&nbsp;&nbsp;Sada je, već, Shiatan bio u stanju da odmahne glavom. "Tamna kosa. Kao ti."
<BR>&nbsp;&nbsp;&nbsp;&nbsp;&nbsp;"Ona mala?"
<BR>&nbsp;&nbsp;&nbsp;&nbsp;&nbsp;On klimnu glavom, sećajući se kako je vesela Somer uvek bila, a najveselija kad oluje tutnje celom dužinom tovarnog prostora 'Svitka'. Kad je Glavnom procesoru bilo potrebno da dobije informacije, a ne izvinjenja, Glavni procesor je slao nju - Somer.
<BR>&nbsp;&nbsp;&nbsp;&nbsp;&nbsp;Neće je više slati.
<BR>&nbsp;&nbsp;&nbsp;&nbsp;&nbsp;"Odgovori mi!"
<BR>&nbsp;&nbsp;&nbsp;&nbsp;&nbsp;"Izvinjavam. Nisam nameravao neučtiv - biti." Shiatan poče razgledati zemljanu stazu kojom su jahali, kao i okolna pusta polja po kojima je hujao vetar; nesvesno je pokušavao da pronađe nešto zbog čega bi gubitak postao podnošljiv. "Ona mala, da. Manja od Aer."
<BR>&nbsp;&nbsp;&nbsp;&nbsp;&nbsp;"Ali viša od tebe."
<BR>&nbsp;&nbsp;&nbsp;&nbsp;&nbsp;On pogleda Abandžu zapanjeno.
<BR>&nbsp;&nbsp;&nbsp;&nbsp;&nbsp;"Šta, zar je bila manja od tebe?"
<BR>&nbsp;&nbsp;&nbsp;&nbsp;&nbsp;"Da, znatno." On razmisli. "Vrh Aerinog temena bio je meni otprilike do oči. A vrh Somerinog temena bio Aeri valjda do oči. Ili niže; do moja usta, ili vrh brade."
<BR>&nbsp;&nbsp;&nbsp;&nbsp;&nbsp;"Pa ipak je ubila tri vojnikinje koje su od nje bile više za po jedan dugi lakat."
<BR>&nbsp;&nbsp;&nbsp;&nbsp;&nbsp;"Majstor borilačkih veština. Kad nije letela, druge tome podučavala."
<BR>&nbsp;&nbsp;&nbsp;&nbsp;&nbsp;Abandža kao da se zadubila u misli. "A ti? Znaš li tu vrstu borilačke veštine? Zaboravih kako se zove."
<BR>&nbsp;&nbsp;&nbsp;&nbsp;&nbsp;"Gleakajoht. Znam nešto malo, ali ni brz ni vešt kao što je Somer bila. Mali je broj onih koji su."
<BR>&nbsp;&nbsp;&nbsp;&nbsp;&nbsp;Pošto Abandža ne reče ništa, on dodade: "Svi mi učimo gleakajoht. Ne možemo, kao vi, nositi oružje. Čak i mali nož bi pretežak." Sad kad više nije bio toliko uzdrman jahanjem, on poče osećati hladnoću. Rasklopi i rastrese ćebe koje je dosad samo stezao očajnički, i obavi ga oko sebe, kao što je Abandža predložila. Čak uspe da napravi 'kapuljaču' za vrat i glavu.
<BR>&nbsp;&nbsp;&nbsp;&nbsp;&nbsp;"Ako je tako, ne možete nositi ni hranu, a ni vodu, a?"
<BR>&nbsp;&nbsp;&nbsp;&nbsp;&nbsp;"Ne, samo naše uređaje..." Umalo da kaže: i pe-emove. Ubaci drugu reč: "...i sebe."
<BR>&nbsp;&nbsp;&nbsp;&nbsp;&nbsp;"Jesi li video naše pterovojnikinje? One sa krilima, koje izleću iz naše vazdušne lađe?"
<BR>&nbsp;&nbsp;&nbsp;&nbsp;&nbsp;"Njih nisam. Ali pričali mi, a vašu vazdušnu lađu jesam, ako je to bila što mislim."
<BR>&nbsp;&nbsp;&nbsp;&nbsp;&nbsp;"Pa, možeš je videti i sad", reče Abandža i pokaza prstom. "Ona smeđa stvar sa koje se odražava sunčeva svetlost, odmah iznad krovova. Naše pterovojnikinje nose pušku debeljaču i dvadeset metaka, ali nikakvu hranu niti vodu. Pokušavali smo da im dajemo rance, ali one su koristile svaku priliku da ih se otarase."
<BR>&nbsp;&nbsp;&nbsp;&nbsp;&nbsp;"Da", reče Shiatan.
<BR>&nbsp;&nbsp;&nbsp;&nbsp;&nbsp;"Misliš: da, i vi biste isto tako. Pa, i ja bih, pretpostavljam; ali ja nikada nisam letela. Ne verujem da su naša krila mnogo bolja od vaših; štaviše, moguće je da su lošija. Nije mi palo na um, a trebalo je, da se zapitam kako biste se vi borili. Morate polomiti svoja krila u slučaju da se nađete na zemlji? To si rekao."
<BR>&nbsp;&nbsp;&nbsp;&nbsp;&nbsp;On klimnu glavom. "Moramo."
<BR>&nbsp;&nbsp;&nbsp;&nbsp;&nbsp;"Oni ostali to ne učiniše. Ta krila smo uzeli. Sijuf je poslala jedan par nazad u Trivigaunte na proučavanje, i to krila one plavuše, kao i njen pogonski modul. Tako se zove?"
<BR>&nbsp;&nbsp;&nbsp;&nbsp;&nbsp;"Na zajedničkom jeziku? Da."
<BR>&nbsp;&nbsp;&nbsp;&nbsp;&nbsp;"A na vašem jeziku?"
<BR>&nbsp;&nbsp;&nbsp;&nbsp;&nbsp;On slegnu ramenima. "Nije bitno."
<BR>&nbsp;&nbsp;&nbsp;&nbsp;&nbsp;Abandža zaustavi konja i izvuče pištolj igličar. "Bitno je za tebe, lutku jedan mali, jer sad ću te ubiti ako ne odgovoriš. Kako se zove?"
<BR>&nbsp;&nbsp;&nbsp;&nbsp;&nbsp;On odabra reč koja će najmanje odati. "Zove se kana."
<BR>&nbsp;&nbsp;&nbsp;&nbsp;&nbsp;"Dakle, i njen kana. Njenu kanu? Kažeš da ne znate kako pogonski moduli dejstvuju."
<BR>&nbsp;&nbsp;&nbsp;&nbsp;&nbsp;"Ja ne znam. Ubij me i da završimo s tim."
<BR>&nbsp;&nbsp;&nbsp;&nbsp;&nbsp;Još jednom ga njen osmeh iznenadi. "Da te ubijem? Ma, ja sam s tobom tek počela. Ko ih pravi?"
<BR>&nbsp;&nbsp;&nbsp;&nbsp;&nbsp;"Naši naučnici. Ne znam imena njih."
<BR>&nbsp;&nbsp;&nbsp;&nbsp;&nbsp;"Vi imate naučnike."
<BR>&nbsp;&nbsp;&nbsp;&nbsp;&nbsp;"To možda ne prava reč." Izleteo se, rekao već previše, i to mu je sad bilo jasno. "Oni su pravioci toga. Mehanici? Zar nije to značenje?"
<BR>&nbsp;&nbsp;&nbsp;&nbsp;&nbsp;"Naučnici", reče Abandža čvrsto; onda ga opet iznenadi naglom promenom teme. "Voleo si Aer. Jeste li vas dvoje planirali da se venčate?"
<BR>&nbsp;&nbsp;&nbsp;&nbsp;&nbsp;"Ne, bila je letačica."
<BR>&nbsp;&nbsp;&nbsp;&nbsp;&nbsp;"Letačice se ne udaju? Ovde u Vironu se 'svete žene' ne udaju, ali mi smatramo da im je to prilično besmisleno."
<BR>&nbsp;&nbsp;&nbsp;&nbsp;&nbsp;"Brak je da dece ima, novi letači u sledećem pokolenju." Već se poprilično izgubio. "Ne kažem to za tebe, niti..." pokaza prstom. "...niti za ljude u onoj kući tamo. Ali mi, posada, kod nas, brak da dece. Bude. Letačica ne može, jer onda ne može da leti. Kad napusti letenje, onda može. Neke napuštaju letenje da bi udale." On zastade, povučen sećanjima. "One nisu srećne uskoro."
<BR>&nbsp;&nbsp;&nbsp;&nbsp;&nbsp;"Ali vi muškići možete se ženiti. Jesi li ti oženjen?"
<BR>&nbsp;&nbsp;&nbsp;&nbsp;&nbsp;"Jesam. Imam jednu." Da mu je ovo uspelo, dali bi mu bar još jednu, možda i dve, možda čak i tri žene; on odgurnu tu misao od sebe.
<BR>&nbsp;&nbsp;&nbsp;&nbsp;&nbsp;"Ali si voleo Aer. Mora biti da je, za života, bila vrlo zgodna, to uviđam. Da li je ona volela tebe?"
<BR>&nbsp;&nbsp;&nbsp;&nbsp;&nbsp;On lagano klimnu glavom. "Dok je bila živa, nisam u to bio siguran. Nije volela kazati. Sad je mrtva i sad znam sigurno da me je volela."
<BR>
<BR>&nbsp;&nbsp;&nbsp;&nbsp;&nbsp;"Znam da ti ovo mora mnogo značiti, patera, i zaista mi je žao." Šenilino lice, uokvireno metalnim ramom komunikacionog stakla, bilo je maltene komično u svom prenaglašenom izrazu izvinjavanja.
<BR>&nbsp;&nbsp;&nbsp;&nbsp;&nbsp;"Zašto?" Svila sede u stolicu sa niskim naslonom nameštenu pred staklo. "Zato što će mi se ohladiti jaje? Ovdašnja kuhinja poslaće mi drugo ako zatražim, u to sam siguran."
<BR>&nbsp;&nbsp;&nbsp;&nbsp;&nbsp;"Svi smo se udružili", reče Šenila i udahnu duboko, pri čemu joj se bujna prsa nadigoše kao dve prevrnute lađe. "Naime, ko: Njorka i ja, i generalica Nana, i Pesak, i oni drugi vojnici, i Pauk, i patera Inkus, i sve one sibile. Mejtera Drvenica takođe, i Mejtera Mermer, i svi ostali. Za većinu njih ne sećam se ko je ko."
<BR>&nbsp;&nbsp;&nbsp;&nbsp;&nbsp;"A ja ne verujem da je to mnogo bitno", reče joj Svila. "A oko čega ste se vi 'udružili'?"
<BR>&nbsp;&nbsp;&nbsp;&nbsp;&nbsp;"Oko svega, ali najviše oko ovog ubistva. Toliko se toga nadešalo... O, zdravo Zu! Stvarno mi je žao zbog ovoga, stvarno jeste, ali patera je rekao da ste završili i da sad doručkujete."
<BR>&nbsp;&nbsp;&nbsp;&nbsp;&nbsp;"Tica je-de", proglasi Oreb sa Zumbulinog ramena. Tik na to uzvrati rečima: "Jaaa prvvvvv, tiii zaooooooo." Zumbula ućutka obe životinje, a pred Svilu stavi poslužavnik na kome su bili tanjir i hleb. "Zdravo Šenika. Jeste se venčali i ti i Njorka?"
<BR>&nbsp;&nbsp;&nbsp;&nbsp;&nbsp;"Dogovarali smo se o tome, ali hoćemo da i nas venča patera, kao što ste se ovog puta venčali vas dvoje i Moli i njen vojnik."
<BR>&nbsp;&nbsp;&nbsp;&nbsp;&nbsp;"Ja tog vojnišku znam", reče Zumbula, stavivši tačno pred Svilu čašicu u kojoj je, uspravno, ležalo jedno jaje. "A znam i tvog Njorku. Neka vam Kipris da sve blagodati. A i trebaće vam."
<BR>&nbsp;&nbsp;&nbsp;&nbsp;&nbsp;"Njorka je odličan." Šenila namignu. "Samo treba umeti s njim."
<BR>&nbsp;&nbsp;&nbsp;&nbsp;&nbsp;Svila pročisti grlo. "Pomenula si ubistvo, a to zvuči veoma ozbiljno. Ko je ubijen?"
<BR>&nbsp;&nbsp;&nbsp;&nbsp;&nbsp;"Eland. Ali bilo bi bolje da ja počnem od početka, patera..."
<BR>&nbsp;&nbsp;&nbsp;&nbsp;&nbsp;On diže ruku. "Samo još jedno pitanje, a onda počni. Ko je taj Eland?"
<BR>&nbsp;&nbsp;&nbsp;&nbsp;&nbsp;"Tip koga je generalica Nana ulovila dole u tunelima. Znaš da smo ja i Njorka bili izvesno vreme tamo. U tunelima."
<BR>&nbsp;&nbsp;&nbsp;&nbsp;&nbsp;Oreb zazvižda. "Tica is-to!"
<BR>&nbsp;&nbsp;&nbsp;&nbsp;&nbsp;"Da. I Oreb je bio sa nama, tada. E, pa, ona je ukebala te tipove, Pauka i Elanda, a vojnici su ih, za nju, držali pod nadzorom. Pauk je onaj debeli ker, a onaj mršavi je bio Eland, to je taj što je sada mrtav."
<BR>&nbsp;&nbsp;&nbsp;&nbsp;&nbsp;Svilin kažiprst iscrtavao je male krugove po njegovom obrazu. "Rekoh da ću postaviti samo jedno pitanje, ali, ipak, potrebno je i jedno razjašnjenje pre nego što počneš. Kad si nabrajala učesnike vaše improvizovane konferencije, da li si uzela u obzir i narednika Peska?"
<BR>&nbsp;&nbsp;&nbsp;&nbsp;&nbsp;"Apsolutno, patera. Njorka je vratio Peska u život, tačno kao što je generalica Nana rekla da je Pes kazao da će biti."
<BR>&nbsp;&nbsp;&nbsp;&nbsp;&nbsp;"A, tako. Trebalo je da imam više vere u Pesa, ali u ono vreme činilo mi se da je Mejtera Nana prvobitno imala vere više nego dovoljno i za sebe, a i za mene - ali da se, kasnije, razočarala."
<BR>&nbsp;&nbsp;&nbsp;&nbsp;&nbsp;"Pa, razočarao se i Njorka. On je toliki narod poveo za sobom, rekao da će se Pes pojaviti, ljudi mu poverovali, kad ono, ništa. Pesa nije bilo, narod otiš'o kući. Svi sem Giba. Tek kad ste otišli ti i Zu, a onda i Moli i Hamerston, tek tad je otiš'o i Gib. Rekla sam da ću početi od početka. Ovo je, valjda, bio početak."
<BR>&nbsp;&nbsp;&nbsp;&nbsp;&nbsp;Svila klimnu glavom. "Reci mi sve, molim te."
<BR>&nbsp;&nbsp;&nbsp;&nbsp;&nbsp;"Kad ste otišli ti i Zu, onaj deda je polako poš'o za vama. Majstor Ksipias. Ne verujem ja da je on otiš'o kući. Mislim da se on sad verovatno muva negde oko vas i kao štiti vas. Onda su otišli i Njegova svesnost i onaj augur koji je razgovarao s nama one noći u stambenoj zgradi tvog mantejona. Možda bih lakše pričala kad bih samo rekla ko nije otiš'o - ko je ostao."
<BR>&nbsp;&nbsp;&nbsp;&nbsp;&nbsp;"Samo napred."
<BR>&nbsp;&nbsp;&nbsp;&nbsp;&nbsp;"Pokušavam, pokušavam da ne pričam toliko opširno. Njorka je ostao uporan, zato sam uz njega ostala i ja. Spavali smo na podu i nismo radili ništa. Takođe su ostali svi iz Ciglene ulice, i patera Inkus, kao što rekoh, i generalica Nana i vojnici, i Pesak, mada mrtav tada, i ta dvojica tipova nad kojima su vojnici držali stražu. E, valjda sam nabrojala konačno sve.
<BR>&nbsp;&nbsp;&nbsp;&nbsp;&nbsp;Probudilo me kad je jedan vojnik ispalio pušku. On se zove Liskun. Neko je bio daleko iznad svih nas, na balkonu, i taj neko je pucao u Elanda i ubio ga. Posle je patera Inkus očitao Pesovu molitvu za Elanda. Liskun je video ubicu na balkonu i ispalio jedan debeli metak na njega, ali kaže da ga najverovatnije nije pogodio. Samo je razlupao neki divan kip, i to je sve. Njorka i Liskun su otišli na balkon da pogledaju; ono što su našli tamo, doneli su dole kod nas: jednu ogromnu, ogromnu životinju iz roda mačaka. Ja prvo pomislila da je to onaj Gibov pavijan, ali nije bio. Nego kao kućna mačka, ali ogromna, sa pegavim krznom, bradicom i kratkim repom."
<BR>&nbsp;&nbsp;&nbsp;&nbsp;&nbsp;Zumbula reče: "To je onaj ris koga smo mi dovezli letelicom", a Tik dodade svoj komentar: "Zaoooo! Zaooooo!"
<BR>&nbsp;&nbsp;&nbsp;&nbsp;&nbsp;"To je risčina znaš kolika", reče Zumbula. "Ja sam se njega debelo uplašila, ali Svila je rekao da nam neće ništa i, stvarno, ris nas nije napao."
<BR>&nbsp;&nbsp;&nbsp;&nbsp;&nbsp;Svila spusti šolju iz koje je pio. "Taj ris je imao ime, zvao se Lav, a njegova vlasnica bila je Gljiva. Kad smo se vraćali, stali smo kod Kaldeove palate i pustili smo Lava iz letelice, zato što smo računali da će otići kod Gljive; bilo je to samo nekoliko ulica daleko od Velikog mantejona, naravno. Treba li da shvatim da je Lav bio sa onom osobom koja je ubila Elanda, i da je vojnik Liskun, pucajući na ubicu, pogodio i ubio Lava?"
<BR>&nbsp;&nbsp;&nbsp;&nbsp;&nbsp;Šenila zavrte glavom. Zaplesaše njene kovrdže malinove boje. "Ne ne, nije ta životinja ubijena debelim metkom nego igličarem. Mi mislimo ovako: kad je ta životinja videla da je ubica pucao na Elanda, bacila se na ubicu, ali je on ubio i nju. Njorka kaže da je to čuo, pre Liskunovog pucnja, čuo je neko režanje gore, a onda četri-pet pucnjeva iz igličara. Oko toga smo se svi raspravljali, uglavnom: šta je bilo. Oko toga i oko Pesovog dolaska, zato što niko nije video da je Pes dolazio, a ipak, Njorka je ujutro radio na Pesku i vratio ga u život. Doduše, Pesku se ponešto malo pomešalo u glavi, zato što je bio mrtav."
<BR>&nbsp;&nbsp;&nbsp;&nbsp;&nbsp;"Rado bih govorio sa njim", reče Svila. "A i hoću, prvom prilikom. Pre nego što nastaviš: da li si ikada ranije upoznala tog Elanda, pre nego što si ga videla kao zarobljenika Mejtere Nane? A ti, Zumbulo?"
<BR>&nbsp;&nbsp;&nbsp;&nbsp;&nbsp;Obe rekoše da nisu.
<BR>&nbsp;&nbsp;&nbsp;&nbsp;&nbsp;"Pošto ga je Mejtera Nana držala zarobljenog, pretpostavljam da je to jedan od onih naših građana koji su ostali verni Ajuntamientu. Ako je tako, možda ga je ubio neko ko je pomislio da je Eland izdajnik; ali postoji i desetak drugih mogućnosti. Šta je bilo posle?"
<BR>&nbsp;&nbsp;&nbsp;&nbsp;&nbsp;"Jesam ti rekla da je umro onaj stari augur iz Ciglene? Kad sam se probudila, on je već bio otiš'o u Glavni procesor. Ali niko nije pucao na njega, ništa, deda je, izgleda, samo 'zaspao'."
<BR>&nbsp;&nbsp;&nbsp;&nbsp;&nbsp;"Baš kad je Pes došao", promrmlja Svila.
<BR>&nbsp;&nbsp;&nbsp;&nbsp;&nbsp;"Jest, moglo je to da bude, da. Njorka kaže da mu je Pes pokazao kako da popravi Peska, ali ne seća se da ga je video."
<BR>&nbsp;&nbsp;&nbsp;&nbsp;&nbsp;Svila odlomi ugao jedne kriške prepečenog hleba, zamoči ga u rovito jaje. "Bilo je mnogo drugih slučajeva da bogovi posete nekog čoveka, a da se on ne seća toga. Patera Skočimiš čuvao je u sebi neki delić Pesa - tako je, barem, rečeno Zumbuli i meni."
<BR>&nbsp;&nbsp;&nbsp;&nbsp;&nbsp;"Nešto te muči", primeti Zumbula. "Kaži."
<BR>&nbsp;&nbsp;&nbsp;&nbsp;&nbsp;Veoma nalik na Shiatana koji je u istom tom trenutku sleganjem ramena odgovarao na jedno Abandžino pitanje, Svila slegnu ramenima. "Samo sam nešto razmišljao. Naime, ako je taj delić Pesa koji je bio čuvan u Skočimišu ujedno i objašnjenje, to jest uzrok Skočimiševe dugovečnosti, onda je isčitavanje tog delića moglo izazvati Skočimiševu smrt - ne zato što je Pes hteo da ga usmrti, nego naprosto zato što taj delić više nije bio prisutan u Skočimišu tako da više nije imalo šta da održava tako starog čoveka u životu."
<BR>&nbsp;&nbsp;&nbsp;&nbsp;&nbsp;Svila stavi u usta komad hleba natopljen jajetom, sažvaka, zadubljen u misli, i proguta. Pošto žene nisu ništa govorile, on reče: "Posle toga sam, logično, počeo da se pitam koji bog održava u životu nas ostale. Mislim da bih to mogao pogoditi, ali mi sad treba da razgovaramo o nekim drugim stvarima. Šenila, prirodno je da su tebe ti događaji uznemirili. I tebe, i sve vas tamo, nesumnjivo."
<BR>&nbsp;&nbsp;&nbsp;&nbsp;&nbsp;"Tako je, a generalica Nana je rekla da treba da te nađemo i da ti javimo, ali mi smo mislili da si ti došao ovde. Sibile iz Ciglene..."
<BR>&nbsp;&nbsp;&nbsp;&nbsp;&nbsp;"Čekaj. Pa, ti si u Kaldeovoj palati?"
<BR>&nbsp;&nbsp;&nbsp;&nbsp;&nbsp;"Jesam. Računali smo da ćete ti i Zu najverovatnije boraviti u njoj, pa smo svi, osim sibila, došli. Sibile su ostale da bdiju nad telom tog dedice, po koga će navodno da dođu pogrebna kola. I šta, kad smo došli, vidimo da vas dvoje niste ovde. Zato sam ja ušla u ovu sobu gde ima staklo, jer sam mislila da bi monitor možda mogao da vas nađe."
<BR>&nbsp;&nbsp;&nbsp;&nbsp;&nbsp;Zumbula uzviknu: "To nije mogao!"
<BR>&nbsp;&nbsp;&nbsp;&nbsp;&nbsp;"Noćas je Zumbula dala uputstvo našem monitoru da nikome ne otkriva gde se nalazimo", objasni Svila. Pogleda ka Zumbuli, očekujući da ona potvrdi, što ona i učini žustrim klimanjem glave.
<BR>&nbsp;&nbsp;&nbsp;&nbsp;&nbsp;"Nije mi rekao monitor nego Ljubičica. Naime, vidite, ovaj monitor ovde nije mogao da vas nađe, pa sam pokušala da smislim gde biste vas dvoje najverovatnije otišli. E, sad, patera, ovo ti se neće dopasti."
<BR>&nbsp;&nbsp;&nbsp;&nbsp;&nbsp;"Neću se ljutiti. Obećavam."
<BR>&nbsp;&nbsp;&nbsp;&nbsp;&nbsp;"Prvo sam pomislila da ste se mogli vratiti u Sunčevu, u onu zgraduljicu sa samo tri ugla, u kojoj sam te svojevremeno čekala. Ali monitor u onoj drugoj zgradi, gde stanuju sibile, reče da po njegovom mišljenju najverovatnije nisi tamo." Šenila je oklevala, nevoljna da pogleda Svilu u oči. "Dalje sam pomislila: pa kud su mogli ovi da se zavuku? Bilo je još prilično rano jutro. Ovde sam stigla otprilike u ono vreme kad se pijaca otvara."
<BR>&nbsp;&nbsp;&nbsp;&nbsp;&nbsp;On reče: "Ja se mogu setiti još jednog mesta, ali nije mi jasno odakle ti pomisao da bih se ja uvredio ako bi ti to mesto pomenula - a to su moje odaje u Juzgadou. Tamo sam spavao pre nego što smo osposobili Kaldeovu palatu."
<BR>&nbsp;&nbsp;&nbsp;&nbsp;&nbsp;Šenila opet zavrte glavom, jako; ples njene vatrene kose bio je luđi nego ikad. "Znala sam da nećeš tamo, patera. Ne bi ti želeo da te neko uznemirava ovako kao ja sad, pa bi Juzgado bio upravo poslednje mesto gde bi ti otišao. Nego sam pomislila: možda kod Orhideje. Nije bilo nikakve štete da pokušam. Mislila sam da Orhi spava, pa da ja pitam monitora i možda siđem tamo i uzmem nešto u onoj pekarici preko puta i da čekam da ti i Zumbula iziđete. Pokušala sam, ali Orhi je bila budna. Pamtiš Ljubičicu?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Ona je, e, hm, provodila vreme, znaš, sa generalisimom Sijuficom, noćas. Ne u Orhidejinoj kući nego u Erminovom. Orhi je bila sva izvan sebe što je Ljubičica dobila baš Sijuficu, pa je ustala rano i čekala da joj se Ljubičica javi i da joj ispriča kako je bilo."
<BR>&nbsp;&nbsp;&nbsp;&nbsp;&nbsp;Zumbula ubaci: "I da se posavetuju, da li će Sijufica želeti nekog i sledeće noći, možda neku drugu žensku, i da li Sijufica ima neko društvo koje bi takođe želelo nekog, i da li si se setila da kažeš da mi nastupamo i na privatnim žurkama. Mogu da zamislim."
<BR>&nbsp;&nbsp;&nbsp;&nbsp;&nbsp;"Da, sve to. Ja sam pomislila da je stvar zanimljiva, pa sam i sama malo popričala sa Viki." Šenila je zvučala kao da se izvinjava.
<BR>&nbsp;&nbsp;&nbsp;&nbsp;&nbsp;"Pa šta?" upita Zumbula. "Što ne bi?"
<BR>&nbsp;&nbsp;&nbsp;&nbsp;&nbsp;"Ispostavilo se, onako uzgred, da su Trivigauntkinje ulovile jednog letača. Možda ti ne znaš za to, Zumbi, ali ja znam jer sam bila prisutna kad je patera saznao. Sećaš se, patera?"
<BR>&nbsp;&nbsp;&nbsp;&nbsp;&nbsp;Svila se nasmeši setno. "Da. Nadao sam se da o tome popričam sa 'Sijuficom' za vreme večere."
<BR>&nbsp;&nbsp;&nbsp;&nbsp;&nbsp;"Ali nisi znao da su one i ubile troje letača, a? Troje letača, ubijeno. Ljubičica je rekla da je tako Sijuf kazala."
<BR>&nbsp;&nbsp;&nbsp;&nbsp;&nbsp;"Nisam." Svila skupi usne. "Za to uopšte nisam znao. Mislio sam da je samo jedan letač sleteo, iz nekog razloga, i da su ga 'Trivigauntice' uhvatile. U pravu si, Šenila, ovo je i važno, i neprijatno."
<BR>&nbsp;&nbsp;&nbsp;&nbsp;&nbsp;"Al nisam još došla do najgorih vesti, patera. Ljubičica je pomislila da bi moglo biti korisno da mi znamo gde je taj letač sada. Znaš, obaveštenje za koje bi neko mogo nešto da plati."
<BR>&nbsp;&nbsp;&nbsp;&nbsp;&nbsp;"Ona će dobiti novčanu nagradu ako zaslužuje, a koliko ja čujem, zaslužuje."
<BR>&nbsp;&nbsp;&nbsp;&nbsp;&nbsp;"Ali ona je ispričala Orhideji, a Orhideja nije pokušavala da zadrži informaciju dok ne dobije neke pare, samo je želela da ja javim tebi i da kažem od koga sam čula. Onda Ljubičica kaže onako uzgred da je videla tebe i Zu u Erminovom. I to kad je i sama dolazila u hotel. Eto, tako sam znala gde da vas nađem."
<BR>&nbsp;&nbsp;&nbsp;&nbsp;&nbsp;"Pa, to nije loša vest."
<BR>&nbsp;&nbsp;&nbsp;&nbsp;&nbsp;"Loše je gde su smestili tog letača, patera." Šenila proguta. "On je u našem Juzgadu, zato što Sijufica premešta svoj štab tamo. Preuzimaju vlast nad Juzgadom."
<BR>&nbsp;&nbsp;&nbsp;&nbsp;&nbsp;Svila samo ostade da sedi, u ošamućenom ćutanju.
<BR>&nbsp;&nbsp;&nbsp;&nbsp;&nbsp;"A Ljubičica je u razgovoru sa Sijuficom provalila nešto o meni i Njorki, tek onako. Ali kaže, čim je čula ime 'Njorka', Sijuf je želela sve da sazna o njemu. Mislim da je možda zbog toga bila tako fina prema meni sinoć na večeri. Ljubičica misli da je Njorka u nekoj vezi sa tim letačem i da ga zato sada Trivićke jure."
<BR>&nbsp;&nbsp;&nbsp;&nbsp;&nbsp;Šenilina bujna, prostrana prsa nadigoše se još jednim uzdahom. "Dakle, Juzgado je glavna stvar za tebe, patera, ali je Njorka glavna stvar za mene. Ja se bojim. Šta će biti s njim, ne sa mnom."
<BR>&nbsp;&nbsp;&nbsp;&nbsp;&nbsp;Mali katahrest skoči na sto za oblačenje, da bolje pogleda Zumbulu. "Taniiii leeeepa. Šššštoooo suuuzzzz."
<BR>&nbsp;&nbsp;&nbsp;&nbsp;&nbsp;Ona otre suze iz očiju. "Zato što nam je bio tako kratak medeni mesec. Eto, samo zato, Tiki."
<BR>
<BR>&nbsp;&nbsp;&nbsp;&nbsp;&nbsp;Na škripu ključa u bravi, Shiatan otvori oči, ali ih odmah odlučno zatvori. Pridošlica je bio gromadina, čovek dva puta viši od njega i tri ili četiri puta teži; grubijanskog izgleda, sav prljav, zarastao u bradu. Ova ledena ćelija bila je mesto mira i utočišta, proteklih nekoliko sati, pomisli Shiatan; ali je tom međuvremenu došao kraj, a nevolje nove vrste upravo počinju.
<BR>&nbsp;&nbsp;&nbsp;&nbsp;&nbsp;Napolju progovori zatvorski stražar: "Mogu ti donesem čiste čaršave ako 'oćeš."
<BR>&nbsp;&nbsp;&nbsp;&nbsp;&nbsp;"Dones' ti jelo", zabrunda pridošlica, zvukom nalik na tutnjavu iz dubina. Gvozdena vrata već su se zatvarala. Pridošlica uzviknu: "Ej, ti, gore! Je'z gladan?"
<BR>&nbsp;&nbsp;&nbsp;&nbsp;&nbsp;"Nisam, nisam", reče Shiatan i okrete lice ka zidu od brodskog kamena. "Mnogo hvala ti."
<BR>&nbsp;&nbsp;&nbsp;&nbsp;&nbsp;"Ja jesam." Pridošlica sede, teško, na donji ležaj. "Ne da sam gladan i umoran nego, je'ote... Tol'ko sam dugo gladan da sam već i zaboravio da sam gladan. I ništa, samo sam, 'aj da kažem: prazan. Jeee. Mnogo kasno sam leg'o noćas i mnogo rano sam ust'o jutros, a između toga sam spav'o na podu. I to kamenom. Al bio sam tol'ko umoran da je prijalo više nego ovo ovde."
<BR>&nbsp;&nbsp;&nbsp;&nbsp;&nbsp;Pridošlica leže. Tu kretnju pratilo je škriputanje kaiševa njegovog ležaja. "A to mi je bio najlakši dan cele ove nedelje."
<BR>&nbsp;&nbsp;&nbsp;&nbsp;&nbsp;"Prijatno ti spavanje", glasio je Shiatanov učtiv predlog.
<BR>&nbsp;&nbsp;&nbsp;&nbsp;&nbsp;"A, neću ja spavam sad. Odspav'o sam, rekoh, na podu, a sad, sad mora jedem." Pridošlica se tiho nasmeja. "A ti? je l' ti bila dobra noć?"
<BR>&nbsp;&nbsp;&nbsp;&nbsp;&nbsp;Shiatan se odvaži da na kratko baci pogled dole, ka grmalju. "Spavao udobnije. Jesam."
<BR>&nbsp;&nbsp;&nbsp;&nbsp;&nbsp;"Al, kolko vidim, neko ti isprašio brojčanik; dakle, ipak sam ja proš'o bolje nego ti."
<BR>&nbsp;&nbsp;&nbsp;&nbsp;&nbsp;Prođe, puzanjem sporim, desetak minuta. Tada Shiatan više nije mogao odolevati radoznalosti. "Vironac si? Od ovoga grada?"
<BR>&nbsp;&nbsp;&nbsp;&nbsp;&nbsp;"Rođen u Vinskoj ulici", saopšti pridošlica pospano. "A ti se plašiš da l' nisam Trivigauntac, a. Nisam, nego se nisam brijao jedno tri-četir' dana, to je sve. Im'o sam suviše posla."
<BR>&nbsp;&nbsp;&nbsp;&nbsp;&nbsp;"Dok sam ja, naprotiv, stranac u ovom gradu."
<BR>&nbsp;&nbsp;&nbsp;&nbsp;&nbsp;"Znam. Rekao mi Zvirka."
<BR>&nbsp;&nbsp;&nbsp;&nbsp;&nbsp;Shiatan naglo postade oprezniji. "Ko je Zvirka?"
<BR>&nbsp;&nbsp;&nbsp;&nbsp;&nbsp;"Onaj drmonja napolju sa ključevima. On mi je, kao, prijatelj. Bio sam ja ovde par puta, znaš, a to pomaže. Ionako nikud ne idemo."
<BR>&nbsp;&nbsp;&nbsp;&nbsp;&nbsp;"Jasno mi je", reče Shiatan i zaćuta.
<BR>&nbsp;&nbsp;&nbsp;&nbsp;&nbsp;"Ljudi misle da mu je 'Zvirka' nadimak, zato što on malo zviri u ćelije, znaš, zaviruje, da bi bio siguran da neko od nas ne oledi nekoga." Pridošlica zevnu. "Al to mu je kršteno ime. Postoji jedna vrsta žabe, vrlo mala, koja se zove zvirka. Ja kol'ko znam, u njegovoj porodici uglavnom imaju imena po žabama. Na primer, Krastača, i tako to. Osećaš da on dolazi? Miriše ludo."
<BR>&nbsp;&nbsp;&nbsp;&nbsp;&nbsp;Shiatan onjuši vazduh. "Dobar miris, prvi dobar miris koji osećam ja u ovom ovde."
<BR>&nbsp;&nbsp;&nbsp;&nbsp;&nbsp;"Goveđa prsa sa knedlicama. Imaju oni i neki kao kiseli krem-sos koji nabace preko toga. A sastoji se, ja mislim, od pavlake, tucanog crvenog bibera, maslaca i valjda još nečeg."
<BR>&nbsp;&nbsp;&nbsp;&nbsp;&nbsp;Čuvarevi ključevi zazveketaše o vrata njihove ćelije; ne ulazeći u ćeliju, čuvar reče: "Evo ti ručak."
<BR>&nbsp;&nbsp;&nbsp;&nbsp;&nbsp;"Doručak", uzvrati pridošlica. "Jeo sam nešto juče u ovo vreme, valjda neko voće, ne'am pojma." Ključ zacijuka u bravi, a pridošlica se tiho nasmeja kao da je tu nešto zabavno.
<BR>&nbsp;&nbsp;&nbsp;&nbsp;&nbsp;"Postig'o sam kol'ko se moglo s onim što si mi ti dao", izjavi čuvar. "Reko sam ljudima za koga je, i da si stvarno mnogo gladan, i pola karte su dobili da natrpaju baš. Gledo sam ja tebe kako jedeš, ali ovoliko mislim da nećeš moći. Ne sve ovo."
<BR>&nbsp;&nbsp;&nbsp;&nbsp;&nbsp;"Ja mislim da ću pokušam", reče pridošlica, dižući se u sedeći položaj.
<BR>&nbsp;&nbsp;&nbsp;&nbsp;&nbsp;"Ovo veliko ovde je..." Tanani zvon metala u blagom sudaru. Čuvar je podigao poluloptasti poklopac sa jednog lonca. "...Goveđa prsa sa knedlicama." Gledajući sa gornjeg ležaja, ali iskosa, Shiatan samo krajičkom vidnog polja vide oblak mirisnih isparenja kako se diže prema tavanici ćelije. "Čovek kaže da je sipao za trojicu. A ovo malo je ekstra sos."
<BR>&nbsp;&nbsp;&nbsp;&nbsp;&nbsp;Malo slabiji zvon metala u pokretu; zatim, u vazduhu, aroma neopisivo predivna. Shiatan se jednom kretnjom nađe u sedećem položaju, na vreme da vidi otklapanje treće posude.
<BR>&nbsp;&nbsp;&nbsp;&nbsp;&nbsp;"A ovo ti je kis'o kupus. On kaže da ti to voliš."
<BR>&nbsp;&nbsp;&nbsp;&nbsp;&nbsp;"Jeste, brate, volim", reče pridošlica, trljajući šaketine jednu o drugu.
<BR>&nbsp;&nbsp;&nbsp;&nbsp;&nbsp;"Sve je sveže i vruće, kaže čovek, a kupus će da bude dobar i posle kad se o'ladi, tako da njega mož' ostaviš, pa pojedeš kasnije." Čuvar zastade. "Nisu te mnogo tabali zelembaći."
<BR>&nbsp;&nbsp;&nbsp;&nbsp;&nbsp;"I ti si zelembać", reče mu pridošlica.
<BR>&nbsp;&nbsp;&nbsp;&nbsp;&nbsp;"Oni tako ne misle."
<BR>&nbsp;&nbsp;&nbsp;&nbsp;&nbsp;"Jesi, jesi, samo ti ne daju zelenu uniformu." Pridošlica izvi vrat da pogleda gore, ka Shiatanu. "Jesam ti rek'o za njegovo ime? A to je, u stvari, zato što su u njegovoj porodici gotovo svi zelembaći. Pa, 'oće i deca da im budu zelembaći, pa im zato daju takva imena. Zvirka, i tako to."
<BR>&nbsp;&nbsp;&nbsp;&nbsp;&nbsp;Čuvar reče: "Imam brata koji se zove Krastača i stvarno je zelembać. Al ja nisam."
<BR>&nbsp;&nbsp;&nbsp;&nbsp;&nbsp;"Pardon", reče Shiatan, nagnuvši se preko ivice gornjeg ležaja i razgledajući poslužavnik prepun hrane donete pridošlici. "Ne razumeo."
<BR>&nbsp;&nbsp;&nbsp;&nbsp;&nbsp;"Ovaj je stranac", obavesti čuvar pridošlicu. "Imaju razne nenormalne običaje tamo, u Urbsu i takvim mestima."
<BR>&nbsp;&nbsp;&nbsp;&nbsp;&nbsp;Pridošlica odmota salvete sa nečega što se takođe nalazilo na poslužavniku. Pokaza se da je to hleb; jedna vekna, ali dugačka kao Shiatanova ruka. "Š'a te svrbi, Gornji? Setio si se da ne dobija svako ovol'ko dobro da jede."
<BR>&nbsp;&nbsp;&nbsp;&nbsp;&nbsp;Čuvar se nasmeja.
<BR>&nbsp;&nbsp;&nbsp;&nbsp;&nbsp;"Tvoja hrana nije pripremljena u... ovde."
<BR>&nbsp;&nbsp;&nbsp;&nbsp;&nbsp;Pridošlica odrečno pokrete glavu. "Ima jedno mesto na drugoj strani Kavezne. Zvirka je otiš'o tamo, rek'o im šta ja 'oću, i oni mu dali. Ja mu dao jednu kartičku unapred, od toga je pola njegovo što mi čini uslugu. Mi to ovde tako radimo."
<BR>&nbsp;&nbsp;&nbsp;&nbsp;&nbsp;"Kad, kad ti tek si stigao", reče Shiatan. "Nije bilo vremena da sve to."
<BR>&nbsp;&nbsp;&nbsp;&nbsp;&nbsp;"On je bio u vrućoj sobi", objasni čuvar, "al izgleda da ga nisu mnogo namlatili. A mene su pustili da uđem i pitam ga šta mu treba."
<BR>&nbsp;&nbsp;&nbsp;&nbsp;&nbsp;"Mene poznaju i oni", reče pridošlica.
<BR>&nbsp;&nbsp;&nbsp;&nbsp;&nbsp;Shiatan osmotri pahuljice snega koje su plovile nadole, prolazeći pored prozorskih rešetaka. Priteže ćebe oko ramena. "Tamo je toplije?"
<BR>&nbsp;&nbsp;&nbsp;&nbsp;&nbsp;Oba krupna čoveka se nasmejaše, a pridošlica reče: "Tamo ti postavljaju pitanja, al danas izgleda da su dobri prema svima."
<BR>&nbsp;&nbsp;&nbsp;&nbsp;&nbsp;"I meni. Može biti. Sledeći put više rđavo će biti, siguran sam."
<BR>&nbsp;&nbsp;&nbsp;&nbsp;&nbsp;Pridošlica je razmazivao maslac preko jedne četvrtine dugačke vekne. "Šta, tebe su kao vodili u vruću sobu danas?" upita Shiatanu. Na ovo stražar zavrte glavom: ne.
<BR>&nbsp;&nbsp;&nbsp;&nbsp;&nbsp;"Ne mislim vruća soba. Na konju me ispitivala jedna Abandža, i nije tako loše kao što plašio sam se. Posle, ovde, Sijuf, Abandža i druge kojima imena ne znam. Tad lošije. Sijuf je tvrda žena."
<BR>&nbsp;&nbsp;&nbsp;&nbsp;&nbsp;"To je ta Trivićka koja preuzima vlast u gradu", objasni stražar pridošlici. "Generalisima Sijuf. Što god ona 'oće, Kalde pristaje."
<BR>&nbsp;&nbsp;&nbsp;&nbsp;&nbsp;"Pa, Trivićke su kao došle da nam pomognu da pobedimo", reče pridošlica.
<BR>&nbsp;&nbsp;&nbsp;&nbsp;&nbsp;"Pomažu one sebi, kol'ko ja vidim."
<BR>&nbsp;&nbsp;&nbsp;&nbsp;&nbsp;Pridošlica podiže maslacom namazanu četvrtinu vekne. "'Aj probaj i ti malo, Gornji. Jesi čuo šta smo sad rekli?"
<BR>&nbsp;&nbsp;&nbsp;&nbsp;&nbsp;"Hvala. Ne čuti - ne mogao."
<BR>&nbsp;&nbsp;&nbsp;&nbsp;&nbsp;"E, vidiš zato zelembaći nisu mene mnogo namlatili. Još nisu sigurni gde stoje."
<BR>&nbsp;&nbsp;&nbsp;&nbsp;&nbsp;"Oni su vaša policija? Viron policija?"
<BR>&nbsp;&nbsp;&nbsp;&nbsp;&nbsp;"Pa, jesu. Al sad iznenada kao da rade i za Rani. Možda. Oni to ne znaju, a ne znamo ni mi."
<BR>&nbsp;&nbsp;&nbsp;&nbsp;&nbsp;Čuvar pročisti grlo. "Bilo kako bilo, sve je doneseno. U boci je crveno, čaša je na boci. U kockastom tanjiru imaš svinjske nogice, a ima tu i mnogo drugog. Ako ti nešto bude falilo, viči."
<BR>&nbsp;&nbsp;&nbsp;&nbsp;&nbsp;"To sigurno 'oću", odgovori pridošlica. Dok su se gvozdena vrata zatvarala, on se tiho nasmeja. "I dobro da paziš na mene, Zvirka. Da ne pobegnem ja."
<BR>&nbsp;&nbsp;&nbsp;&nbsp;&nbsp;"Dobar hleb, ovo", reče Shiatan. "Vrlo dobar. Ja ti zahvalan za."
<BR>&nbsp;&nbsp;&nbsp;&nbsp;&nbsp;"Nego šta." Pridošlica je trpao knedle i meso u tanjir.
<BR>&nbsp;&nbsp;&nbsp;&nbsp;&nbsp;"Kad bih mogao platiti. Nemam čime."
<BR>&nbsp;&nbsp;&nbsp;&nbsp;&nbsp;Pridošlica diže pogled ka njemu. "Si bio u ćuzi ranije?"
<BR>&nbsp;&nbsp;&nbsp;&nbsp;&nbsp;"Da, noćas. Ruke mi bile oko jednog stuba vezane lancem, morao spavati na zemlji. Trava je bila, ne tvrdo kao vaš pod, sigurno."
<BR>&nbsp;&nbsp;&nbsp;&nbsp;&nbsp;"Al ti je sigurno bilo zima. Moralo je da bude. Meni je, ovde, i na podu prilično toplo."
<BR>&nbsp;&nbsp;&nbsp;&nbsp;&nbsp;"Hladno bilo, da." Shiatan zagrize opet u hleb, koji je bio mekan i beo, sa debelom, smeđom korom koja se morala žvakati.
<BR>&nbsp;&nbsp;&nbsp;&nbsp;&nbsp;"Bila je sa mnom i moja riba, pa mi je bilo toplije. Kažeš, već si jeo?"
<BR>&nbsp;&nbsp;&nbsp;&nbsp;&nbsp;Tek nekoliko trenutaka posle toga Shiatan uspe da proguta. "Na konju. Kriška sivo meso između hleba i hleba, ali hleb ne tako dobar kao ovo. Razgovarali smo o zajedničkom jeziku, Abandža i ja, a to je ovaj na kome ti i ja imamo razgovor. Ona rekla: jezik, a to meso koje smo ti dali, to je isto jezik. Njoj to je smešno bilo."
<BR>&nbsp;&nbsp;&nbsp;&nbsp;&nbsp;"Čekaj malo." Pridošlica nasu u tanjir jedan deo dodatnog sosa. "'Oš ti stavim neke knedlice u ovo? Al moraćeš ih jedeš prstima. Imamo samo jednu viljušku."
<BR>&nbsp;&nbsp;&nbsp;&nbsp;&nbsp;"Ne bi trebalo da jedem." Shiatan se rvao sa iskušenjem. "Moram ti reći da je bilo mnogo, mnogo dana kad jeo manje nego što je ono sivo meso. Uvek mi jedemo malo, a ponekad ništa ne." Proguta ponovo, sada samo pljuvačku. "Ali, danas, da. Mnogo rado bih voleo knedlice, te, ništa mi teško da jedem prstima."
<BR>&nbsp;&nbsp;&nbsp;&nbsp;&nbsp;"E, dobićeš." Pridošlica viljuškom prebaci deo knedlica u posudu sa sosom. "Baš sam se pit'o što si se tako usuk'o. Čujem da je pirinač slabo rodio u Palustriji. Jeste došli u Viron da nađete nešto za jelo?"
<BR>&nbsp;&nbsp;&nbsp;&nbsp;&nbsp;"Od jela, težina." Ova misao bila je tako jednostavna i elementarna da je Shiatanu bilo teško da je izrazi rečima. "Onda loše leti. Ja sam letač. Ta reč je vaša."
<BR>&nbsp;&nbsp;&nbsp;&nbsp;&nbsp;Pridošlica ga pogleda skeptično. "Letači nikad ne silaze, a inače su uhode, to svako kaže."
<BR>&nbsp;&nbsp;&nbsp;&nbsp;&nbsp;"Ja nisam uhoda. To čak ni Sijuf ne misli."
<BR>&nbsp;&nbsp;&nbsp;&nbsp;&nbsp;"Onda ti je pametnije da ne pričaš više to letač, letač. Mogo bi neko ti poveruje." Pridošlica dodade posudu sa sosom i knedlicama Shiatanu, na gornji ležaj. "Stavio sam ti odozgo i malo ove dimljene kornjačovine. Meni oni daju pomalo i toga. Dimljeno, znaš, meso od kornjače, i beli luk. Ako od toga ožedniš suviše, zvaćemo Zvirku da nam donese vode."
<BR>&nbsp;&nbsp;&nbsp;&nbsp;&nbsp;"Nikad ovo jeo nisam." Shiatan zamoči dva prsta u smeđu smešu i proba. "Divno ukusno."
<BR>&nbsp;&nbsp;&nbsp;&nbsp;&nbsp;"Mog'o bi možda i ja da probam."
<BR>&nbsp;&nbsp;&nbsp;&nbsp;&nbsp;"Govorio o težini", progunđa Shiatan. "Da budem težak, zašto ne? Moja krila leteti više neće."
<BR>&nbsp;&nbsp;&nbsp;&nbsp;&nbsp;Pridošlica virnu gore ka njemu. "Stvarno si letač, a? A oni poleteli velikim letećim brodom, pa vas uvatili?"
<BR>&nbsp;&nbsp;&nbsp;&nbsp;&nbsp;Shiatan uzdahnu. Odrečno odmahnu glavom. "Sleteli smo mi, da ih pitamo. Znao sam da opasno." Onda se njegovo izmršavelo lice izmeni, hitrije nego da je zahvaćeno magijom nekog čarobnjaka, u mrtvačku iskeženost. "Zdravo, Njorka."
<BR>&nbsp;&nbsp;&nbsp;&nbsp;&nbsp;"E, zdravo. Ti si stvarno sposobna ovo da izvodiš. Govorili su meni Sifonka i patera, al ja nisam verov'o."
<BR>&nbsp;&nbsp;&nbsp;&nbsp;&nbsp;"Treba li ti pomoć?"
<BR>&nbsp;&nbsp;&nbsp;&nbsp;&nbsp;"Neee." Pridošlica, nalazeći da ga uznemirava prazno zurenje očiju iz Shiatanovog lica, usmeri pogled opet dole, u hranu. "Reci ti njima da se ja dobro držim, a signal ću im dati čim budem znao koji je." On pomaza sos komadom govedine, nadajući se da će ona otići pre nego što on pojede to parče. "A Zvirku ću pošaljem po nešto, da nam se ne nađe na putu."
<BR>&nbsp;&nbsp;&nbsp;&nbsp;&nbsp;"Koliko je gladan ovaj majušni čovek."
<BR>&nbsp;&nbsp;&nbsp;&nbsp;&nbsp;Pridošlica je žvakao tako silovito da svaki otpor tog komada goveđih prsa prestade. "Pa on ima više mesa na sebi nego ti."
<BR>&nbsp;&nbsp;&nbsp;&nbsp;&nbsp;"Ja bih volela supu. Pitaću baku."
<BR>&nbsp;&nbsp;&nbsp;&nbsp;&nbsp;"Pitaj", reče pridošlica.
<BR>&nbsp;&nbsp;&nbsp;&nbsp;&nbsp;Shiatan žmirnu i zgrabi posudu sa sosom, primetivši da ona umalo da padne sa njegovih nogu. Prinudi sebe da udiše duboko. "Ovo ne očekivano."
<BR>&nbsp;&nbsp;&nbsp;&nbsp;&nbsp;Pridošlica klimnu glavom, ne dižući pogled. "Šta 'ne neočekivao'?"
<BR>&nbsp;&nbsp;&nbsp;&nbsp;&nbsp;"Kad čovek leti suviše visoko, slabost ga obuzme. Sada mene takođe. Možda hrana drogirana?"
<BR>&nbsp;&nbsp;&nbsp;&nbsp;&nbsp;"Nije", reče pridošlica.
<BR>&nbsp;&nbsp;&nbsp;&nbsp;&nbsp;"Ti nešto si meni govorio, ja odgovarao, a ništa se ne sećam šta."
<BR>&nbsp;&nbsp;&nbsp;&nbsp;&nbsp;"Nije bitno."
<BR>&nbsp;&nbsp;&nbsp;&nbsp;&nbsp;Shiatan pojede poslednji komadić dimljene kornjačovine i pređe na knedlice. "Nemam ja razloga tebi da verujem. Možda uhoda."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Primio sam dobru hranu od tebe, zahvaljujem. Bolje da uhode nego da biju."
<BR>&nbsp;&nbsp;&nbsp;&nbsp;&nbsp;"Bogova mi, jeste bolje."
<BR>&nbsp;&nbsp;&nbsp;&nbsp;&nbsp;"Ne postoji ništa da ja znam, a ne rekao Sijufi ili Abandži. Zašto sam u robiji?"
<BR>&nbsp;&nbsp;&nbsp;&nbsp;&nbsp;Pridošlica diže poklopac sa još jedne posude. "Voliš sir? Dali su mi i sir."
<BR>&nbsp;&nbsp;&nbsp;&nbsp;&nbsp;"Već više nego dosta pojeo sam, a još ni hleb tvoj ne završio."
<BR>&nbsp;&nbsp;&nbsp;&nbsp;&nbsp;"Ma, uzmi." Pridošlica ponudi beličastu grudvu prošaranu plavim žilama. "Probaj ovo s tim."
<BR>&nbsp;&nbsp;&nbsp;&nbsp;&nbsp;"Hvala. Mi dobar sir kod nas pravimo, ali nisam odavno jeo sir ni malo."
<BR>&nbsp;&nbsp;&nbsp;&nbsp;&nbsp;"A sad me dobro slušaj, ti tamo gore." Pridošlica nasu četiri prsta rakije u čašu. "Te dve Trivigauntkinje o kojima pričaš, Abandža i Sijuf? Ja nikad ni vid'o ni jednu, ni drugu. Ne bi ih prepozno, ali ovo mesto ovde znam, znam i vruću sobu, i sudove i kljunove, i sve to. Ako 'oćeš da mi kažeš šta je to s tobom i šta si uradio, dobro, možda ti dam neke dobre laća savete. Ako ne'š kažeš, opet dobro. Samo me ne pitaj stvari koje ja ne znam, kao, 'zašto su mene ućorkirali' i ta laprdanja."
<BR>&nbsp;&nbsp;&nbsp;&nbsp;&nbsp;"Želiš znati moj kriminal. A ništa loše ja ne učinio."
<BR>&nbsp;&nbsp;&nbsp;&nbsp;&nbsp;"Onda te drže ovde jer se plaše šta bi učinio kad bi te pustili. A to je šta?"
<BR>&nbsp;&nbsp;&nbsp;&nbsp;&nbsp;"Nastavio da tražim čoveka koji se zove Njorka. To je sve. Oni znaju to."
<BR>&nbsp;&nbsp;&nbsp;&nbsp;&nbsp;"Kad ga nađeš, oledićeš ga?"
<BR>&nbsp;&nbsp;&nbsp;&nbsp;&nbsp;Shiatan se nagnu preko ivice svog ležaja da pogleda čoveka dole. "Da li to ekvivalent 'ubiti'? Ili pretvoriti stvarno u led?"
<BR>&nbsp;&nbsp;&nbsp;&nbsp;&nbsp;"Za 'ubiti'. Nama je ona sveta sibila, učiteljica naša, govorila da je to 'alternativno izražavanje'."
<BR>&nbsp;&nbsp;&nbsp;&nbsp;&nbsp;"Neću olediti. Nego javiti gospodaricama vazdušnog broda koji leti iznad ovog grada da moraju odvesti mene i tog Njorku i ljude koje on odabere, sve u Glavni procesor."
<BR>&nbsp;&nbsp;&nbsp;&nbsp;&nbsp;"Čekaj malo." Pridošlica pročačka uvo noktom jednog kažiprsta. "U Glavni procesor? Nisam siguran da sam te dobro čuo. Kaži to ponovo."
<BR>&nbsp;&nbsp;&nbsp;&nbsp;&nbsp;"Ja sam iz Glavnog procesora. Mi tamo živimo, mi posada. On je naš direktor, on nam daje sklonište, a mi ga popravljamo kako nam naredi, kad treba."
<BR>&nbsp;&nbsp;&nbsp;&nbsp;&nbsp;"Mesto koje stvarno postoji." Pridošlica otpi malo rakije.
<BR>&nbsp;&nbsp;&nbsp;&nbsp;&nbsp;"Mesto gde mi stanujemo je Glavni procesor. Mesto gde vi stanujete je Viron."
<BR>&nbsp;&nbsp;&nbsp;&nbsp;&nbsp;"Ako stanujete tamo, šta, kog vraga, letucate svuda i donosite kišu?"
<BR>&nbsp;&nbsp;&nbsp;&nbsp;&nbsp;"Zato što Glavni procesor tako traži. On je direktor 'Svitka', celog, ne samo naš. Kad ne bi padala kiša, naš tovar bi poumirao. Ili ako pada suviše. Glavni procesor dobija podatke iz mnogih izvora. Mi smo jedan takav izvor, ne najmanji. Po važnosti."
<BR>&nbsp;&nbsp;&nbsp;&nbsp;&nbsp;"'Oćeš crveno?" Pridošlica ponudi čašu vina. "Ako si još sklon padanju u nesvest, moglo bi ti biti od koristi."
<BR>&nbsp;&nbsp;&nbsp;&nbsp;&nbsp;"Ne, hvala."
<BR>&nbsp;&nbsp;&nbsp;&nbsp;&nbsp;"Dobro, šta je to o tovaru? Kao na brodu?"
<BR>&nbsp;&nbsp;&nbsp;&nbsp;&nbsp;"Vi ljudi, i životinje, i biljke. Isto kao na brodu, da, jer mi smo u brodu, a i vi."
<BR>&nbsp;&nbsp;&nbsp;&nbsp;&nbsp;"Mi smo brodski tovar?" Zureći gore u Shiatana, pridošlica se kucnu prstom po grudima. "Ja, i svi koje ja znam?"
<BR>&nbsp;&nbsp;&nbsp;&nbsp;&nbsp;"Sasvim tako." Shiatan jako klimnu glavom. "Abandža i Sijuf isto. Vidiš, dakle, da ne bih Njorku zaledio. Dužnost naša je sačuvati teret. Da se sačuva, a ne upropasti."
<BR>&nbsp;&nbsp;&nbsp;&nbsp;&nbsp;"To vas Glavni procesor tako uči?"
<BR>&nbsp;&nbsp;&nbsp;&nbsp;&nbsp;"Da čuvamo teret? Da, uvek." Shiatan stiša glas. "Ali je sve teže. Sunce više ne sluša dobro, čak ni onoliko kao u vremenu mog oca. Toplota se nagomilava, nov problem. Zato što hlađenje više ne dejstvuje delotvorno. Glavni procesor možda će biti prisiljen da ugasi Sunce. To je vaša reč za to? Diskontinuacija produkcije energije, da? Upozorio nas je, činimo koliko je moguće da se pripremimo."
<BR>&nbsp;&nbsp;&nbsp;&nbsp;&nbsp;Pridošlica spusti čašu. "Od te tvoje priče vrti mi se u glavi dovoljno i bez ovoga." On ustade, priđe malom rešetkastom otvoru na gvozdenim vratima. "Ej, Zvirka!"
<BR>&nbsp;&nbsp;&nbsp;&nbsp;&nbsp;"Misliš da te prevarim. Tvoja namera će biti premeštanje mene."
<BR>&nbsp;&nbsp;&nbsp;&nbsp;&nbsp;Pridošlica se okrete i pogleda ga. "Dve kartičke sam ja dao da dobijem ovu ćeliju, a sad u njoj tip koji je, kol'ko vidim, skrenuo. Svit postaje suviše vruć, kažeš ti. Sav svit postaje vreo, a?"
<BR>&nbsp;&nbsp;&nbsp;&nbsp;&nbsp;Shiatan klimnu glavom. "Ima i drugih teškoća, ali ta je najgora."
<BR>&nbsp;&nbsp;&nbsp;&nbsp;&nbsp;"I vi se spremate za isključenje hlađenja..."
<BR>&nbsp;&nbsp;&nbsp;&nbsp;&nbsp;"Ne, ne! Sunca. Da ne sija. Dok se brod 'Svitak' ohladi. To ne isključim ja, razumeš. Niko ne može to. Glavni procesor mora, ako je neophodno. Biće tama strašna."
<BR>&nbsp;&nbsp;&nbsp;&nbsp;&nbsp;"Zato što se svet... zato što se svit pregrejao." Pridošlica priđe prozoru ćelije. "'Aj, virni napolje. Ono je sneg."
<BR>&nbsp;&nbsp;&nbsp;&nbsp;&nbsp;"Nemaš ti u mene poverenje." Shiatan uzdahnu, proučavajući pridošlicino grubo, bradato lice ne bi li pronašao bar neki znak verovanja. "Ne mogu osuđivati te, jer hranio si i dobar bio. Slagati tebe, ja to neću. Ove godine napravljena je zima jedva. Glavni procesor se ogromno trudio, mi smo leteli i leteli."
<BR>&nbsp;&nbsp;&nbsp;&nbsp;&nbsp;"Napravljena, je li. On je pravio zimu. Glavni procesor." Pridošlica pogleda ka prozoru. "Ja sam oduvek smatrao da je zima prirodna pojava."
<BR>&nbsp;&nbsp;&nbsp;&nbsp;&nbsp;"Priroda - koristan termin za procese koje čovek ne razume", reče mu Shiatan umorno. "Sunce se već jednom ugasilo. To nije bilo namerno. Glavni je pokušavao zimu da napravi."
<BR>&nbsp;&nbsp;&nbsp;&nbsp;&nbsp;"Aha. Čuo sam za gašenje." Pridošlica sad kao da je bio manje raspoložen da se raspravlja. "Ugasilo se, ali se brzo vratilo, a tada je u prvi mah sijalo baš jako, jako. Pa, se zapalilo neko drveće, i tako to. Jedan tip koga ja znam pitao jednog pateru o tome. Pateru Svilu. A on rek'o: to jedan drugi bog govori i ja znam koji, al neću da kažem."
<BR>&nbsp;&nbsp;&nbsp;&nbsp;&nbsp;"Nikakav bog", reče Shiatan. "Restart Sunca. Reaktivacija, što zahteva maksimalnu energiju."
<BR>&nbsp;&nbsp;&nbsp;&nbsp;&nbsp;"Al ti nisi zato ovde." Pridošlica svuče tuniku preko glave, otkrivši crvenu vunenu potkošulju koju takođe svuče. "Nego ti je Glavni reko da tražiš tog tipa Njorku."
<BR>&nbsp;&nbsp;&nbsp;&nbsp;&nbsp;Lice zatvorskog čuvara pojavi se na prozorčetu na vratima. "Š'a treba?"
<BR>&nbsp;&nbsp;&nbsp;&nbsp;&nbsp;"Da odeš u Troterovu za mene", reče mu pridošlica i dade mu dve zlatne kartice. "Da mu kažeš da ako dođu neki moji prijatelji, prvi koji dođe ima piće na moj račun. I da Trocko kaže mojim prijateljima ovo: ja ću brzo da se vratim, stvarno brzo, i videću ih u 'Petlu'. Jesi razumeo? Al treba ideš odma' sad."
<BR>&nbsp;&nbsp;&nbsp;&nbsp;&nbsp;"Dobro, dobro. Šta je bilo, vrućina ti ovde?"
<BR>&nbsp;&nbsp;&nbsp;&nbsp;&nbsp;"Nije, samo me neki svrab spopao. Kaži Trocku to, a posle ću ja možda imam još jedan poslić za tebe."
<BR>&nbsp;&nbsp;&nbsp;&nbsp;&nbsp;Kad se čuvar udaljio, Shiatan poče: "Poznato je ovde... Ne bih da uvredim religijska osećanja..."
<BR>&nbsp;&nbsp;&nbsp;&nbsp;&nbsp;"To nema izgleda", reče pridošlica, "jer to relig... to kod mene nema uopšte; a-a. Ali verujem; renik sam; a to je sasvim drugo."
<BR>&nbsp;&nbsp;&nbsp;&nbsp;&nbsp;"Poznato je da su svi bogovi u Glavnom procesoru?" Shiatan je, sa strepnjom, čekao eksploziju; ali kad pridošlica ostade ravnodušan, on nastavi: "Jednako je Glavni procesor svi bogovi. Glavni procesor, u svom vidu tame, koja se na ovdašnjem jeziku zove Tartaros, mrak, dao je meni moja uputstva."
<BR>&nbsp;&nbsp;&nbsp;&nbsp;&nbsp;Pridošlica zaveza rukave svoje potkošulje oko jedne šipke, a onda gurnu košulju napolje između rešetaka. "Znaš, Gornji, bolje je bilo da si mi to rek'o ranije."
<BR>&nbsp;&nbsp;&nbsp;&nbsp;&nbsp;Uze viljušku i poče savijati, snažnim prstima, njene šiljke. "Kako se ti stvarno zoveš, a?"
<BR>&nbsp;&nbsp;&nbsp;&nbsp;&nbsp;"Ja sam Shiatan. A ti?"
<BR>&nbsp;&nbsp;&nbsp;&nbsp;&nbsp;"Neć' ti kažem, Shiatane. Kasnije 'oću, al ne sad, jer bi to moglo da nas uspori. Znaš de je ključaonica na ovim vratima? Rupa za ključ? Otprilike znaš gde je, bar?"
<BR>&nbsp;&nbsp;&nbsp;&nbsp;&nbsp;Shiatan klimnu glavom.
<BR>&nbsp;&nbsp;&nbsp;&nbsp;&nbsp;"E, super. Paz' ovamo. Vi'š kako sam savio ovo jedno a druga dva sklonio da ne smetaju? E, sad ti provuci ruku kroz ovo prozorče na vratima. Mog'o bi to možda i ja kad bih namaz'o ruku maslacom, al ti možeš lako. Onda pipkaj sa ovim krivim dok ne nabodeš ključaonicu. Kad nabodeš, zavuci to u to i okreći."
<BR>&nbsp;&nbsp;&nbsp;&nbsp;&nbsp;Shiatan uze viljušku. "Kažeš da ovo vrata će otvoriti. A ne možeš znati."
<BR>&nbsp;&nbsp;&nbsp;&nbsp;&nbsp;"Znam. Vid'o sam ključ kad me čovek uvodio ovamo. Znam ja kako ove brave rade. Znam ja sve kako radi, čim vidim. Dakle, na pos'o. Neću da me čekaju moji ljudi napolju bez veze."
<BR>&nbsp;&nbsp;&nbsp;&nbsp;&nbsp;Shiatan, lagano, opet klimnu glavom. "Onda ćeš ti biti slobodan, i ja slobodan da tražim dalje Njorku, ali ovako obučen, a ništa ne znam o običajima grada."
<BR>&nbsp;&nbsp;&nbsp;&nbsp;&nbsp;"Mi ćemo se brinuti o tebi", reče mu pridošlica energično. "Odeća, sve, i naučićemo te kako se ponaša, u redu? Sad uradi to!"
<BR>&nbsp;&nbsp;&nbsp;&nbsp;&nbsp;Shiatan priđe vratima. Propinjući se na vrhove prstiju, uspe da provuče ruku kroz prostor između dve šipke. Čudnovato savijen šiljak zatim je grebucao po spoljašnjosti sve dok nije našao ploču brave; onda je grebucao po ploči brave sve dok nije našao ključaonicu. "Bojim se da možda ispustim", reče on pridošlici, "ali pokuša..." Oseti povlačenje jedne poluge koja se vrati u bravu. "Otključano!"
<BR>&nbsp;&nbsp;&nbsp;&nbsp;&nbsp;"Dabome." Shiatan uvuče ruku nazad u ćeliju, a pridošlica gurnu vrata, koja se otvoriše. "'Ajmo. Već stoje dve ribe stražarke ispred ulaza; znači, bolje palimo odma'. Umotaj se u ćebe da te ne vide kakav si."
<BR>&nbsp;&nbsp;&nbsp;&nbsp;&nbsp;Povede Shiatana hodnikom i niz stepenice, do jednih masivnih gvozdenih vrata. "Trebale su one i unutra da uđu", prošaputa pridošlica, "al su računale da su ovde samo lopuže i neki nezgodni muškarci, džombasti, a šta će im takvi, ništa tu ne mož' se desi. Ali, vidiš, stvari obično postanu najčudnije baš kad neko kaže 'tu ništa ne mož se desi'."
<BR>&nbsp;&nbsp;&nbsp;&nbsp;&nbsp;"Razumem ja to", reče mu Shiatan; požele da doda: juče, ja, tako.
<BR>&nbsp;&nbsp;&nbsp;&nbsp;&nbsp;"Al i ja sad kažem 'ništa neće se desi', zato što moram", nastavi pridošlica. "One napolju sigurno imaju debeljače, pa ako mi počnemo da bežimo, ima da nas spucaju sto posto. Zato izlazimo lepo polako, idemo najnormalnije sve dok ne pređemo ulicu. I stvarno se možda neće ništa desi. Ako počnu da se dernjaju il nešto, nemoj slučajno da si stao il se osvrnuo. Je l' ti jasno?"
<BR>&nbsp;&nbsp;&nbsp;&nbsp;&nbsp;"Pokušaću. Jasno."
<BR>&nbsp;&nbsp;&nbsp;&nbsp;&nbsp;"E, dobro." Pridošlica pritisnu uho na gvozdena vrata. "Dok ti je jasno, nema brige. Mi ćemo sve ostalo."
<BR>&nbsp;&nbsp;&nbsp;&nbsp;&nbsp;Usledila je dugotrajna tišina; najzad pridošlica reče: "Prilična tišina tamo napolju. Spremi se."
<BR>&nbsp;&nbsp;&nbsp;&nbsp;&nbsp;Kretanje vrata izgledalo je daleko prebrzo dok je Shiatan iskoračivao, napola zaslepljen sjajem zimskog sunca, rame uz rame sa pridošlicom. Uglom vidnog polja video je jednu veoma visoku ženu o čiji kaput boje peska se očešao svojim ćebetom.
<BR>&nbsp;&nbsp;&nbsp;&nbsp;&nbsp;Ulica široka, smrznuto blato izrovano točkovima zaprežnih kola, kako tovarnih tako i putničkih. Pahuljice snega zakovitlale su se ispred Shiatanovih očiju; neke se zalepiše za njegove trepavice.
<BR>&nbsp;&nbsp;&nbsp;&nbsp;&nbsp;"Ej, vas dvojica!" dreknu žena. "Stoj!"
<BR>&nbsp;&nbsp;&nbsp;&nbsp;&nbsp;Jedno crno vozilo sjuri se na njih, tako munjevito da se činilo da će ih neminovno zgaziti. Hučalo je kao oluja. Shiatan se nađe još jednom u vazduhu, bez krila i bez mogućnosti da kontroliše išta. Na tren je video zapanjeno lice nekog čoveka u crnom, sa kojim se svom snagom sudario; zatim ga nešto ogromno i teško grunu u leđa.
<BR>&nbsp;&nbsp;&nbsp;&nbsp;&nbsp;Pucanj - kao da su se zalupila vrata - i urlik se pope do zaglušujućeg kreščenda. Ubrzanje ga potisnu silovito unazad, u dve prepreke za koje neko vreme nije shvatao da su cevanice tog čoveka u crnom. Kao da se umešalo neko tajanstveno sredstvo samog Glavnog procesora, urlik motora se priguši; kroz taj zvuk pridošlica reče: "Samo jedan metak. Prilično dobro."
<BR>&nbsp;&nbsp;&nbsp;&nbsp;&nbsp;Novi glas, glas čoveka u crnom, reče: "Nije trebalo ni taj jedan."
<BR>&nbsp;&nbsp;&nbsp;&nbsp;&nbsp;A onda, dok su ga blede šake čoveka u crnom i mišićave šake pridošlice podizale na sedište, mekano obloženo, glas nastavi: "Dobro došao u naš sveti grad Viron, želimo ti dobrodošlicu u ime naroda njegovog, u ime pokroviteljke njegove, u ime boga Izvanaša, i u ime svih ostalih bogova. Žao mi je što nismo mogli ovo izvesti manje nasilno, a svečanije. Jesi li povređen? Ja sam Kalde Svila."
<BR>&nbsp;&nbsp;&nbsp;&nbsp;&nbsp;Shiatan obrisa usta prstima i nađe, na svoje iznenađenje, da ona ne krvare. "Uboji, ponegde, ali od batina, a ne od ovog bežanja. Ja sam Shiatan." S one, spoljašnje strane njihove začarane smirenosti, sneg se kovitlao, a skromne zgrade bezličnih pročelja jurile su kao kamile. Shiatan žmirnu, prenese pogled sa ovog bledog tovara na pridošlicu i nazad. "Bezbedni smo mi?"
<BR>&nbsp;&nbsp;&nbsp;&nbsp;&nbsp;"Bar zasad", odgovori mu bledi tovar sa imenom 'Kalde Svila'.
<BR>&nbsp;&nbsp;&nbsp;&nbsp;&nbsp;"One visoke žene... Ja sad zatvorenik ne kod njih nego kod vas?"
<BR>&nbsp;&nbsp;&nbsp;&nbsp;&nbsp;Kalde Svila zavrte glavom. "Naravno ne. Možeš otići ili ostati kako god ti je volja."
<BR>&nbsp;&nbsp;&nbsp;&nbsp;&nbsp;Pridošlica dodade: "U svakom slučaju, ti se nama sviđaš."
<BR>&nbsp;&nbsp;&nbsp;&nbsp;&nbsp;Shiatan se osmehnu; sad je osmehivanje veoma prijalo, ustanovi on. "Znači, slobodan potragu nastaviti?"
<BR>&nbsp;&nbsp;&nbsp;&nbsp;&nbsp;"Jest", reče pridošlica, "al će ti kratko traje. Ja sam Njorka."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
