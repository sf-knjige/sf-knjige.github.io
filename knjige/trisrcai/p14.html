<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Već je bilo popodne, a oni su se još spuštali; međutim, spust je sada bio blaži, uostalom kao i vazduh, nego pre ručka. Šumska prostranstva, hrast, bukva i raštrkane jele, nagoveštavali su prisustvo čoveka: panjevi, mladice, popasena šikara, rika divljih svinja, a na kraju i neka vrsta puta koji je zavijao prema selu do koga su, prema Alijanorinim očekivanjima, mogli stići do kraja dana. Holger je dremao u sedlu, još iscrpljen susretom sa Balamorgom. Uspavljivala ga je i pesma ptica, tako da su protekli časovi pre nego što je primetio da su to jedini glasi što ih čuje.
<BR>&nbsp;&nbsp;&nbsp;&nbsp;&nbsp;Prošli su, najzad, pored nekog seoskog domaćinstva. Slamnati krov na brvnari, kao i obori za ovce, govorili su o tome da se radi o dobrostojećem vlasniku. Međutim, iz odžaka se nije dizao dim; ništa se nije micalo, osim jedne vrane koja je skakutala po praznim kokošinjcima i rugala im se. Hjudži pokaza na trag. "Kol'ko ja mogu pročitam tragove, pre nekol'ko dana poveo je svoju stoku ka grad", reče patuljak. "Zašto?"
<BR>&nbsp;&nbsp;&nbsp;&nbsp;&nbsp;Sunčeva svetlost koja se probijala kroz lisnate grane namah za Holgera izgubi na blistavosti.
<BR>&nbsp;&nbsp;&nbsp;&nbsp;&nbsp;Predveče najzad izbiše na raščišćenu zemlju. Pred njima su se protezala polja zrele pšenice, koja su, izvan svake sumnje, obrađivali seljani. Sunce je već bilo zašlo za šumu što se kao crna pruga prostirala na zapadu, naspram nešto preostalog rumenila. Prema istoku, s druge strane planina, zatreperile su prve zvezde. Bilo je taman toliko svetlosti da Holger uoči oblak prašine na otprilike jednu milju niz put. On podbode Papijona i parip se dade u umorni topot. Alijanora se za to vreme zabavljala nisko nadlećući slepe miševe koji su se pojavljivali po zalasku sunca, da bi se, najzad, spustila iza dvojice muškaraca i povratila oblik svoje vrste. "Ne uzbuđuj se, narode", reče ona. "U kakvoj god da su nevolji, dobro su sređeni."
<BR>&nbsp;&nbsp;&nbsp;&nbsp;&nbsp;Hjudži svojim velikim nosem omirisa vazduh. "Teradu ovce i krupnu stoku međ' zidine", reče on. "Kaki bolestan smrad! Probija ga... miomirisi su oštriji kad je čovek ustrašen... i duh još nečeg, sablasno." On se sklupča na jabučici sedla, naslonivši se na Holgerove oklopljene grudi.
<BR>&nbsp;&nbsp;&nbsp;&nbsp;&nbsp;Stada su bila prilično velika i rasipala su se s puta i preko useva. Dečaci i psi koji su trčali unaokolo skupljajući zalutale životinje, gazili su vlastito žito. Do ovoga, zaključi Holger, mora da ih je dovela neka ozbiljna nužda. A onda, našavši se ispred nekoliko uperenih kopalja, on povuče uzde. Žmirkajući pri slaboj svetlosti sumraka, on zapazi da su seljaci jedri, svetle puti, da nose brade i duge kose, i da su odeveni u grube vatirane kapute i čakšire do kolena obavijene uvijačima. Bili su suviše ravnodušni da bi mogli postati histerični, ali su ipak glasovi koji su ga upitali za ime bili grubi i neprijatni.
<BR>&nbsp;&nbsp;&nbsp;&nbsp;&nbsp;"Ser Holger od Danske i dvoje prijatelja", odvrati on. Nije imalo nikakve svrhe iznositi im složenu istinu. "Dolazimo u miru, i voleli bismo da ostanemo preko noći."
<BR>&nbsp;&nbsp;&nbsp;&nbsp;&nbsp;"'Olger?" Čvornovat sredovečni muškarac koji im je izgleda bio vođa spusti koplje i počeša se po glavi. "Nisam li već negdi čuo to ime, il' nekoje slično?"
<BR>&nbsp;&nbsp;&nbsp;&nbsp;&nbsp;Među muškarcima se razleže žamor, ali niko od njih nije mogao da mu istog časa odgovori, a stoka im, opet, nije davala vremena da razmisle. Holger brzo dodade: "Ko god da nosi to ime nije ja. Ja sam stranac, izdaleka, i u prolazu."
<BR>&nbsp;&nbsp;&nbsp;&nbsp;&nbsp;"Pa dobro, gospodine, dobro došao u Lurvil", prihvati najzad glavni seljak. "Mož' da došli ste u zli čas, ali ser Iviju biće voljeno da vas vidi... Ti, tamo, pušćaj tu prokletnu junicu nek' ide do đavola, pre neg' što svrši u budući jarak!... Zovem se Raul, ser 'Olger. Oprostite na ovak'o izražavanje."
<BR>&nbsp;&nbsp;&nbsp;&nbsp;&nbsp;"U čemu je nevolja?" upita Alijanora. "Vidim da terate stoku u pravcu grada, ove noći koji za to nije u nameni."
<BR>&nbsp;&nbsp;&nbsp;&nbsp;&nbsp;Holger ču jednog postarijeg čoveka kako šapuće nešto o stranim turistima i njihovim skandalozno neobučenim bludnicama, ali ga neko ućutka: "Čuo sam za nju, deda; to labud-devojka je i živi malo na sever i na zapad od naš oblasti. Kažedu da je ljubazna." Holger, međutim, potom više pažnje posveti Raulu. "Da, moja gospo, ovi' poslednji' nekol'ko dana činimo od sve stoke jedno stado, pa je posle mraka zatvaramo u grad. Ovaj noć moraćedu čak i ljudi da s' naguraju među zidovi; niko se više ne usudi da 'oda sam po udaljenim dvorištima kad se smrkne. Nailazi nekaki vukodlak."
<BR>&nbsp;&nbsp;&nbsp;&nbsp;&nbsp;"Ma šta rečeš?" zalaja Hjudži. "Kožo-prevrtač?"
<BR>&nbsp;&nbsp;&nbsp;&nbsp;&nbsp;"Aha. Mlogo je pošlo naopako nekol'ko poslednji' godina, nesreća za nesreća u svako domaćinstvo. Proletos mi se omakla sikira i rascopala mi nogu, a ondak se to isto desilo i od moj najstariji sin. Tri nedelje bili bolni smo u krevet, usred sejanja. Nema porodica od koje ne budete da čujete neku tak'u priču. Raspričava se da je to zbog radi postrojavanja u Srednjem svetu s druge strane planina; vradžbine su postale tako jake da nji'ova sila dopire i dovdi i okreće sve naopako. Tako se kazuje." Raul se pri tom prekrsti. "Ja ne znajem. Loup-garou <EM>Loup-garou (fran.), vukodlak; prim. prev.</EM> je do sada najgora stvar. Isuse, sakloni nas."
<BR>&nbsp;&nbsp;&nbsp;&nbsp;&nbsp;"Da nije reč možda o običnom vuku koji napada vašu stoku?" upita Alijanora. "Puno puta sam čula narod kako priča o nekom ko je promenio oblik, a istinski je bila samo reč o nekoj zveri jačoj i lukavijoj od većine drugih."
<BR>&nbsp;&nbsp;&nbsp;&nbsp;&nbsp;"Mož' da bidne", prihvati ozbiljno Raul, "mada ne mo'š s'vatiti kako neka životinja mož' da razvali tol'ke ograde il' da digne tol'ke reze. A pravi vukovi neće da pogube desetak ovce odjedared, samo za zabavu, k'o neka lasica. Ali, prošle noć smo rešili šta ćemo. Pjer, Veliko stopalo, i njegovo žena Berta ležali su u nji'ovoj kolibi, tamo, tri milje u šumi, kad je sivi nahrupio kroz pendžer i zgrabio nji'ovu bebu iz kolevke. Pjer ga je odalamio sa baštovanski nož, i kune se da je gvožđe prošlo vuku kroz rebra i da ovom niš' nije usfalilo. A ondak je Berta podivljala i poludela, i udarila je zver starom srebrnom kašikom koju dobila u miraz od babe. Zverka je spustila bebu... fala ti, Bože, dete nije teško povređeno... i strugnula kroz pendžer. Pitam ja sadena tebe, je l' to prava životinja?"
<BR>&nbsp;&nbsp;&nbsp;&nbsp;&nbsp;"Nije", odvrati Alijanora, tiho i uplašeno.
<BR>&nbsp;&nbsp;&nbsp;&nbsp;&nbsp;Raul otpljunu. "Zato ćemo spavati između zidove grada, sve dok traje ova avetinja, i pustiti vuka da se šunja po praznim poljima. Možda ćemo otkriti ko to menja oblik, i spalimo ga." Potom dodade, blažim glasom: "Baš mi je žao zbog radi ser Iva, sve se ovo baš sada dešava kad se njegova ćera Reimberg sprema na put na zapad, di treba da se venča sa Marčgrejvov treći sin u Vijeni. <EM>U originalu 'Vienne', (franc.) Beč; prim. prev.</EM> Molim se samo Bogu da našim nevoljama što pre dojde kraj."
<BR>&nbsp;&nbsp;&nbsp;&nbsp;&nbsp;"Naš gospodar neće da bidne da može da vas razonodi kako zaslužuješ, ser 'Olger", dodade neki dečak. "Nameran je da cele noći šparta po zidovi, da i' vuk ne bi preskočio. A njegova gospa Blanšflor leži bolesno u krevet. Ali zato će njegovi sin i ćera uraditi šta bidnu da mogu."
<BR>&nbsp;&nbsp;&nbsp;&nbsp;&nbsp;Holger pomisli da bi trebalo da se dobrovoljno prijavi da stražari, ali, posle mučne noći i napornog dana, nije bio siguran da bi bio u stanju da ostane budan. Dok je lagano jahao ispred stada, on zamoli Alijanoru da mu objasni o kakvom je tu zlu reč.
<BR>&nbsp;&nbsp;&nbsp;&nbsp;&nbsp;"Postoje dva načina da ljudi uzmu oblik životinje", odvrati ona. "Jedan je kada staviš magiju na obične ljude, kao što moja pernata odora mene menja kada uvek to poželim. Drugi je mračniji. Neki se rađaju sa dvostrukom prirodom. Njima nije potrebita nikak'a vradžbina da promene oblik, i svaku noć, želja da se premetnu u medved, ili divlji vepar, ili vuk, ili koja god životinja da odgovara za ta osoba... svaku noć ta želja nadvlađuje njih. Ondak polude. Ljubazni i razumni mogu biti kada hode među ljudi, ali k'o životinje ne mogu da se ustave da nanose štetu dok ne utažu žeđ za krv ili dok ih strah da će biti otkriveni ne utera da se vrate u naš oblik. Dok imaju oblik životinje ne mogu se ubiti, jer rane isti čas zaceljuju. Bol im nanosi samo srebro, a oružje od srebra može da ih pogubi. Ali od tak'e stvari mogu da uteknu brže od bilo koje stvorenje od mesa i krvi."
<BR>&nbsp;&nbsp;&nbsp;&nbsp;&nbsp;"Ukoliko čovek ne može sprečiti da se pretvori u... hm, vukodlaka, onda ovaj mora da je došao sa strane, je li tako? Da je neki ovdašnji čovek u pitanju, sigurno bi već godinama harao po ovoj oblasti."
<BR>&nbsp;&nbsp;&nbsp;&nbsp;&nbsp;"Ne... Ja mislim, k'o što maloposednik je rek'o, da je to stvorenje neko od nji'ovih. Ako je krv tek malkice okužena, to mož' da prođe nezapaženo, nepoznato, ceo život tako, jer nije dovoljno jako da se pokaže. Tek od nedavno, kada su sile vračanja toliko ojačale, probuđen je uspavani demon. Uopšte ne sumnjam da je i sam vukodlak užasnut. Nek' mu je Bog na pomoći ako narod sazna ko je."
<BR>&nbsp;&nbsp;&nbsp;&nbsp;&nbsp;"Neka je Bog na pomoć za svakog koga ove ustrašene jadne seljačine optuže za to", promumla Hjudži.
<BR>&nbsp;&nbsp;&nbsp;&nbsp;&nbsp;Holger se namrgodi dok je jahao ka kapiji. Imalo je smisla, za čudnu sortu koja je preovlađivala u ovoj vaseljeni. Vukodlak... Kako se to beše zvalo?... Ah, da, likantropija je verovatno nasleđena u sklopu recesivnih gena. Ako ste ih sve posedovali, bili ste likantrop uvek i svuda... i najverovatnije ćete biti ubijeni prvi put kada vaš otac pronađe vučje mladunče u kolevci umesto svoje bebe. Sa nepotpunim nasleđem, težnja za promenom bila je slabija. Mora da je bila prilično prikrivena, i nikom ni na pamet nije padalo da posumnja kada je u pitanju bio jadničak koji je u ovim krajevima nosio tu kletvu. To jest, sve do trenutka dok vradžbine iz Srednjeg sveta nisu udvostručenom snagom dunule preko planina i dalo podstrek telesnoj hemiji - kakva god da je po sredi bila.
<BR>&nbsp;&nbsp;&nbsp;&nbsp;&nbsp;Zurio je kroz tamu. Selo je bilo opasano debelom ogradom od kolja, sa nogostupom po kome će ser Iv noćas kružiti. Unutra su bile gusto nagurane drvene kuće na dva ili tri sprata. Ulice koje su vijugale između njih predstavljale su obične putiće, smrdljive od izmeta životinja koje su u njima provodile noći. Ona na koju je naišao pri ulasku bila je nešto šira i pravija, iako ne mnogo. Izvestan broj žena u dugačkim haljinama i omotanih glava, čupave dece i zanatlija sa pregačama zurili su u njega dok je prolazio kroz kapiju. Većina ih je držala baklje koje su lelujale i prštale pod tamnopurpurnim nebom. Brbljali su tiho, s puno poštovanja, dok su ga sledili.
<BR>&nbsp;&nbsp;&nbsp;&nbsp;&nbsp;Zastao je kod neke ulice koja je bočno skretala, nalik na tunel tame ozidan okolnim kućama i nadsvođen njihovim galerijama. Iznad obrisa motki samo je nazirao vrh četvrtaste kule koja je, po svemu sudeći, označavala ser Ivovo zdanje. Holger se naže prema nekom čoveku koji ga beše povukao za čupu konja i promuklim mu se glasom obratio: "Odo, kovač, gospodine, vami na usluzi."
<BR>&nbsp;&nbsp;&nbsp;&nbsp;&nbsp;Holger pokaza niz prolaz. "Je li to put do kuće vašeg gospodara?"
<BR>&nbsp;&nbsp;&nbsp;&nbsp;&nbsp;"Aha, gospodine. Ti, Frodoarte, je l' gospodar kući već?"
<BR>&nbsp;&nbsp;&nbsp;&nbsp;&nbsp;Mladić u izbledelim skerletnim dugim čarapama, i sa mačem, potvrdno klimnu glavom. "Baš idem od njega, naoruž'o se od glave do pete, i pije pivo pre neg' što će se popne na zidine. Ja sam njegov štitonoša, ser vitez. Odvešću vas do njeg'. Ovo mesto pravi lavirint je, zaista."
<BR>&nbsp;&nbsp;&nbsp;&nbsp;&nbsp;Holger skinu kacigu, budući da mu je, posle čitavog dana provedenog odeven u gvožđe, kosa bila doslovno mokra od znoja; povetarac koji je strujao u tom sumraku bio je prohladan i mirisav. Bilo mu jasno da ne može očekivati ništa raskošno u zdanju velikaša. Ser Iv od Lurvila očigledno nije bio bogat... provincijski vitešćić, sa šačicom zakupnika, koji ove posede čuva od pljačkaša i vlada grubo, ali pravedno. Raul je bio sav ponosan što će se gospodareva kćer veriti sa mlađim sinom nekog nižeg plemića, tamo u zapadnom delu Carstva.
<BR>&nbsp;&nbsp;&nbsp;&nbsp;&nbsp;"Oh, pa dobro, pomisli on, nešto za jelo i mesto da odspavam, to su i onako jedine stvari koje su mi sada potrebne.
<BR>&nbsp;&nbsp;&nbsp;&nbsp;&nbsp;Štitonoša podiže baklju ispred njega, i Holger potapša Papijona ne bi li ga ohrabrio i krenu putićem.
<BR>&nbsp;&nbsp;&nbsp;&nbsp;&nbsp;Neka žena vrisnu.
<BR>&nbsp;&nbsp;&nbsp;&nbsp;&nbsp;Holger ponovo natuče kacigu i izvuče mač, pre nego što ženin vrisak utihnu. Papijon se stade uznemireno vrteti. Ljudi su se zbijali jedni uz druge; jeka glasova se pojača. Svetlost baklji koje su se cedile bacala je nemirne senke na kuće s druge strane glavne ulice; njihovi gornji spratovi gubili su se u crnilu. Holgar vide da su svi prozori zatvoreni i sva vrata zamandaljena. Iza jednog od tih zidova, ona žena ponovo vrisnu.
<BR>&nbsp;&nbsp;&nbsp;&nbsp;&nbsp;Kapak, pričvrščen čeličnom rezom, raspade se u paramparčad. Obličje koje je iskočilo napolje bilo je dugačko i dlakavo, sivo poput čelika u gustom mraku prošaranom crvenim odsjajima. Izletelo je na ulicu i tek onda podiglo njušku sa grudi. U čeljustima je držalo nago dete koje se koprcalo.
<BR>&nbsp;&nbsp;&nbsp;&nbsp;&nbsp;"Vuk!" povika kovač. "Sveta Marijo, zaključali smo vuka zajedno sa nami!"
<BR>&nbsp;&nbsp;&nbsp;&nbsp;&nbsp;Na prozoru se pojavi detetova majka. "Uletio je od pozada", urlala je nesuvislo. Pružala je ruke prema zveri i svima njima. "Up'o je i ščep'o Luzijanu! Eno je, eno je. Nek' vas Bog smoždi, vas muškarci, vrat'te mi moju Luzijanu!"
<BR>&nbsp;&nbsp;&nbsp;&nbsp;&nbsp;Papijon pohrli napred, ali vuk samo razvuče čeljusti, kao da se ceri, ne ispuštajući bebu. Ružičasta koža bila joj je umrljana krvlju, ali još je tiho plakala i otimala se. Holger zamahnu mačem, ali vuka tamo više nije bilo. Neverovatno brzo projurio je Papijonu između nogu i nestao duž ulice.
<BR>&nbsp;&nbsp;&nbsp;&nbsp;&nbsp;Frodoart, štitonoša, pojuri da ga presretne. Vuk nije čak ni promenio korak pre no što ga je preskočio. Ispred se nalazio ulaz u još jedan prolaz, i Holger okrenu Papijona i dade se u poteru za zveri. Suviše kasno, pomisli on, suviše kasno. Kada se jednom bude našao u ograđenim, neosvetljenim sporednim prolazima, vuk je mogao da mirno proždere svoju lovinu i ponovo se vrati u ljudski oblik, mnogo pre nego što bilo kakva potera...
<BR>&nbsp;&nbsp;&nbsp;&nbsp;&nbsp;Bela krila stadoše da kruže. Alijanora, kao labud, napade kljunom zverinje oči. Zver priljubi uši uz glavu, izvi se u stranu i jurnu ka narednom izlazu, ali se labud ponovo obruši na nju. Nalik na snežnu oluju punu ledenih iglica, Alijanora konačno zaustavi begunca.
<BR>&nbsp;&nbsp;&nbsp;&nbsp;&nbsp;A onda stiže i Holger. Ovoliko udaljen od baklji bio je gotovo slep, ali je ipak mogao da vidi veliki senoviti oblik. Njegov mač zazvižda i on oseti da mu je ivica zaparala meso. Vučje oči ga ošinuše pogledom, hladnim, zelenim i punim mržnje. Kada je ponovo podigao mač, oštrica uhvati ono malo postojeće svetlosti i on primeti da nigde nema tragova krvi. Gvožđe nije bilo u stanju ni da obrani vukodlaka.
<BR>&nbsp;&nbsp;&nbsp;&nbsp;&nbsp;Papijon poče da udara kopitama, obori loup-garoua na zemlju i stade ga tući svom silinom. Dlakavo obličje otkotrlja se i napokon oslobodi, ostavši nepovređeno, pa nestade niz prolaz. Dete koje vuk beše ispustio ostalo je da leži, vrišteći iz sveg glasa.
<BR>&nbsp;&nbsp;&nbsp;&nbsp;&nbsp;Pre no što su seljani pristigli, Alijanora ponovo poprimi ljudski oblik, i sada je na grudi privijala malu devojčicu, umrljanu krvlju i balegom. "Oh, jadnice mala, jadna devojčice, evo, evo, evo. Sve je gotovo. Nici mlogo povleđena, camo si malo izglebana. Oh, kako si samo uplašena! Al' pomisli samo kako ćeš jednom moći da pričaš svojoj deci kako te je spas'o najbolji vitez na svetu. Evo, ljubavi, buji paji..." Neki crnobradi muškarac koji mora da je bio detinji otac, ote joj malu, zagleda se u nju na trenutak, pa pade na kolena, tresući se od plača, neuobičajenog za njega.
<BR>&nbsp;&nbsp;&nbsp;&nbsp;&nbsp;Holger se posluži Papijonovim telom i mačem okrenutim pljoštimice da natera gomilu da se povuče. "Samo polako", povika on. "Hajde da napravimo malo reda. Dete je dobro. Ti, ti i ti, dođite ovamo. Potrebni su mi nosači baklji. Ne stojte tu i ne brbljajte kao neke babe. Moramo uhvatiti vuka."
<BR>&nbsp;&nbsp;&nbsp;&nbsp;&nbsp;Nekolicina muškaraca pozeleneše, prekrstiše se i povukoše. Odo, kovač, izmahnu pesnicom prema kraju prolaza i upita: "Kako? U ovaj blato ne ostaju tragovi, k'o ni na okolni pločnik. Neman će stigne do svoja kuća, niko neće moći da sledi je, i ponovo će se premetne u jednog od nas."
<BR>&nbsp;&nbsp;&nbsp;&nbsp;&nbsp;Frodoart je pažljivo posmatrao lica koja su se pomaljala iz pokretnih senki i nestajala u njima. "Znademo da nije niko od nas, ovdi koji smo", uzviknu štitonoša nadjačavajući larmu, "i da nije niko od pastira na kapiji. I to nam je od pomoć. Neka svako upamti ko stoji do njega."
<BR>&nbsp;&nbsp;&nbsp;&nbsp;&nbsp;Hjudži povuče Holgera za rukav. "Možemo ga sledimo ako 'oćemo", reče on. "Dlačice u moj nos osećaš njegov smrad."
<BR>&nbsp;&nbsp;&nbsp;&nbsp;&nbsp;Holger nabra vlastiti nos. "Ja osećam samo balegu i đubre."
<BR>&nbsp;&nbsp;&nbsp;&nbsp;&nbsp;"Al' ti nisi šumski patuljak! Brzo, momak, spusti me doli i pusti mene da sledujem trag zveri. I, ne zaboravi da budeš u blizinu!"
<BR>&nbsp;&nbsp;&nbsp;&nbsp;&nbsp;Holger podiže Alijanoru nazad u sedlo... detetov otac poljubi njeno blatnjavo stopalo... i krenu za Hjudžijevim mrkim obličjem. S jedne strane išao je Frodoart, a sa druge Odo, sa podignutim bakljama. Nekolicina muškaraca gurala se iza najhrabrijih seljana, naoružani noževima, motkama i kopljima. Možda će, ako uhvate likantropa, moći da ga obuzdaju pukom snagom, dok ne uspeju da ga vežu konopima. A onda... nije mu se dopalo da razmišlja o onome što će uslediti.
<BR>&nbsp;&nbsp;&nbsp;&nbsp;&nbsp;Hjudži je vijugao puteljcima nekoliko minuta, a onda izbi na tržnicu, koja je bila popločana i nešto svetlija, jer su je obasjavale zvezde. "Aha, jasno k'o senf, taj miris", doviknu on. "Ništa na svet nema smrad k'o ta zver u svoj životinjski oblik." Holger se zapita da li je za to bilo odgovorno lučenje žlezda. Kamenje je šuplje odzvanjalo pod Papijonovim kopitama.
<BR>&nbsp;&nbsp;&nbsp;&nbsp;&nbsp;I ulica kojom su krenuli sa tržnog prostora bila je manje-više popločana, i prilično široka. Tu i tamo mogle su se videti osvetljene kuće, ali se Hjudži nije obazirao na ljude u njima. Trčao je pravo, dok se iza Holgerovih leđa ne razleže vrisak.
<BR>&nbsp;&nbsp;&nbsp;&nbsp;&nbsp;"Ne!" zastenja Frodoart. "Nije valjda u zgradi mog gospodara!"
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
