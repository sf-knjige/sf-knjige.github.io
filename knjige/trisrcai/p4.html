<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Ujutro je izvesno vreme ostao da leži u polusnu, dok se nije prisetio gde se nalazi. Smesta se rasanio. Seo je uzviknuvši i osvrnuo se unaokolo.
<BR>&nbsp;&nbsp;&nbsp;&nbsp;&nbsp;Štala, da! Primitivan mračan zaklon, miris sena i đubriva, crni konj koji se nadnosio nad njim i nežno ga gurkao gubicom. On se polako diže na noge, vadeći slamke iz odeće.
<BR>&nbsp;&nbsp;&nbsp;&nbsp;&nbsp;Sunce je prodrlo unutra kada je majka Gerda otvorila vrata. "Ah, dobro jutro, vrli gospodin", povika ona. "Iskreno da vi rečem, spavali ste sa san pravednika, il' onako k'o što se reče da spavaju pravednik, mada sam za svoj život često vid'la dobar ljudi kako probdiju celi noć, i zle od čije se 'rkanje tres'o krov; nisam imala srce da vas probudim. Ali, dođ'te sadena da vid'te šta čeka vas."
<BR>&nbsp;&nbsp;&nbsp;&nbsp;&nbsp;Pokazalo se da je to činija kaše, još hleba, sira i piva i veliki komad polukuvane slanine. Holger je pojeo obrok s velikim apetitom, posle čega se čeznutljivo setio kafe i cigareta. Međutim, ratne nestašice donekle su ga odvikle od tih poroka. On se uputi napolje, do valova, da se temeljito opere.
<BR>&nbsp;&nbsp;&nbsp;&nbsp;&nbsp;Kada se vratio, u kolibi je zatekao pridošlicu. Holger ga nije ni primetio, dok ga nečija ruka nije povukla za pantalone i neko iz basa zabrundao. "Evo men'." Spustivši pogled, ugledao je kvrgavog čoveka smeđeg poput zemlje, sa ušima nalik na ručice kakvog krčaga, sa prevelikim nosom i belom bradom, odevenog u mrki haljetak i pantalone, sa bosim, pljosnatim stopalima. Čovek jedva da je bio visok metar i po.
<BR>&nbsp;&nbsp;&nbsp;&nbsp;&nbsp;"Ovo Hjudži", predstavi ga Majka Gerda. "On će vami bude vodič do Vilinzemlja."
<BR>&nbsp;&nbsp;&nbsp;&nbsp;&nbsp;"Hmmmm... drago mi je", izusti Holger. Rukovao se sa patuljkom, koga je ovo izgleda zaprepastilo. Hjudžijev dlan bio je tvrd i topao.
<BR>&nbsp;&nbsp;&nbsp;&nbsp;&nbsp;"A sadena, haj'te" dobaci im veselo starica. "Sunce visoko je skočilo, a vami stoji naporno put kroz ve-oma opasan kraljevstva. Al', ne plaš'te se, ser Holger. Hjudži jest' stanovnik od šume, i bezbedno će odvede vas kod vojvoda Alfrik." Potom mu pruži nekakav zavežljaj. "Ovdenak stavila sam malko 'leba, mesa i ostalo osveženje, jerbo dobro znajem kako kol'ko bespraktični vi ste mladi paladini; skitaš unaokolo po svet da bi spasli zgodni cura, i na pamet vam ne udari da pones'te nešto da ugriz'te za ručak. Ah, kada ja da budeš opet mlada, ni na mene to ne bi za važno bilo, jer, šta prazan stomak jest'naspram širok svet? Ali, sada stara jestem i moram malko i da mućkam sa glavu."
<BR>&nbsp;&nbsp;&nbsp;&nbsp;&nbsp;"Hvala, moja gospo", odvrati malo čudno Holger.
<BR>&nbsp;&nbsp;&nbsp;&nbsp;&nbsp;On se okrenu da pođe, ali ga Hjudži povuče nazad s iznenađujućom snagom. "Misliš ti o čemu?" zagrme on. "'Oćeš ovaki napolje? Ima mlogo dugački klipan u ovi šume, koji bi rado zaboli čelik u bogat odeven putnik."
<BR>&nbsp;&nbsp;&nbsp;&nbsp;&nbsp;"Oh... oh, da." Holger razmota svoj prtljag. Majka Gerda se stade prigušeno smejuljiti, pa otapka kroz vrata.
<BR>&nbsp;&nbsp;&nbsp;&nbsp;&nbsp;Hjudži mu pomože da pravilno navuče srednjovekovnu odeću i veza mu kožne kaiševe oko listova, dok je on preko glave navlačio postavljeni donji kaput. Potom navuče i pancir, koji pri tom zazveča, ležući mu s neočekivano težinom na pleća. Da vidimo... Taj široki pojas očigledno je išao oko struka i u njega je trebalo zataći bodež, dok je opasač preko ramena pridržavao mač. Hjudži mu dodade postavljenu kapu, koju on navuče skoro do očiju, a za njom usledi i normanska kaciga. Kada mu se na stopalima nađoše i pozlaćene mamuze, a skerletni ogrtač na leđima, on se zapita izgleda li razmetljivo ili jednostavno glupo.
<BR>&nbsp;&nbsp;&nbsp;&nbsp;&nbsp;"Srećan put, ser Holger", dobaci mu Majka Gerda dok je izlazio.
<BR>&nbsp;&nbsp;&nbsp;&nbsp;&nbsp;"Ja... setiču vas se u molitvama", reče on, pomislivši da bi to mogao biti odgovarajući način zahvaljivanja u ovoj zemlji.
<BR>&nbsp;&nbsp;&nbsp;&nbsp;&nbsp;"Aha, učin'te to, ser Holger!" Nasmejavši se kreštavo i uznemirujuće, ona se okrenu i nestade u kući.
<BR>&nbsp;&nbsp;&nbsp;&nbsp;&nbsp;Hjudži ga povuče za opasač. "'Ajd, 'ajd, momak, nećemo valjda ostati ovdi celi dan", promrmlja on. "Ko putuje u Vilinzemlja, mora da jaha brzog ata."
<BR>&nbsp;&nbsp;&nbsp;&nbsp;&nbsp;Holger zajaše Papijona i pomože Hjudžiju da se popne. Čovečuljak čučnu na jabučicu sedla i pokaza prema istoku. "Onamo", reče on. "Ima dva-tri dana do Alfrikova staja, pa d' idemo."
<BR>&nbsp;&nbsp;&nbsp;&nbsp;&nbsp;Konj krenu i kuća ubrzo nestade s vidika iza njih. Trag divljači koji su pratili bio je dosta širok. Jahali su ispod visokog drveća, po mirnoj zelenoj svetlosti punoj šumorenja i ptičjih cvrkuta, prigušenog tapkanja zveri, škripanja kože i zveckanja gvožđa. Dan je bio svež i vedar.
<BR>&nbsp;&nbsp;&nbsp;&nbsp;&nbsp;Prvi put od kada se probudio, Holger se seti rane. Nije osećao bol. Fantastični lek je zaista bio delotvoran.
<BR>&nbsp;&nbsp;&nbsp;&nbsp;&nbsp;Međutim, čitava ova stvar bila je u toj meri fantastična da... On, ipak, odlučno potisnu sva pitanja. Sve po redu. Na izvestan način, osim ako nije sanjao (a sve je više u to sumnjao; koji je san mogao u tolikoj meri biti povezan?) očigledno je bio zapao u neko kraljevstvo izvan vlastitog vremena, a možda izvan celog sveta; kraljevstvo u kome su verovali u vradžbine i vile, gde su, sasvim izvesno, imali jednog pravog patuljka i jedno vraški čudno stvorenje po imenu Samiel. I zato, samo polako, po redu.
<BR>&nbsp;&nbsp;&nbsp;&nbsp;&nbsp;Bilo je, međutim, prilično teško držati se tog saveta. Čitav ovaj položaj u kojem se sada nalazio, sećanje na dom, užasan strah da možda nikada neće uspeti da se izvuče odavde - sve ga je to skolilo. Jasno se sećao vitkih zvonika Kopenhagena, pustopoljina, žala i širokih obzorja Jitlanda, drevnih gradova ugnežđenih u zelenim udolinama na ostrvima, nadmenosti Njujorka koji je stremio put neba i izmaglice u zalivu San Franciska, što postaje zlatna sa zalaskom sunca, prijatelja i ljubavi i milion sitnica koje su označavale dom. Želeo je da pobegne, da pobegne zapomažući sve dok ponovo ne pronađe dom... Ne, ničega od toga nije bilo ovde! Nalazio se na ovom mestu, i mogao je samo da nastavi dalje. Ako je ta spodoba iz Vilinzemlje (gde god to moglo biti) u stanju da mu pomogne, onda još ima nade. U međuvremenu, može biti zahvalan što nema mnogo mašte i što se lako ne uzbuđuje.
<BR>&nbsp;&nbsp;&nbsp;&nbsp;&nbsp;On baci pogled na kosmatog malca koji je jahao pred njim. "Baš lepo od tebe što ovo činiš", primeti on. "Voleo bih kad bih mogao da ti se nekako odužim."
<BR>&nbsp;&nbsp;&nbsp;&nbsp;&nbsp;"Ma, činim to k'o službu veštici", odvrati Hjudži. "Nisam joj naklonjen, to nipošto. Samo joj, tu i tamo, neko od nas od šumski narod pomogne - da nacepa drva, zafati vode il' obavi ovaki neki zadatak. Ondak ona nami učini nešto zauzvrat. Ne mogu kaz'ti da mi se baš mlogo dopada ta babuskera, al' će mi za ovo da dade mlogo kondira svog svetlog piva."
<BR>&nbsp;&nbsp;&nbsp;&nbsp;&nbsp;"Ali, delovala je... fino."
<BR>&nbsp;&nbsp;&nbsp;&nbsp;&nbsp;"Oh, ah, ume ona da bidne slatkorečiva kada joj se htedne, aha, aha." Hjudži se gotovo avetinjski zakikota. "Kako je samo laskala mladi ser Magnus kad je naiš'o pre mlogo, mlogo leta. Al', ona se bavlje crnom magijom. Sva je vraž'ja, mada nije mlogo moćna - mož' samo da zivne nekol'ko nevažni demoni, a i ume da pogreši u svoje vradžbine." On se isceri. "Sećam se, jedared je uvredio nekaki seljak iz Pustoudoline, i ona se zaklela da će mu zatre useve. Da l' zbog radi sveštenikov blagoslov, koji je ovaj čova dobij'o, il' zbog radi njene vlastite trapavosti, ne znam ti, al' posle dugo hvastanje i vel'ki trud nije niš' postigla, osim što je iskorenila čičci u polje. Pokušala je čak da se ulagiva gospodarima od Srednji svet, ne bi l' joj podarili veći moć, al' dosad nije baš imala uspeha u to."
<BR>&nbsp;&nbsp;&nbsp;&nbsp;&nbsp;"Hmmm..." To baš nije zvučalo dobro. "A šta se dogodilo sa tim ser Magnusom?" upita Holger.
<BR>&nbsp;&nbsp;&nbsp;&nbsp;&nbsp;"Oh, na kraju ga izjeli krokodili, mislim."
<BR>&nbsp;&nbsp;&nbsp;&nbsp;&nbsp;Nastavili su da jašu u tišini, a onda je, posle nekog vremena, Holger upitao patuljka iz kakve šume potiče. Hjudži je odvratio da njegov narod živi u šumi... koja je, izgleda, bila ogromna... šumi pečurki i oraha i sličnih stvari, i da ima radni dogovor sa manjim životinjama kao što su zečevi i veverice. Ne poseduju nasledne magične moći, kao pravi stanovnici Vilinzemlje, ali se zato, s druge strane, ne plaše gvožđa, srebra, kao ni svetih simbola.
<BR>&nbsp;&nbsp;&nbsp;&nbsp;&nbsp;"Mi nećemo ništa d' imamo s ratovi i tu neprijatnu zemlju", zaključi Hjudži. "Beremo svoju brigu i pušćamo Nebesa, Pakao, Vilinzemlju i Srednji Svet da se međusobno boru, što oni i činidu. A kada vaši ponosni zemljoposednici istrebu jedni druge, i budu mrtvi i beli, mi ćemo još biti tuna. Boginje na sve njih!"
<BR>&nbsp;&nbsp;&nbsp;&nbsp;&nbsp;Holger pri svemu tome steče utisak da je ova rasa podjednako zamerala i ljudima i stanovnicima Srednjeg Sveta što su na njih gledali sa prezirom.
<BR>&nbsp;&nbsp;&nbsp;&nbsp;&nbsp;"Pokolebao si me", primeti on pomalo oklevajući.. Ako Majka Gerda ne misli nikom dobro, zašto bih, u tom slučaju, poslušao njen savet i pošao u Vilinzemlju?"
<BR>&nbsp;&nbsp;&nbsp;&nbsp;&nbsp;"Stvarno, zašto bi?" sleže ramenima Hjudži. "Imaj samo na um da nisam kaz'o kako je ona uvek zla. Ako nije imala na tebe neku zamerku, mogla se ona zaistinski potruditi da tebi pripomogne. Čak bi ti i vojvoda Alfrik mog'o priteći u pomoć - iz čistu zabavu, ne bi l' rešio zagonetku koju, izgleda, nudiš. Nikad se ne znaje šta će narod iz Vilinzemlja d' učini. Ni oni to sami ne znadu, niti ih je briga. Živu u divljini, i zato su u ratu na strani Haosa i Mraka."
<BR>&nbsp;&nbsp;&nbsp;&nbsp;&nbsp;To mu nimalo nije pomoglo. Vilinzemlja je predstavljala jedinu nadu koja mu beše preostala da će se vratiti kući - mada se, isto tako, lako moglo desiti da je bio poslat u zamku. Opet, s druge strane, zbog čega bi se iko trudio da uhvati u zamku stranca bez cvonjka, kao što je on bio...
<BR>&nbsp;&nbsp;&nbsp;&nbsp;&nbsp;"Hjudži", obrati se on patuljku, "da li bi me ti namerno uvalio u neku nevolju?"
<BR>&nbsp;&nbsp;&nbsp;&nbsp;&nbsp;"Ne bi'; vidim da nisi mi dušmanin, odista si od dobar rod, nisi k'o neki koje mogu d' imenujem", odgovori ovaj i otpljunu. "Ne znajem šta Majka Gerdi je na pameti, a i nije me baš mlogo briga. Reko' ti što znadem. Ako i dalje 'oćeš d' ideš u Vilinzemlja, ja ću te tamo odvedem."
<BR>&nbsp;&nbsp;&nbsp;&nbsp;&nbsp;"A šta će se potom dogoditi - to te se ne tiče, je li tako?"
<BR>&nbsp;&nbsp;&nbsp;&nbsp;&nbsp;"Tako je. Naučili jesmo da gledamo svoj posla."
<BR>&nbsp;&nbsp;&nbsp;&nbsp;&nbsp;U basu koji je podsećao na sirenu za maglu osećala se ogorčenost, i Holger pomisli da bi se to moglo i na njega odnositi. Nije mu baš bilo sasvim nepoznato to osećanje prejakog kompleksa manje vrednosti. Hjudži je, sasvim sigurno, mogao da mu pruži veću pomoć, a ne samo da ga odvede u ko zna šta.
<BR>&nbsp;&nbsp;&nbsp;&nbsp;&nbsp;"Ožednio sam", reče on. "Da stanemo i na brzinu cugnemo?"
<BR>&nbsp;&nbsp;&nbsp;&nbsp;&nbsp;"Na brzinu - šta?" Hjudži nabra svoj kožnati nos.
<BR>&nbsp;&nbsp;&nbsp;&nbsp;&nbsp;"Da cugnemo. Znaš već, da malo popijemo."
<BR>&nbsp;&nbsp;&nbsp;&nbsp;&nbsp;"Cug... piće... Ha, ha, ha!" Hjudži se stade pljeskati po butinama. "Odlično. Brz cug. Moram to d' upamtim za upotrebu u naše šumske jazbine. Cug na brzak!"
<BR>&nbsp;&nbsp;&nbsp;&nbsp;&nbsp;"Pa, šta veliš? Čini mi se da sam čuo da nešto zvecka u tom zavežljaju sa hranom."
<BR>&nbsp;&nbsp;&nbsp;&nbsp;&nbsp;Hjudži coknu jezikom. Potom se zaustaviše i razmotaše veštičin poklon. Da, nekoliko glinenih boca. Holger otčepi jednu i ponudi Hjudžiju da prvi nategne, što patuljka, očito, prilično iznenadi. Međutim, dobro je iskoristio priliku: Adamova jabučica blaženo mu je poigravala ispod brade bele poput snega, dok nije podrignuo i dodao bocu Holgeru.
<BR>&nbsp;&nbsp;&nbsp;&nbsp;&nbsp;Delovao je nekako zbunjeno kada su nastavili da jašu. "Imaš čudan ponašanje, ser Holger", primeti on. "Nije možno da si vitez od Carstvo, a nije ni da si od Saracen."
<BR>&nbsp;&nbsp;&nbsp;&nbsp;&nbsp;"Nisam", potvrdi Holger. "Ja sam iz još veće daljine. Tamo odakle ja dolazim, svi su ljudi jednaki."
<BR>&nbsp;&nbsp;&nbsp;&nbsp;&nbsp;Okrugle oči pažljivo su ga posmatrale ispod gustih veđa. "Pa, to je strašno", primeti Hjudži. "Kako upravljati s kraljevstvo ako su svi podjednaki?"
<BR>&nbsp;&nbsp;&nbsp;&nbsp;&nbsp;"Uspevamo, nekako. Svi imaju pravo glasa u vladanju zemljom."
<BR>&nbsp;&nbsp;&nbsp;&nbsp;&nbsp;"Al' to ne mož' biti moguće! Svi bi samo blebetali i niš' ne bi uradili."
<BR>&nbsp;&nbsp;&nbsp;&nbsp;&nbsp;"Dugo smo pokušavali na drugačiji način, ali vladari po rođenju često su bili slabi, glupavi ili okrutni, tako da nam se činilo da teško da nam može biti gore. Danas je kralj u mojoj zemlji samo prvi među jednakima, a u većini zemalja čak su i sasvim uklonili kraljeve."
<BR>&nbsp;&nbsp;&nbsp;&nbsp;&nbsp;"Hmm, hmm, čudna priča, mada istinu da rečem... Znaš, to me sateruje na pomis'o da možda i ti pripadaš silama Haosa."
<BR>&nbsp;&nbsp;&nbsp;&nbsp;&nbsp;"Kako to misliš?" upita Holger s neprikrivenim poštovanjem. "Ne znam baš ništa o tome kako stvari ovde stoje. Možeš li ti da mi to bliže objasniš?"
<BR>&nbsp;&nbsp;&nbsp;&nbsp;&nbsp;Pustio je, potom, patuljka dugo da gunđa, a da ništa nije saznao. Hjudži baš nije bio naročito bistar, a bio je i prilično zaostao. Holger, najzad, beše stekao utisak da se neprestana borba vodila između iskonskih sila Reda i Haosa. Ne, ne baš sila. Načina postojanja? Da li se radilo o zemaljskom odrazu duhovnog sukoba između neba i pakla? U svakom slučaju, ljudska bića bila su ovde glavni branitelji Zakona, mada ih je većina bila nesvesna toga, dok su se drugi - veštice, čarobnjaci i zločinitelji - bili prodali Haosu. Manji broj ne-ljudskih stvorova takođe je bio na strani Zakona. Protiv sebe su imali gotovo sav Srednji svet, koji je, po svemu sudeći, uključivao kraljevstva poput Vilinzemlje, Trolhajma i Zemlje divova... koje, zapravo, Haos beše i stvorio. Ratovi između ljudi, kao što je, na primer, bilo dugogodišnje vojevanje između Saracena i Svetog carstva, išli su u prilog Haosu; da je Zakon vladao, svi ljudi živeli bi u miru i redu i slobodi, koje samo Zakon može ispuniti smislom. Ali, bilo je to u tolikoj meri strano stanovnicima Srednjeg sveta, da će se, vrlo verovatno, večito truditi da to spreče i da prošire svoj vlastiti dominion senki.
<BR>&nbsp;&nbsp;&nbsp;&nbsp;&nbsp;Čitava ta stvar delovala je toliko neodređeno, da Holger konačno skrenu razgovor na praktičnu politiku. Hjudži mu ni u tome nije bio od neke velike pomoći. Holger je uspeo da shvati tek toliko da su se zemlje ljudi, u kojima je vladao Zakon, prostirale na zapadu. Bile su podeljene na Sveto carstvo hrišćana, saracenske zemlje dalje prema jugu, i razna manja kraljevstva. Vilinzemlja, deo Srednjeg sveta najbliži ovom mestu, nalazila se još malo dalje prema istoku. Ova, pak, oblast predstavljala je sporno pogranično područje u kome je sve bilo moguće.
<BR>&nbsp;&nbsp;&nbsp;&nbsp;&nbsp;"U stara vremena", nastavi Hjudži, "odma' posle Pada, blizu da je, znaješ, sve bilo Haos. Ali, korak po korak, bilo je vraćeno. Najduži korak bio je kada je Spasilac živeo na zemlju, jer tada ništa od tamu nije moglo tamo d' opstane, a umro je lično i veliki Pan. Ali, sada govoridu da se Haos oporavio i da je spreman d' uzvrati. Ne znajem."
<BR>&nbsp;&nbsp;&nbsp;&nbsp;&nbsp;Hm. Nije bilo načina da na licu mesta odvoji činjenice od izmišljotina. Međutim, ovaj svet je u mnogo čemu bio paralelan sa Holgerovim, tako da je neka veza morala postojati. Nije li, možda, s vremena na vreme dolazilo do uspostavljanja prolaznih kontakata; nije li bilo odbačenih kakav je i on sam bio, koji su se vraćali puni priča koje su potom prerasle u legende? Da li su stvorenja iz mitova ovde zaista postojala? Prisetivši se nekih od njih, Holger se ponada da to nije bio slučaj. Nije baš naročito bio zainteresovan da sretne zmaja koji bljuje vatru, ili troglavog džina - ma koliko da mu oni mogli biti zanimljivi sa zoološkog stanovišta.
<BR>&nbsp;&nbsp;&nbsp;&nbsp;&nbsp;"Oh, da, da", oglasi se ponovo Hjudži, "moraćeš d' ostaviš krst, ako imaš ga, i svoju gvožđuriju na kapiju. Niti unutra smeš da zboriš svete reči. Narod Vilinzemlje ne mož' ništa protiv nji', al' ako i' budeš tamo upotrebljav'o, smisliće već način kako da te ubaksuziraju."
<BR>&nbsp;&nbsp;&nbsp;&nbsp;&nbsp;Holger se u sebi upita kakav li je ovde bio položaj agnostika. Bio je, razume se, odgojen kao luteranac, ali već godinama nije kročio ni u kakvu crkvu. Ako je ovo već moralo da se nekome dogodi, zašto ne, onda, nekom dobrom katoliku?
<BR>&nbsp;&nbsp;&nbsp;&nbsp;&nbsp;Hjudži je nastavljao da priča. I priča. I priča... Holger pokuša prijateljski da obrati pažnju na ono što je govorio, trudeći se da, ipak, u tome ne pretera. Došli su, dakle, do pričanja priča. Holger potom iščeprka iz sećanja sve moguće neutralne šale. Hjudži je bio oduševljen.
<BR>&nbsp;&nbsp;&nbsp;&nbsp;&nbsp;Zastali su da ručaju kod potoka čija je obala bila prekrivena mahovinom, kad se patuljak iznenada naže napred i spusti ruku na Holgerovu mišicu. "Gospodin vitez", poče on, gledajući preda se u tle, "rado ću za tebe dam savet što se puta tiče, ako želiš."
<BR>&nbsp;&nbsp;&nbsp;&nbsp;&nbsp;Holgeru s mukom pođe za rukom da se uzdrži. "Dobro bi mi došao, hvala ti."
<BR>&nbsp;&nbsp;&nbsp;&nbsp;&nbsp;"Nisam bio u znanju koji put bi za tebe je najpoboljši. Možda da potražiš Vilinzemlja, k'o što veštica reče, a možda i da s' odma' vrneš. Niti ja to mogu da otkrivam. Ali, znajem nekog u šumama, prijatelja od svi' njeni' stanovnika, koji znaje sve vesti iz drugu zemlju i ovu i može ti dadne kaki savet."
<BR>&nbsp;&nbsp;&nbsp;&nbsp;&nbsp;"Mnogo bi mi pomoglo, ako bih mogao... da ga upoznam, Hjudži."
<BR>&nbsp;&nbsp;&nbsp;&nbsp;&nbsp;"Nije to on, to je ona. Nijedan vitez do sad nisam je pominj'o, jerbo su oni veoma pomamna sojta i ona i' ne vole. Ali, ti... E, pa... Ne mogu za tebe da budem zao vodič."
<BR>&nbsp;&nbsp;&nbsp;&nbsp;&nbsp;"Hvala ti, prijatelju. Ako ikada ja budem u prilici da nešto za tebe učinim..."
<BR>&nbsp;&nbsp;&nbsp;&nbsp;&nbsp;"To ne", zabrunda Hjudži. "Ja raditi ovo radi svoj čast. I pazi kako se ponašaš pred njom, ti nespretni klipan!"
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
