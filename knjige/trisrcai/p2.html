<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Budio se polako. Izvesno vreme ležao je svestan jedino bola u glavi. Vid mu se vraćao postepeno, sve dok na kraju nije razabrao da je ta stvar ispred njega koren nekog drveta. Kada se obrnuo, debela prostirka od uvelog lišća zašuštala je. Oštar miris zemlje, mahovine i vlage uvuče mu se u nos.
<BR>&nbsp;&nbsp;&nbsp;&nbsp;&nbsp;"Det var som fanden!" promrmlja on, što je u grubom prevodu značilo "Kog đavola!" Potom je seo.
<BR>&nbsp;&nbsp;&nbsp;&nbsp;&nbsp;Kada je dodirnuo glavu, napipao je zgrušanu krv. Još je bio ošamućen, ali mu je do svesti dopiralo da metak mora da mu je okrznuo lobanju i onesvestio ga. Nekoliko santimetara niže... On se strese.
<BR>&nbsp;&nbsp;&nbsp;&nbsp;&nbsp;Ali, šta se posle toga dogodilo? Ležao je u šumi, i bio je dan. Nikog nije bilo unaokolo; nigde ni znaka ni od koga. Njegovi prijatelji mora da su utekli, ponevši i njega, a potom ga sakrili u ovom području. Ali, zašto su mu skinuli odeću i ostavili ga?
<BR>&nbsp;&nbsp;&nbsp;&nbsp;&nbsp;Ukočen, ošamućen, suvih usta i sa groznim ukusom u njima, užasno gladan, stegao je glavu kako mu se ne bi raspala u paramparčad i ustao. Na osnovu sunčevih zraka koji su se koso probijali između drveća, zaključio je da je kasno popodne; jutarnja svetlost ne poseduje to neobično zlatasto svojstvo. Ah! Skoro da je prespavao ceo dan. On kinu.
<BR>&nbsp;&nbsp;&nbsp;&nbsp;&nbsp;Nedaleko odatle, potok je žuborio kroz duboke senke prošarane sunčevom svetlošću. Otišao je do njega, nagnuo se i počeo u nedogled da pije. Pošto je utolio žeđ, umio se. Hladna voda povratila mu je nešto snage. On se osvrnu oko sebe i pokuša da odgonetne gde bi se mogao nalaziti. Šuma Grib?
<BR>&nbsp;&nbsp;&nbsp;&nbsp;&nbsp;Ne, sveca mu. Ovo drveće suviše je veliko i čvornovato i divlje: hrast, jasen, bukva, glog, gusto prekriveni mahovinom, šipražje isprepleteno između njih tako da obrazuje gotovo neprobojan zid. U Danskoj nije bilo ni jedne takve oblasti još od srednjeg veka.
<BR>&nbsp;&nbsp;&nbsp;&nbsp;&nbsp;Jedna veverica ustrča poput crvene vatrene munje uz stablo, i par čvoraka prhnu uvis. Kroz napuklinu u krošnji ugledao je sokola kako lebdi visoko iznad. Da li je u njegovoj zemlji još bilo sokolova?
<BR>&nbsp;&nbsp;&nbsp;&nbsp;&nbsp;Možda ih je bilo svega nekoliko, nije znao. On se zagleda u svoje nago telo i pomalo ošamućeno se upita šta mu sada valja činiti. Ako su njegovi drugovi bili ti koji su ga do gola skinuli i ostavili ovde, onda za to mora da je postojao dobar razlog, te ne bi trebalo da odluta odatle. Naročito ne ovako nag. S druge, pak strane, moglo bi mu se i nešto dogoditi.
<BR>&nbsp;&nbsp;&nbsp;&nbsp;&nbsp;"Teško da možeš ostati ovde, dragi moj, i kampovati preko noći", izusti on naglas. "Hajde bar da vidimo gde se nalaziš." Glas mu neprirodno glasno zazvuča u šumi u kojoj se jedino čulo šumorenje lišća.
<BR>&nbsp;&nbsp;&nbsp;&nbsp;&nbsp;Ne, evo još jednog zvuka. On se sav ukoči, dok nije prepoznao njištanje konja. Od toga se odmah oseti bolje. Mora da se u blizini nalazi neko imanje. Do tada je već dovoljno čvrsto stajao na nogama, da se mogao probiti kroz zastor od granja ne bi li ga pronašao.
<BR>&nbsp;&nbsp;&nbsp;&nbsp;&nbsp;Ugledavši imanje, ukopa se u mestu. "Ne", izusti on.
<BR>&nbsp;&nbsp;&nbsp;&nbsp;&nbsp;Životinja je bila pravi džin, ždrebac veličine peršerona, <EM>Peršeron (Percheron), oblast u Francuskoj nekada čuvena po odgajanju rasnih konja; prim. prev.</EM> ali gracioznije građe, sjajan i crn poput uglačane ponoći. Nije bio sputan, mada je par savršeno izrađenih uzda sa resama visio sa oglava izgraviranog srebrom i arabeskama. Na leđima mu je stajalo sedlo, sa uzdignutom jabučicom na prednjem delu i visokim stražnjim unjkašem, takođe od urešene kože; široko svileno ćebe, belo sa izvezenim crnim orlom; i nekakav zavežljaj.
<BR>&nbsp;&nbsp;&nbsp;&nbsp;&nbsp;Holger proguta knedlu i priđe bliže. U redu, pomisli on, neko voli da jaše unaokolo na ovakav način. "Ehej", povika on. "Ehej, ima li koga?"
<BR>&nbsp;&nbsp;&nbsp;&nbsp;&nbsp;Konj zatrese talasavom grivom i stade njištati dok se približavao. Svojom mekom gubicom dodirnu ga po obrazu, i svojim velikim kopitama zatopta kao da želi da krene. Holger potapša životinju... Nikada nije video konja tako prijateljski raspoloženog prema strancima... i pogleda ga malo podrobnije. Na srebrom optočenom delu oglava bila je ugravirana neka reč, čudnim starinskim pismenom; Papillon.
<BR>&nbsp;&nbsp;&nbsp;&nbsp;&nbsp;"Papijon", izgovori Holger upitnim glasom. Konj ponovo zanjišta, zatopta kopitima i povuče uzde koje Holger beše dohvatio.
<BR>&nbsp;&nbsp;&nbsp;&nbsp;&nbsp;"Papijon, je l' ti je to ime?" Holger pomilova životinju. "Tako se na francuskom kaže leptir, je l' da? Baš zgodno, nazvati Leptir momka tvoje veličine."
<BR>&nbsp;&nbsp;&nbsp;&nbsp;&nbsp;Pažnju mu potom privuče paket iza sedla i on pođe da ga osmotri. Do đavola? Pancir!
<BR>&nbsp;&nbsp;&nbsp;&nbsp;&nbsp;"Ehej!" povika on ponovo. "Ima li koga? U pomoć!"
<BR>&nbsp;&nbsp;&nbsp;&nbsp;&nbsp;Jedna svraka stade da mu se ruga.
<BR>&nbsp;&nbsp;&nbsp;&nbsp;&nbsp;Osvrćući se unaokolo, Holger ugleda dugačko koplje oslonjeno o drvo, sa čeličnim vrhom i štitnikom za šaku pri drugom kraju. Koplje, tako mu Boga, pravo srednjevekovno koplje. Holgera obuze uzbuđenje. Zahvaljujući nemirnom životu kakav je vodio, bio je mnogo manje spreman da se pridržava zakona nego većina njegovih sunarodnika, tako da nije oklevao da odveže zavežljaj i rasprostre ga. Pronašao je podosta stvari: jedan byrnie, dovoljno dugačak da mu seže do kolena; kupastu grimizno-šljivastoplavu kacigu, bez vizira ali sa štitnikom za nos; jedan bodež; odabrane pojaseve i kaiševe; vatiranu podlogu za oklop. Bilo je tu i razne preobuke, koja se sastojala od jahaćih čakšira, košulja dugačkih rukava, tunika, kožnih haljetaka, ogrtača, i tako dalje. Ako tkanina nije bila grubo platno veselih boja, bila je to onda svila obrubljena krznom. Zaobišavši konja, tako da mu se sada nalazio s leve strane, nije se iznenadio kada je našao mač i štit okačene za podrepnjak. Štit je bio uobičajenog heraldičkog oblika, dugačak nešto više od jednog metra, i očigledno nov. Kada je podigao platnenu pokrivku, na njegovoj površini od tankog sloja čelika nanesenog na drvenu podlogu ugledao je tri zlatna lava, koja su se naizmenično smenjivala sa tri crvena srca na plavoj pozadini.
<BR>&nbsp;&nbsp;&nbsp;&nbsp;&nbsp;Izvesno sećanje kao da je težilo da izbije na površinu njegovog uma. Neko vreme ostao je da tako stoji, mozgajući o tome. Nije li ovo... stani malo. Danski grb. Ne, taj je imao devet srdaca. Sećanje se ponovo povuklo.
<BR>&nbsp;&nbsp;&nbsp;&nbsp;&nbsp;Ali, šta je sve ovo trebalo da znači? On se počeša po glavi. Da nije neko priređivao paradu, ili nešto slično? On izvuče mač: bio je velik, širokog sečiva, balčaka u obliku krsta, dvostruke oštrice i oštar poput noža. Njegove inženjerske oči smesta su prepoznale kaljeni čelik. Niko nije pravio srednjovekovnu opremu s toliko preciznosti, čak ni za potrebe filma, a nekmoli za nekakvu paradu. Ipak, seti se muzejskih izložbi. Ljudi srednjeg veka bili su dosta niži od svojih potomaka... Ovaj mač sasvim je odgovarao njegovoj šaci, kao da je za nju bio pravljen, a on je bio krupan čak i za pojmove dvadesetog veka.
<BR>&nbsp;&nbsp;&nbsp;&nbsp;&nbsp;Papijon frknu i prope se. Holger se okrenu i ugleda medveda.
<BR>&nbsp;&nbsp;&nbsp;&nbsp;&nbsp;Bio je krupan i mrk, i možda je naišao da ustanovi kakva je to buka. Medved zatrepta u njihovom pravcu, i Holger i te kako zažali što nema kod sebe pištolj; međutim, medved ponovo nestade u grmlju.
<BR>&nbsp;&nbsp;&nbsp;&nbsp;&nbsp;Holger se nasloni na Papijona da povrati dah. "Moguće je naići na delić divljine", začu sam sebe kako iskreno govori. "Možda još ima nekoliko sokolova. Ali u Danskoj sasvim sigurno nema medveda."
<BR>&nbsp;&nbsp;&nbsp;&nbsp;&nbsp;Osim ukoliko neki nije pobegao iz zoološkog vrta... Oh, evo, počeo je i da bulazni. Mora saznati činjenice, i izići na kraj s njima; bilo je to jedino što mu je preostajalo.
<BR>&nbsp;&nbsp;&nbsp;&nbsp;&nbsp;Da nije poludeo, da nije u delirijumu, ili da možda ne sanja? Bilo je to, ipak, malo verovatno. Um mu je do sada isuviše dobro radio. Osetio je sunčevu svetlost i tanane čestice prašine kako plešu na njoj, lišće koje je obrazovalo dugačke lučne prolaze kroz šumu, oštre, izmešane mirise konja, plesni i vlastitog znoja; sve je to delovalo gotovo opipljivo i krajnje prozaično. Povrativši svoju prirodnu mirnoću, on zaključi da mu ništa drugo ne preostaje nego da nastavi dalje, makar to bilo i u snu. Bili su mu potrebni obaveštenja i hrana.
<BR>&nbsp;&nbsp;&nbsp;&nbsp;&nbsp;Međutim, kada je malo bolje razmislio, on odluči da izmeni redosled po važnosti.
<BR>&nbsp;&nbsp;&nbsp;&nbsp;&nbsp;Parip je delovao dovoljno prijateljski. Nije imao nikakvog prava da prisvoji tu životinjku, kao, uostalom, ni odeću; međutim, njegove potrebe bile su preče od potreba onoga ko je sve to tako nesmotreno ostavio ovde. Obukao se krajnje pažljivo; za navlačanje nepoznate odeće trebalo je malo upotrebiti i vijuge, ali sve, do same obuće, uznemirujuće mu je dobro pristajalo. Prepakovao je višak odeće i oklop i ponovo ih smotao u zavežljaj. Parip se samo blago uzmuvao kada se vinuo u sedlo i uputio prema koplju.
<BR>&nbsp;&nbsp;&nbsp;&nbsp;&nbsp;"Nisam ni pomišljao da su konji tako pametni", izusti on naglas. "U redu, shvatio sam." On zadenu koplje kraj ostalog oružja što je visilo sa sedla, dohvati uzde levom rukom i coknu jezikom. Papijon krenu prema suncu.
<BR>&nbsp;&nbsp;&nbsp;&nbsp;&nbsp;Tek pošto je izvesno vreme proveo u sedlu, Holger zapazi koliko, zapravo, dobro jaše. Njegovo dotadašnje iskustvo bilo je vezano za neke prilično nesrećne slučajeve u stajama za iznajmljivanje konja, i sada se priseti da je uvek govorio kako je konj veliko nezgrapno stvorenje koje služi jedino da zauzme prostor koji bi, inače, sasvim dobro mogao da zauzme neki drugi konj. Čudno, ali prema ovom crnom čudovištu osetio je naklonost na prvi pogled. Još je čudnije bilo to do koje mu se mere njegovo vlastito telo prilagodilo sedlu, kao da je čitavog života bio kauboj. Razmišljajući o tome, on ponovo oseti nelagodu, i Papijon frknu kao da mu se ruga. On stoga istisnu tu misao iz uma i usredsredi se na put kojim se kretao između drveća. Iako su sledili neki uski trag - srne? - bilo je krajnje neugodno jahati kroz šumu, naročito kada se, još, tegli i koplje.
<BR>&nbsp;&nbsp;&nbsp;&nbsp;&nbsp;Sunce se spuštalo sve niže, dok samo nekoliko crvenih niti nije ostalo da viri iza crnih stabala i granja. Prokletstvo, nigde u Danskoj, jednostavno, ne može postojati toliko veliki pojas divljine. Da nije možda, dok je ležao u nesvesti, bio prenet u Norvešku? U Laponiju? Sveca mu, nije valjda u Rusiju? Ili je možda metak koji ga je pogodio izazvao amneziju, koja traje već nedeljama? Ne, nemoguće. Rana je još bila sveža.
<BR>&nbsp;&nbsp;&nbsp;&nbsp;&nbsp;On uzdahnu. Zabrinutost se ipak nije mogla meriti sa pomišlju na hranu. Da vidimo: možda tri kuvana bakalara i krčag Karlsberg Hof... Ne, budi Amerikanac i naruči odrezak, pečen u francuskom proprženom luku...
<BR>&nbsp;&nbsp;&nbsp;&nbsp;&nbsp;Papijon se iznenada prope, i umalo da ne zbaci Holgera. Kroz šikaru i sve gušću tamu približavao mu se jedan lav.
<BR>&nbsp;&nbsp;&nbsp;&nbsp;&nbsp;Holger skoro vrisnu. Lav se zaustavi i mahnito stade da mlatara repom, dok mu je iz grla pod grivom dopirala rika. Papijon se propinjao i kopitama toptao po tlu. Holger odjednom postade svestan da je uperio koplje.
<BR>&nbsp;&nbsp;&nbsp;&nbsp;&nbsp;Odnekud dopre vučje zavijanje, i da je to beše po sredi uopšte nije bilo sumnje. Lav se ukoči. Holger nije bio ni malo raspoložen da s njim vodi raspravu oko toga ko ima prvenstvo prolaza. On povede Papijona okolo, mada je konj, po svemu sudeći, izgledao spreman za borbu. Zaobišavši lava, Holger požele da potera konja u galop; ipak, neka grana bi ga sigurno oborila ukoliko bi to pokušao da učini po ovom mraku. Osetio je kako mu izbija znoj.
<BR>&nbsp;&nbsp;&nbsp;&nbsp;&nbsp;Noć se nazad spusti, ali oni, posrćući, nastaviše dalje. Na isti način posrtao je i Holgerov um. Medvedi, vukovi i lavovi - kao da nije bila reč o mestu koje se nalazilo na zemlji, osim, možda, u nekoj udaljenoj oblasti u Indiji. Ali u Indiji nije bilo evropskih vrsta drveća, je li tako? On pokuša da se priseti Kiplingovih opisa. Ništa mu nije padalo na um, osim neodređenog sećanja da je istok bio istok, a zapad zapad. A onda ga neka grana lupi po licu, i on poče da psuje.
<BR>&nbsp;&nbsp;&nbsp;&nbsp;&nbsp;"Izgleda da ćemo noć provesti napolju", primeti on. "Uf."
<BR>&nbsp;&nbsp;&nbsp;&nbsp;&nbsp;Papijon je, međutim, išao dalje - još jedna senka u tami koja je brundala. Holger začu huktaj sove, udaljeni vrisak možda kakve divlje mačke, još vukova. Ali, šta to bi? Neko zlo, koje se cereka tamo u šiblju... "Ko je to tamo? Ko je to?"
<BR>&nbsp;&nbsp;&nbsp;&nbsp;&nbsp;Sićušna stopala brzo otapkaše, a s njima ode i smeh. Holger se strese, ali ipak odluči da će biti bolje ako ostane u pokretu.
<BR>&nbsp;&nbsp;&nbsp;&nbsp;&nbsp;Noć je postajala sve hladnija.
<BR>&nbsp;&nbsp;&nbsp;&nbsp;&nbsp;Po nebu grunuše zvezde. Bilo mu je potreban nekoliko trenutaka da shvati da su izbili na čistinu. Ispred njih zasja neka svetlost. Kuća? Holger nagna Papijona u nemirni kas.
<BR>&nbsp;&nbsp;&nbsp;&nbsp;&nbsp;Kada su stigli do tog mesta, Holger ugleda krajnje primitivnu kolibu, zidove od šiblja i blata, i krov od busenja. Dim koji je izlazio kroz rupu na vrhu bio je crven od vatre što je odsijavala kroz male kapke na prozorima i oko ulegnutih vrata. On povuče dizgine i ovlaži usne. Srce mu je tuklo kao da se onaj lav vratio.
<BR>&nbsp;&nbsp;&nbsp;&nbsp;&nbsp;Međutim...
<BR>&nbsp;&nbsp;&nbsp;&nbsp;&nbsp;Odlučio je da će biti pametnije da ostane u sedlu i da zadnjim delom koplja pokuca na vrata... i ova se, trenutak potom, tek malo odškrinuše. Naspram osvetljene unutrašnjosti kolibe ocrtavala se neka povijena crna prilika, i glas starice, drečav i prozukao, dopre do njega: "Koji li si? Kom' je to padnulo na pamet da s' ustavi kod Majka Gerde?"
<BR>&nbsp;&nbsp;&nbsp;&nbsp;&nbsp;"Izgleda da sam se izgubio", oglasi se Holger. "Imaš li postelju za mene?"
<BR>&nbsp;&nbsp;&nbsp;&nbsp;&nbsp;"Ah. Ah, da. Fini, mladi vitez, vidim, da, da. Ovi oči možda star jesu, al' Majka Gerda dobro znaje ko to kuca na njen vrata usred noći, jeste, jeste. Izvol'te, fini gospodin, sjaš'te, i posluž'te se onim što jadno starica ima ponudi, jer, svakako, jeste, ne treba mene boj'te se, nit' ja vas, ne u moj godinama; mada, samo da znajete, nekada, davno... Ali, to bilo je pre vaš rođenje... Sadena sam samo jadno usamljeni starica, ve-oma srećno kad može čuješ kakav vest o velike stvari što s' dešava napolje od ovaj ubogi kolib. Uđ'te, uđ'te, ne plaš'te se. Uđ'te, preklinjem vas. Zaklon se teško mož' naći, ovdena na kraj sveta."
<BR>&nbsp;&nbsp;&nbsp;&nbsp;&nbsp;Holger začkilji i zagleda se u unutrašnjost kolibe iza nje. Nije video nikog drugog. Van svake sumnje, ovde se mogao bezbedno zaustaviti.
<BR>&nbsp;&nbsp;&nbsp;&nbsp;&nbsp;I on se spusti na tle pre nego što je uopšte shvatio da ona govori jezikom koji nije poznaovao... i da joj on odgovara na istom tom jeziku.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
