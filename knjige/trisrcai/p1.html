<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>BELEŠKA
<P>&nbsp;&nbsp;&nbsp;&nbsp;&nbsp;Pošto je proteklo već toliko vremena osećam se obaveznim da ovo zapišem. Holger i ja prvi put smo se sreli pre više od dvadeset godina. Bilo je to u jednom drugom pokolenju - drugom dobu. Bistri momci koje podučavam ovih dana prijateljski su nastrojeni i tako to, ali mi ne razmišljamo na istom jeziku i nema smisla pretvarati se da nije tako. Nemam pojma da li će biti u stanju da prihvate jednu ovakvu priču. Oni su mnogo trezveniji nego što smo to bili moji prijatelji i ja; kao da im život pruža manje zabave. S druge, pak, strane, oni su odrasli s neverovatnim. Prelistajte bilo koji naučni časopis, bilo koje novine, pogledajte kroz bilo koji prozor, i zapitajte se nije li i ono tuđinsko postalo uobičajeno u ovom svetu.
<BR>&nbsp;&nbsp;&nbsp;&nbsp;&nbsp;Holgerova priča meni ne izgleda sasvim nemoguća. Nije da tvrdim da je istinita. Nemam dokaza ni da jeste, ni da nije. Jedino se nadam da neće biti sasvim izgubljena. Pretpostavimo, razgovora radi, da je ono što sam čuo tačno. Onda se to odnosi i na našu vlastitu budućnost, i to znanje bi nam moglo biti od koristi. Pretpostavimo, opet - što je, naravno, mnogo razumnije - da beležim samo jedan san, ili jednu veoma dugu priču. I u tom slučaju, mislim da je vredno sačuvati je radi nje same.
<BR>&nbsp;&nbsp;&nbsp;&nbsp;&nbsp;Ovoliko je sasvim sigurno tačno: Holger Karlsen pridružio se inženjerskoj ekipi u kojoj sam i ja bio zaposlen u jesen te daleke, 1938. godine. Tokom meseci koji su usledili, prilično dobro sam ga upoznao.
<BR>&nbsp;&nbsp;&nbsp;&nbsp;&nbsp;Bio je Danac, i poput većine mladih Skandinavaca posedovao je jaku želju da upozna svet. Kao dečak proputovao je pešice ili biciklom veći deo Evrope. Kasnije, deleći tradicionalno divljenje svojih sunarodnika prema Sjedinjenim Državama, uspeo je da se izbori za stipendiju za jedan od naših univerziteta na istoku, gde je studirao mehaniku. Leta je provodio stopirajući i radeći sve i svašta po severnoj Americi. Zemlja mu se toliko dopala da se po završetku studija ovde zaposlio i ozbiljno počeo da razmišlja o tome da li da uzme i državljanstvo.
<BR>&nbsp;&nbsp;&nbsp;&nbsp;&nbsp;Svi smo bili njegovi prijatelji. Bio je prijatan momak koji je sporo govorio, sa nogama čvrsto na zemlji, jednostavnih prohteva i humora... mada bi se tu i tamo otkačio i odlazio u izvestan danski restoran da se napuni smrrebrdom i akvavitom. Bio je dosta dobar inženjer, mada ne i izuzetan; njegova nadarenost više se ispoljavala u načelnim, prakticističkim stvarima, nego u analitičkom pristupu. Ukratko, u mentalnom smislu nije ni u kom pogledu bio izuzetan.
<BR>&nbsp;&nbsp;&nbsp;&nbsp;&nbsp;Stvar je, međutim, drugačije stajala sa njegovim fizičkim izgledom. Bio je pravi džin, visok skoro dva metra i tako širok u ramenima da mu se čak i tolika visina gubila. Igrao je, razume se, ragbi, i mogao je postati zvezda svog tima na koledžu da mu učenje nije oduzimalo toliko vremena. Imao je grubo, četvrtasto lice, sa istaknutim jagodicama i jamicom na bradi; blago povijen nos, plavu kosu i široko razmaknute plave oči. Da je posedovao bolju tehniku - a pod tim mislim da je manje vodio računa da ne povredi njihova osećanja - mogao je postati idol lokalnog ženskog življa. Ali, kako su stvari stajale, ta blaga stidljivost verovatno ga je sprečavala da uzme većeg udela u sličnim pustolovinama. Sve u svemu, Holger je bio fin prosečan momak, kakve su kasnije nazivali Dobri Džo.
<BR>&nbsp;&nbsp;&nbsp;&nbsp;&nbsp;Ispričao mi je ponešto o svom poreklu. "Verovao ili ne", razvukao je usta u osmeh, "stvarno sam bio kao ono nahoče iz crtanih filmova - znaš već, beba ostavljena na tuđem kućnom pragu. Mora da sam im'o samo nekoliko dana kada su me našli u nekom dvorištu u Helsigoru - to je onaj jako lep gradić koji vi zovete Elsinor, Hamletovo rodno mesto. Nikada nisam saznao odakle sam. Takve stvari se inače veoma retko dešavaju u Danskoj, i policija se baš bila uprla da otkrije istinu, mada joj to nikada nije uspelo. Uskoro me je usvojila porodica Karlsen. Inače, u mojem životu nema ništa neobično."
<BR>&nbsp;&nbsp;&nbsp;&nbsp;&nbsp;Bilo je to, međutim, ono što je on mislio.
<BR>&nbsp;&nbsp;&nbsp;&nbsp;&nbsp;Sećam se da sam ga jednom ubedio da pođe sa mnom na predavanje nekog gostujućeg fizičara: jednog od onih veličanstvenih tipova kakve, izgleda, jedino Britanija rađa: bio je naučnik, filosof, pesnik i društveni kritičar, uman i pravi predstavnik renesanse u nešto blažem obliku. Taj čovek govorio je o novoj kosmologiji. Od tada su fizičari odmakli još dalje, ali čak i u to doba obrazovani ljudi imali su običaj da sa izvesnom čežnjom prizivaju vremena kada je vaseljena, jednostavno, bila čudna... ali ne i nepojmljiva. Svoju priču uvio je u izvesna, iskrena nagađanja o tome šta bismo sve mogli otkriti u budućnosti. Imajući u vidu da su teorija relativnosti i kvantna mehanika dokazali da je posmatrač neodvojiv od sveta koji posmatra, da je logički pozitivizam pokazao da mnoštvo naših takozvanih čvrstih činjenica predstavljaju tek puke konstrukcije i konvencije, da su istraživači psihe ustanovili da ljudski mozak poseduje neslućene moći, počelo nam je izgledati kao da su neki od onih starih mitova i čarolija bili i nešto više od pukog sujeverja. Hipnoza i lečenje psihosomatskih stanja verom nekada su bili odbacivani kao legenda. Ali, koliko se onoga što danas odbacujemo pre nekoliko vekova možda zasnivalo na nepotpunim posmatranjima, pre nego što je ustanovljeni naučni sistem počeo da uslovljava koje ćemo činjenice otkriti a koje nećemo? A ovde je reč samo o našem vlastitom svetu. Šta je sa ostalim svetovima? Talasna mehanika već priznaje mogućnost istovremenog postojanja, zajedno sa našim, čitavog jednog drugog sveta. Predavač je takođe tvrdio da ne bi bilo teško iznaći jednačine za beskonačan broj takvih paralelnih svetova. Sledstveno samoj logici stvari, prirodni zakoni pri tom bi se razlikovali od jednog takvog sveta do drugog. Stoga, negde u beskraju stvarnosti sve što možete zamisliti mora i postojati!
<BR>&nbsp;&nbsp;&nbsp;&nbsp;&nbsp;Holger je uglavnom sve vreme zevao, i kasnije, kada smo otišli na po piće, stao je praviti zajedljive primedbe. "Ti matematičari toliko umaraju mozak, nije čudo što u slobodno vreme zastrane u metafiziku. Akcija i reakcija."
<BR>&nbsp;&nbsp;&nbsp;&nbsp;&nbsp;"Upotrebio si odgovarajući izraz", počeh ga zadirkivati, "iako ti to nije bila namera."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"'Metafizika'. Ta reč, bukvalno, znači posle, ili s one strane fizike. Drugim rečima, tamo gde se završava fizika kakvu poznaješ, ona koju meriš svojim uređajima i izračunavaš uz pomoć svog pomičnog mernika, počinje metafizika. E tu ti se mi, dragi moj, upravo nalazimo: na početku postojanja s one strane fizike."
<BR>&nbsp;&nbsp;&nbsp;&nbsp;&nbsp;"Uf!" On proguta piće i pokretom ruke naruči još jedno. "I ti si se zarazio."
<BR>&nbsp;&nbsp;&nbsp;&nbsp;&nbsp;"Pa, možda i jesam. Ali, razmisli na trenutak. Da li mi zaista poznajemo razmere fizike? Zar ih ne definišemo jedino iz poštovanja jednih prema drugima? U apsolutnom smislu, Holgere, šta si ti? I, gde si? Ili, bolje, šta-gde-kada si ti."
<BR>&nbsp;&nbsp;&nbsp;&nbsp;&nbsp;"Ja sam ja, ovde i sada, i pijem neko ne baš mnogo dobro piće."
<BR>&nbsp;&nbsp;&nbsp;&nbsp;&nbsp;"Ti si u ravnoteži... u saglasju sa... u matrici... nekog određenog kontinuuma. Isto kao i ja; isto važi za obojicu. Taj kontinuum objedinjuje specifičnu skupinu matematičkih odnosa između takvih dimenzija kao što su prostor, vreme i energija. Neke od tih odnosa poznajemo pod imenom 'prirodni zakoni'. Od kada smo organizovali korpuse znanja koja nazivamo fizika, astronomija, hemija..."
<BR>&nbsp;&nbsp;&nbsp;&nbsp;&nbsp;"Ijuuhu!" On podiže čašu. "Vreme je da prestaneš sa razmišljanjem i počneš ozbiljnije da piješ. Skaal!"
<BR>&nbsp;&nbsp;&nbsp;&nbsp;&nbsp;Popustio sam. Holger više nije pomenuo tu temu. Ali, mora da je zapamtio ono što je bilo izrečeno. Možda mu je čak malo i pomoglo, mnogo kasnije. Bar se nadam.
<BR>&nbsp;&nbsp;&nbsp;&nbsp;&nbsp;S druge strane bare onda e izbio rat, i Holger se uzmuvao. Što su meseci više prolazili, postajao je sve nesrećniji. Nije imao neka duboka politička ubeđenja, ali je otkrio da naciste mrzi sa takvim žarom da smo obojica ostali zapanjeni. Kada su Nemci ušli u njegovu zemlju, tri dana nije prestajao da pije.
<BR>&nbsp;&nbsp;&nbsp;&nbsp;&nbsp;Međutim, okupacija je počela prilično mirno. Danska vlada progutala je gorku pilulu i ostala kod kuće... jedina vlada koja je to učinila... i prihvatila status neutralne sile pod nemačkom zaštitom. Nemojte misliti da za to nije bilo potrebno hrabrosti. Između ostalog, to je značilo da će kralj nekoliko godina biti u stanju da sprečava odmazde, uglavnom nad Jevrejima, kakve su trpeli građani drugih okupiranih naroda.
<BR>&nbsp;&nbsp;&nbsp;&nbsp;&nbsp;Međutim, Holger je naprosto likovao kada se danski ambasador u Sjedinjenim Državama izjasnio za saveznike i ovlastio nas da stupimo na Grenland. Nekako u to vreme, većina nas shvatila je da će Amerika ranije ili kasnije biti uvučena u rat. Holgerov očigledni plan bio je da sačeka taj dan, i da se onda prijavi u vojsku. Mogao se, naravno, odmah priključiti i Britancima ili Slobodnim Norvežanima. Često mi je priznavao, povređen i zbunjen vlastitim ponašanjem, da ni sam nije uspevao da razume šta ga je sprečavalo da tako i postupi.
<BR>&nbsp;&nbsp;&nbsp;&nbsp;&nbsp;Godine 1941. pronela se vest da je Danskoj već svega preko glave. Stvari još nisu bile na pragu eksplozije, do koje je na kraju došlo kada je Nemačka, izgovarajući se generalnim štrajkom, svrgnula kraljevsku vladu i počela da vlada zemljom kao da je u pitanju još jedna pokorena provincija. Međutim, već su počeli da odjekuju pucnji i eksplozije dinamita. Holgeru je bilo potrebno dosta vremena i piva da se odluči. I nekako je, najzad, utuvio sebi u glavu da se mora vratiti kući.
<BR>&nbsp;&nbsp;&nbsp;&nbsp;&nbsp;To nije imalo smisla, ali on se toga nije mogao osloboditi, i konačno je popustio. Kada se sve sabere, kako njegov narod kaže, i nije bio Amerikanac već Danac. Dao je otkaz, priredili smo mu oproštajnu žurku, i on je otplovio na jednom švedskom brodu. Iz Helsinborga mogao je trajektom da ode kući.
<BR>&nbsp;&nbsp;&nbsp;&nbsp;&nbsp;Pretpostavljam da su Nemci izvesno vreme motrili na njega. Nije im stvarao neprilike, već je mirno radio kod Barmajstera & Vejna, proizvođača mornaričkih motora. Sredinom 1942, kada je procenio da su nacisti prestali da se zanimaju za njega, pridružio se Pokretu otpora... našavši se u jedinstvenom položaju da vrši sabotaže.
<BR>&nbsp;&nbsp;&nbsp;&nbsp;&nbsp;Priča o tome šta je sve pri tom radio ovde nas se ne tiče. Mora da je bio dobar. Čitava organizacija je to bila; bili su tako efikasni, i u tako bliskoj vezi sa Britancima, da je na njihovoj teritoriji bilo potrebno izvesti svega nekoliko vazdušnih napada. Krajem 1943. izveli su svoj najveći podvig.
<BR>&nbsp;&nbsp;&nbsp;&nbsp;&nbsp;Iz Danske je trebalo izvući jednog čoveka. Saveznicima su bila očajnički potrebna obaveštenja koja je on posedovao - a isto tako i njegove sposobnosti. Nemci su ga držali pod stalnom paskom, jer su i sami bili svesni njegove vrednosti. Pa ipak, Pokret otpora uspeo je da ga izvuče iz njegovog doma i otpremi dole do Moreuza. Tu ih je već čekao čamac koji je trebalo da ga odveze u Švedsku, odakle je avionom mogao biti prebačen u Englesku.
<BR>&nbsp;&nbsp;&nbsp;&nbsp;&nbsp;Verovatno nikada nećemo saznati da li mu je Gestapo bio za petama ili je nemačka patrola, pošto je već odavno bio prošao policijski čas, sasvim slučajno spazila ljude na obali. Neko je viknuo, neko drugi je opalio, i zapodenula se borba. Obala je bila otvorena i kamenita, sa dovoljno svetlosti koja je dopirala od zvezda i osvetljene švedske obale. Nije bilo uzmaka. Čamac je krenuo, dok je skupina članova Pokreta otpora zauzela položaje ne bi li zadržala neprijatelja dok on ne stigne na suprotnu obalu.
<BR>&nbsp;&nbsp;&nbsp;&nbsp;&nbsp;Nade da će se bar to dogoditi nisu bile velike. Čamac je bio spor. Žestina kojom su ga branili samo je ukazivala na njegovu važnost, i kroz nekoliko minuta, kada Danci budu pobijeni, jedan od Nemaca provaliće u najbližu kuću i telefonirati u okupacioni štab u Elsinoru, koji se nalazio nedaleko odatle. Motorni čamac velike snage presrešće begunca pre nego što ovi uspeju da stignu do neutralne teritorije. Ljudi iz Pokreta otpora, ipak, dali su sve od sebe.
<BR>&nbsp;&nbsp;&nbsp;&nbsp;&nbsp;Holger Karlsen svesno je očekivao da umre, nemajući vremena ni da se uplaši. Jedan deo njega sećao se nekih drugih dana koje tu beše proveo, suncem obasjanog spokoja i galebova iznad glave; roditelja koji su ga odgojili i kuće pune dragih sitnica; da, i zamka Kronberg, od crvene cigle i sa vitkim kulama, patiniranih bronzanih krovova iznad blistave vode - ali, zbog čega je bilo neophodno da se, iznenada, seti baš Kronberga? Čučao je na šindri, stežući usijani luger u ruci, i pucao u senke što su promicale. Meci su mu fijukali oko ušiju. Neki čovek je vrisnuo, i Holger je nanišanio i opalio.
<BR>&nbsp;&nbsp;&nbsp;&nbsp;&nbsp;A onda se čitav njegov svet rasprsnuo u plamenu i tami.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
