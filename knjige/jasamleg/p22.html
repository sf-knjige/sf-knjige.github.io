<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Kada je otvorio oči u kući je vladala mukla tišina. Ostao je nepomičan nekoliko trenutaka zureći u pod. A onda, sa bolnim uzdahom podiže se na noge. Gomila oštrih igala rasprsla mu se u mozgu i on se ponovo sruči na pod, pntiskajući rukama glavu u kojoj mu je sve bučalo. Ponovo je ležao na podu, dok su mu iz grla izlazili nemušti glasovi.
<BR>&nbsp;&nbsp;&nbsp;&nbsp;&nbsp;Posle nekoliko minuta ponovo je pokušao polako da ustane, pridržavajući se za rub tezge. Pod se ljuljao pod njim dok se pridizao, zatvorenih očiju i na nesigurnim nogama.
<BR>&nbsp;&nbsp;&nbsp;&nbsp;&nbsp;Prošlo je dugo vremena pre no što mu je uspelo da se otetura do kupatila. Tu se ispljuskao hladnom vodom, a zatim seo na ivicu kade, stavivši hladan i vlažan peškir na čelo.
<BR>&nbsp;&nbsp;&nbsp;&nbsp;&nbsp;Šta se dogodilo? Tupo je zurio u bele pločice na podu.
<BR>&nbsp;&nbsp;&nbsp;&nbsp;&nbsp;Zatim je lagano ustao i otišao u trpezariju. U njoj nije bilo nikoga. Prednja vrata su bila poluotvorena u sivilo ranog jutra. Ona je nestala. I tada se setio. Brzo se vratio u spavaću sobu, oslanjajući se o zidove kako ne bi pao.
<BR>&nbsp;&nbsp;&nbsp;&nbsp;&nbsp;Poruka se nalazila na tezgi pored prevrnutog mikroskopa. On podiže papir neosetljivim prstima, i ode do kreveta. Sručivši se na postelju sa bolnim uzdahom, podigao je pismo u visinu očiju. Ali slova su se povijala i preplitala. Nevil protrese glavom i zatvori oči. Kada ih je posle nekoliko minuta otvorio, bio je u stanju da čita.
<BR>
<BR>&nbsp;&nbsp;&nbsp;&nbsp;&nbsp;Roberte,
<BR>&nbsp;&nbsp;&nbsp;&nbsp;&nbsp;Sada znaš. Znaš da sam te špijunirala i da je gotovo sve što sam ti rekla bila laž.
<BR>&nbsp;&nbsp;&nbsp;&nbsp;&nbsp;Pa ipak, pišem ti ovo pismo zato što želim da te spasem, ako budem mogla.
<BR>&nbsp;&nbsp;&nbsp;&nbsp;&nbsp;Kada mi je bio dodeljen zadatak da te špijuniram, tvoj život me je ostavljao sasvim ravnodušnom. To je zato što sam imala muža, Roberte. Muža koga si ti ubio.
<BR>&nbsp;&nbsp;&nbsp;&nbsp;&nbsp;A onda se sve promenilo. Postalo mi je jasno da su i tebe okolnosti prisiljavale na sve ono što si radio, baš kao i nas. Mi smo zaraženi. Ti to već znaš. Ono, međutim, što nisi shvatio jeste da ćemo mi ostati živi. Otkrili smo način kako da to postignemo, i sada ponovo uspostavljamo društvo, polako ali sigurno. Moraćemo da odbacimo sva ona jadna bića koje je smrt već dostigla. Takođe ćemo, iako se u sebi molim da to ne učinimo, možda odlučiti da ubijemo tebe i sve slične tebi.
<BR>
<BR>&nbsp;&nbsp;&nbsp;&nbsp;&nbsp;Sve slične meni? - pomisli on zbunjeno. Ponovo je spustio pogled na pismo.
<BR>
<BR>&nbsp;&nbsp;&nbsp;&nbsp;&nbsp;Pokušaću da te spasem. Reći ću im da si odveć dobro naoružan, tako da još ne možemo da te napadnemo. Iskoristi vreme koje ti pružam, Roberte! Napusti kuću i pobegni u planine gde ćeš biti siguran. Nas je sada vrlo malo. Ali pre ili kasnije postaćemo veoma dobro organizovani, i ništa što bih ja rekla neće moći da ih uzdrži da te ne unište. Za ime Boga, Roberte, beži dok još možeš.
<BR>&nbsp;&nbsp;&nbsp;&nbsp;&nbsp;Znam da mi možda nećeš verovati. Ti sigurno sumnjaš da mi već možemo da živimo jedno kraće razdoblje na suncu. Takođe mi možda nećeš verovati da je moj ten bila samo šminka. Isto kao što će ti zvučati sasvim neverovatno da nam klice više ne smetaju.
<BR>&nbsp;&nbsp;&nbsp;&nbsp;&nbsp;Upravo zbog toga sam ti ostavila jednu od mojih pilula. Uzimala sam ih sve vreme dok sam bila ovde. Držala sam ih u pojasu koji sam nosila oko struka. Sigurno ćeš otkriti da one predstavljaju kombinaciju defibrinisane krvi i droga. Ni sama ne znam šta je to tačno. Krv hrani klice, a droga sprečava razmnožavanje. Upravo je otkriće ove pilule sprečilo da svi ne poumiremo, i omogućilo nam da ponovo polako uspostavimo društvo.
<BR>&nbsp;&nbsp;&nbsp;&nbsp;&nbsp;Veruj mi da je sve ovo istina i beži što pre! Molim te da mi oprostiš. Nisam nameravala da te udarim i beskrajno mi je žao što sam morala to da učinim. Ali užasno sam se plašila onoga što ćeš preduzeti kada otkriješ istinu.
<BR>&nbsp;&nbsp;&nbsp;&nbsp;&nbsp;Oprosti što sam te slagala za toliko mnogo stvari. Ali molim te da mi veruješ ovo: kada smo bili zajedno u tami, pripijeni jedno uz drugo, ja te nisam špijunirala. Ja sam te volela.
<BR>
<BR>&nbsp;&nbsp;&nbsp;&nbsp;&nbsp;Rut
<BR>
<BR>&nbsp;&nbsp;&nbsp;&nbsp;&nbsp;Pročitao je pismo ponovo. Zatim mu ruke skliznuše niz telo i on poče praznim pogledom da zuri u pod. Nije mogao da veruje. Polako je odmahnuo glavom i pokušao da shvati, ali mu je smisao izmicao.
<BR>&nbsp;&nbsp;&nbsp;&nbsp;&nbsp;Mahinalno je prišao tezgi i podigao malu ćilibarsku pilulu. Nekoliko trenutaka držao ju je na dlanu, zatim ju je omirisao i liznuo. Osećao je kako se polako rastače sva ona sigurnost koju je razum sazdao oko njega. Same osnove njegovog života počele su da se ljuljaju i da podrhtavaju, i to ga je zaplašilo.
<BR>&nbsp;&nbsp;&nbsp;&nbsp;&nbsp;Pa ipak, nije mogao da ne prihvati činjenice. Pilula, bronzana boja njenih nogu, izlazak po danu, reakcija na beli luk.
<BR>&nbsp;&nbsp;&nbsp;&nbsp;&nbsp;Zavalio se u naslonjaču i bacio pogled na malj koji je ležao na stolu. Polako i s naporom, njegov um je najzad počeo da povezuje stvari.
<BR>&nbsp;&nbsp;&nbsp;&nbsp;&nbsp;Kada ju je prvi put ugledao ona je počela da beži od njega.
<BR>&nbsp;&nbsp;&nbsp;&nbsp;&nbsp;Da li je i to samo bio trik? Ne, ona se stvarno prestrašila. Sigurno ju je prepao njegov krik, a zatim je, iako ga je očekivala, u panici sasvim zaboravila na zadatak. Tek kasnije kada se malo primirila bila je sposobna da iskonstruiše onu priču o praznom stomaku koji ne može da podnese miris belog luka. Lagala je, osmehivala se i izigravala bespomoćnu žrtvu, prikupljajući sve vreme informacije zbog kojih je bila poslata. A kada je htela da ode nije mogla zbog Kortmana i ostalih. Tada se i on probudio, oni su se grlili...
<BR>&nbsp;&nbsp;&nbsp;&nbsp;&nbsp;Nevilova bleda pesnica lupi po plohi tezge. 'Ja sam te volela.' Laž. Laž. Nervoznim prstima zgužvao je pismo i zavitlao ga u jedan ugao sobe.
<BR>&nbsp;&nbsp;&nbsp;&nbsp;&nbsp;Iznenada erupcija besa izazvala je plimu bola u njegovoj glavi i on je stisnuo čvrsto obema rukama, zatvorivši oči sa bolnim jecajem.
<BR>&nbsp;&nbsp;&nbsp;&nbsp;&nbsp;Ostao je nepomičan nekoliko minuta. A onda polako ustade iz naslonjače i ispravi mikroskop. Ostali deo njenog pisma nije bio laž, znao je to. Znao je jer tu je bila pilula, tu su bile činjenice i sećanja. Ali znao je još nešto što Rut i njen narod nisu znali.
<BR>&nbsp;&nbsp;&nbsp;&nbsp;&nbsp;Dugo nije odvajao pogled od mikroskopa. Da, znao je. Prihvatanje nove istine koje je sada gledao izmenila je čitav njegov svet. Kako je glup i nepronicljiv bio kada to nije mogao da predvidi. A pročitao je rečenicu stotinama, pa čak i hiljadama puta. Ali izgleda da je nikada nije shvatio. Bila je to sasvim kratka rečenica, ali značila je tako mnogo.
<BR>&nbsp;&nbsp;&nbsp;&nbsp;&nbsp;Bakterije mogu da mutiraju.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
