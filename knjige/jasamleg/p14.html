<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Sledeći dan bio je jalov.
<BR>&nbsp;&nbsp;&nbsp;&nbsp;&nbsp;Kvarcna lampa poubijala je klice na pločici, ali to ništa nije objašnjavalo.
<BR>&nbsp;&nbsp;&nbsp;&nbsp;&nbsp;Zatim je pomešao alil sulfid sa zaraženom krvlju i opet se ništa nije dogodilo. Alil sulfid je bio apsorbovan, ali su klice nastavile da žive. Nervozno je koračao po spavaćoj sobi.
<BR>&nbsp;&nbsp;&nbsp;&nbsp;&nbsp;Zazirali su od belog luka, a krv je predstavljala osnovu njihovog postojanja. Pa ipak, kada bi se beli luk pomešao sa krvlju ništa se nije događalo. U očajanju on ljutito stisnu pesnice. Samo trenutak; ova krv je pripadala živom vampiru.
<BR>&nbsp;&nbsp;&nbsp;&nbsp;&nbsp;Jedan sat kasnije imao je uzorak druge vrste. Pomešao ga je sa alil sulfidom, a onda nestrpljivo pogledao kroz mikroskop. Ponovo ništa. Knedla mu zastade u grlu.
<BR>&nbsp;&nbsp;&nbsp;&nbsp;&nbsp;Šta ja sa kolcem? Njega je dovodio u vezu jedino sa iskrvavljenjem, ali je znao da stvar nije u tome. Ona prokleta žena.
<BR>&nbsp;&nbsp;&nbsp;&nbsp;&nbsp;Dobar deo popodneva pokušavao je da se usredsredi na nešto konkretno. Konačno, glasno opsovavši, on odgurnu mikroskop i izađe u trpezariju. Tu se zavalio u naslonjaču i ostao dugo da sedi, nervozno dobujući prstima po naslonu.
<BR>&nbsp;&nbsp;&nbsp;&nbsp;&nbsp;Sjajno, Nevile pomisli u sebi. Baš si pametan. Najbolji si u razredu. Sediš ovde ko neka vreća. Otrgni se već jednom. Kao da sam sasvim izgubio bistrinu. Nisam u stanju da zrelo razmišljam dva dana za redom, a da se ne pojavi provalija. Ja sam beskoristan, bezvredan, glup, budala.
<BR>&nbsp;&nbsp;&nbsp;&nbsp;&nbsp;U redu, slegnu ramenima, to smo zaključili. A sada da se vratimo na problem.
<BR>&nbsp;&nbsp;&nbsp;&nbsp;&nbsp;Postoji nekoliko neospornih činjenica, ponovi on u sebi. lmamo klicu, ona se prenosi, sunčevi zraci je ubijaju, beli luk deluje odbijajuće. Neki vampiri spavaju u zemlji, kolac ih uništava. Oni se ne pretvaraju u vukodlake i slepe miševe, već same životinje bivaju zaražene klicom i postaju vampiri.
<BR>&nbsp;&nbsp;&nbsp;&nbsp;&nbsp;U redu.
<BR>&nbsp;&nbsp;&nbsp;&nbsp;&nbsp;Napravio je spisak. Jedan red je naslovio sa 'Bakcili', a iznad drugog je stavio znak pitanja. Zatim je počeo.
<BR>&nbsp;&nbsp;&nbsp;&nbsp;&nbsp;Krst. Ne, on nema nikakve veze sa bakcilima. Ako postoji nešto, to je samo na psihološkom planu.
<BR>&nbsp;&nbsp;&nbsp;&nbsp;&nbsp;Zemlja. Da li postoji nešto u tlu što pogoduje klici? Ne. Kako bi ona onda dospela u krvotok? Osim toga, veoma mali broj spava u tlu.
<BR>&nbsp;&nbsp;&nbsp;&nbsp;&nbsp;Nešto mu se skupilo u grlu kada je dodao drugu stavku u kolonu koja je počinjala znakom pitanja.
<BR>&nbsp;&nbsp;&nbsp;&nbsp;&nbsp;Tekuća voda. Da li ona možda može porozno da se apsorbuje i... Ne, to bi bilo besmisleno. Oni izlaze napolje po kiši koja im ništa ne smeta. Još jedna crta u desnoj koloni. Dok je zapisivao, ruka mu je lagano drhtala.
<BR>&nbsp;&nbsp;&nbsp;&nbsp;&nbsp;Sunčeva svetlost. Uzaludno je pokušavao da povrati samopouzdanje ubeleživši prvu stavku u željenu kolonu.
<BR>&nbsp;&nbsp;&nbsp;&nbsp;&nbsp;Kolac. Ne. Nešto mu se skupi u grlu. Nema ništa ni od toga.
<BR>&nbsp;&nbsp;&nbsp;&nbsp;&nbsp;Ogledalo. Za ime boga, kako može ogledalo da ima bilo kakve veza sa virusom? Njegov neuredan rukopis u desnoj koloni postojao je sve nečitljiviji. Ruka mu se i dalje tresla.
<BR>&nbsp;&nbsp;&nbsp;&nbsp;&nbsp;Beli luk. Stisnuo je zube. Morao je da doda bar još jednu stavku u kolonu pod naslovom 'Bakcili'. Bilo je to gotovo pitanje časti. Predao se intenzivnom razmišljanju. Beli luk, beli luk. Mora da na neki način utiče na klice. Ali kako, za ime boga?
<BR>&nbsp;&nbsp;&nbsp;&nbsp;&nbsp;Počeo je da upisuje poslednju stavku u desnu kolonu, ali pre no što je završio, obuze ga plima besa kao što lava izbija iz vulkanskog kratera.
<BR>&nbsp;&nbsp;&nbsp;&nbsp;&nbsp;Do đavola!
<BR>&nbsp;&nbsp;&nbsp;&nbsp;&nbsp;Zgužvao je papir u lopticu i zavitlao ga preko sebe. Stajao je tako, pomahnitao i ukočen, zverajući unaokolo. lmao je želju da slomi nešto, bilo šta. Mislio si da je tvoj mahniti period prošao, a - isceri se sam sebi u lice krenuvši teškim korakom prema baru.
<BR>&nbsp;&nbsp;&nbsp;&nbsp;&nbsp;A onda se trže i stade na pola puta. Ne, ne, ne počinji opet, zavapilo je nešto u njemu. Dve drhtave ruke provukoše se kroz suvu plavu kosu. Vrat mu se grčio, a celo telo mu je podrhtavalo od potiskivane želje za nasiljem.
<BR>&nbsp;&nbsp;&nbsp;&nbsp;&nbsp;Zvuk viskija koji je ispunjavao čašu razbesneo ga je. Naglo je okrenuo bocu nadole i viski poče da se izliva u velikim klokotima, prelivajući se preko rubova čaše i cureći na mahagonijsku plohu bara.
<BR>&nbsp;&nbsp;&nbsp;&nbsp;&nbsp;Ispio je na dušak celu čašu, sa glavom zavaljenom unazad, dok mu se viski rasipao niz uglove usana i slivao na revere košulje.
<BR>&nbsp;&nbsp;&nbsp;&nbsp;&nbsp;Ja sam životinja! - povika iz sveg glasa. Ja sam tupa i glupa životinja i zato ću da se napijem. Iskapio je čašu, a onda ju je zavrljačio preko sobe. Ona se odbi o policu sa knjigama i otkotrlja preko tepiha. Tako, dakle, nećeš da se razbiješ, a?! - povika on mahnito, pojurivši preko sobe, i poče da skače teškim cipelama po čaši, sve dok ju nije sasvim rasparčao.
<BR>&nbsp;&nbsp;&nbsp;&nbsp;&nbsp;Zatim se trgao i ponovo otišao do bara. Napunio je novu čašu i izručio njenu sadržinu u grlo. Žao mi je što nemam crevo na boci, pomisli on. Tako bih mogao da se nalivam sve dok mi viski ne izađe na uši. Sve dok ne budem plivao u njemu.
<BR>&nbsp;&nbsp;&nbsp;&nbsp;&nbsp;Zavitlao je ovu čašu preko sobe. Suviše slabo, suviše slabo, do đavola! Nastavio je da pije neposredno iz otvorene boce, požudno gutajući, mrzeći i kažnjavajući sebe oporim viskijem koji mu je žario grlo.
<BR>&nbsp;&nbsp;&nbsp;&nbsp;&nbsp;Ovako ću se udaviti! - besneo je u sebi.
<BR>&nbsp;&nbsp;&nbsp;&nbsp;&nbsp;Ugušiće se, utopiće se u viskiju! Kao Klarens u vinu. Crknuću, crknuću, crknuću!
<BR>&nbsp;&nbsp;&nbsp;&nbsp;&nbsp;Zavitlao je gotovo praznu bocu preko sobe i ona se rasprsnu o tapiseriju. Viski poče da se razliva po granama drveća i da se sliva po tlu. Nevil priđe tapiseriji i podiže jedan komadić razbijene boce. Zatim se uspravi i zari reckavi grlić u prizor, strgavši ga hitrim pokretom ruke sa zida. Tako! promrmlja zadihano, tako ti i treba.
<BR>&nbsp;&nbsp;&nbsp;&nbsp;&nbsp;Dohvatio je novu čašu i tresnuo je o pod, a zatim mu pogled skrenu prema ruci u kojoj oseti oštar bol. Grlić mu je rasekao kožu.
<BR>&nbsp;&nbsp;&nbsp;&nbsp;&nbsp;"Odlično!" viknu on divlje, i stisnu grlić između dve ruke, dok mu je krv isticala u velikim kapima na ćilim. "Krvari dok ne crkneš, ti glupa, bezvredna budalo!"
<BR>&nbsp;&nbsp;&nbsp;&nbsp;&nbsp;Jedan sat kasnije bio je potpuno pijan; ležao je potrbuške na podu sa blaženim izrazom lica. Svet je otišao do đavola. Nema više klica ni nauke. Svet je prešao u natprirodno, ovo je sad natprirodan svet. 'Harperova čudesa', 'Duh subotnje večeri' i 'Nastojnik Zloduh', 'Mladi doktor Džekil', 'Drakulina druga žena' i 'Smrt može biti divna'. 'Ne zabadaj nikad kolac do pola' i 'Mrtvački sanduk braće Smit'.
<BR>&nbsp;&nbsp;&nbsp;&nbsp;&nbsp;Dva dana je proveo trešten pijan, planirajući da ostane u tom stanju do kraja života. Ali bar dok ne iscrpe sve zalihe viskija.
<BR>&nbsp;&nbsp;&nbsp;&nbsp;&nbsp;Možda bi se ostvarilo nešto od toga, da se u međuvremenu nije dogodilo čudo.
<BR>&nbsp;&nbsp;&nbsp;&nbsp;&nbsp;Desilo se to trećeg jutra, kada se isteturao na trem da bi se uverio da li je svet još tu gde je ranije bio.
<BR>&nbsp;&nbsp;&nbsp;&nbsp;&nbsp;Ugledao je psa kako njuška po travnjaku.
<BR>&nbsp;&nbsp;&nbsp;&nbsp;&nbsp;Čuvši da se otvaraju vrata, pas je prestao da rije po travi, iznenada zaplašeno podigao glavu i munjevito se nadao u trk na svojim mršavim nogama.
<BR>&nbsp;&nbsp;&nbsp;&nbsp;&nbsp;Za trenutak Robert Nevil bio je toliko zaprepašćen da nije uspeo da se pomeri sa mesta.
<BR>&nbsp;&nbsp;&nbsp;&nbsp;&nbsp;Stajao je kao okamenjen, tupo buljeći u psa koji je brzo pretrčavao ulicu, dok mu se dugi rep motao oko nogu.
<BR>&nbsp;&nbsp;&nbsp;&nbsp;&nbsp;Pa on je živ! I to preko dana! Jurnuo je napred sa ludačkim krikom na usnama, ali se spoplete i gotovo opruži preko travnjaka. Noge su mu bile kao od olova, a rukama nije uspevao da uspostavi ravnotežu. S naporom se uspravio i nastavio da juri za psom.
<BR>&nbsp;&nbsp;&nbsp;&nbsp;&nbsp;"Hej!" povika glasom koji je razbio tišinu ulice Kimaron. "Vraćaj se ovamo!"
<BR>&nbsp;&nbsp;&nbsp;&nbsp;&nbsp;Cipele mu zatutnjaše trotoarom. Svaki korak po asfaltu pričinjavao mu je oštar bol u glavi. Srce mu je snažno udaralo u grudima.
<BR>&nbsp;&nbsp;&nbsp;&nbsp;&nbsp;"Hej!" viknu ponovo. "Hodi ovamo, momče!"
<BR>&nbsp;&nbsp;&nbsp;&nbsp;&nbsp;Preko ulice, pas je grabio duž pločnika sa povijenom desnom zadnjom nogom, dok su mu šape grebale po asfaltu.
<BR>&nbsp;&nbsp;&nbsp;&nbsp;&nbsp;"Hodi, momče, neću ti ništa!" vikao je Robert Nevil na sav glas.
<BR>&nbsp;&nbsp;&nbsp;&nbsp;&nbsp;Trčao je već dobar komad puta, dok mu je u glavi nesnosno bubnjalo. Pas je zastao za trenutak i osvrnuo se. A onda je šmugnuo između dve kuće i za trenutak Nevil ga je ugledao iz profila. Imao je sivo-belu dlaku i očigledno nije pripadao rasnim psima; levo uho visilo mu je nemoćno niz vrat, dok mu se omršavelo telo zanosilo dok je trčao.
<BR>&nbsp;&nbsp;&nbsp;&nbsp;&nbsp;"Ne beži!"
<BR>&nbsp;&nbsp;&nbsp;&nbsp;&nbsp;Nije bio svestan histerične mahnitosti u glasu dok je vikao za psom. Počelo je nešto da ga guši kada je ugledao kako pas zamiče između dve kuće. Obuzeo ga je neobjašnjivi strah i on potrča brže, ne obazirući se na oštar bol koji je osećao u glavi i trbuhu, i spreman da stavi sve na kocku samo da uhvati psa.
<BR>&nbsp;&nbsp;&nbsp;&nbsp;&nbsp;Ali kada je izašao iza kuće psa više nije bilo. Otrčao je do drvene ograde i pogledao preko. Ništa. Okrenuo se munjevito natrag da bi video ne vraća li se pas možda putem kojim je on upravo prošao.
<BR>&nbsp;&nbsp;&nbsp;&nbsp;&nbsp;Međutim, nije bilo nikoga.
<BR>&nbsp;&nbsp;&nbsp;&nbsp;&nbsp;Čitav sat lutao je unaokolo na klecavim nogama, uzaludno pretražujući skrovite budžake. Svakih nekoliko trenutaka dozivao je psa: "Hodi, momče, hodi!"
<BR>&nbsp;&nbsp;&nbsp;&nbsp;&nbsp;Kada je najzad rešio da se vrati kući, na licu je imao izraz klonule beznadežnosti. Proći živ kroz sav ovaj pakao i posle toliko vremena sresti nekog srodnog, a onda ga izgubiti. Zar mari što je to bio samo pas? Samo pas? Za Roberta Nevila taj pas je sada predstavljao vrhunac planetarne evolucije.
<BR>&nbsp;&nbsp;&nbsp;&nbsp;&nbsp;Nije mogao ni da jede, niti da pije. Osetio se veoma bolesnim i iscrpljenim posle svega što je doživeo tog jutra, tako da je morao da legne. Ali nije uspeo da zaspi. Ležao je u postelji tresući se u groznici, dok mu se glava nemirno klatila sa strane na stranu ravnog jastuka.
<BR>&nbsp;&nbsp;&nbsp;&nbsp;&nbsp;"Hodi, momče", mrmljao je bez prestanka u bunilu. "Hodi, momče, neću ti ništa!"
<BR>&nbsp;&nbsp;&nbsp;&nbsp;&nbsp;Popodne je ponovo krenuo u potragu. U čitava dva bloka u oba pravca od njegove kuće pretražio je svaki pedalj, svaku stopu, svaku kuću. Ali nije našao ništa.
<BR>&nbsp;&nbsp;&nbsp;&nbsp;&nbsp;Kada se vratio kući oko pet nasuo je u jednu tacnu mleko i odrezao parče kobasice. Ostavio je češanj belog luka okolo, kako vampiri ne bi dirali hranu namenjenu psu.
<BR>&nbsp;&nbsp;&nbsp;&nbsp;&nbsp;Ali kasnije mu pade na um da i pas mora da je zaražen, pa će beli luk sigurno oterati i njega. Nešto mu ipak tu nije bilo jasno. Ako je pas bio zaražen, kako je onda mogao da bude napolju preko dana. Sem ukoliko nije imao sasvim male doze bakcila u krvi, tako da još nije bio odista zaražen. Ali, ako je to tačno, kako je onda preživeo noćne napade.
<BR>&nbsp;&nbsp;&nbsp;&nbsp;&nbsp;Oh, moj bože, sinu mu iznenada, šta ako pas dođe noćas po hranu i oni ga ubiju? Šta ako ujutro bude pronašao mrtvo truplo na travnjaku, svestan da je on odgovoran za sve? To ne sme da bude, zajeca on u sebi. Prosuću sam sebi mozak ako se to dogodi.
<BR>&nbsp;&nbsp;&nbsp;&nbsp;&nbsp;Ova misao se nadovezala na staru dilemu: zbog čega uopšte nastavlja da se bori. U redu, sada postoji nekoliko mogućnosti za eksperimentisanje, ali život je ostao podjednako mučan i turoban kao pre. Bez obzira na sve što je imao, ili mogao da ima (izuzev, naravno, nekog drugog ljudskog bića), ovakav život nije obećavao nikakvo poboljšanje, pa čak ni promenu. Kako su stvari sada stajale, njegova budućnost neće se nimalo razlikovati od sadašnjosti. A koliko ga je godina još čekalo? Trideset, ili možda četrdeset godina ovakvog životarenja; sav se stresao. Pa ipak, još nije digao ruku na sebe. Doduše, on se odnosio sa malo brige prema svom telu. Neredovno je jeo, pio, spavao, i uopšte sve je radio neredovno. Međutim, njegovo zdravlje nije bilo od čelika; podozrevao je da ga je već na neki način načeo.
<BR>&nbsp;&nbsp;&nbsp;&nbsp;&nbsp;Ali loš odnos prema vlastitom telu još nije značio i samoubistvo. Nikada nije istinski razmišljao o tome. Zašto?
<BR>&nbsp;&nbsp;&nbsp;&nbsp;&nbsp;Pitanje je ostalo bez odgovora. On nije bio prisiljen ni na šta niti se pokorio životu koji bi mu bio nametnut. I evo gde je sada, osam meseci nakon što je pomor odneo poslednju žrtvu, devet od kako je poslednji put razgovarao sa nekim ljudskim bićem, deset od kako je Virdžinija umrla. Bio je čovek bez budućnosti, u čijoj sadašnjosti nije postojala nikakva nada. Pa ipak, nije pomišljao na samoubistvo.
<BR>&nbsp;&nbsp;&nbsp;&nbsp;&nbsp;Instinkt? Ili je možda u pitanju bila obična glupost? Nesposobnost da se sagleda nužnost samoubistva? Zašto to nije učinio u početku, kada je bio u ponoru depresije? Šta ga je nagnalo da utvrdi kuću, instalira hladnjak, generator, elektični štednjak, rezervoar za vodu, da podigne staklenu baštu, napravi radionicu, spali okolne kuće, sakupi ploče, knjige i velike zalihe hrane, pa čak - gotovo da čovek ne poveruje - i da rasprostre veliku tapiseriju na zid.
<BR>&nbsp;&nbsp;&nbsp;&nbsp;&nbsp;Zaklopio je oči. Zašto se pitati, zašto uopšte misliti? Nije bilo odgovora. Njegovo životarenje bilo je glupo i nerazumno. Pa ipak, nije još bio načisto sa samim sobom da bi već okončao sve to.
<BR>&nbsp;&nbsp;&nbsp;&nbsp;&nbsp;Nešto kasnije zalepio je pocepane delove tapiserije. Zakrpljena mesta nisu izgledala loše, osim kada bi ih posmatrao iz neposredne blizine.
<BR>&nbsp;&nbsp;&nbsp;&nbsp;&nbsp;Pokušao je u jednom trenutku da ponovo razmišlja o problemu bacila, a onda je shvatio da ne može da se usredsredi ni na šta, izuzev na psa. Na vlastito zaprepašćenje, uhvatio je sebe jednog trenutka kako se tiho moli da se psu ništa ne dogodi. Bio je to momenat kada je osetio očajničku potrebu da veruje u boga koji vodi računa o svojoj pastvi. Ali čak i moleći se, osetio je tračak samoprezira i znao je da je svakog trenutka u stanju da izvrgne ruglu svoju molitvu.
<BR>&nbsp;&nbsp;&nbsp;&nbsp;&nbsp;Pa ipak, nekako je uspeo da obuzda bezbožnika u sebi i da nastavi sa molitvom. Jer žarko je želeo tog psa, on mu je bio više nego potreban.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
