<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Budilnik nije zvonio zato što je zaboravio da ga navije. Duboko je disao u snu dok mu je telo bilo nepokretno poput čelične statue. Kada je konačno otvorio oči već je bilo deset. Promrmljavši neku kletvu, on se pridiže i prebaci noge preko ivice postelje. Istovremeno, u glavi poče sve da mu bubnja kao da je mozak pokušavao da mu se probije kroz lobanju. Prokleti mamurluk, pomisli on. Samo mi je još to bilo potrebno.
<BR>&nbsp;&nbsp;&nbsp;&nbsp;&nbsp;Oduprevši se o zadnji deo kreveta, on ustade i teturavo krenu u kupatilo. Ispljuskao je vodom lice i nakvasio glavu. Loše, baš loše, ponavljao je u sebi. Užasno se osećam. Ugledao je svoje ispijeno i neobrijano lice u ogledalu i za trenutak mu pade na pamet da se polako ali sigurno približava četrdesetim godinama. Ljubav - to je još jedino moglo da ga povrati; ova misao mu zaleprša svešću poput vlažnog rublja na vetru.
<BR>&nbsp;&nbsp;&nbsp;&nbsp;&nbsp;Lagano je otišao do trpezarije i otvorio prednja vrata. Sa usana mu skliznu kletva kada je ugledao sklupčano telo žene na trotoaru. Počeo je da škrguće zubima, ali od toga mu je u glavi jezivo zabubnjalo. Dosta mi je svega, pomisli.
<BR>&nbsp;&nbsp;&nbsp;&nbsp;&nbsp;Nebo je bilo sivo i mrtvo. Odlično, pade mu na um. Još jedan prokleti dan u ovoj smrdljivoj pacovskoj jazbini. Zalupio je ljutito vrata, ali mu taj tresak gotovo probi bubne opne. Začuo je kako spolja otpadaju ostaci ogledala i rasprskavaju se na betoniranoj stazi. Baš dobro! Usne mu se bolno zgrčiše i iz njih nestade i poslednja kap krvi.
<BR>&nbsp;&nbsp;&nbsp;&nbsp;&nbsp;Dve šolje vrele crne kafe samo su povećale mučninu koju je osećao u stomaku. On odgurnu ibrik i krenu u trpezariju. Do đavola sve, pomisli. Napiću se ponovo.
<BR>&nbsp;&nbsp;&nbsp;&nbsp;&nbsp;Ali piće je imalo ukus terpentina i on zavitla čašu o zid sa uzvikom gađenja, gledajući kako tečnost curi na prašnjavi ćilim. Ovako ću ostati bez čaša, pomisli ogorčeno. Ova misao poče da mu bolno odzvanja u glavi. Stajao je nepomično neko vreme, isprekidano dišući.
<BR>&nbsp;&nbsp;&nbsp;&nbsp;&nbsp;Zatim je otišao do kauča i sručio se na njega, lagano tresući glavom. Nije bilo pomoći; upropastili su ga, ti smrdljivi kopilani, sasvim su ga dotukli.
<BR>&nbsp;&nbsp;&nbsp;&nbsp;&nbsp;Ponovo mu se vratilo osećanje nemira; osećanje kao da se širi, a kuća smanjuje, tako da je svakog sekunda mogao da probije njene zidove u eksploziji drveta, maltera i cigli. Ustao je i pošao brzo prema vratima, dok su mu ruke drhtale. Kada je izašao na travnjak, pluća mu nagonski počeše da udišu svež jutarnji vazduh. Namerno je okrenuo glavu od kuće koju je mrzeo. Istu mržnju osećao je i prema okolnim zgradama, prema pločnicima, trotoarima, travnjacima i svemu onome što se nalazilo u ulici Kimaron.
<BR>&nbsp;&nbsp;&nbsp;&nbsp;&nbsp;Bes je rastao u njemu. Najednom mu postade jasno da mora da ode odavde. Bez obzira na to što je dan bio oblačan, on će neizostavno otići. Zaključao je prednja vrata, otvorio garažu i zakačio pokretnu kapiju za nizak plafon. Nije se osvrnuo da je vrati natrag. Brzo ću se vratiti, pomisli. Idem samo na kratko.
<BR>&nbsp;&nbsp;&nbsp;&nbsp;&nbsp;Izveo je natraške kamionet na ulicu, ispravio ga i snažno pritisnuo papučicu za gas, uputivši se prema Kampton bulevaru. Nije znao kuda je krenuo.
<BR>&nbsp;&nbsp;&nbsp;&nbsp;&nbsp;Skrenuo je oko ugla brzinom od četrdeset milja na čas, a kod sledećeg bloka brzinomer je pokazivao šezdeset pet. Kola munjevito pojuriše napred i on oseti kako mu papučica za gas dodiruje pod. Rukama je čvrsto stezao volan, dok mu je lice bilo nepomično kao u statue. Brzinom od osamdeset milja na čas projurio je beživotnim, pustim bulevarom čiju je tišinu samo za kratko narušila buka njegovog motora.
<BR>
<BR>&nbsp;&nbsp;&nbsp;&nbsp;&nbsp;Stvari bujaju i rastu u prirodi i polako je zaposedaju, pade mu na pamet dok je tromo koračao travnatom stazom na groblju. Trava je bila toliko visoka da se povijala pod vlastitom težinom i pucketala pod njegovim teškim cipelama. Nije se čuo nikakav zvuk izuzev bata njegovih koraka i poja ptica koji je sada izgledao sasvim bezosećajan. Nekada sam mislio da ptice pevaju zato što je na svetu sve kako treba, promrmlja u sebi Robert Nevil. Sada znam da nisam bio u pravu. One pevaju zato što ne shvataju stvari.
<BR>&nbsp;&nbsp;&nbsp;&nbsp;&nbsp;Vozio je dobrih šest milja, sa papučicom za gas na podu, pre no što mu je postalo jasno kuda ide. Bilo je čudno na koji su mu način mozak i telo uklonili ovaj smer iz svesti. Jedino je bio svestan da je mamuran, neraspoložen i da mora da ode iz kuće. Ni na kraj pameti mu mje padalo da je krenuo u posetu Virdžiniji. Pa ipak, on je nepogrešivo vozio u tom pravcu, i to što je brže mogao. Parkirao je kola uz pločnik i ušao kroz rasklimatanu kapiju, uputivši se odlučnim korakom preko gustog travnjaka.
<BR>&nbsp;&nbsp;&nbsp;&nbsp;&nbsp;Koliko već ima od kada je poslednji put bio ovde? Mora da je prošlo najmanje meseca dana. Bilo mu je žao što nije poneo cveće, ali kako je to mogao da učini, kada je tek pred kapijom shvatio kuda je krenuo.
<BR>&nbsp;&nbsp;&nbsp;&nbsp;&nbsp;Usne mu se skupiše pod iznenadnom plimom starog bola. Zašto nije mogao i Keti da donese ovde? Zašto je tako slepo slušao one budale i njihova glupa pravila za vreme zaraze. Da je bar sada ovde pored svoje majke. Ne počinji ponovo, prekorio je sebe.
<BR>&nbsp;&nbsp;&nbsp;&nbsp;&nbsp;Približavajući se kapeli, trgao se kada je primetio da su čelična vrata odškrinuta. Oh, ne, pomisli. Potrčao je kroz vlažnu travu. Ako su je se dočepali, zapaliću čitav grad. Tako mi Boga! Spaliću ga do temelja ako su je samo dotakli!
<BR>&nbsp;&nbsp;&nbsp;&nbsp;&nbsp;Naglo je otvorio vrata koja se odbiše o zid uz šupalj, ječav zvuk. Pogled mu se munjevito upravi prema kamenom postolju na kome se nalazio zatvoren kovčeg.
<BR>&nbsp;&nbsp;&nbsp;&nbsp;&nbsp;Napetost minu; ponovo je povratio dah. I dalje je stajao nedirnut. A zatim mu pogled skliznu na sklupčano telo čoveka koji je ležao na hladnom podu u jednom uglu kapele.
<BR>&nbsp;&nbsp;&nbsp;&nbsp;&nbsp;Sa uzvikom besa Robert Nevil priđe telu, zgrabi čoveka za kragnu i poče da ga vuče po podu. Kada je došao do vrata, podiže telo i silovito ga izbaci na travu. Trup se okrenu na Ieđa, a bledo lice upravi se ka nebu.
<BR>&nbsp;&nbsp;&nbsp;&nbsp;&nbsp;Robert Nevil se vrati u kapelu, dok su mu se grudi brzo dizale i spuštale. Zatim je zatvorio oči i stajao nepomično neko vreme sa dlanovima koji su počivali na poklopcu kovčega. Ovde sam, pomisli. Vratio sam se. Sećaš li me se?
<BR>&nbsp;&nbsp;&nbsp;&nbsp;&nbsp;Izbacio je napolje cveće koje je doneo poslednji put i očistio kapelu od lišća koje je vetar uneo kroz odškrinuta vrata. Zatim je seo pored kovčega i priljubio čelo uz hladni metal. Tišina ga je obavila svojim hladnim i nežnim rukama.
<BR>&nbsp;&nbsp;&nbsp;&nbsp;&nbsp;Kada bih sada mogao da umrem, pomisli; mirno, blago bez napora i muke. Kada bih mogao da budem sa njom. Kada bih samo smeo da verujem da ću jednom ponovo biti sa njom.
<BR>&nbsp;&nbsp;&nbsp;&nbsp;&nbsp;Prsti mu se polako skupiše u šaci i glava mu klonu na grudi.
<BR>&nbsp;&nbsp;&nbsp;&nbsp;&nbsp;Virdžinija. Uzmi me kod sebe.
<BR>&nbsp;&nbsp;&nbsp;&nbsp;&nbsp;Kristalno bistra suza kanu na njegovu nepokretnu ruku...
<BR>&nbsp;&nbsp;&nbsp;&nbsp;&nbsp;Nije imao pojma koliko je već ovde. Posle izvesnog vremena čak i najdublja tuga počinja da bledi, najdublji očaj gubi početnu oštrinu. Bičevani uvek na kraju ogugla na bič.
<BR>&nbsp;&nbsp;&nbsp;&nbsp;&nbsp;On se podiže u uspravan položaj. I dalje sam živ, pomisli sa setom; srce mi još kuca, krv mi teče venama, telo, mišići i tkiva su živi - ali sve je to bez ikakve svrhe.
<BR>&nbsp;&nbsp;&nbsp;&nbsp;&nbsp;Stajao je još jedan trenutak gledajući u kovčeg, a zatim se okrenu i sa uzdahom iziđe, pažljivo zatvorivši vrata kao da je želeo da je ne uznemiri u snu.
<BR>&nbsp;&nbsp;&nbsp;&nbsp;&nbsp;Sasvim je zaboravio na čoveka. Gotovo da se sapleo o njega izlazeći iz kapele. Promrmljao je neku kletvu dok ga je zaobilazio.
<BR>&nbsp;&nbsp;&nbsp;&nbsp;&nbsp;A onda se iznenada trže.
<BR>&nbsp;&nbsp;&nbsp;&nbsp;&nbsp;Šta je ovo? Pogledao je sa nevericom prema čoveku. On je bio mrtav. Stvarno mrtav. Ali kako je to moguće? Promena se dogodila tako brzo; ovaj čovek je već izgledao i zaudarao kao da je mrtav danima.
<BR>&nbsp;&nbsp;&nbsp;&nbsp;&nbsp;Mozak je počeo grozničavo da mu radi. Nešto je ubilo vampira; nešto veoma neobično. Srce je bilo netaknuto, nije bilo ni traga od belog luka, pa ipak...
<BR>&nbsp;&nbsp;&nbsp;&nbsp;&nbsp;Smrt je očigledno bila nenasilna. Pa naravno - svetlost dana! Osećao se kao potpuni idiot. Ćitavih pet meseci je znao razlog zbog koga oni ostaju unutra preko dana, a uopšte mu nije pošlo za rukom da poveže stvari. Zatvorio je oči, proklinjući vlastitu nedomišljatost.
<BR>&nbsp;&nbsp;&nbsp;&nbsp;&nbsp;Sunčevi zraci: infracrveni i ultraljubičasti. Mora da su oni posredi. Ali zašto? Do đavola, kada bi makar nešto znao o uticaju sunčevih zraka na ljudski organizam.
<BR>&nbsp;&nbsp;&nbsp;&nbsp;&nbsp;A onda mu na pamet pade još nešto. Ovaj čovek bio je pravi vampir; živi mrtvac. Da li bi sunčeva svetlost imala istog uticaja i na sve vampire koji su još živi?
<BR>&nbsp;&nbsp;&nbsp;&nbsp;&nbsp;Uzbuđenje koje već nije osetio mesecima nagna ga da potrči prema kamionetu.
<BR>&nbsp;&nbsp;&nbsp;&nbsp;&nbsp;Kada su se vrata sa treskom zatvorila iza njega, zapitao se da li bi možda trebalo da ukloni mrtvaca. Da li će telo privući ostale, da li će oni oskrnaviti kapelu? Ne, sigurno se neće približiti kovčegu; on je bio osiguran belim lukom. Osim toga, čovekova krv bila je sada mrtva...
<BR>&nbsp;&nbsp;&nbsp;&nbsp;&nbsp;Ponovo mu je tok misli prekinuo iznenadni zaključak. Sunčevi zraci su sigurno učinili nešto sa njegovom krvlju!
<BR>&nbsp;&nbsp;&nbsp;&nbsp;&nbsp;A šta ako su sve stvari u nekoj vezi sa krvlju? Beli luk, krst, ogledalo, kolac, sunčeva svetlost, zemlja u kojoj neki od njih počivaju. Nije mu bilo jasno, kako, ali...
<BR>&nbsp;&nbsp;&nbsp;&nbsp;&nbsp;Moraće mnogo toga da pročita, dosta stvari da proveri. Možda je to ono što mu je bilo potrebno. Odavno je već planirao da to malo prouči ali je kasnije zaboravio na celu stvar. Sada mu je ova zamisao ponovo dala podstreka.
<BR>&nbsp;&nbsp;&nbsp;&nbsp;&nbsp;Upalio je motor i brzo krenuo ulicom. Kada je stigao u stambeni kvart, zaustavio je kola ispred prve kuće. Požurio je stazom do ulaznih vrata, ali su ona bila zaključana. Kako nije mogao da provali unutra, pojurio je do sledeće kuće, obrecnuvši se nestrpljivo. Ovoga puta vrata su bila otključana i on protrča kroz predsoblje do zamračene trpezarije, a zatim se brzo pope uz stepenice, presvučene tepihom, preskačući po dve odjednom.
<BR>&nbsp;&nbsp;&nbsp;&nbsp;&nbsp;Ženu je pronašao u spavaćoj sobi. Bez oklevanja, on strže pokrivač sa nje i zgrabi je za zglavke na rukama. Kada joj je svalio telo na pod ona muklo zakrklja. Dok ju je vukao kroz hodnik i niz stepenice iz njenog grla razlegali su se prigušeni zvuci.
<BR>&nbsp;&nbsp;&nbsp;&nbsp;&nbsp;Nalazili su se u trpezariji kada je počela da se miče.
<BR>&nbsp;&nbsp;&nbsp;&nbsp;&nbsp;Ruke joj se čvrsto obaviše oko njegovih zglobova, a telo poče da se izvija i trza. Oči su joj i dalje bile zatvorene, ali je bučno dahtala i mrmljala, pokušavajući da mu se istrgne iz ruku. Njeni crni nokti zariše mu se u meso. On trže ruku sa ljutitim uzvikom i nastavi da je vuče kroz kuću za kosu. Da je smatrao ove ljude iole sličnim sebi, verovatno bi osetio grižu savesti zbog svega ovoga; ali okolnosti su bile takve da je on sasvim prenebregao sažaljenje. Osim toga, sada je bio i ponesen strašću da izvrši opit, tako da nije primećivao ništa drugo.
<BR>&nbsp;&nbsp;&nbsp;&nbsp;&nbsp;Pa ipak, stresao se kada je začuo prodoran krik užasa koji je ona ispustila kada ju je izvukao na pločnik.
<BR>&nbsp;&nbsp;&nbsp;&nbsp;&nbsp;Bespomoćno se izvijala na trotoaru, sa rukama koje su se grčile i skupljale, dok joj se na usnama pomaljale crvene pege. Robert Nevil ju je netremice posmatrao.
<BR>&nbsp;&nbsp;&nbsp;&nbsp;&nbsp;Jabučica mu zaigra u grlu. Želeo je da ga obuzme osećanje nemilosrdne brutalnosti. Pa ipak, ugrizao se za usnu dok ju je posmatrao. U redu, vidim da pati - pokušao je da umiri savest - ali ona je jedna od njih i sigurno bi me rado ubila kada bi joj se ukazala prilika. Stvari moraju tako da se postave; to je jedini način. Stisnutih zuba, on je nepomično stajao i posmatrao je kako umire.
<BR>&nbsp;&nbsp;&nbsp;&nbsp;&nbsp;Posle nekoliko minuta žena je prestala da se kreće i krklja, a ruke joj beživotno klonuše na asfalt poput belih latica. Robert Nevil kleknu i opipa joj puls. Ništa nije osetio pod prstima. Telo je već počelo da se hladi.
<BR>&nbsp;&nbsp;&nbsp;&nbsp;&nbsp;On se uspravi sa smeškom na usnama. Znači, istina je. Kolci mu više nisu potrebni. Posle dugo vremena najzad je pronašao bolji način.
<BR>&nbsp;&nbsp;&nbsp;&nbsp;&nbsp;A onda mu najednom zastade dah. Kako može da bude siguran da je ona stvarno mrtva? Kako to da sazna pre zalaska sunca?
<BR>&nbsp;&nbsp;&nbsp;&nbsp;&nbsp;Ova pomisao ispunila ga je nemoćnim besom. Zašto svako novo pitanje obesnaži prethodni odgovor?
<BR>&nbsp;&nbsp;&nbsp;&nbsp;&nbsp;Počeo je podrobnije da razmišlja o tome dok je ispijao konzervu soka od paradajza koju je uzeo iz obližnje samoposluge.
<BR>&nbsp;&nbsp;&nbsp;&nbsp;&nbsp;Kako da sazna? Nikako nije mogao da ostane pored žene do sumraka.
<BR>&nbsp;&nbsp;&nbsp;&nbsp;&nbsp;Povedi je sa sobom, budalo.
<BR>&nbsp;&nbsp;&nbsp;&nbsp;&nbsp;Oči mu se ponovo zaklopiše i on oseti kako mu telom prostruja talas nezadovoljstva. Danas mu nije pošlo za rukom da uoči nijedan očigledan odgovor. Sada će morati da se vrati natrag i da je nađe, ali više nije znao gde se kuća tačno nalazi.
<BR>&nbsp;&nbsp;&nbsp;&nbsp;&nbsp;Uključio je motor i izašao iz parkirališta, bacivši pogled na časovnik. Tri sata. Ima dovoljno vremena da se vrati pre no što oni dođu. Pritisnuo je papučicu za gas i kamionet jurnu brže.
<BR>&nbsp;&nbsp;&nbsp;&nbsp;&nbsp;Bilo mu je potrebno pola časa da pronade kuću. Žena je i dalje ležala na pločniku u istom položaju. Navukavši rukavice, Nevil spusti zadnja vrata kamioneta, a zatim krenu prema telu. Dok je prilazio pogled mu skliznu niz njene obline. Dosta, ne počinji ponovo, za ime boga.
<BR>&nbsp;&nbsp;&nbsp;&nbsp;&nbsp;Dovukao je ženu do kamioneta i utovario je u zadnji deo. Zatim je zatvorio vrata i skinuo rukavice. Ušavši u kabinu, bacio je pogled na časovnik. Tri sata. Ima dovoljno vremena da...
<BR>&nbsp;&nbsp;&nbsp;&nbsp;&nbsp;Protresao je sat i prislonio ga uz uho. Srce mu brže zakuca.
<BR>&nbsp;&nbsp;&nbsp;&nbsp;&nbsp;Časovnik je stao.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
