<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;"Destilisano iz Allium sativum, rod Lilacea, koji obuhvata beli luk, praziluk, crni luk i vlašac. Blede je boje i prodornog mirisa, sa izvesnim količinama alil sulfida. Sastoji se od 64,6% vode, 6,8% belančevina, 0,1% masti, 26,3% ugljenih hidrata, 0,8% vlakana i 1,4% praha."
<BR>&nbsp;&nbsp;&nbsp;&nbsp;&nbsp;To je, dakle, ovo. Odmeravao je na desnom dlanu jednu od ružičastih, smežuranih glavica. Već ih je čitavih sedam meseci nizao u smrdljive češnjeve i vešao ih oko kuće, nemajući pri tom ni najmanju ideju zbog čega one odbijaju vampire. Bilo je krajnje vreme da to ustanovi.
<BR>&nbsp;&nbsp;&nbsp;&nbsp;&nbsp;Stavio je glavicu na mali sto. Praziluk, crni luk i vlašac. Da li su i oni efikasni kao beli luk? Stvarno bi se osećao kao poslednja budala ako se to pokaže tačnim; bio je prinuđen da se miljama udalji od kuće u potrazi za belim lukom, dok je crnog luka bilo svuda u izobilju.
<BR>&nbsp;&nbsp;&nbsp;&nbsp;&nbsp;Izrezao je glavicu u kriške i omirisao rezak miris na širokoj oštrici satare.
<BR>&nbsp;&nbsp;&nbsp;&nbsp;&nbsp;Dobro, a šta sad? U prošlosti nije postojalo ništa što bi mu pomoglo; jedino neproverena priča o insektima prenosnicima virusa. Sada je bio siguran da u tome nema nimalo istine.
<BR>&nbsp;&nbsp;&nbsp;&nbsp;&nbsp;Pa ipak, prošlost je nešto donela; bol zbog sećanja. Svaka prizvana reč bila je kao oštrica noža koja ga duboko zaseca. Stare rane ponovo su prokrvarile pri pomisli na nju. Međutim, konačno je morao da se zaustavi, zaklopljenih očiju i stisnutih pesnica, i da se vrati u sadašnjost onakvu kakva jeste, a ne da se celim bićem neprestano podaje prošlosti. Ali jedino je piće, koje je odagnavalo sva razmišljanja, moglo da obuzda plimu bola koju je donosilo sećanje.
<BR>&nbsp;&nbsp;&nbsp;&nbsp;&nbsp;Nesvesno je zamutio pogledom. U redu, do đavola, reče u sebi, učini nešto!
<BR>&nbsp;&nbsp;&nbsp;&nbsp;&nbsp;Ponovo se vratio na tekst: voda - da li je to? - upita se. Ne, bilo bi smešno; sve stvari sadrže vodu u sebi. Belančevine? Ne. Masti? Ne. Ugljeni hidrati? Ne. Vlakna? Ne. Prah? Ne. Pa šta onda? "Karakteristični miris i ukus potiču od jedne vrste ulja koje se sastoji uglavnom od alil sulfida i alil izoticijanata a na koji otpada svega 0,2% ukupne težine."
<BR>&nbsp;&nbsp;&nbsp;&nbsp;&nbsp;Možda ovde leži odgovor.
<BR>&nbsp;&nbsp;&nbsp;&nbsp;&nbsp;Ponovo je uzeo knjigu. "Alil sulfid se dobija zagrevanjem ulja od slačice i potasijum sulfida na temperaturi od sto stepeni."
<BR>&nbsp;&nbsp;&nbsp;&nbsp;&nbsp;Podigavši pogled sa knjige, zavalio se u naslonjaču u trpezariji i zamišljeno uzdahnuo. Gde, do đavola, da pronađem ulje od slačice i potasijum sulfid? Odakle mi oprema za eksperimentisanje? Baš lepo, pomisli u sebi. Prvi korak, i već si se sapleo.
<BR>&nbsp;&nbsp;&nbsp;&nbsp;&nbsp;Nevoljno je ustao i otišao do bara. Ali dok je sipao piće u čašu, nešto se prelomi u njemu. Ne, za ime boga, nije imao nameru da nastavi ovako kao slepac, da provodi besmislene i jalove dane sve do starosti ili dok ga neka nesreća ne savlada. Ili će pronaći odgovor, ili će dići ruke od svega, uključujući tu i život.
<BR>&nbsp;&nbsp;&nbsp;&nbsp;&nbsp;Bacio je pogled na časovnik. Deset i dvadeset pre podne. Još ima vremena. Žurno je otišao do hodnika gde se nalazio telefonski imenik. Postojalo je jedno takvo mesto u Inglvudu.
<BR>&nbsp;&nbsp;&nbsp;&nbsp;&nbsp;Četiri časa kasnije pridigao se sa tezge, protegnuvši noge; alil sulfid mu se duboko uvukao pod kožu, ali je zato prvi put osetio zadovoljstvo zbog uspešno obavljenog posla.
<BR>&nbsp;&nbsp;&nbsp;&nbsp;&nbsp;Pomalo uzbuđen, otrčao je do kola, isterao ih na ulicu i brzo prošao kroz područje koje je ranije očistio i obeležio proverene kuće masnom kredom. Znao je da je sasvim moguće da su se neki vampiri ipak provukli u očišćenu zonu i da se tu kriju. Ali sada nije imao nimalo vremena za njih.
<BR>&nbsp;&nbsp;&nbsp;&nbsp;&nbsp;Pošto se parkirao, ušao je u jednu kuću i uputio se pravo u spavaću sobu. Tu je ležala mlada žena sa tragovima zgrušane krvi na usnama.
<BR>&nbsp;&nbsp;&nbsp;&nbsp;&nbsp;Okrenuvši je na trbuh, Nevil joj podiže suknju i zabode joj inekciju alil sulfida u meku, mesnatu butinu. Zatim ju je ponovo okrenuo na leđa i povukao se jedan korak. Dobrih pola sata stajao je nepomično i posmatrao.
<BR>&nbsp;&nbsp;&nbsp;&nbsp;&nbsp;Ništa se nije dogodilo.
<BR>&nbsp;&nbsp;&nbsp;&nbsp;&nbsp;Više ništa ne razume, prostruja mu u svesti. Vešam beli luk oko kuće i vampiri beže od njega. A glavni sastojak belog luka je ulje koje sam ubrizgao ovoj ženi. Ali ništa se nije dogodilo.
<BR>&nbsp;&nbsp;&nbsp;&nbsp;&nbsp;Do sto đavola, baš se ništa nije dogodilo. Tresnuo je o pod bočicu i krenuo kući, drhteći od besa i nezadovoljstva. Pre sumraka, napravio je mali drveni ram i postavio ga na prednjem travnjaku, a zatim obesio na njega nekoliko strukova crnog luka. Proveo je potpuno treznu noć, pošto ga je pomisao na posao koji ga još očekuje držala daleko od boce viskija.
<BR>&nbsp;&nbsp;&nbsp;&nbsp;&nbsp;Kada je ujutro izišao napolje, video je slomljen drveni ram.
<BR>
<BR>&nbsp;&nbsp;&nbsp;&nbsp;&nbsp;Krst. Držao je u ruci jedno zlatno raspeće koje se presijavalo na popodnevnom suncu. I ovo je rasterivalo vampire.
<BR>&nbsp;&nbsp;&nbsp;&nbsp;&nbsp;Zašto? Da li je postojao logični odgovor, nešto što bi mogao da prihvati, a da se ne oklizne na koru banane misticizma. Bio je samo jedan način da se to utvrdi. Podigao je ženu iz kreveta, pokušavajući da se ne obazire na pitanje koje mu je sinulo u umu: zbog čega uvek bira žene za eksperimente? Nije hteo da prizna da je to stvar njegovog hotimičnog izbora. Ova je jednostavno bila prva na koju je naišao i to je sve. A šta je sa čovekom u trpezariji, pomisli? Za ime boga! - on odmahnu glavom. Pa neću je silovati.
<BR>&nbsp;&nbsp;&nbsp;&nbsp;&nbsp;Hajde, Nevile, priberi se. Čeka te posao.
<BR>&nbsp;&nbsp;&nbsp;&nbsp;&nbsp;Počeo je da podozreva da mu se neke stvari odveć motaju po glavi. Jednom će morati ozbiljno da ispita svoju savest. Sada je to bila samo još jedna briga više. Uostalom, moral je pao sa društvom. Sada je on imao svoju vlastitu etiku.
<BR>&nbsp;&nbsp;&nbsp;&nbsp;&nbsp;Našao si dobar izgovor, Nevile! Oh, prekini!
<BR>&nbsp;&nbsp;&nbsp;&nbsp;&nbsp;Nije mogao da provede celo popodne pored nje. Pošto ju je vezao za stolicu, povukao se u garažu i tu neko vreme sređivao auto. Ona je nosila pripijenu crnu haljinu, a kada bi je gledao kako diše videlo se mnogo toga. Dosta sa tim. Prekini već jednom... Bila je to laž, znao je, ali nije mogao da joj se odupre.
<BR>&nbsp;&nbsp;&nbsp;&nbsp;&nbsp;Srećom, najzad je i noć došla. Zatvorio je garažu, vratio se do kuće, zaključao prednja vrata i postavio tešku gredu. Zatim je pripremio piće i seo na kauč naspram žene.
<BR>&nbsp;&nbsp;&nbsp;&nbsp;&nbsp;Sa tavanice, tačno ispred njenog lica, visio je krst.
<BR>&nbsp;&nbsp;&nbsp;&nbsp;&nbsp;U pola sedam ona otvori oči. Dogodilo se to brzo, kao kod spavača koga nakon buđenja očekuje neki sasvim određen posao i koji se ne vraća u svest bunovno i pospano, već odsečnim i odlučnim pokretom, budući da zna šta ga očekuje narednog dana.
<BR>&nbsp;&nbsp;&nbsp;&nbsp;&nbsp;Kada je ugledala krst, munjevito odvrati pogled sa paničnim krikom i telo poče da joj se izvija u stolici.
<BR>&nbsp;&nbsp;&nbsp;&nbsp;&nbsp;"Zašto se bojiš?" upita je, zbunjen zvukom svog glasa koji odavno nije čuo.
<BR>&nbsp;&nbsp;&nbsp;&nbsp;&nbsp;Oči joj se iznenada upraviše ka njemu. On zadrhta od tog pogleda. Način na koji su se oči caklile, a jezik palacao između usana, kao da postoji sam za sebe u ustima; način na koji je izvijala telo pokušavajući da mu se približi; besno škrgutanje koje joj se začulo iz grla slično režanju psa koji brani kost - sve ga je to užasnulo.
<BR>&nbsp;&nbsp;&nbsp;&nbsp;&nbsp;"Krst", ponovi on nervozno. "Zašto ga se plašiš?"
<BR>&nbsp;&nbsp;&nbsp;&nbsp;&nbsp;Pokušala je da se oslobodi veza, dok su joj se ruke napinjale duž naslona stolice. Ni reči nije izustila; čulo se samo hrapavo, isprekidano dahtanje. Telo joj se koprcalo na stolici, a oči su plamtele u pravcu njega.
<BR>&nbsp;&nbsp;&nbsp;&nbsp;&nbsp;"Krst!" urliknu on ljutito.
<BR>&nbsp;&nbsp;&nbsp;&nbsp;&nbsp;Skočio je na noge, a boca koju je držao pade i razbi se po tepihu. Zgrabio je uže napreglim prstima i prineo joj krst uz same oči. Ona mahnito trže glavu sa preplašenim krikom i odskoči u stolici.
<BR>&nbsp;&nbsp;&nbsp;&nbsp;&nbsp;"Gledaj u ovo!" uzviknu Nevil.
<BR>&nbsp;&nbsp;&nbsp;&nbsp;&nbsp;Zvuk bezumnog užasa razleže se iz nje. Oči su joj divlje šarale po prostoriji, velike bele oči sa zenicama kao dve trunke čađi.
<BR>&nbsp;&nbsp;&nbsp;&nbsp;&nbsp;Zgrabio ju je za ramena, ali onda naglo trže ruke natrag. Krv je kapala iz rane koju je ona napravila svojim oštrim zubima.
<BR>&nbsp;&nbsp;&nbsp;&nbsp;&nbsp;Trbušni mišići mu se zgrčiše. Ponovo je posegao rukom prema njoj, ali ovoga puta je uhvati za obraze i iskrenu joj glavu u stranu.
<BR>&nbsp;&nbsp;&nbsp;&nbsp;&nbsp;Deset minuta kasnije izbacio je njeno telo napolje i zalupio vrata ispred nosa razjarene mase. Ponovo je stajao neko vreme pred vratima, teško dišući. Kroz izolaciju do njega su dopirali prigušeni zvuci borbe šakala oko plena.
<BR>&nbsp;&nbsp;&nbsp;&nbsp;&nbsp;Zatim je otišao u kupatilo i isprao ranu alkoholom, gotovo uživajući u žestokom bolu.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
