<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Prvi koji je našao bio je neispravan.
<BR>&nbsp;&nbsp;&nbsp;&nbsp;&nbsp;Osnova je bila veoma slabo izbalansirana, tako da ju je svaka vibracija remetila. Pomicanje pokretnih delova izazivalo je podrhtavanje čitave naprave. Ogledalo je ispalo iz ležišta pošto su pričvršćivači bili razlabavljeni. Osim toga, nedostajala je poluga za podešavanje kondenzora i polarizatora. Postojao je dalje, samo jedan točkić za korigovanje oštrine slike, tako da je morao da pomera predmet prema sočivima kada je želeo da dobije bolje uvećanje. I sama sočiva bila su u jadnom stanju.
<BR>&nbsp;&nbsp;&nbsp;&nbsp;&nbsp;Medutim, on ništa nije znao o mikroskopima, tako da je bez razmišljanja uzeo prvi na koji je naišao. Posle tri dana zavitlao ga je o zid, ljutito psujući, a potom ga besno izgazio nogama.
<BR>&nbsp;&nbsp;&nbsp;&nbsp;&nbsp;A onda, kada se malo primirio, otišao je u biblioteku i potražio knjigu o mikroskopima.
<BR>&nbsp;&nbsp;&nbsp;&nbsp;&nbsp;Kada je sledeći put krenuo po mikroskop, nije se vratio sve dok nije pronašao najbolji instrument. Ovaj je imao tri nivoa uvećanja, ispravnu polugu za podešavanje kondenzora i polarizatora, dobru osnovu, usklađene regulatore, zenicu dijafragme, valjana sočiva. To je još samo jedan primer, reče on u sebi, koliko je glupo započinjati nešto bez plana. Da, da, da, pomisli jetko.
<BR>&nbsp;&nbsp;&nbsp;&nbsp;&nbsp;Prisilio je sebe da provede prilično vremena u upoznavanju načina na koji instrumenat funkcioniše.
<BR>&nbsp;&nbsp;&nbsp;&nbsp;&nbsp;Kombinovao je ogledala sve dok nije postao vičan da upravi zrak svetlosti na objekt u deliću sekunde. Upoznao je rad sočiva koja su operisala u rasponu od tri inča do jedne dvanaestine inča. Vremenom je naučio kako da stavi kap kedrovog ulja na pločicu, a zatim da spušta cev mikroskopa, sve dok sočiva ne dodirnu ulje. Slomio je čak trinaest pločica dok mu to nije prošlo za rukom.
<BR>&nbsp;&nbsp;&nbsp;&nbsp;&nbsp;Nakon tri dana strpljivog ispitivanja, bio je u stanju da brzo upravlja točkićima regulatora uvećanja, da kontroliše dijafragme i kondenzore, da upravi preciznu količinu svetlosti na pločicu, tako da je konačno stekao istančan osećaj za upravljanje radom mikroskopa.
<BR>&nbsp;&nbsp;&nbsp;&nbsp;&nbsp;Nikada ne bi pomislio da buva izgleda tako božanstveno.
<BR>&nbsp;&nbsp;&nbsp;&nbsp;&nbsp;Zatim je usledilo postavljanje sasvim sitnih uzoraka - proces za koji se ubrzo ispostavilo da je znatno složeniji nego što je pretpostavljao.
<BR>&nbsp;&nbsp;&nbsp;&nbsp;&nbsp;Ma koliko se trudio, izgledalo je da nikako ne može da odstrani zrnca prašine iz uzoraka. Kada bi ih pogledao kroz mikroskop, učinilo mu se kao da posmatra kamenje.
<BR>&nbsp;&nbsp;&nbsp;&nbsp;&nbsp;Stvar su posebno otežale peščane oluje koje su se u proseku podizale jednom u četiri dana. Konačno je bio prinuđen da podigne zastor oko radnog stola.
<BR>&nbsp;&nbsp;&nbsp;&nbsp;&nbsp;Takođe se navikao na sistematičnost dok je radio sa sitnim uzorcima. Ustanovio je, osim toga, da neprekidan rad sa mikroskopom ne dozvoljava da se mnogo prašine nakupi na pločicama. Ponekad gunđajući, ali ipak veseo, sve stvari je konačno postavio na pravo mesto. Staklene epruvete, poklopce, igle, hemikalije - sve je sistematski bilo raspoređeno.
<BR>&nbsp;&nbsp;&nbsp;&nbsp;&nbsp;Tek tada je, na vlastito iznenađenje, otkrio da mu planski rad pruža veliko zadovoljstvo. Tako je to kad imamo u sebi nemačke krvi, pomislio je jednom.
<BR>&nbsp;&nbsp;&nbsp;&nbsp;&nbsp;A onda je konačno došao do uzorka krvi jedne žene.
<BR>&nbsp;&nbsp;&nbsp;&nbsp;&nbsp;Bili su mu potrebni dani da pravilno postavi nekoliko kapi na pločicu, a zatim da pločicu valjano centrira u fokus mikroskopa. U jednom trenutku mu se učinilo da mu to nikada neće poći za rukom.
<BR>&nbsp;&nbsp;&nbsp;&nbsp;&nbsp;A onda je slučajno jednog jutra, kao da radi nešto što je potpuno beznačajno, stavio trideset sedmu pločicu uzorka krvi pod sočivo, uključio izvor svetlosti, podesio žižnu daljinu i ogledalo i doterao dijafragmu i kondenzer. Osećao je kako mu svake sekunde srce sve brže kuca, kao da je znao da je došao pravi trenutak.
<BR>&nbsp;&nbsp;&nbsp;&nbsp;&nbsp;I odista, čas je kucnuo; za trenutak je zaustavio dah.
<BR>&nbsp;&nbsp;&nbsp;&nbsp;&nbsp;Znači, nije bio po sredi virus. Jer virus se ne može videti. Blago trepereći na pločici, nalazila se neka klica.
<BR>&nbsp;&nbsp;&nbsp;&nbsp;&nbsp;Nazvaću je vampiris. U istom trenutku kada je ugledao bakcil kroz mikroskop, ta reč mu je pala na pamet.
<BR>&nbsp;&nbsp;&nbsp;&nbsp;&nbsp;Proverivši u jednom tekstu o bakteriologiji, otkrio je da je cilindrična bakterija koju je video bio jedan redak bakcil - sićušna masa protoplazme koja se kreće kroz krv posredstvom malih bičeva koji se pružaju iz ćelijske opne. Ove kosolike vlati neprekidno se talasaju u tečnoj sredini, pokrećući bakcil napred i nazad.
<BR>&nbsp;&nbsp;&nbsp;&nbsp;&nbsp;Dugo je stajao gledajući kroz mikroskop, nesposoban da razmišlja ili da nastavi sa istraživanjem.
<BR>&nbsp;&nbsp;&nbsp;&nbsp;&nbsp;Sve nepoznate njegovih ispitivanja nalazile su se ovde, na pločici, u vidu sićušnih telašaca koja su predstavljala uzrok vampira. Svi prethodni vekovi strašljivog sujeverja raspršili su se u trenutku kada je ugledao klicu.
<BR>&nbsp;&nbsp;&nbsp;&nbsp;&nbsp;Naučnici su, dakle, bili u pravu; bakterija je bila izazivač. Njemu, Robertu Nevilu, jedinom preživelom čoveku, palo je u delo da okonča istraživanje i otkrije ubicu - klicu koja je postojala u vampirima.
<BR>&nbsp;&nbsp;&nbsp;&nbsp;&nbsp;Iznenada ga preplavi sva težina razočarenja. Doći do odgovora sada kada je bilo suviše kasno, predstavljalo je užasnu ironiju. Pokušao je uzaludno da odagna očaj, ali mu to nije pošlo za rukom. Nije znao gde da počne i osećao se potpuno bespomoćno pred problemom. Da li postoji bilo kakva nada da izleči one koji su još živi? Nije znao ništa o bakterijama.
<BR>&nbsp;&nbsp;&nbsp;&nbsp;&nbsp;Međutim, već ću naučiti nešto, pomisli odlučno. Tog trenutka je rešio da još ozbiljnije prione na posao.
<BR>
<BR>&nbsp;&nbsp;&nbsp;&nbsp;&nbsp;Izvesne vrste bakcila, kada bi životni uslovi postali nepogodni za njih, pokazivali su sposobnost stvaranja, iz samih sebe, telašca koja su dobila naziv spore.
<BR>&nbsp;&nbsp;&nbsp;&nbsp;&nbsp;One su predstavljale kondenzovan ćelijski sadržaj u ovalnom telu sa debelim zidovima. Kada bi se oformilo, ovakvo telo bi se odvajalo od bakcila i postajalo slobodna spora, izuzetno otporna na fizičke i hemijske promene.
<BR>&nbsp;&nbsp;&nbsp;&nbsp;&nbsp;Kasnije, kada bi se uslovi poboljšali, spora se opet pretvarala u bakcil, ponovo zadobijajući sve osobenosti matične klice.
<BR>&nbsp;&nbsp;&nbsp;&nbsp;&nbsp;Robert Nevil je stajao pred radnim stolom, zaklopljenih očiju i sa rukama čvrsto oslonjenim o ivicu pulta. Tu je negde, tu je negde! - ponavljao je u sebi. Ali gde?
<BR>&nbsp;&nbsp;&nbsp;&nbsp;&nbsp;Pretpostavimo, otpočeo je sa razmišljanjem, da vampiri nemaju krvi. U tom slučaju, uslovi za bakcil vampiris bili bi nepovoljni.
<BR>&nbsp;&nbsp;&nbsp;&nbsp;&nbsp;Zaštićujući sebe, klica stvara spore. Vampiri tada padaju u komu. A onda, kada uslovi ponovo postanu povoljni, vampiri dolaze k sebi, sasvim neoštećenog tela.
<BR>&nbsp;&nbsp;&nbsp;&nbsp;&nbsp;Ali kako klica zna da li je krv pogodna za život? Ljutito je tresnuo pesnicom o sto. A onda ponovo uze da čita. Postojalo je tu još nešto. Osećao je to.
<BR>&nbsp;&nbsp;&nbsp;&nbsp;&nbsp;Ukoliko se pravilno ne hrani, kod bakterije dolazi do abnormalnog metabolizma pri čemu otpočinje proizvodnja bakteriofaga (neživih, samoreprodukujućih proteina). Ove bakteriofage uništavaju bakterije.
<BR>&nbsp;&nbsp;&nbsp;&nbsp;&nbsp;Ukoliko nema krvi, bakcili takođe doživljavaju abnormalan metabolizam, apsorbuju vodu, nadimaju se, dok se konačno ne rasprsnu, razorivši sve ćelije.
<BR>&nbsp;&nbsp;&nbsp;&nbsp;&nbsp;Ponovo pretvaranje u spore; stvari počinju da se uklapaju.
<BR>&nbsp;&nbsp;&nbsp;&nbsp;&nbsp;U redu, pretpostavimo da vampiri ne padaju u komu. Možda se njihovo telo raspada bez krvi. Klica i dalje može da proizvodi spore i...
<BR>&nbsp;&nbsp;&nbsp;&nbsp;&nbsp;Tako je! Peščane oluje!
<BR>&nbsp;&nbsp;&nbsp;&nbsp;&nbsp;Oluja je ta koja raznosi oslobodene spore. One se uvlače u sićušne proreze na koži koje su napravila oštra zrnca prašine. Našavši se jednom u koži, spora može da se ponovo pretvori u klicu i da se umnožava prostom deobom. Ovakvim progresivnim razmnožavanjem uništava se okolno tkivo, a krvni sudovi se pune bakcilima. Kada se razori ćelijsko tkivo, bakcili oslobadaju otrovna, agresivna telešca u okolna zdrava tkiva. I tako, otrovi stižu do krvotoka. Tu se krug zatvara.
<BR>&nbsp;&nbsp;&nbsp;&nbsp;&nbsp;I sve to bez krvožednih vampira koji se šunjaju oko postelja heroina. Bez slepih miševa koji lepršaju oko prozora ukletih zamkova, bez ičeg natprirodnog.
<BR>&nbsp;&nbsp;&nbsp;&nbsp;&nbsp;Vampiri su bili stvarni. Jedino što niko nikada nije otkrio istinu o njima.
<BR>&nbsp;&nbsp;&nbsp;&nbsp;&nbsp;A onda Nevilu pade na pamet da poveže sa novim otkrićem istoriju velikih pomora.
<BR>&nbsp;&nbsp;&nbsp;&nbsp;&nbsp;Najpre se setio pada Atine. U toj katastrofi bilo je mnogo sličnosti sa zarazom iz 1975. Pre nego što je bilo šta moglo da se preduzme, grad je pao. Istoričari su zabeležili o stravičnoj žetvi crne smrti. Međutim, Robert Nevil je sada bio skloniji da veruje kako su u pitanju bili vampiri.
<BR>&nbsp;&nbsp;&nbsp;&nbsp;&nbsp;Ne, ne vampiri. Postalo mu je jasno da su duhovi bili isto tako oruđe u rukama klica kao i nedužni živi ljudi koji su bili zaraženi. Klica je bila opaki razbojnik. Klica koja se skrivala iza mračnih velova legende i sujeverja, razmahujući svojim bičem, dok su se ljudi grčili pred vlastitim strahom.
<BR>&nbsp;&nbsp;&nbsp;&nbsp;&nbsp;A šta je sa Crnim Pomorom, onim užasnim baukom koji je prohujao Evropom, desetkujući stanovništvo za čitave tri četvrtine? Vampiri?
<BR>
<BR>&nbsp;&nbsp;&nbsp;&nbsp;&nbsp;Oko deset časova uveče počela je da ga boli glava, a oči su ga pekle kao vrele kapi želatina. Bio je takođe gladan. Izvadio je odrezak iz hladnjaka i dok se meso pržilo on je otišao da se istušira.
<BR>&nbsp;&nbsp;&nbsp;&nbsp;&nbsp;Trgao se kada je kamenica zabubnjala o zid kuće. Lice mu se iskrivi u grimasu. Toliko je bio zauzet ceo dan da je sasvim smeo sa uma ovaj čopor koji bi mu se noću okupljao oko kuće i dizao graju.
<BR>&nbsp;&nbsp;&nbsp;&nbsp;&nbsp;Dok se brisao, iznenada je shvatio da ne zna koliko je od tih vampira fizički živo, a koliko se pokreće samo zahvaljujući klicama. Čudno, pomisli on, da to ne znam. Očigledno da ih je bilo iz obe grupe, pošto sam u neke pucao bez ikakvog rezultata, dok su meci druge uništavali. I tada mu sinu ideja da su mrtvi vampiri na neki način imuni na hice.
<BR>&nbsp;&nbsp;&nbsp;&nbsp;&nbsp;Ovo je ukazalo na sledeće pitanje. Zašto onda živi pohode njegovu kuću? I zašto svega nekolicina, a ne svi iz ovog područja.
<BR>&nbsp;&nbsp;&nbsp;&nbsp;&nbsp;Uz odrezak je popio čašu vina, iznenađen koliko mu je sve prijalo. Hrana mu je inače imala ukus drveta. Mora da mi se apetit danas vratio sa radom, pomisli.
<BR>&nbsp;&nbsp;&nbsp;&nbsp;&nbsp;Osim toga, celog dana uopšte nije okusio piće. Štaviše, nije ni osetio potrebu za njim. Odmahnuo je glavom. Zabolelo ga je saznanje da piće predstavlja za njega neku vrstu emocionalne utehe.
<BR>&nbsp;&nbsp;&nbsp;&nbsp;&nbsp;Odrezak je oglodao do koske, pa je čak i nju počeo da grize. Zatim je poneo bocu sa vinom u trpezariju, uključio gramofon i zavalio se u naslonjaču sa osećanjem prijatnog umora.
<BR>&nbsp;&nbsp;&nbsp;&nbsp;&nbsp;Slušao je Ravelovu 'Dafnis' i svite Jedan i Dva; sva svetla su bila pogašena izuzev lampice na gramofonu. Za trenutak mu iz svesti nestade svaka pomisao o vampirima.
<BR>&nbsp;&nbsp;&nbsp;&nbsp;&nbsp;Pa ipak, malo kasnije, nije mogao da odoli, a da ne baci još jedan pogled kroz mikroskop.
<BR>&nbsp;&nbsp;&nbsp;&nbsp;&nbsp;Vi, gadovi, pomisli, gledajući sa neobičnom radoznalošću u sićušnu protoplazmu koja je treperila na pločici. Vi mali, prljavi gadovi.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
