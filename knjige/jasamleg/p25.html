<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Zvuk; vazduhom se razlegao šapat. Robert Nevil muklo zakašlja, a zatim mu bol u grudima izobliči lice u grimasu: teško je zastenjao kada mu se glava blago pomerila na ravnom jastuku. Zvuk je postao jači, a onda se pretvorio u neobičnu mešavinu šumova. Ruke mu nemoćno klonuše niz bokove. Zašto mu nisu odagnali ovaj plamen iz grudi. Imao je utisak da mu neko neprestano stavlja usijano uglevlje na živo meso. Usne mu se ponovo zgrčiše u neizdrživom bolu, a zatim, polako i s naporom, Robert Nevil otvori oči.
<BR>&nbsp;&nbsp;&nbsp;&nbsp;&nbsp;Zurio je u grubu gipsanu tavanicu čitav minut, ne zatvarajući očne kapke. Plime i oseke bola naizmenično su mu preplavljivale grudi u nepravilnim razmacima. Lice mu je izražavalo napregnutost, čvrstu volju da se ne prepusti bolu. Ako bi ga samo za trenutak opustio, vatra u grudima postajala je nesnosna; morao je na neki način da je obuzda. Prvih nekoliko trenutaka bio je u stanju jedino da misli na bol i da se bori protiv njegovih žestokih naleta. A onda, posle neodređeno dugo vremena, mozak je ponovo počeo da mu radi; lagano, kao pokvarena mašina koja se svakog časa zaustavlja i ponovo pokreće, zastajkuje i kašljucavo radi.
<BR>&nbsp;&nbsp;&nbsp;&nbsp;&nbsp;Gde sam? - bilo je prvo što mu je palo na pamet. Bol je bio nesnosan. Pogledao je prema grudima i video da su obavijena širokim zavojem na čijoj se sredini nalazila velika crvena mrlja koja se polako dizala i spuštala. On zaklopi oči i proguta pljuvačku. Ranjen sam, pomisli. Ranjen sam teško. Usta i grlo bili su mu sasvim suvi. Gde sam, šta sam...
<BR>&nbsp;&nbsp;&nbsp;&nbsp;&nbsp;A onda se setio; setio se tamnih prilika i napada na njegovu kuću. Shvatio je gde se nalazi još pre no što je lagano okrenuo glavu; kroz koprenu bola ugledao je zapretene prozore. Gledao je dugo u prozore, zgrčenog lica i stisnutih zubi. Zvuk je dopirao spolja; zvuk komešanja i žamora.
<BR>&nbsp;&nbsp;&nbsp;&nbsp;&nbsp;Pustio je da mu glava ponovo padne na jastuk i ostao je u tom položaju, netremice zureći u tavanicu. Sve je ovo već prevazilazilo njegovu moć poimanja. Bilo je teško ne poverovati da je sve samo košmarni san. Više od tri godine bio je sam u kući, a sada svi ovi ljudi. Ali oštar i rezak bol u grudima i crvena mrlja koja je postajala sve veća i veća odagnavali su svaku obmanu o snu. Zaklopio je oči. Uskoro ću umreti, pomislio je u sebi.
<BR>&nbsp;&nbsp;&nbsp;&nbsp;&nbsp;Pokušao je da prihvati tu činjenicu ali mu nije pošlo za rukom. Bez obzira na to što je tokom svih ovih godina živeo u atmosferi smrti, bez obzira što mu je borba za goli opstanak nalagala stalno nove i nove smrti - njemu nije pošlo za rukom da se pomiri sa tim. Lična smrt i dalje se nalazila sa one strane shvatljivog.
<BR>&nbsp;&nbsp;&nbsp;&nbsp;&nbsp;Još je ležao na leđima kada su se vrata iza njega otvorila.
<BR>&nbsp;&nbsp;&nbsp;&nbsp;&nbsp;Nije mogao da se okrene zato što je to izazivalo novi bol. Ležao je nepomično, osluškivajući bat koraka koji se približavao postelji. Podigao je pogled, ali nikoga nije bilo u njegovom vidnom polju. Moj dželat, pomisli on, pravda novog društva. Zaklopio je oči i primirio se.
<BR>&nbsp;&nbsp;&nbsp;&nbsp;&nbsp;A onda koraci nastaviše da se približuju sve dok se nisu zaustavili pored same postelje. Pokušao je da proguta pljuvačku, ali mu je grlo bilo odveć suvo. Prevukao je jezikom preko usana.
<BR>&nbsp;&nbsp;&nbsp;&nbsp;&nbsp;"Jesi li žedan?"
<BR>&nbsp;&nbsp;&nbsp;&nbsp;&nbsp;On je pogleda praznim očima i srce najednom poče brže da mu kuca u grudima. Ubrzani protok krvi razlio je plimu bola po njegovom telu i on za trenutak ostade zgrčen. Osećao je kako se polako primiče agoniji. S naporom je okrenuo glavu na jastuku, grizući donju usnu i grčevito stežući pokrivač. Crvena mrlja postajala je sve veća.
<BR>&nbsp;&nbsp;&nbsp;&nbsp;&nbsp;Ona se spustila na kolena, brišući mu znoj sa čela i prevlačeći mu preko usana hladnim i nakvašenim peškirom. Bol je počeo lagano da popušta i konture njenog lica ponovo poprimiše čvrst oblik. Nevil je ležao nepokretno, posmatrajući je napaćenim očima.
<BR>&nbsp;&nbsp;&nbsp;&nbsp;&nbsp;"Tako", reče najzad.
<BR>&nbsp;&nbsp;&nbsp;&nbsp;&nbsp;Ona nije odgovorila. Podigla se i sela na ivicu postelje. Ponovo je počela da mu briše znoj sa čela. Zatim se nagla preko kreveta i on začu kako sipa vodu u čašu.
<BR>&nbsp;&nbsp;&nbsp;&nbsp;&nbsp;Bol mu je prostrujao celim telom dok mu je ona podizala glavu i davala da pije. Sigurno se i oni tako osećaju kada im zabadaju čaklje, pade mu na um. Ova oštra i reska agonija, dok krv lagano ističe iz tela.
<BR>&nbsp;&nbsp;&nbsp;&nbsp;&nbsp;Glava mu ponovo klonu na jastuk.
<BR>&nbsp;&nbsp;&nbsp;&nbsp;&nbsp;"Hvala", promrmlja Nevil.
<BR>&nbsp;&nbsp;&nbsp;&nbsp;&nbsp;Sela je ponovo pored njega, dok joj je na licu bila čudna mešavina naklonosti i nespokojstva. Njena crvena kosa bila je skupljena u veliku punđu na potiljku. Izgledala je veoma odlučno i samouvereno.
<BR>&nbsp;&nbsp;&nbsp;&nbsp;&nbsp;"Nisi mi poverovao, zar ne?" upita ona.
<BR>&nbsp;&nbsp;&nbsp;&nbsp;&nbsp;On se muklo zakašlja. Zatim je široko otvorio usta i nekoliko trenutaka požudno udisao svež jutarnji vazduh.
<BR>&nbsp;&nbsp;&nbsp;&nbsp;&nbsp;"Jesam... verovao sam ti", reče.
<BR>&nbsp;&nbsp;&nbsp;&nbsp;&nbsp;"Zašto onda nisi pobegao?"
<BR>&nbsp;&nbsp;&nbsp;&nbsp;&nbsp;Pokušao je da odgovori ali mu reči zastadoše u grlu. Ponovo je zakrkljao i izgubio dah.
<BR>&nbsp;&nbsp;&nbsp;&nbsp;&nbsp;"Naprosto... nisam mogao", promrmlja. "Gotovo sam otišao nekoliko puta. Jednom sam se čak spakovao i... krenuo. Ali nisam mogao, nisam mogao da... odem. Odveć sam se bio navikao na... kuću. To je bila navika, sasvim... obična ljudska navika. Jednostavno sam se... navikao."
<BR>&nbsp;&nbsp;&nbsp;&nbsp;&nbsp;Ona pređe pogledom preko njegovog oznojenog lica, a zatim čvrsto stisnu usne dok mu je brisala čelo.
<BR>&nbsp;&nbsp;&nbsp;&nbsp;&nbsp;"Suviše je kasno sada", reče Rut. "Ti to znaš, zar ne?"
<BR>&nbsp;&nbsp;&nbsp;&nbsp;&nbsp;Nešto mu zakrklja u grlu dok je gutao pljuvačku.
<BR>&nbsp;&nbsp;&nbsp;&nbsp;&nbsp;"Znam", reče.
<BR>&nbsp;&nbsp;&nbsp;&nbsp;&nbsp;Pokušao je da se osmehne, ali mu se usne samo zgrčiše u ružnu grimasu.
<BR>&nbsp;&nbsp;&nbsp;&nbsp;&nbsp;"Zbog čega si im se onda suprotstavio?" upita ga ona. "Imali su naređenje da te dovedu neozleđenog. Da nisi pucao na njih, oni te ne bi ranili."
<BR>&nbsp;&nbsp;&nbsp;&nbsp;&nbsp;Nešto mu se skupilo u grlu.
<BR>&nbsp;&nbsp;&nbsp;&nbsp;&nbsp;"Sada je svejedno... prostenja."
<BR>&nbsp;&nbsp;&nbsp;&nbsp;&nbsp;Zatvorio je oči i čvrsto stisnuo zube kako bi ublažio nalet bola.
<BR>&nbsp;&nbsp;&nbsp;&nbsp;&nbsp;Kad ih je otvorio, ona je još bila tu. Izraz njenog lica nije se promenio.
<BR>&nbsp;&nbsp;&nbsp;&nbsp;&nbsp;Osmehnuo se jedva primetnim pokretom usana. "Tvoje... tvoje društvo je... baš lepo", prošaputa. "Ko su oni gangsteri koji su došli po mene? Je li to... tvoj konzul pravde?"
<BR>&nbsp;&nbsp;&nbsp;&nbsp;&nbsp;Imala je razočaran pogled. Ona se promenila, pomisli najednom Nevil.
<BR>&nbsp;&nbsp;&nbsp;&nbsp;&nbsp;"Nova društva su uvek primitivna", odgovori Rut. "Trebalo bi da to znaš. Na izvestan način mi predstavljamo revolucionarnu grupu; uspostavljamo društvo nasiljem. To je neizbežno. Uostalom, tebi nasilje nije strano. I ti si ubijao. Mnogo puta."
<BR>&nbsp;&nbsp;&nbsp;&nbsp;&nbsp;"Samo u... samoodbrani."
<BR>&nbsp;&nbsp;&nbsp;&nbsp;&nbsp;"To isto i mi činimo" reče ona mirno. "U borbi za opstanak. Ne smemo da dopustimo da smrt postoji uporedo sa životom. Njihovi umovi su istrošeni, i oni žive samo sa jednim ciljem. Moramo da ih uništimo. Kao i onoga koji ubija i mrtve i žive."
<BR>&nbsp;&nbsp;&nbsp;&nbsp;&nbsp;Dubok uzdah izazvao je plimu bola u njemu. Osećao je vatru čak i u očima, a celo telo mu je podrhtavalo. Uskoro će svemu doći kraj, pomisli. Ne mogu više ovo da izdržim. Ne, smrt ga više nije plašila. Nije je shvatao, ali ga nije ni ispunjavala strahom.
<BR>&nbsp;&nbsp;&nbsp;&nbsp;&nbsp;Talas bola se lagano povukao i koprena se diže sa njegovih očiju. On podiže pogled prema njenom nepomičnom licu.
<BR>&nbsp;&nbsp;&nbsp;&nbsp;&nbsp;"Nadam se", reče on. "Ali... da li si videla njihova lica kada... kada ubijaju?" Grlo mu se ponovo skupilo. "Radost", promrmlja Nevil. "Čista radost."
<BR>&nbsp;&nbsp;&nbsp;&nbsp;&nbsp;Usiljeno se osmehnula. Ona se promenila, pomisli on opet, sasvim se promenila.
<BR>&nbsp;&nbsp;&nbsp;&nbsp;&nbsp;"Da li si ikada video svoje lice", upita ga Rut, "kada ubijaš?" Prevukla je peškirom preko njegovog čela. "Ja sam to videla, sećaš se? Bilo je užasno. U stvari, ti onda čak nisi ni ubijao, ti si me samo progonio."
<BR>&nbsp;&nbsp;&nbsp;&nbsp;&nbsp;Nevil zatvori oči. Zašto je slušam? - pomisli u sebi. Ona je postala samo bezumni predstavnik novog nasilja.
<BR>&nbsp;&nbsp;&nbsp;&nbsp;&nbsp;"Možda si stvarno video radost na njihovim licima", reče ona. "To me ne iznenađuje. Oni su mladi. Osim toga, predstavljaju ubice, ubice po dužnosti, legalne ubice. Oni uživaju poštovanje zbog toga što rade i svi im se dive. Šta si očekivao od njih? To su samo obični ljudi. A čovek pre ili kasnije nauči da uživa u ubijanju. To je stara priča, Nevile. Ti je dobro znaš."
<BR>&nbsp;&nbsp;&nbsp;&nbsp;&nbsp;On podiže pogled prema njoj. Na licu joj se video usiljen, veštački osmeh žene koja pokušava da potisne svoje biće u korist nekog višeg poziva.
<BR>&nbsp;&nbsp;&nbsp;&nbsp;&nbsp;"Robert Nevil", reče ona. "Poslednji predstavnik stare rase."
<BR>&nbsp;&nbsp;&nbsp;&nbsp;&nbsp;Lice mu se zgrči.
<BR>&nbsp;&nbsp;&nbsp;&nbsp;&nbsp;"Poslednji?" promrmlja on, osećajući kako ga pritiska teško breme krajnje usamljenosti.
<BR>&nbsp;&nbsp;&nbsp;&nbsp;&nbsp;"Koliko je nama poznato", reče ona ravnodušnim glasom. "Ti si poslednji. Kada i tebe bude nestalo, neće postojati niko sličan tebi u čitavom našem društvu."
<BR>&nbsp;&nbsp;&nbsp;&nbsp;&nbsp;On pogleda prema prozoru.
<BR>&nbsp;&nbsp;&nbsp;&nbsp;&nbsp;"Napolju... ima... sveta", reče Nevil.
<BR>&nbsp;&nbsp;&nbsp;&nbsp;&nbsp;Rut klimnu glavom. "Da, čekaju."
<BR>&nbsp;&nbsp;&nbsp;&nbsp;&nbsp;"Moju smrt?"
<BR>&nbsp;&nbsp;&nbsp;&nbsp;&nbsp;"Tvoje pogubljenje", reče ona.
<BR>&nbsp;&nbsp;&nbsp;&nbsp;&nbsp;Osećao je kako mu se srce steže dok je podizao pogled prema njoj.
<BR>&nbsp;&nbsp;&nbsp;&nbsp;&nbsp;"Bolje požuri", reče on, bez straha i sa iznenadnim prkosom u hrapavom glasu.
<BR>&nbsp;&nbsp;&nbsp;&nbsp;&nbsp;Posmatrali su se nekoliko dugih minuta. A onda se nešto prelomi u njoj. Lice joj je postalo sasvim bledo.
<BR>&nbsp;&nbsp;&nbsp;&nbsp;&nbsp;"Sigurna sam", reče ona blago, "sigurna sam da se ne plašiš."
<BR>&nbsp;&nbsp;&nbsp;&nbsp;&nbsp;Nesvesno je položila svoju ruku na njegovu.
<BR>&nbsp;&nbsp;&nbsp;&nbsp;&nbsp;"Kada sam prvi put čula da će poslati ljude na tebe, htela sam da odem i da te upozorim. Ali onda sam shvatila da ako si još tu ništa te neće naterati da odeš. Takođe sam nameravala da ti pomognem da pobegneš pošto te budu doneli ovde. Ali kada su mi rekli da si ranjen postalo mi je jasno da je bekstvo nemoguće."
<BR>&nbsp;&nbsp;&nbsp;&nbsp;&nbsp;Na usnama joj zaigra osmeh.
<BR>&nbsp;&nbsp;&nbsp;&nbsp;&nbsp;"Drago mi je što se ne bojiš", reče. "Veoma si hrabar." Glas joj je postao mek. "Roberte."
<BR>&nbsp;&nbsp;&nbsp;&nbsp;&nbsp;On oseti u tišini kako mu čvrsto steže ruku.
<BR>&nbsp;&nbsp;&nbsp;&nbsp;&nbsp;"Kako si uspela da dodeš do mene?" upita je Nevil.
<BR>&nbsp;&nbsp;&nbsp;&nbsp;&nbsp;"Imam visok čin u novom društvu."
<BR>&nbsp;&nbsp;&nbsp;&nbsp;&nbsp;On je obgrli oko mišice.
<BR>&nbsp;&nbsp;&nbsp;&nbsp;&nbsp;"Ne dozvoli im... da budu..." Počeo je da iskašljava krv. "Ne dozvoli da budu odveć grubi i nemilosrdni."
<BR>&nbsp;&nbsp;&nbsp;&nbsp;&nbsp;"Šta ja mogu...", započe ona, ali naglo zastade. Zatim mu se osmehnu. "Pokušaću", reče.
<BR>&nbsp;&nbsp;&nbsp;&nbsp;&nbsp;Nije mogao dalje da razgovara. Bol je postajao sve nesnosniji. Izvijao se i grčio kao životinja na umoru. Rut se naže nad njim.
<BR>&nbsp;&nbsp;&nbsp;&nbsp;&nbsp;"Roberte", reče, "slušaj me. Oni hoće da te pogube. Bez obzira na to što si ranjen. Ne preostaje im ništa drugo. Ljudi su proveli celu noć napolju, čekajući na taj trenutak. Oni te se boje, Roberte, mrze te. Oni žele tvoju smrt."
<BR>&nbsp;&nbsp;&nbsp;&nbsp;&nbsp;Ona brzo podiže ruku i otkopča bluzu. Izvadila je iz prslučeta malu kapsulu i čvrsto je stisnula u njegov desni dlan.
<BR>&nbsp;&nbsp;&nbsp;&nbsp;&nbsp;"To je sve što mogu da učinim, Roberte", prošaputa ona. "Ovo će ti prekratiti muke. Upozorila sam te, rekla sam ti da bežiš." Glas joj je najednom postao loman. "Nije imalo smisla toliko da se boriš, Roberte."
<BR>&nbsp;&nbsp;&nbsp;&nbsp;&nbsp;"Znam." Reči koje su dopirale iz njegovog grla pretvorile su se u krkljanje.
<BR>&nbsp;&nbsp;&nbsp;&nbsp;&nbsp;Ona je stajala nad njegovom posteljom sa izrazom sažaljenja na licu. Njen dolazak ovde i zvaničan način istupanja sve je to bila poza, pomisli Nevil. Ona se, zapravo, bojala da bude ono što jeste. Sada to shvatam.
<BR>&nbsp;&nbsp;&nbsp;&nbsp;&nbsp;Rut spusti glavu do njega, i poljubi ga svojim hladnim usnama.
<BR>&nbsp;&nbsp;&nbsp;&nbsp;&nbsp;"Uskoro ćeš biti sa njom", promrmlja ona jedva čujnim glasom.
<BR>&nbsp;&nbsp;&nbsp;&nbsp;&nbsp;Zatim se uspravila čvrsto stisnutih usana, i zakopčala dva gornja dugmeta na bluzi. Uputila mu je još jedan dug pogled, a zatim ga potapša po desnoj ruci.
<BR>&nbsp;&nbsp;&nbsp;&nbsp;&nbsp;"Uzmi to što pre", promrmlja ona i brzo se okrenu.
<BR>&nbsp;&nbsp;&nbsp;&nbsp;&nbsp;Čuo je bat njenih koraka kako se udaljavaju kroz sobu. Zatim se vrata zatvoriše i on začu kako ih neko zaključava. Zaklopio je oči i osetio tople suze kako mu klize ispod trepavica. Zbogom, Rut. Zbogom, svemu.
<BR>&nbsp;&nbsp;&nbsp;&nbsp;&nbsp;A onda, iznenada, poče brže da diše. Oslonivši se na ruke, uspravio se u sedeći položaj. Nije hteo da se polako rastoči u sve žešćem bolu koji mu je raspaljivao grudi. Čvrsto stisnuvši zube, polako se podigao na noge. Za trenutak je gotovo pao, ali, povrativši ravnotežu, on pođe preko sobe, na klecavim nogama koje je jedva osećao.
<BR>&nbsp;&nbsp;&nbsp;&nbsp;&nbsp;Prišao je prozoru i provirio napolje.
<BR>&nbsp;&nbsp;&nbsp;&nbsp;&nbsp;Ulica je bila puna ljudi. Oni su se gurali i komešali u svetlom sivilu jutra, a njihovo mrmljanje ličilo je na zujanje miliona insekata.
<BR>&nbsp;&nbsp;&nbsp;&nbsp;&nbsp;Gledao je u masu dok se levom rukom pridržavao za jednu dasku. Oči su mu se caklile u groznici.
<BR>&nbsp;&nbsp;&nbsp;&nbsp;&nbsp;A onda ga je neko spazio.
<BR>&nbsp;&nbsp;&nbsp;&nbsp;&nbsp;Za trenutak se podigla graja koju je nadjačalo nekoliko prodornih krikova.
<BR>&nbsp;&nbsp;&nbsp;&nbsp;&nbsp;Zatim ponovo zavlada tišina, kao da je neko veliko ćebe palo na njihove glave. Svi su nepomično stajali, sa svojim bledim licima upravljenim prema njemu. On ih je takođe gledao. I tek tada mu pred očima iskrsnu istina: ja sam jedini abnormalan među njima. Većina uvek odlučuje o tome šta je normalno, a ne samo jedan čovek.
<BR>&nbsp;&nbsp;&nbsp;&nbsp;&nbsp;A onda je ova iznenadna pomisao naišla na potporu u izrazu njihovih lica - izrazu užasa, paničnog straha i zebnje - i njemu postade jasno da ga se oni boje. Za njih je on bio zla kob koju nikada nisu videli, zla kob gora čak i od bolesti sa kojom su bili primorani da žive. Predstavljao je nevidljivu utvaru koja je na svojim tajanstvenim dnevnim pohodima ostavljala iza sebe beskrvna tela njihovih najbližih. Počeo je da shvata šta oni osećaju prema njemu i nije ih mrzeo zbog toga. Čvršće je stegao u ruci malu kapsulu. Sve dok mu ne bude zapretila odveć nasilna smrt, sve dok ne bude sasvim siguran da neće biti klanja pred masom...
<BR>&nbsp;&nbsp;&nbsp;&nbsp;&nbsp;Robert Nevil baci još jedan pogled na novi narod Zemlje. Znao je da ne pripada njima; znao je da kao i vampiri on predstavlja anatemu i crni užas koji mora da bude uništen. Pomisao na to najednom ga ispuni radošću, bez obzira na snažan bol.
<BR>&nbsp;&nbsp;&nbsp;&nbsp;&nbsp;Hrapavo krkljanje začulo mu se iz grla. Okrenuo se i nagao prema zidu dok je stavljao pilulu u usta. Pun krug, pade mu na um, dok mu se telom lagano razlivala malaksalost. Pun krug. Novi užas rođen u smrti, novo sujeverje ulazilo je zauvek u neprobojnu tvrđavu ljudskog roda.
<BR>&nbsp;&nbsp;&nbsp;&nbsp;&nbsp;Ja sam legenda.
</P></TD></TR></TABLE>
</CENTER>
</BODY>
</HTML>
