<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19.
<P>&nbsp;&nbsp;&nbsp;&nbsp;&nbsp;Tu se prekidao svemir. Bar ovaj svemir. Oni su hrlili ka tom crnilu, tom bezdanu. Vetar je, međutim, izgubio silinu. Ali talasi su dobijali u visini kao da su se lomili o neku nevidljivu prepreku. Dubili su sinje doline duboke više stotina metara.
<BR>&nbsp;&nbsp;&nbsp;&nbsp;&nbsp;Na obzorju, okean se oštro lomio, kao ivica kakvog stola. S one strane, nalazio se ponor, koji je zapremao sav prostor između neba i mora.
<BR>&nbsp;&nbsp;&nbsp;&nbsp;&nbsp;"Ostaje nam samo jedna, tanušna mogućnost", reče Ture. "Da nam Primirje pritekne upomoć pre..."
<BR>&nbsp;&nbsp;&nbsp;&nbsp;&nbsp;Nije bilo potrebe da dovrši... Opčinjeni, netremice su posmatrali obzorje.
<BR>&nbsp;&nbsp;&nbsp;&nbsp;&nbsp;"Sem ako vetar sasvim ne stane", reče Korson.
<BR>&nbsp;&nbsp;&nbsp;&nbsp;&nbsp;Ture sleže ramenima.
<BR>&nbsp;&nbsp;&nbsp;&nbsp;&nbsp;"Taj ponor nas privlači. Čitava vasiona će nestati u njemu."
<BR>&nbsp;&nbsp;&nbsp;&nbsp;&nbsp;"Zašto baš sada?"
<BR>&nbsp;&nbsp;&nbsp;&nbsp;&nbsp;"Nešto se slomilo u velikoj mašini."
<BR>&nbsp;&nbsp;&nbsp;&nbsp;&nbsp;Što su više prilazili, crni prostor se ispunjavao svetlima, sjajnim i nepomičnim tačkama za koje se činilo da se, s vremena na vreme, gase i pale, kao da je neki taman predmet prošao ispred njih. Izgledalo je da balon leti ka jednoj mrlji, tamnijoj u odnosu na ostale delove bedema. Mrlja je bila okružena odsjajima koji su se pružali, kao razgranate munje, u svim pravcima.
<BR>&nbsp;&nbsp;&nbsp;&nbsp;&nbsp;Staklo razbijeno kakvim projektilom, pomisli Korson.
<BR>&nbsp;&nbsp;&nbsp;&nbsp;&nbsp;Tačno mu je to bilo pred očima: staklo probijeno projektilom. Nepomična svetla bile su zvezde. Bezdan, to je bio svemir. Crna mrlja predstavljala je rupu kroz koju je Eržistal, ili bar ovaj deo Eržistala u kome se nalazio balon, oticao u ponor.
<BR>&nbsp;&nbsp;&nbsp;&nbsp;&nbsp;Neki džinovski kovitlac dubio je površinu mora, blizu ruba, crpeći ga u svemir.
<BR>&nbsp;&nbsp;&nbsp;&nbsp;&nbsp;Korson se upita da li je taj svemir beskrajan, da li će čitav Eržistal, njegovi besmisleni ratovi, njegove legije, flote, kukavni junaci, generali, njegove nuklearne pečurke, konačno naći mir među tim zvezdama. Zar tvorci - ili upravljači - Eržistala neće intervenisati? Zar je nesreća nadmašivala njihovu moć? Ili su, možda, odlučili da prospu jednu epruvetu? Je li Ture bio u pravu kada je govorio o maketi? Da li je Eržistal ipak samo džinovski veštački svet, ali ograđen, koji je lelebdeo u svemiru i koji je sad prosipao svoju materiju posle havarije ili kakvog manevra? Šta bi se dogodilo da se, duž ovih brazda, 'staklo' najednom raspalo? Da li bi se zemlja i nebo sastavili? Ili bi arhitektura ovog bezumnog sveta - antropomorfijski govoreći - trajala, zauvek zaštićena nepodmitljivim zastorom ništavila?
<BR>&nbsp;&nbsp;&nbsp;&nbsp;&nbsp;Dok se balon približavao rupi, temperatura je opadala, vazduh se proređivao. Ipak, za pravo čudo, činilo se da se rupa smanjuje. Malopre, zjapila je kilometrima, a sada nije prelazila nekoliko stotina metara u svom najvećem prečniku. Brzo je upijala. Balon je bio dovoljno blizu da bi Korson mogao da vidi prstenaste valove koji su prolazili među prostorom i stizali da zamru na ivicama rupe.
<BR>&nbsp;&nbsp;&nbsp;&nbsp;&nbsp;More je bilo prekriveno ledom, koji je belinom naglašavao pravu osnovu tog bedema svemira. Nije to bilo staklo, čak ni bedem, već ekran sile, sposoban da se sam od sebe popravi, načet gorostasnim potresom.
<BR>&nbsp;&nbsp;&nbsp;&nbsp;&nbsp;"Proći ćemo kroz nju", reče Ture, grabeći vazduh, "ako se brzo ne zatvori."
<BR>&nbsp;&nbsp;&nbsp;&nbsp;&nbsp;Antonela sakri lice u usek Korsonovog ramena. Ovaj, sopćući, nađe snage da ispruži ruku prema rupi. Olupina nekog golemog svemirskog broda lebdela je u praznom prostoru, malo ispod površine mora. Letelica je imala vretenast oblik, ili se bar tako činilo prema izgledu njenog zadnjeg dela, koji kao da je bio priljubljen uz providnu pregradu. Obnavljajući se, polje sile ga je delimično obuhvatilo.
<BR>&nbsp;&nbsp;&nbsp;&nbsp;&nbsp;Ono što je najviše iznenađivalo Korsona bila je biološka priroda ožiljka na ekranu sile. On se sećao samo polja koja su se trenutno širila, s obzirom na kratka rastojanja i ljudske opažaje. Zatim pomisli da su sile koje su ovde umešane bile toliko ogromne da se vreme poremetilo. Ekvivalent za masu barijere morao je biti kolosalan. Teorija relativnosti učila je da na divovskim zvezdama vreme protiče sporije nego na drugim mestima. Najčudnije je bilo to što se ovo dejstvo nije protezalo na prostor koji je ovde okruživao barijeru. Zato balon nije bio bačen velikom brzinom o ekran, i zbog toga nije sagoreo u atmosferi pre no što je stigao do bedema svemira.
<BR>&nbsp;&nbsp;&nbsp;&nbsp;&nbsp;U Korsonu se ponovo probudi zračak nade. Ostalo im je da prevale još samo nekoliko stotina metara. Zarastanje ožiljka se ubrzavalo, naprsline su se brisale. Crna i neprozirna mrlja se povlačila. Svud naokolo, svemir je bio sjajan kao da je bio premazan nekim lakom. Sporedno dejstvo polja.
<BR>&nbsp;&nbsp;&nbsp;&nbsp;&nbsp;Sasvim su se primakli. Korson ispruži ruku da bi zaštitio Antonelu. Potres. Odbijane. Vrtoglavica. Konop koji je bio vezao oko struka zaseče mu bokove. On se zanese, pade napred i udari glavom o ivicu korpe. Veoma se nagnuše. A onda se začu neki mek zvuk. Balon je udarao o barijeru. Korpa se zanjiha. Potres. Odbijanje. Potres. Bez žestine. Elastična pregrada. On izgubi svest.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
