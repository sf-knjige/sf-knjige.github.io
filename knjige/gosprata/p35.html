<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>35.
<P>&nbsp;&nbsp;&nbsp;&nbsp;&nbsp;Sid se vratio kada je Korson izišao iz vode. On udalji Antonelu pod nekim nevažnim izgovorom i izloži svoj plan. Celina se držala, ali neke pojedinosti ostale su nejasne. Ogrlica je, na primer, smetala Korsonu. Nije znao kako bi mogao da je se oslobodi. Na Eržistalu, možda ili za vreme, nekog putovanja u budućnost. Ali ona je predstavljala samo beznačajnu nelagodnost.
<BR>&nbsp;&nbsp;&nbsp;&nbsp;&nbsp;Bekstvo uopšte nije predstavljalo problem. Sam Veran opskrbio je Korsona čitavom zbirkom oružja baš kao i ogrlicom. Verovao je da nema čega da se boji, polazeći od načela da je svaki raspoloživ čovek neophodan za rat. Jedno od oružja stvaralo je polje koje zaprečava svetlost. Preuredivši ga, Korson je mislio da može da proširi svoje područje dejstva spreman da isprazni baterije za nekoliko minuta. U kompletu sa ovom napravom išao je projektor ultrazvuka, koji je omogućavao kretanje po mraku, a koji je on takođe posedovao. Torba sa hranom koju će ostaviti na planeti-mauzoleju bila je deo opreme njegovog hiprona. Preostala su još dva kombinezona u koje će morati da obuče drugog Korsona i Antonelu. Procenio je da će uspeti da ih se domogne bez velike muke u metežu stvorenom njegovim upadom.
<BR>&nbsp;&nbsp;&nbsp;&nbsp;&nbsp;Suprotno njegovom očekivanju, Sid ni ne trepnu kada je on prešao na najosetljiviji deo svog izlaganja: oživljavanje polumrtvih devojaka sa planete-mauzoleja. Mora da je bio ili neosetljiv ili čvrstog karaktera. Prva pretpostavka bila je manje verovatna.
<BR>&nbsp;&nbsp;&nbsp;&nbsp;&nbsp;"Imam nekoliko ideja o postupcima oživljavanja", reče Korson, "i o usađivanju sintetičke ličnosti, ali biće mi potreban materijal i, možda, tehnička pomoć."
<BR>&nbsp;&nbsp;&nbsp;&nbsp;&nbsp;"Mislim da ćete naći sve što vam je potrebno na planeti-mauzoleju", uzvrati Sid. "Vaši svirepi kolekcionari sigurno su sve predvideli. A ako vam budu potrebni saveti, najbolje će biti da uzbunite Eržistal."
<BR>&nbsp;&nbsp;&nbsp;&nbsp;&nbsp;"Kako to? Vičući iz sve snage? Oni me uvek drže na oku?"
<BR>&nbsp;&nbsp;&nbsp;&nbsp;&nbsp;Sid se osmehnu uglovima usana.
<BR>&nbsp;&nbsp;&nbsp;&nbsp;&nbsp;"Verovatno. Ali to nije način. Sa njima možete opštiti posredstvom svog hiprona. Išli ste na Eržistal. Put do njega neizbrisivo je urezan u vaš nerni sistem. Uostalom, to nije toliko put koliko način gledanja na stvari. Eržistal zauzima površinu svemira, što znači da se nalazi svuda. Površina neke hiperzapremine jeste jedna zapremina čiji je broj dimenzija manji za jednu jedinicu od broja dimenzija hiperzapremine. Ovo, doduše, treba shvatiti uslovno, jer je broj dimenzija ove vasione možda iracionalan ili transcendentan. Ali vi nemate potrebe, za praktične svrhe, da znate više o tome."
<BR>&nbsp;&nbsp;&nbsp;&nbsp;&nbsp;"Ali kako ću to izvesti?" upita Korson smeteno.
<BR>&nbsp;&nbsp;&nbsp;&nbsp;&nbsp;"Ja ne poznajem tako dobro hiprone kao vi i nisam nikada išao na Eržistal, ali pretpostvljam da će biti dovoljno da uspostavite empatsku vezu, koja vam omogućuje da upravljate njima, pa da se prisetite svog putovanja. Hipron će nagonski izvršiti ispravke i prilagođenja. Oni imaju dovoljno pristupa u vašu podsvest, ne zaboravite to."
<BR>&nbsp;&nbsp;&nbsp;&nbsp;&nbsp;Sid počeša bradu.
<BR>&nbsp;&nbsp;&nbsp;&nbsp;&nbsp;"Vidite", nastavi on, "sve je počelo sa hipronima, bar na ovom ovde svetu. Za njih se nekada nije znalo na Uriji. U ovom redu verovatnoće, ili u nekom drugom, susednom (Sid se tužno osmehnu), vi ste uveli prvog hiprona. Naučnici sa Urije proučili su njegove potomke. Uspeli su da sagledaju njegov način vremenskog premeštanja. Zatim su uspeli tu sposobnost da prenesu na ljude, najpre u malom stepenu. Kazao sam vam, to je manje pitanje moći, a više način gledanja na stvari. Ljudski nervni sistem nema posebnih urođenih moći. Poseduje samo sposobnost da usavršava one stečene, što je možda bolje. Pre svega nekoliko vekova, na početku razdoblja koje mi nadgledamo, ljudi sa Urije bili su u stanju da predvide samo nekoliko sekundi svoje budućnosti. Iz nekog nerazumljivog razloga, stari Urijci, ptice, stekli su tu osobinu znatno teže."
<BR>&nbsp;&nbsp;&nbsp;&nbsp;&nbsp;"To je dobro", kaza Korson, prisetivši se Ngal R'nde. "Ali ljudi koje sam ja sreo, kada sam stigao, posedovali su tu sposobnost. A proučavanje hiprona moglo je tek kasnije da usledi."
<BR>&nbsp;&nbsp;&nbsp;&nbsp;&nbsp;Sid se ponovo osmehnu, ovog puta veselo.
<BR>&nbsp;&nbsp;&nbsp;&nbsp;&nbsp;"Koliko ste osoba stvarno sreli?"
<BR>&nbsp;&nbsp;&nbsp;&nbsp;&nbsp;Korson stade da prebira po sećanju.
<BR>&nbsp;&nbsp;&nbsp;&nbsp;&nbsp;"Dve", reče on, "samo dve. Floriu Van Nel i Antonelu."
<BR>&nbsp;&nbsp;&nbsp;&nbsp;&nbsp;"One su dolazile iz vaše budućnosti", uzvrati Sid. "Kasnije, najnapredniji ili najdarovitiji stupili su u vezu sa Eržistalom. Sve je postalo lakše. To je bar način da se razgovara."
<BR>&nbsp;&nbsp;&nbsp;&nbsp;&nbsp;On ustade i duboko udahnu vazduh.
<BR>&nbsp;&nbsp;&nbsp;&nbsp;&nbsp;"Počeli smo da se premeštamo kroz vreme bez hiprona i bez mašina, Korsone. Potreban nam je još samo jedan mali uređaj, podsetnik. Ali uskoro nam ni on više neće biti neophodan."
<BR>&nbsp;&nbsp;&nbsp;&nbsp;&nbsp;"Uskoro?"
<BR>&nbsp;&nbsp;&nbsp;&nbsp;&nbsp;"Sutra ili kroz sto godina, malo je važno. Vreme više ne igra nikakvu ulogu za onoga ko njime upravlja."
<BR>&nbsp;&nbsp;&nbsp;&nbsp;&nbsp;"Mnogi će umreti do tada."
<BR>&nbsp;&nbsp;&nbsp;&nbsp;&nbsp;"Vi ste jednom već umrli, Korsone, zar ne? A to vas ne sprečava da obavljate svoj posao."
<BR>&nbsp;&nbsp;&nbsp;&nbsp;&nbsp;Korson ostade ćuteći. Usredsređivao se na svoj plan. Sidova kratka obaveštenja otklonila su sve poteškoće; vežbu koju je trebalo da prođe hipron da bi odveo Antonelu i drugog Korsona na Eržistal i određenje puta neophodno da se stigne na planetu-mauzolej. Pošto je on jednom već tamo bio, umeće i da se vrati. Jednom čoveku očigledno je bilo nemoguće da zna položaj milijardi i milijardi zvezda koje nastanjuju ovu oblast svemira, čak i ako se ne uzme u obzir njihovo premeštanje tokom vremenskih razdoblja. Ali on je uvek mogao da pronađe put kojim se jednom poslužio. Isto kao što nije bilo potrebno da neko pročita sve knjige da bi umeo da iščita njih nekoliko.
<BR>&nbsp;&nbsp;&nbsp;&nbsp;&nbsp;"Mogli bismo malo da vas uvežbamo, Korsone", reče Sid, kopajući pesak. "Ali to bi uzelo mnogo vremena. A ovaj red verovatnoće je prilično nepostojan. Bolje da upotrebite hiprona. Što se nas tiče, mi nastojimo da prođemo bez njih."
<BR>&nbsp;&nbsp;&nbsp;&nbsp;&nbsp;On izvadi posudu od pozlaćenog srebra ukrašenu duborezom.
<BR>&nbsp;&nbsp;&nbsp;&nbsp;&nbsp;"Mora da ste gladni", reče Sid.
<BR>&nbsp;&nbsp;&nbsp;&nbsp;&nbsp;Korson je na plaži proveo trideset dana. Godišnji odmor, praktično. Najveći deo ovog vremena posvetio je doterivanju plana. Nacrtao je na pesku, po sećanju, podrobnu shemu Veranovog logora. Imaće veoma malo vremena da odvede dva begunca do ograde s hipronima, tako da se po svaku cenu moralo izbeći eventualno spoplitanje o neki kočić šatora ili lutanje kroz lavirinte prolaza. Takođe je odabrao osnovne crte veštačkih ličnosti kojima će obdariti oživljene devojke. Još nije znao kako će ih preneti sa planete-mauzoleja na Uriju, ali biće vremena da o tome promisli kada bude ispunio prethodne stavke programa.
<BR>&nbsp;&nbsp;&nbsp;&nbsp;&nbsp;Ostatak vremena se kupao, razgovarao i igrao sa Antonelom, ili sudelovao u radu saveta. U prvi mah, uopšte nije izgledao obavezan, ali, postepeno, počeo je da preuzima deo odgovornosti koje su pritiskale Sida, Selmu i onu drugu ženu koja se zvala Ana. Događalo se da oni nestanu po više sati, ili čak dana. Korson ih je nekoliko puta video da se vraćaju satrti od umora, nesposobni da reč izgovore. Nepoznati ljudi iskrsavali su ponekad iz ništavila, pitali za savet ili donosili vesti. Tokom dugih sati, skoro svakog dana, bar jedan od članova saveta uspostavljao je vezu sa Eržistalom. Najčešće je to bila jedna od dve žene. Možda su one više napredovale od Sida u pravcu ovladavanja vremenom? Ili su oni sa Eržistala više voleli da imaju sagovornice? Činilo se da su neke od tih sednica naročito teško preživljene. Njega su jednom probudili urlici. Ana se uvijala po pesku, očigledno zahvaćena napadom epilepsije. Pre no što je on stigao da se umeša, Sid i Selma su se ispružili uz bokove žene, pa su i oni stupili u vezu. Anine jadikovke i trzaji su prestali kroz nekoliko minuta. Sutradan, Korson se nije usudio da postavlja pitanja.
<BR>&nbsp;&nbsp;&nbsp;&nbsp;&nbsp;Pošto je imao vremena za razmišljanje, zapitao se kakva je bila istorija ovih šest hiljada godina koje je bio preskočio. Ali odgovori do kojih je došao nisu ga mnogo zadovoljili. Šest hiljada godina predstavljalo je golemo parče vremena, koje je gotovo nemoguće bilo sagledati. Toliko vekova nije proteklo od časa kada je čovek prvi put napustio svoju planetu pa do Korsonovog rođenja. Nauka mora da je silno napredovala. Carstvo ljudi sigurno je u međuvremenu uvećano za čitav katalog novih svetova. Čak je moguće da su istraživači uspostavili vezu sa veoma starim rasama iz legende, milion puta naprednijim od čoveka. No, ovo je ipak bilo malo verovatno. Korson je sumnjao da bi ljudska vrsta preživela taj susret. Tako napredne rase sigurno su dostigle nivo Eržistala ili, prema rečima boga, "tu više nije bilo razlike." Ako su one rešile da uzmu udela u razvoju čovečanstva, to više nije bilo u bezazlenom obliku agresije ili 'miroljubivih razmena'. Stvar se odigravala kroz vreme. Korsona je najviše iznenađivala 'provincijalna' priroda odgovora Sida, Selme ili Ane. Oni su, doduše, poznavali u izvesnoj meri istoriju Urije i nekoliko desetina obližnjih zvezda, ali nisu znali ništa što bi bilo smisleno na nivou čitave Galaksije. I sam pojam galaktičke istorije bio im je gotovo potpuno stran. Korson je prvo pomislio da je tako zato što su posredi suviše zamašne stvari da bi njima mogao da ovlada ma koji pojedinac. Zatim shvati da je sam njihov pojam istorije bio drugačiji. Oni su je doživljavali kao nagomilavanje situacija i kriza od kojih nijedna nije bila nepovratna i čiji se razvoj pokorava složenim zakonima. Popis svih mogućih kriza nije imao za njih značaj veći nego za nekog inženjera iz Korsonovog vremena spisak svih mogućih tehničkih rešenja, za lekara inventar molekularnih preobražaja izazvanih virusima, odnosno za astronoma tablica pomračenja. Postojala su načela koja su objašnjavala veliki deo konkretnih situacija. Redak slučaj situacije nesvodive na postojeća načela vodio je pre ili kasnije određenju novog načela ili novog sistema. Jedina istorija koju su oni mogli da zamisle, prema onome što je Korson utvrdio, bila je istorija naizmeničnih poznavanja Istorije. I niko od njih nije bio specijalizovan u toj oblasti. Raznovrsnost ljudskih i tuđinskih svetova obuhvatala je - u datom trenutku, ukoliko je taj izraz još imao nekog smisla - gotovo čitav opseg zamislivih situacija. Galaktička civilizacija predstavljala je ostrvsku civilizaciju. Svako ostrvo imalo je svoju vlastitu istoriju, svoja vlastita društvena pravila, a ukrštanja su bila srazmerno malobrojna. Korson shvati da je rat bio glavna spona između svetova koji su se nazivali snage Sunčevog sistema, odnosno između onih koji su stvorili Carstvo Urije, kao i svih kasnijih carstava.
<BR>&nbsp;&nbsp;&nbsp;&nbsp;&nbsp;Ali valjalo je još saznati da li je Urija bila ključni svet, pošto je prevashodno privukla pažnju bogova sa Eržistala. Za Sida, pitanje je bilo lišeno smisla. Ana je mislila da su Urijci bili pozvani da odigraju posebnu ulogu u svemiru zbog njihovog otkrića vladanja nad vremenom. Za Selmu, svi svetovi su imali istu važnost, a vlast nad vremenom otkrivali su dovoljno uznapredovalim vrstama brodovi sa Eržistala na načine i u trenucima koje su oni smatrali odgovarajućim. Korson u tom pogledu nije bio dalje odmakao.
<BR>&nbsp;&nbsp;&nbsp;&nbsp;&nbsp;Počela je da ga nagriza sumnja. Pitao se ponekad da li su oni uopšte pri čistoj svesti, gledajući ih kako žive oko njega. Nisu li njihovo samopouzdanje i moći predstavljali samo izraze ludila. Nije imao nikakvog drugog dokaza o tome da su sposobni da savlađuju vreme osim njihovih odsustava. Mogli su da ga prevare, svesno ili ne. Ali znali su suviše toga o njemu, o njegovoj prošlosti, o Eržistalu. I pokazali su da su sposobni da presretnu hiprona, Korson je u to bio siguran. U normalno vreme, odnosno, sa Korsonovog stanovišta, tokom svojih časova dokolice, nisu ispoljili nikakav znak otuđenosti. Vladali su se kao obični ljudi čak bolje uravnoteženi od većine osoba koje je Korson poznavao iz vremena rata. To ga je takođe iznenadilo. Ljudi koji pripadaju društvu starijem od njegovog šest hiljada godina morali su da budu drugačiji. Zatim se seti Turea, iščupanog iz mitskih vremena Zemlje, iz razdoblja kada su ljudi tek oslobađali granice svoje planete. Ni tu nije opazio nikakvu razliku. Ture se začuđujuće dobro prilagodio životu na Eržistalu. Eržistalu koji će biti stvoren kroz milion ili kroz milijardu godina. Korson pomisli da je milijarda bila verovatnija. I kada je došao dotle u svojim razmišljanjima, Korson otkri da su njegovi saveznici ipak bili drugačiji. Bili su duboko združeni, dok je Korsonovo društvo znalo samo za pojedinca i funkcionalnu grupu. Neka naročito jaka veza sjedinjavala je Sida i Selmu, ali tako da se Ana nije smatrala isključenom; naprotiv. Pravili su aluzije, sve troje, kad bi im se ukazala prilika, na veće grupe. No, trudili su se da ne sablažnjavaju Korsona. Život na plaži možda je imao idilične vidove, ali je isključivao intimnost iznad određene granice.
<BR>&nbsp;&nbsp;&nbsp;&nbsp;&nbsp;Za pravo čudo, izgledalo je da je Antonela ostala po strani. Još više nego Korson, ona je igrala ulogu gosta. Troje drugih je nisu isključivali iz svoje grupe i održavali su s njom čak veoma srdačne odnose, ali ona se nije uklapala. Nije imala ni duhovitu spontanost Selme, ni pomalo nemarnu senzualnost Ane. Bila je, naprosto, devojčurak koji je obletao oko Korsona kao pčela oko hleba sa džemom. Manje je bila prisutna nego druge dve žene, ali - Korson je morao to da joj prizna - nije izgledala ljubomorna. Gotovo neuočljivu, ali ipak postojeću razliku koja ju je delila od troje drugih on je pripisivao njenom manjem životnom iskustvu, njenoj skučenoj kulturi i činjenici da je dolazila iz druge epohe. Nikada je nije pitao iz koje - u nedostatku orijentira, njen odgovor bi mu ostao nerazumljiv. Kad god ju je nešto pitao o njenom ranijem životu, ona mu je odgovarala samo banalnosti. Izgledalo je da nema uspomena koje bi bile vredne pomena. Zapitao se na trenutak zašto mu ona, u budućnosti, kada je bude sreo po drugi put, neće ništa kazati - ili mu nije ništa kazala, sa njegovog stanovišta - o Sidu, Selmi i Ani i tom mirnom razdoblju njihovog života na plaži. Odgovor je bio težak. Ona se možda plašila vremenskog kratkog spoja. Ili, naprosto, nije imala nikakvog razloga da to učini. Sid, Selma i Ana za njega će, u to vreme, biti samo prazna imena.
<BR>&nbsp;&nbsp;&nbsp;&nbsp;&nbsp;Sada su mu, međutim, bili istinski prijatelji. Nije se sećao da je u prošlosti osetio toliku ljubav prema ljudskim bićima. Posebno je voleo večernje sedeljke tokom kojih su, pijući vino, razmenjivali misli. Tada mu se činilo da su sve teškoće bile prevaziđene i da su pretresali još samo stare uspomene.
<BR>&nbsp;&nbsp;&nbsp;&nbsp;&nbsp;"Nećete zaboraviti da pošaljete tu poruku, Selma?"
<BR>&nbsp;&nbsp;&nbsp;&nbsp;&nbsp;"Računajte kao da je već poslata", uzvratila je Selma.
<BR>&nbsp;&nbsp;&nbsp;&nbsp;&nbsp;"I potpisaćete je mojim imenom, Žorž Korson. Taj stari lisac Veran znao me je čak pre nego što sam i imao čast da mu budem predstavljen. I kazaćete mu da će na Uriji naći oružja, regrute i hiprone."
<BR>&nbsp;&nbsp;&nbsp;&nbsp;&nbsp;"Korsone, kad vas vidim tako zabrinutog, dođe mi da pomislim da je posredi neko ljubavno pismo."
<BR>&nbsp;&nbsp;&nbsp;&nbsp;&nbsp;"Kada sam ga poslednji put video, nalazio se na rubu velikog okeana na Eržistalu, tamo gde more ustupa mesto svemiru. Ako sad bolje razmislim, nekako mi je izgledao u škripcu. Verujem da će pobeći."
<BR>&nbsp;&nbsp;&nbsp;&nbsp;&nbsp;"Poslaćemo mu poruku, post restant, Eržistal."
<BR>&nbsp;&nbsp;&nbsp;&nbsp;&nbsp;Jednom prilikom objasnio je Selmi vojni sistem poštanskih zona koji se koristio u njegovo vreme i post restant ostave koje su čekale na eskadrile godinu dana, dve godine, deset godina, a ponekad i do sudnjeg dana. To su bili automatski brodovi koji su se samostalno kretali ka unapred određenom mestu. Tamo su ostajali dogod pošta ne bi bila podignuta. Njoj se učinilo da je to istovremeno besmisleno i smešno. Korson se gotovo naljutio zbog tog komentara. Zatim je pomislio kako je čekanje vesti za nju predstavljalo potpuno neobičan pojam. Ona je svakog dana primala poruke iz epoha u kojima možda nikada neće živeti.
<BR>&nbsp;&nbsp;&nbsp;&nbsp;&nbsp;"Jeste li sigurni da će rasulo napravljeno u Veranovom logoru biti dovoljno? Jeste li sigurni da će stanovnici Urije moći da nadgledaju vojnike i hiprone?" upita on Sida.
<BR>&nbsp;&nbsp;&nbsp;&nbsp;&nbsp;"Sasvim siguran", uzvrati ovaj. "Nijedan od tih vojnika nema sposobnosti vojskovođe, ako izuzmemo Verana. Čim on bude uništen, oni neće pružiti veliki otpor."
<BR>&nbsp;&nbsp;&nbsp;&nbsp;&nbsp;"Grupno, možda. Pojedinačno, u to sumnjam. Navikli su da se bore i u težim uslovima."
<BR>&nbsp;&nbsp;&nbsp;&nbsp;&nbsp;"Neće im to pasti na pamet, s onim što im budete dali u ruke. I ne potcenjujte stanovnike Urije. Oni možda nisu iskusni vojnici, ali nisam siguran da bi je, čak i bez vašeg plana, Veran osvojio. Bilo bi užasno mnogo mrtvih, što mi želimo da izbegnemo, ali bi Veran sigurno podvio rep. U svakom slučaju, to je naša stvar."
<BR>&nbsp;&nbsp;&nbsp;&nbsp;&nbsp;Pomisao na suočenje ispunila je Korsona zebnjom. On je znao da će Veranovi ljudi biti pometeni verovatnim nestankom stroge borbene discipline na koju su bili navikli. Ali oni su imali strahovita oružja i umeli su njima da se služe.
<BR>&nbsp;&nbsp;&nbsp;&nbsp;&nbsp;"Baš bih voleo da budem tamo", zaključi Korson.
<BR>&nbsp;&nbsp;&nbsp;&nbsp;&nbsp;"Ne. Vi ćete imati druge zadatke. Mogli biste biti ranjeni ili čak ubijeni, a to bi unelo ozbiljan poremećaj."
<BR>&nbsp;&nbsp;&nbsp;&nbsp;&nbsp;Sid je navaljivao, od samog početka, da se on drži po strani od mogućeg bojnog polja. Korson je na to pristao, mada mu nije bilo jasno zašto. Nije uspevao da se navikne na pomisao da se ta bitka već dogodila i da je, u neku ruku, već bila dobijena.
<BR>&nbsp;&nbsp;&nbsp;&nbsp;&nbsp;Jedne večeri, Sid nije započeo svoju uobičajenu raspravu. Samo je kazao:
<BR>&nbsp;&nbsp;&nbsp;&nbsp;&nbsp;"Nadam se da ste završili pripreme, prijatelju. Vreme je na izmaku. Morali biste sutra da krenete."
<BR>&nbsp;&nbsp;&nbsp;&nbsp;&nbsp;Korson klimnu glavom, zamišljen.
<BR>&nbsp;&nbsp;&nbsp;&nbsp;&nbsp;Te večeri, Korson odvede Antonelu na jedan kraj plaže. Bila je prilično pasivna. Korson je sačuvao drugačiju uspomenu na nju. Nije bila ni preplašena ni strastvena, već samo pokorna, iako je na toj istoj plaži, tri stotine godina ranije, pokazala koliko je vatrena. Bio je siguran u jednu stvar: nije bila devica. Nije uopšte mario zbog toga. Ali zapitao se, koliko će muškaraca sresti pre nego je on ponovo nađe. Zatim je zaspao, stežući je uz sebe.
<BR>&nbsp;&nbsp;&nbsp;&nbsp;&nbsp;Sutradan ujutru, on osedla hiprona. Retko kad je nalazio vremena da se njim duže pozabavi, ali životinja to nije toliko ni tražila. Imao je nameru da isproba mogućnost stupanja u vezu s Eržistalom, ali je nikada nije ostvario. Pitaće Eržistal za savet samo ako na to bude prisiljen. Obuze ga muka kada se seti kristalnog glasa koji je čuo pod purpurnim svodovima.
<BR>&nbsp;&nbsp;&nbsp;&nbsp;&nbsp;Sid je bio sam na plaži. On se uputi prema Korsonu u trenutku kada se ovaj spremao da se popne u sedlo.
<BR>&nbsp;&nbsp;&nbsp;&nbsp;&nbsp;"Mnogo sreće, prijatelju", reče on.
<BR>&nbsp;&nbsp;&nbsp;&nbsp;&nbsp;Korson je oklevao. Nije nameravao da drži govor, ali nije hteo ni da ode bez reči. Kada se probudio, Antonela više nije bila tu. Želela je, možda, da ga poštedi opraštanja.
<BR>&nbsp;&nbsp;&nbsp;&nbsp;&nbsp;"Hvala", kaza on.
<BR>&nbsp;&nbsp;&nbsp;&nbsp;&nbsp;To mu se učini sasvim nedovoljno.
<BR>&nbsp;&nbsp;&nbsp;&nbsp;&nbsp;"Mogao bih da živim ovde do kraja večnosti." On ovlaži suve usne. Ostalo je toliko toga da se kaže, toliko pitanja da se postavi. Vreme je izmicalo. On odabra jedno pitanje.
<BR>&nbsp;&nbsp;&nbsp;&nbsp;&nbsp;"One večeri kada sam stigao, kazali ste da imate potrebu da meditirate. Je li to samo zato da biste upravljali vekovima?"
<BR>&nbsp;&nbsp;&nbsp;&nbsp;&nbsp;"Ne", uzvrati Sid. "To nije ono najvažnije. Mi se spremamo da ovladamo vremenom. Ovo je... (on širokim pokretom ruke pokaza plažu i okean i nebo) laboratorija."
<BR>&nbsp;&nbsp;&nbsp;&nbsp;&nbsp;"Da biste putovali ka budućnosti?"
<BR>&nbsp;&nbsp;&nbsp;&nbsp;&nbsp;"Ne samo radi toga", reče Sid. "Putovanje kroz vreme samo je manje važna strana cele stvari. Mi pokušavamo da se naviknemo na pomisao da živimo drugačije. To nazivamo hiperživot. To je... kako da kažem?... to znači živeti istovremeno više mogućnosti, možda sve mogućnosti. To znači postojati istovremeno na više redova verovatnoće. Biti više osoba istovremeno, ostajući pri tom jedinstven. Biti mnogodimenzionalan. A pomislite do čega dolazi kada svako biće unese svoje vlastite promene u istoriju. One se kombinuju sa promenama ostalih, dovode do ukrštanja, jedne poželjne, druge nemile. Nijedno biće ne može samo i zdrave pameti dostići hiperživot, Korsone! Svako je mogućnost nekog drugog. Morate izuzetno dobro da poznajete nekoga da biste se usudili da utičete na njegovu i svoju sudbinu. Za to se mi pripremamo, Selma, Ana i ja. Ostaje nam da prevalimo još dug put... dug put."
<BR>&nbsp;&nbsp;&nbsp;&nbsp;&nbsp;"Postaćete kao oni sa Eržistala", reče Korson.
<BR>&nbsp;&nbsp;&nbsp;&nbsp;&nbsp;Sid odmahnu glavom.
<BR>&nbsp;&nbsp;&nbsp;&nbsp;&nbsp;"Oni će biti drugačiji, Korsone, zaista preobraženi, modifikovani evolucijom - ne, izraz je pogrešan - na način koji nijedan naš pojam ne može da odredi. Više neće biti ni ljudi, ni ptice, ni gušteri, niti bilo kakav član koji potiče od vrste koju vi možete da zamislite. Bili bi sve to istovremeno, ili bolje reći, biće sve to. Mi ne znamo ništa o Eržistalu, Korsone. Sve što nam je poznato jeste ono što možemo da vidimo. Ne ono što nas puštaju da vidimo, već ono što smo sami u stanju da vidimo. A to je gotovo ništa. Mi odevamo Eržistal u naše boje. Tamo gledamo sami sebe, Korsone. Oni će prevladati nešto što nama uliva strah."
<BR>&nbsp;&nbsp;&nbsp;&nbsp;&nbsp;"Smrt?" upita Korson.
<BR>&nbsp;&nbsp;&nbsp;&nbsp;&nbsp;"Oh, ne", uzvrati Sid. "Smrt ne plaši one koji su sagledali hiperživot. Umreti jednom nije strašno kad vam ostaje beskrajno mnogo drugih uporednih života. Ali postoji nešto što nazivamo hipersmrt. Ona se sastoji u tome da se bude uklonjen iz mogućeg, da se bude isključen iz svih redova verovatnoće nekim poremećajem. Treba da nadzireš sve kreode svemira da bi bio siguran da ćeš joj izmaći. Treba stopiti svoje sopstvene mogućnosti sa onima čitavog kontinuuma. Oni sa Eržistala će u tome uspeti."
<BR>&nbsp;&nbsp;&nbsp;&nbsp;&nbsp;"Oh", reče Korson, "zato se boje Spoljašnosti, zato su opasali svoje područje zidom ratova."
<BR>&nbsp;&nbsp;&nbsp;&nbsp;&nbsp;"Možda", uzvrati Sid. "Nikada nisam išao tamo. Ali moje reči ne treba da vas uznemire. Kada budete završili, vratite se ovde."
<BR>&nbsp;&nbsp;&nbsp;&nbsp;&nbsp;"Vratiću se", reče Korson. "Nadam se da ću vas ponovo videti."
<BR>&nbsp;&nbsp;&nbsp;&nbsp;&nbsp;Sid se dvosmisleno osmehnu.
<BR>&nbsp;&nbsp;&nbsp;&nbsp;&nbsp;"Ne nadajte se suviše, prijatelju Korsone. Ali vratite se ovamo što pre možete. Čeka vas vaše mesto u savetu Urije. Mnogo sreće."
<BR>&nbsp;&nbsp;&nbsp;&nbsp;&nbsp;"Zbogom", viknu Korson.
<BR>&nbsp;&nbsp;&nbsp;&nbsp;&nbsp;I potera hiprona.
</P></TD></TR></TABLE>
<P class="next">
<A HREF=p36.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
