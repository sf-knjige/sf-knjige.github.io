<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Korson je bio gladan. Krenuo je prema vratima, nesvesno, kao da je sam čin izlaska predstavljao korak prema rešenju. Postojalo je svakako jedno rešenje, ali je on oklevao da ga razmatra. Da je bio sam, pitanje bi se drukčije postavljalo. Vojnici u ratu imaju običaj da se hrane onim što nađu, radije nego da dopuste da umru od gladi. Ako hrane nemaju, oni je brzo otmu. I Korson koji je osećao da slabi, realista više po uvežbanosti nego po nagonu, znao je da raspolaže ogromnom zalihom proteina. Ali činilo mu se da je nesposoban da podnese užas koji bi pročitao u Antonelinim očima ako bi se usudio da joj objasni po koju cenu bi mogli da prežive, izvesno vreme.
<BR>&nbsp;&nbsp;&nbsp;&nbsp;&nbsp;Možda i beskrajno dugo.
<BR>&nbsp;&nbsp;&nbsp;&nbsp;&nbsp;U mitska vremena, to je imalo naziv. Istočnjački vampiri Gule su, prema predanjima, proždirali leševe na grobljima.
<BR>&nbsp;&nbsp;&nbsp;&nbsp;&nbsp;Tokom istorije to se događalo. Ne samo u razdobljima gladi. Korson se upita tog časa da li su možda gospodari rata pre bili ljudožderi nego nekrofili. Mongolski osvajači su služili u zgodnim prilikama najlepšu od svojih konkubina, a njena glava bila je izlagana, ukrašena, na zlatnom poslužavniku, kako bi svi mogli da vide da oni ne škrtare na kvalitetu. Ono što je jedan čovek preduzeo da uradi, neki drugi može da ponovi.
<BR>&nbsp;&nbsp;&nbsp;&nbsp;&nbsp;Vrata se odigoše i otkriše zelenu dolinu, sirovu, travu pruženu kao kakav kiseli tepih, presečen plavim putem, pravim, i nerazgovetnu mrlju hiprona koji je pasao. Korson mu pozavide. Zatim opazi nešto na putu, sasvim blizu.
<BR>&nbsp;&nbsp;&nbsp;&nbsp;&nbsp;Neku torbu. Postavljena u nju, metalna ploča je blistala pod mlečnom svetlošću koju su filtrirali oblaci. U tri koraka on se stvori kraj torbe. Pažljivo ju je osmotrio, ne dodirujući je. Torba i ploča morali su tu biti ostavljeni dok su se oni nalazili u zgradi. Stajali su na vidnom mestu.
<BR>&nbsp;&nbsp;&nbsp;&nbsp;&nbsp;Na ploči je bila neka poruka.
<BR>&nbsp;&nbsp;&nbsp;&nbsp;&nbsp;Na trenutak slova su poigravala pred Korsonovim očima.
<BR>&nbsp;&nbsp;&nbsp;&nbsp;&nbsp;KORSONE OVA TORBA SADRŽI HRANU. ČAK I PRAZNI OMOTI JOŠ MOGU DA POSLUŽE. POSTOJI VIŠE NAČINA DA SE RATUJE. UPAMTI TO. MORAŠ OTIĆI U ERŽISTAL. TAMO SE ZLOČINI OSUĐUJU A PONEKAD I RAZREŠAVAJU. VIKNI ERŽISTAL. HIPRON ĆE RAZUMETI.
<BR>&nbsp;&nbsp;&nbsp;&nbsp;&nbsp;Neko se s njima poigravao. Bekstvo, napuštanje, zatim ta torba s porukom. Zašto se nepoznati nije pokazao ako je bio saveznik? Ako je posredi bio neprijatelj, zašto ih onda nije ubio?
<BR>&nbsp;&nbsp;&nbsp;&nbsp;&nbsp;On odmeri težinu torbe pa je onda otvori. U njoj je bilo dvadesetak vojnih sledovanja. Korson nesvesno prebaci remen preko ramena i vrati se u mauzolej.
<BR>&nbsp;&nbsp;&nbsp;&nbsp;&nbsp;Antonela ga je čekala stojeći, opuštenih ruku, upalih crta lica, s podočnjacima, vidno potresena. Ali izgledalo je da je prevladala potišteno stanje. Na licu su joj se osušile suze.
<BR>&nbsp;&nbsp;&nbsp;&nbsp;&nbsp;"Nećemo umreti od gladi", reče Korson, pružajući joj torbu. "Neko nam baca mrvice kao da smo ptice."
<BR>&nbsp;&nbsp;&nbsp;&nbsp;&nbsp;Pre nego što se sam poslužio, on je osmotri kako otvara jednu porciju. Nije ispoljavala nikakvu grozničavost. Pocepala je na prvom mestu kesu s vodom, kako joj je on bio pokazao, a onda mu je pružila. On odmahnu glavom.
<BR>&nbsp;&nbsp;&nbsp;&nbsp;&nbsp;"Ima ih još", reče on na njeno navaljivanje.
<BR>&nbsp;&nbsp;&nbsp;&nbsp;&nbsp;Ona konačno stade da pije. Gledao je kako joj voda silazi u grlo i jabučicu koja se pela i spuštala pod nežnom kožom.
<BR>&nbsp;&nbsp;&nbsp;&nbsp;&nbsp;Zatim poče da jede, sedeći na tlu, otpijajući u malim gutljajima i brižljivo žvaćući. Razmišljao je. Prema poruci, morao je da ode u Eržistal. Tamo se zločini osuđuju, a ponekad i razrešavaju. Da li bi mogao da se oslobodi, u Eržistalu, moguće osude koja se nadvijala nad njim?
<BR>&nbsp;&nbsp;&nbsp;&nbsp;&nbsp;S druge strane, to je bilo - ili će biti - bojno polje. Nikako nije želeo tamo da vodi Antonelu. Ali nije smeo ovde da je ostavi. A nije znao na ovom svetu ni za jedno mesto gde bi mogao bezbedno da je smesti.
<BR>&nbsp;&nbsp;&nbsp;&nbsp;&nbsp;Kada su završili s jelom, on pažljivo prikupi otpatke od ručka i potraži neko mesto gde bi mogao da ih baci. Na kraju otkri mali poklopac, ispod koga se, kada ga je podigao, ukazao crni prostor sa čijeg je dna dopirao šum vode. Barem neće ostaviti vidljivog traga o svom boravku na ovoj planeti. To je bila detinjasta opreznost ako je zgrada bila snabdevena detektorima.
<BR>&nbsp;&nbsp;&nbsp;&nbsp;&nbsp;Zatim se odluči.
<BR>&nbsp;&nbsp;&nbsp;&nbsp;&nbsp;"Idemo u Eržistal", reče pokazavši joj poruku. "Ne znam šta nas tamo čeka. Nisam čak siguran ni da ćemo stići."
<BR>&nbsp;&nbsp;&nbsp;&nbsp;&nbsp;Očekivao je da će pročitati strah na Antonelinom licu. Ali ona ostade mirna, čekajući da se on pokrene. Očigledno je imala apsolutno poverenje u njega i, pomisli on s gorčinom, to je bilo ono najgore.
<BR>&nbsp;&nbsp;&nbsp;&nbsp;&nbsp;On joj priđe i poljubi je.
<BR>&nbsp;&nbsp;&nbsp;&nbsp;&nbsp;Zatim iziđoše i uputiše se prema hipronu. On priveza Antonelu, a onda se i sam učvrsti. Oklevao je trenutak, jer mu se činilo tako besmisleno i izveštačeno da viče Eržistal kao što se daje adresa. Pa ipak, pročisti grlo.
<BR>&nbsp;&nbsp;&nbsp;&nbsp;&nbsp;A onda, nesigurnim glasom, uzviknu: "Eržistal!"
<BR>&nbsp;&nbsp;&nbsp;&nbsp;&nbsp;I svet oko njih promeni još jednom oblike i boje.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
