<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Pokazao mi je njive, sa kudravim kukuruzom i bundevama, zlatnim na suncu; baštu, s nešto malo još neobranog povrća; svinje, dovedene iz šume, utovljene žirom i ograđene za klanje; goveda i ovce do kolena u livadskoj travi; sušaru, spremnu za šunke i slaninu; gvožđaru, u kojoj su bile naslagane ploče različitih sakupljenih metala; kokošinjac, alatnicu, kovačnicu, i ambare, pa smo on i ja seli na gornju gredu stare ograde.
<BR>&nbsp;&nbsp;&nbsp;&nbsp;&nbsp;"Koliko dugo ste ovde", upitah ga, "ne ti, naravno, već svi vi koji živite u ovoj kotlini?"
<BR>&nbsp;&nbsp;&nbsp;&nbsp;&nbsp;Okrenuo je izborano lice starog patrijarha prema meni, blage plave oči, bradu kao belu svilu palu po grudima. "To je pitanje koje ne treba da se pita", reče on. "Odvajkada smo bili ovde. Grupice nas živele su razbacane svuda po dolini. Neki su živeli sami, ali samo neki; uglavnom živimo zajedno; neke porodice žive jedna uz drugu od pamtiveka. Neki odlaze, naravno, na neko bolje mesto, ili tamo gde misle da je bolje. Neke žene ne rađaju; mnogo nejači ne preživi. Kažu da je u nama neka stara boljka. Ne znam ja. Pričaju se mnoge stvari, bajke iz davnina, ali ko će znati šta je istina a šta ne."
<BR>&nbsp;&nbsp;&nbsp;&nbsp;&nbsp;Oslonio se bolje stopalima o donju prečku i položio dlanove na kolena. Ruke su mu bile iskrivljene od starosti. Zglobovi su štrčali kao čvorovi, prsti su bili kruto povijeni. Vene su mu mrežile unutrašnjost podlaktica, zapanjujuće isturene.
<BR>&nbsp;&nbsp;&nbsp;&nbsp;&nbsp;"Kako se slažete s onima iz Groblja?" rekoh.
<BR>&nbsp;&nbsp;&nbsp;&nbsp;&nbsp;Razmislio je pre nego što je progovorio; bio je od onih ljudi, pomislio sam, koji uvek dobro razmisle pre nego što odgovore. "Uglavnom dobro", reče konačno. "Tokom godina su nam se prikučili, preuzimajući zemljište koje je, kada sam ja bio dečak, bilo divlje. Nekol'ko puta sam iš'o da popričam s onim tamo druškanom..." Zaćutao je prisećajući se imena.
<BR>&nbsp;&nbsp;&nbsp;&nbsp;&nbsp;"Bel", rekoh, "Maksvel Piter Bel."
<BR>&nbsp;&nbsp;&nbsp;&nbsp;&nbsp;"E, taj", reče on. "Iš'o sam i razgovar'o s njim, ako je za vajdu. Taj je klizav k'o zejtin. Smeje se, ali iza tog smeja nema ništa. Sav je važan; vel'ki je i sve može, a mi smo mali i nejaki. Opet nas sabijate, rek'o sam mu, privlačite nam se iako vam nije moranje, imate vazda druge zemlje da je uzmete, vazda puste zemlje koja nije ničija. A on onda veli: al' vi je ne koristite, a ja njemu da nam je potrebita, pa sve i ako je ne oremo i ne hranimo krmke na njoj, treba nam ta zemlja zbog prostora, vazda smo imali puno prostora, a ovo nas sad davi. On će na to: vi nemate tapiju na tu zemlju, a ja ga pitam šta mu je to tapija te on proba da mi objasni šta je tapija i natruća mi sve same gluposti. Ja ga pitam ima li on tapiju a on ćuti k'o mulac. Vi dolazite odnekud tamo napolju, mister, pa možda umete da mi kažete ima l' on tapiju."
<BR>&nbsp;&nbsp;&nbsp;&nbsp;&nbsp;"Čisto sumnjam", rekoh.
<BR>&nbsp;&nbsp;&nbsp;&nbsp;&nbsp;"Ide nam nekako s njima, rek'o bih", reče on. "Neki od nas porade nekad za Groblje, kopaju rake, kose travu, obrezuju drvlje i grmlje, pleve oko spomenika. Ima vazda posla da Groblje uvek bude čisto i na oko uredno. Uzmu nas s vremena na vreme, kao pomoć, kad se nakupi posla kod nji'. Mogli bismo da radimo i kudikamo više, valjda, da nam se samo 'oće, ali šta imamo mi od rada. I ovako imamo sve što nam treba; nemaju oni šta da nam ponude za naš rad. Nekad neko fino ruho, ali i mi ga imamo dosta od ovaca, dosta da se pokrijemo, da nam bude toplo. Ili neko fino piće, ali i kod nas je mučenice koliko ti duša 'oće, i ne znam da l' nije bolja od one što je ima Groblje. Mučenica, ako znaš svoj pos'o, ima snagu i neku slast na koju se čovek svikne. Onda šerpe i tiganje, jašta, ali kol'ko šerpi i tiganja treba jednoj ženi?
<BR>&nbsp;&nbsp;&nbsp;&nbsp;&nbsp;Nije da smo lenji i nekućevni", nastavio je. "Mi vazda nešto radimo. Radimo na zemlji i ribarimo i lovimo. Iskopavamo stari metal. Ima mnogo mesta, najvećma podaleko odavde, gde su humke u kojima leži metal. Od njega pravimo za nas alat i puške. Sa zapada i s juga svako malo dolaze trgovci da menjaju svoj barut i olovo za našu 'ranu i vunu i mučenicu... I druge stvari, jakako, al' najviše olovo i barut."
<BR>&nbsp;&nbsp;&nbsp;&nbsp;&nbsp;Zaćutao je, i sedeli smo jedan pored drugog na gornjoj prečki ograde, na blagom suncu. Krošnje su bile zamrznute logorske vatre; polja su bila mrka, isprugana kukuruzima, poprskana zlatom razbacanih bundeva. Niže od nas neko je čekićao u kovačnici, a iz peći se izvijala kovrdža dima. Dim se dizao i iz dimnjaka okolnih kuća. Lupiše vrata i videh Sintiju kako izlazi iz kuće. Na sebi je imala kecelju, i tiganj u ruci. Sišla je u dvorište i ispraznila tiganj u bure koje se tamo nalazilo. Mahnuo sam joj i ona mi je odmahnula, a zatim se izgubila u kući, i za njom su se zalupila vrata.
<BR>&nbsp;&nbsp;&nbsp;&nbsp;&nbsp;Starac opazi da posmatram bure. "Bure za pomije", reče. "Tu bacamo ljuske od krompira i ukvareno mleko i lišće kupusa, sve što preostane u kujni. Time 'ranimo krmke. Valjda si već vid'o bure za pomije?"
<BR>&nbsp;&nbsp;&nbsp;&nbsp;&nbsp;"Nikad dosad", rekoh, "nisam video tako nešto."
<BR>&nbsp;&nbsp;&nbsp;&nbsp;&nbsp;"Nešto se ne pripominjem", reče starac, "sa kog si ono mesta, i što si doš'o ovamo."
<BR>&nbsp;&nbsp;&nbsp;&nbsp;&nbsp;Rekao sam mu da sam s Aldena i pokušao da objasnim šta nameravamo. Nisam siguran da me je razumeo.
<BR>&nbsp;&nbsp;&nbsp;&nbsp;&nbsp;Mahnuo je rukom prema ambaru gde je Bronko provodio najveći deo dana. "Veliš da ona sprava tamo radi za tebe?"
<BR>&nbsp;&nbsp;&nbsp;&nbsp;&nbsp;"Itekako", rekoh, "i to pre svega pameću. Osetljiv je. Sad upija ideju ambara i sena, golubova na krovu, teladi u oborima, konja na suncu. Sakupiće ono što nam treba da napravimo muziku i..."
<BR>&nbsp;&nbsp;&nbsp;&nbsp;&nbsp;"Muziku? Misliš muziku na ćemanetu?"
<BR>&nbsp;&nbsp;&nbsp;&nbsp;&nbsp;"Da", rekoh, "može to da bude i muzika na ćemanetu."
<BR>&nbsp;&nbsp;&nbsp;&nbsp;&nbsp;Odmahnuo je glavom, što iz zbunjenosti što zbog neverice.
<BR>&nbsp;&nbsp;&nbsp;&nbsp;&nbsp;"Nešto sam hteo da vas pitam", rekoh. "O onoj stvari koju lovci zovu Rušitelj."
<BR>&nbsp;&nbsp;&nbsp;&nbsp;&nbsp;"Ne bih znao puno da ti kažem o tome", reče on. "Znam da ga zovu Rušitelj, i često sam se pit'o zašto to. Ja ne ču' da je ikad nešto srušio. Opasno je samo ako mu se nađeš na putu. Retko se viđa. Vazda podaleko i niko ne zna za njega sve dok već nije proš'o. Sinoćke je može biti prvi put da nam je priš'o na dovik. Ja nisam čuo da ga je iko tražio ili iš'o za njim. Neke stvari je najbolje bataliti."
<BR>&nbsp;&nbsp;&nbsp;&nbsp;&nbsp;Bilo mi je jasno da mi nije rekao sve što zna, i slutio sam da je tako hteo, ali sam ipak pokušao da izvučem više.
<BR>&nbsp;&nbsp;&nbsp;&nbsp;&nbsp;"Ali, mora da postoje neke priče. Možda čak iz starih vremena. Pominje li se možda da bi to mogla da bude ratna mašina?"
<BR>&nbsp;&nbsp;&nbsp;&nbsp;&nbsp;Pogledao me je, iznenađeno i prestrašeno. "Kak'a mašina?" upita. "Kakav rat?"
<BR>&nbsp;&nbsp;&nbsp;&nbsp;&nbsp;"Hoćete da kažete da ne znate", upitah, "za rat koji je opustošio Zemlju? Ni zašto su ljudi otišli?"
<BR>&nbsp;&nbsp;&nbsp;&nbsp;&nbsp;Nije mi dao neposredan odgovor, ali sam iz onoga što je rekao znao da ne zna... istorija planete bila je izgubljena u tami vekova.
<BR>&nbsp;&nbsp;&nbsp;&nbsp;&nbsp;"Postoje svakojake priče", reče on, "i mnoge su tačne a mnoge su može biti lažne. I niko pri zdravoj pameti ne treba da se upušta u nji'. Postoji onaj Popisivač, koji broji duhove, za kog sam verov'o da je i sam priča dok ga nisam sreo. Pa je tu onda priča o besmrtnom čoveku kog nisam sreo, iako ima ljudi koji se kunu da jesu. Postoje čini i vradžbine, ali ovde nema toga ni jednoga, niti nam to fali. Ovde je život dobar, i mi bismo da ostane taki, i slabo marimo za priče koje čujemo."
<BR>&nbsp;&nbsp;&nbsp;&nbsp;&nbsp;"Mora da postoje neke knjige", rekoh.
<BR>&nbsp;&nbsp;&nbsp;&nbsp;&nbsp;"Nekad ih je može biti i bilo", odgovori on. "Čuo sam za njih, ali nikad nisam vid'o nijednu. I ne znam nikog ko jeste. Ovden i' nemamo; mislim da nikad nismo. A da mi rečeš, šta su, zapravo, te tvoje knjige?"
<BR>&nbsp;&nbsp;&nbsp;&nbsp;&nbsp;Pokušao sam da mu objasnim, i iako sam siguran da me nije sasvim razumeo, izgledao je prilično zapanjeno. Da bi prikrio svoje nerazumevanje, pažljivo je promenio temu.
<BR>&nbsp;&nbsp;&nbsp;&nbsp;&nbsp;"Ona vaša mašina tamo dole", reče, "'oće li i ona da bude na igranci? Da gleda i sluša?"
<BR>&nbsp;&nbsp;&nbsp;&nbsp;&nbsp;"Hoće, bogami", rekoh. "Lepo od vas što ste nas pozvali."
<BR>&nbsp;&nbsp;&nbsp;&nbsp;&nbsp;"Biće tamo vazda sveta, odasvud iz doline. Počeće da pristižu čim zađe sunce. Biće svirke i đipanja i biće veliki stolovi sa svačim za jelo. Imate li vi, na tom vašem Aldenu, tak'a okupljanja?"
<BR>&nbsp;&nbsp;&nbsp;&nbsp;&nbsp;"Nemamo baš igranke", odgovorih, "ali imamo druge prilike, koje su slične."
<BR>&nbsp;&nbsp;&nbsp;&nbsp;&nbsp;Sedeli smo i mislili kako je to bio lep dan. Obišli smo polja i pokidali lišće sa nekoliko klipova, da bi mi starac pokazao kako su dobar kukuruz uzgajili; stajali smo naslonjeni na ogradu svinjca i posmatrali groktavu prasad kako rije po blatu, za zalogajem koji je može biti propušten; posmatrali smo kako čovek raspaljuje kovačku peć sve dok se oštrica pluga nije crveno zažarila, a zatim ju je izvadio kleštima i postavio na nakovanj, pa su zaprštale varnice kada je počeo da udara čekićem; šetali smo u hladovini ambara i slušali gugutanje golubova u seniku; lenjo smo razgovarali, kao što razgovaraju ljudi koji nikuda ne žure, i sve je to bilo vrlo dobro.
<BR>&nbsp;&nbsp;&nbsp;&nbsp;&nbsp;Otvorila su se vrata na kući i promolila se ženska glava. "Henri", pozvala je. "Henri, gde si?"
<BR>&nbsp;&nbsp;&nbsp;&nbsp;&nbsp;Starac polako siđe s ograde. "Mene traže", progunđa. "Bez da kažu šta 'oće. Može biti bilo šta. Te žene smišljavaju svakojake nemoguće poslove. Ti samo uživaj, ja odo' da vidim šta 'oće."
<BR>&nbsp;&nbsp;&nbsp;&nbsp;&nbsp;Posmatrao sam ga kako mili niz padinu i ulazi u kuću. Sunce mi je grejalo leđa i znao sam da bi trebalo da siđem s ograde i da malo prošetam, ili potražim nešto da radim. Mora da izgledam blesavo, pomislih, nasađen ovde na ogradi, pa osetih grižu savesti što nemam šta da radim i što mi se ništa ne radi. Osećao sam neku čudnu odbojnost prema bilo kakvom poslu. Prvi put u životu nije me čekalo brdo nesvršenih poslova. Otkrio sam, s izvesnim gađenjem prema sebi, da uživam u tome.
<BR>&nbsp;&nbsp;&nbsp;&nbsp;&nbsp;Bronko je još stajao u ambaru, s isturenim senzorima, Sintija se nije pojavljivala otkako je bila izašla do bureta s pomijama. Pitao sam se gde bi Elmer mogao da bude; nije ga bilo celog dana. I baš tada ga opazih kako dolazi iza ambara. Očito me je odmah video, jer se uputio uzbrdo prema meni. Progovorio je tek kad mi je sasvim prišao, i to prigušenim glasom, i osetio sam da ga nešto muči.
<BR>&nbsp;&nbsp;&nbsp;&nbsp;&nbsp;"Ispitao sam tragove", reče, "i nema nikakve sumnje. Ona stvar od sinoć bila je ratna mašina. Pronašao sam njene tragove, a takve ostavlja samo ratna mašina. Pratio sam brazdu koju je napravila, i video da je okrenula prema zapadu. Tamo u planinama ima dosta mesta gde ratna mašina može da se sakrije."
<BR>&nbsp;&nbsp;&nbsp;&nbsp;&nbsp;"Zašto bi se krila?"
<BR>&nbsp;&nbsp;&nbsp;&nbsp;&nbsp;"Nemam pojma", reče Elmer. "Ko će znati šta misli ratna mašina. Ljudski mozak i mozak mašine imali su deset hiljada godina da se razviju u nešto drugo. Fleč, u šta bi mogao da se pretvori takav mozak posle toliko vremena?"
<BR>&nbsp;&nbsp;&nbsp;&nbsp;&nbsp;"Možda ni u šta", rekoh. "Možda u nešto sasvim neobično. Ako ratna mašina preživi razaranje, šta biva s njom? Koji joj motiv preostaje da preživi? Kako posmatra okolinu, koja je potpuno različita od one za koju je načinjena? U ovome ima nešto što me čudi. Ljudi ovde kao da se ne plaše. To je jednostavno nešto što ne razumeju, a svet je izgleda pun stvari koje oni ne razumeju."
<BR>&nbsp;&nbsp;&nbsp;&nbsp;&nbsp;"Neobično je to društvo", reče Elmer. "Nešto mi se kod njih ne dopada. Imam loš predosećaj o njima. Ne izgleda mi verovatno da su sinoć ona tri mlada lovca na rakune bez razloga banula kod nas. Morali su da preseku putanju ratne mašine da bi to učinili."
<BR>&nbsp;&nbsp;&nbsp;&nbsp;&nbsp;"Radoznalost", rekoh. "Ovde se malo toga događa. A kada se nešto dogodi, kao naše pojavljivanje, moraju da utvrde šta je u pitanju."
<BR>&nbsp;&nbsp;&nbsp;&nbsp;&nbsp;"Svakako, znam", reče Elmer, "ali to nije sve."
<BR>&nbsp;&nbsp;&nbsp;&nbsp;&nbsp;"Imaš nešto određeno?"
<BR>&nbsp;&nbsp;&nbsp;&nbsp;&nbsp;"Ne, ništa slično. Ništa što bih mogao da odredim. Samo osećaj. Fleč, da mi idemo odavde."
<BR>&nbsp;&nbsp;&nbsp;&nbsp;&nbsp;"Hteo bih da ostanemo na igranci. Da se to nađe na Bronkovim trakama. Odlazimo odmah posle toga."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
