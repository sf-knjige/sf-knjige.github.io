<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9. JEDNO TAJNO MESTO
<P>&nbsp;&nbsp;&nbsp;&nbsp;&nbsp;Suzana se veoma lagano budila iz sna izazvanog drogom. U početku nije mogla više od nekoliko sekundi da drži podignute kapke i svest joj se borila sa tamom. Ali njeno telo se postepeno čistilo od onoga, šta god to bilo, što joj je Hobart ubrizgao u venu. Morala mu je dati dovoljno vremena da se samo pobrine za to.
<BR>&nbsp;&nbsp;&nbsp;&nbsp;&nbsp;Nalazila se na stražnjem sedištu Hobartovih kola; to je uspela da razabere. Njen neprijatelj sedeo je napred, pored vozača. U jednom se trenutku okrenuo, primetio da je počela da se budi, ali ništa nije kazao. Samo ju je kraće vreme posmatrao, a onda pažnju ponovo obratio na put. Bilo je nečeg neprijatno lenjog u njegovom pogledu, kao da je bio siguran u ono što donosi budućnost, pa nije morao da joj žuri u susret.
<BR>&nbsp;&nbsp;&nbsp;&nbsp;&nbsp;Onako dremljivoj bilo joj je teško da proračuna vreme, ali nema sumnje da su se vozili već nekoliko časova. Kada je jednom otvorila oči videla je da se voze kroz neki uspavani grad - nije znala koji - a onda su je ostaci droge ponovo savladali; kada se naredni put probudila vozili su se nekim krivudavim seoskim putem, a s obe strane uzdizala su se neosvetljena brda. Tek tada je shvatila da Hobartova kola predvode konvoj; kroz stražnji prozor primetila je farove automobila koji su ih sledili. Uspela je da prikupi dovoljno snage da se okrene. Iza njih je bila marica, a iza nje još nekoliko kola.
<BR>&nbsp;&nbsp;&nbsp;&nbsp;&nbsp;Dremljivost ju je ponovo svladala na neodređeno vreme.
<BR>&nbsp;&nbsp;&nbsp;&nbsp;&nbsp;Sledeći put ju je probudio hladan vazduh. Vozač je otvorio prozor od čega joj se naježila koža na rukama. Uspravila se na sedištu i duboko udahnula, dozvolivši da je hladnoća razbudi. Vozili su se kroz planinsku oblast. Pretpostavila je da putuje kroz severni deo Škotske; gde su se inače usred proleća još mogli naći vrhovi pokriveni snegom? Upravo su skrenuli sa puta i pošli nekom neravnom stazom koja im je uveliko usporila kretanje. Staza se krivudavo kretala naviše. Motor kombija iza njih je brektao; put je postao još gori i strmiji pre no što ih je doveo do vrha brda.
<BR>&nbsp;&nbsp;&nbsp;&nbsp;&nbsp;"Tamo", reče Hobart vozaču. "Pronašli smo. Tamo!"
<BR>&nbsp;&nbsp;&nbsp;&nbsp;&nbsp;Suzana proviri kroz prozor. Ni mesec ni zvezde nisu osvetljavali okolinu, ali mogla je svuda unaokolo da razazna crne ogromne planine, a daleko u nizini, upaljena svetla.
<BR>&nbsp;&nbsp;&nbsp;&nbsp;&nbsp;Konvoj je nastavio da se kreće prevojem brda otprilike pola milje, a onda je počeo da se spušta u dolinu.
<BR>&nbsp;&nbsp;&nbsp;&nbsp;&nbsp;Svetlost koju je primetila propadala je farovima vozila parkiranih u velikom krugu obrazujući arenu. Očigledno su očekivali dolazak Hobartovog konvoja; kada su se približili na otprilike pedeset jardi od kruga primetila je neke prilike kako im prilaze da ih pozdrave.
<BR>&nbsp;&nbsp;&nbsp;&nbsp;&nbsp;Kola se zaustaviše.
<BR>&nbsp;&nbsp;&nbsp;&nbsp;&nbsp;"Gde smo?" nejasno izgovori ona.
<BR>&nbsp;&nbsp;&nbsp;&nbsp;&nbsp;"Putovanje je završeno", bilo je sve što je Hobart kazao. Zatim je naložio vozaču: "Dovedi je."
<BR>&nbsp;&nbsp;&nbsp;&nbsp;&nbsp;Noge su joj bile kao od gume; morala je da se pridrži za kola pre no što je uspela da ih natera da se ponašaju kako treba. Zatim ju je vozač, čvrsto je držeći, odveo do arene. Tek je tada uočila razmere ovog skupa. U prstenu se nalazilo na desetine kola, a još mnogo više u tami izvan njega. Vozači i putnici, čiji broj se peo na nekoliko stotina, nisu bili ljudi već Vidovnjaci. Među njima bilo je prpadnika takve građe i boja da su zasigurno bili izgnani iz Kraljevstva.
<BR>&nbsp;&nbsp;&nbsp;&nbsp;&nbsp;Prelazila je pogledom s jednog na drugo lice, ne bi li pronašla neko poznato, tragajući, u stvari, za jednim određenim licem. Ali Džeriho nije bio među njima.
<BR>&nbsp;&nbsp;&nbsp;&nbsp;&nbsp;Hobart tada zakorači u krug svetlosti; u tom času iz senke na suprotnom kraju arene istupi jedna prilika za koju je Suzana pretpostavila da je Prorok. Njegovo pojavljivanje Vidovnjaci pozdraviše tihim žamorom. Nekolicina stade da se probija napred kako bi bolje videla svoga Spasioca; ostali padoše na kolena.
<BR>&nbsp;&nbsp;&nbsp;&nbsp;&nbsp;Bio je prilika i po, priznade Suzana sama sebi.
<BR>&nbsp;&nbsp;&nbsp;&nbsp;&nbsp;Duboko usađene oči nije skidao sa Hobarta, a usnama mu se razlio jedva primetni smešak odobravanja kada je inspektor pognuo glavu pred svojim gospodarem. Znači, stvari stoje tako. Hobart je bio u Prorokovoj službi, što mu baš nije služilo na čast. Izmenjali su nekoliko reči; u hladnom vazduhu jasno se ocrtavao dah govornika. A onda Prorok spusti šaku u rukavici na Hobartovo rame i okrenu se prema okupljenima da im saopšti kako im se Utkani svet vratio. Vazduhom stadoše da se prolamaju uzvici.
<BR>&nbsp;&nbsp;&nbsp;&nbsp;&nbsp;Hobart se okrenu ka marici i dade znak. Iz nje iziđoše dva pripadnika inspektorovih kohorti noseći ćilim. Stupiše u krug svetlosti i, sledeći Hobartova naređenja, položiše ćilim pred Prorokove noge. Ugledavši svoj uspavani svet gomila se utiša; Prorok uopšte nije morao da podigne glas kada je progovorio.
<BR>&nbsp;&nbsp;&nbsp;&nbsp;&nbsp;"Evo", poče on ležerno. "Nisam li vam obećao?" rekavši to on spusti stopalo na ćilim. Malo ga gurnu i ćilim se razmota pred njim. Zavlada potpuna tišina; sve oči bile su uprte u šaru; više od dve stotine umova spajala je ista misao.
<BR>&nbsp;&nbsp;&nbsp;&nbsp;&nbsp;Sezame, otvori se...
<BR>&nbsp;&nbsp;&nbsp;&nbsp;&nbsp;...povik nestrpljivih posetilaca, izrečen pred zatvorenim vratima, kroz koja žele da prođu.
<BR>&nbsp;&nbsp;&nbsp;&nbsp;&nbsp;Otvori se; pokaži se.
<BR>&nbsp;&nbsp;&nbsp;&nbsp;&nbsp;Da li je raspredanje uslovila ta kolektivna volja, ili je Prorok prethodno otkočio mehanizam, Suzana nije mogla znati. Dovoljno je bilo već i to da je počelo. I to ne u središtu ćilima, kao u Šermanovoj kući već na ivicama.
<BR>&nbsp;&nbsp;&nbsp;&nbsp;&nbsp;Poslednje raspredanje bilo je više slučajno nego smišljeno, divlja provala niti i pigmenata, pri kojoj je Fuga iznenada i haotično oživela. Očigledno, sve se sada odvijalo sistematski, čvorovi su se razvezivali i razgrađivali šare po unapred utvrđenom redu. Ples i nije bio ništa manje složen nego prošli put, ali ceo prizor je bio nekako savršeniji i graciozniji, jer su niti činile krajnje elegantne pokrete dok su ispunjavale vazduh, sejući za sobom život. Oblici su se oblačili u meso i perje, kamenje je teklo, a drveće poletalo prema mestima na kojima će uhvatiti korena.
<BR>&nbsp;&nbsp;&nbsp;&nbsp;&nbsp;Suzana je sve ovo jednom već videla, i bila je u izvesnom smislu pripremljena. Ali na Vidovnjake, a još više na Hobarta i njegove teškaše, prizor je delovao krajnje zastrašujuće.
<BR>&nbsp;&nbsp;&nbsp;&nbsp;&nbsp;Njen je stražar potpuno zaboravio svoju dužnost, posmatrajući stvari koje su se pred njim odvijale poput deteta koje prvi put gleda vatromet i ne zna šta mu valja činiti: pobeći ili ostati. Iskoristila je priliku koja joj se ukazala i umakla od njega i svetla koje ju je moglo izdati, ipak ostavši dovoljno dugo da vidi Proroka, kome je kosa lepršala oko glave poput bele vatre, kako stoji usred raspredanja dok je Fuga svuda oko njega oživljavala.
<BR>&nbsp;&nbsp;&nbsp;&nbsp;&nbsp;Teško joj je bilo da odvoji pogled, ali potrčala je što su je noge nosile prema tami na padinama. Udaljila se dvadeset, trideset, četrdeset jardi od kruga. Niko nije krenuo za njom.
<BR>&nbsp;&nbsp;&nbsp;&nbsp;&nbsp;Izrazito sjajno rascvetavanje iza njenih leđa na trenutak je osvetlilo zemljište ispred nje kao da je tog trenutka promakla zvezda padalica. Bilo je neravno, neobrađeno i samo povremeno se po njemu uzdizalo kamenje; ovu dolinu su najverovatnije izabrali zbog njene udaljenosti od ostalog dela čovečanstva; u njoj je Fuga mogla nesmetano da se probudi iz sna. Koliko će dugo ovo čudo ostati skriveno, jer leto je bilo na pragu, to je bilo pitanje, ali možda su imali u vidu neki zanos kojim će znatiželjnicima skrenuti pažnju sa tog mesta.
<BR>&nbsp;&nbsp;&nbsp;&nbsp;&nbsp;Tle ispred nje je ponovo bilo osvetljeno i ona na trenutak opazi jednu priliku na uzvisini. Pojavila se i nestala tako brzo da nije bila sigurna da li ju je uopšte videla.
<BR>&nbsp;&nbsp;&nbsp;&nbsp;&nbsp;Međutim, posle još jednog pređenog jarda, na obrazu je osetila ledeni dah koji nije mogla pripisati nikakvom vetru. Pogodila je njegovo poreklo onog časa kada ju je dodirnuo, ali nije imala vremena da se povuče ili pripremi pre no što se tama razmakla i gospodarica daha joj preprečila put.
</P></TD></TR></TABLE>
<P class="next">
<A HREF=p71.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
