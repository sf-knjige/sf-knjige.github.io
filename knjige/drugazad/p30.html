<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>22. NAJZAD PRAVI ODGOVOR
<P>&nbsp;&nbsp;&nbsp;&nbsp;&nbsp;Jedna soba na jednom svetu!
<BR>&nbsp;&nbsp;&nbsp;&nbsp;&nbsp;I jedan plan čiji se plan ispunio.
<BR>&nbsp;&nbsp;&nbsp;&nbsp;&nbsp;Prvi govornik podiže pogled u Učenika: "Pedeset ljudi i žena. Pedeset mučenika! Znali su da to znači smrt ili trajno zatočeništvo, a čak nije postojala ni mogućnost da se tako usmere da se spreči posustajanje - pošto bi se takva usmerenost mogla otkriti. A ipak, nisu posustali. Sproveli su Plan u delo zato što su voleli ovaj veći Plan."
<BR>&nbsp;&nbsp;&nbsp;&nbsp;&nbsp;"Zar ih nije moglo biti manje?" sa sumnjom upita Učenik.
<BR>&nbsp;&nbsp;&nbsp;&nbsp;&nbsp;Prvi govornik lagano odmahnu glavom: "Bila je to donja granica. Da ih je bilo manje, ne bi bilo uverljivo. Zapravo, čista objektivnost bi iziskivala sedamdeset i petoro, kako bi postojala rezerva za slučaj greške. Ostavi to. Da li si proučio tok akcije koju je pre petnaest godina brižljivo pripremio Savet Govornika?"
<BR>&nbsp;&nbsp;&nbsp;&nbsp;&nbsp;"Da, Govorniče."
<BR>&nbsp;&nbsp;&nbsp;&nbsp;&nbsp;"I uporedio ga sa stvarnim odvijanjem?"
<BR>&nbsp;&nbsp;&nbsp;&nbsp;&nbsp;"Da, Govorniče"; posle kraćeg ćutanja, on dodade: "bio sam prilično iznenađen, Govorniče."
<BR>&nbsp;&nbsp;&nbsp;&nbsp;&nbsp;"Znam. Uvek se javlja iznenađenje. Kad bi znao koliko je ljudi mučno radilo i koliko meseci - tačnije, koliko godina - da bi se došlo do savršenstva, bio bi manje iznenađen. A sad mi reci šta se desilo - rečima. Želim da čujem tvoj prevod matematike."
<BR>&nbsp;&nbsp;&nbsp;&nbsp;&nbsp;"Da, Govorniče." Mladić sabra svoje misli. "U osnovi, ljudima iz Prve zadužbine bilo je neophodno da postanu potpuno ubeđeni da su pronašli i uništili Drugu zadužbinu. Na taj način će se postići vraćanje na prvobitni plan. Tako Terminus ponovo ne bi ništa znao o nama, niti bi nas uključivao u svoje proračune. Ponovo bismo bili skriveni i sigurni - po cenu pedeset ljudi."
<BR>&nbsp;&nbsp;&nbsp;&nbsp;&nbsp;"A kakva je bila svrha Kalganskog rata?"
<BR>&nbsp;&nbsp;&nbsp;&nbsp;&nbsp;"Da dokaže Zadužbini da može potući fizičkog neprijatelja - da izbriše uvredu koju je Mazgov naneo njihovom samoštovanju i samouverenosti."
<BR>&nbsp;&nbsp;&nbsp;&nbsp;&nbsp;"Tu tvoja analiza nije dovoljna. Zapamti, stanovništvo Terminusa je na nas gledalo sa nesumnjivom dvosmislenošću. Mrzeli su nas i zavideli nam zbog naše navodne superiornosti, a ipak su se implicitno oslanjali na nas u očekivanju da ih zaštitimo. Da smo bili 'uništeni' pre Kalganskog rata, došlo bi do panike širom Zadužbine. Nikada ne bi imali hrabrosti da se suprotstave Stetinu da ih je tada napao, a on bi to učinio. Jedino se u punom zanosu pobede moglo obaviti 'uništenje', a uz najmanje loših efekata. Čekati, makar i godinu dana, moglo bi samo značiti preterano hlađenje raspoloženja da se uspe."
<BR>&nbsp;&nbsp;&nbsp;&nbsp;&nbsp;Učenik klimnu: "Razumem. Kretanje istorije će se nastaviti bez ikakvog odstupanja od pravca naznačenog u Planu."
<BR>&nbsp;&nbsp;&nbsp;&nbsp;&nbsp;"Osim ako ne bude novih nepredviđenih i pojedinačnih slučajeva", naglasi Prvi govornik.
<BR>&nbsp;&nbsp;&nbsp;&nbsp;&nbsp;"A ako do toga dođe", upade Učenik, mi smo i dalje tu. Osim... Osim... U sadašnjem stanju postoji jedna strana koja me zabrinjava, Govorniče. Prvoj zadužbini je ostao mentalni statički uređaj - to moćno oružje protiv nas. To je nešto čega pre nije bilo."
<BR>&nbsp;&nbsp;&nbsp;&nbsp;&nbsp;"Dobro uočeno. Međutim, nemaju protiv koga da ga upotrebe. Postala je to jalova naprava; baš onako kao što će i encefalografska analiza postati jalova nauka kad joj mi kao opasnost ne budemo davali podstreka. Ponovo će druge vrste saznanja donositi važnije i neposrednije plodove. Stoga će ova prva generacija naučnika koji su se bavili umom biti i poslednja u Prvoj zadužbini - a kroz jedan vek mentalni statički uređaj će biti gotovo zaboravljeni deo prošlosti."
<BR>&nbsp;&nbsp;&nbsp;&nbsp;&nbsp;"Pa..." Učenik je u mislima računao. "Pretpostavljam da imate pravo."
<BR>&nbsp;&nbsp;&nbsp;&nbsp;&nbsp;"Mladiću, imajući u vidu tvoju budućnost u Savetu, najviše mi je stalo da shvatiš razloge sitnih intervencija u našem planu u toku poslednje decenije i po, koje su se nametnule zbog toga što smo imali posla s pojedincima. Recimo, način na koji je Antor morao izazvati podozrenje protiv sebe, ali da ono dozre u pravi čas, mada je to bilo relativno jednostavno.
<BR>&nbsp;&nbsp;&nbsp;&nbsp;&nbsp;Ili, kako se manipulisalo atmosferom, a da se niko na Terminusu preuranjeno ne priseti da bi sam Terminus mogao biti taj centar što ga traže. To znanje se moralo dati devojčici Arkadiji koju niko, osim oca, ne bi saslušao. Posle toga je morala biti poslata na Trantor, kako bi se obezbedilo da se prevremeno ne poveže sa ocem. To dvoje je predstavljalo dva pola hiperatomskog motora; bez onog drugog svaki bi bio neaktivan. A prekidač je trebalo pomeriti - ostvariti vezu - baš u pravom času. Za to sam se ja postarao!
<BR>&nbsp;&nbsp;&nbsp;&nbsp;&nbsp;Trebalo je konačnom bitkom upravljati kako valja. Trebalo je zadužbinsku flotu ispuniti samopouzdanjem, a kalgansku pripremiti na beg. I za to sam se pobrinuo!"
<BR>&nbsp;&nbsp;&nbsp;&nbsp;&nbsp;"Govorniče, izgleda mi da ste... ovaj... da smo svi mi računali na to da dr Darel neće posumnjati da je Arkadija naše oruđe. Iz moje provere proračuna proizilazila je verovatnoća od nekih trideset odsto da će posumnjati u to", primeti Učenik. "Šta se to onda desilo?"
<BR>&nbsp;&nbsp;&nbsp;&nbsp;&nbsp;"Pozabavili smo se time. Šta su te naučili o 'prepravljenim zaravnima'? Šta je to? Svakako ne dokaz uvođenja neke emocionalne osnove. Prepravka se može izvesti tako da ne postoji ni najmanji izgledi da se otkrije makar i najsavršenijom encefalografskom analizom. Znaš, to ti je posledica Lefertove teoreme. Ono što se vidi je uklanjanje, odsecanje prethodne emocionalne predrasude. To se mora videti.
<BR>&nbsp;&nbsp;&nbsp;&nbsp;&nbsp;Antor se, naravno, postarao da Darel sazna sve o 'prepravljenim zaravnima'.
<BR>&nbsp;&nbsp;&nbsp;&nbsp;&nbsp;Međutim... Kako se pojedinac može podvesti pod kontrolu a da se to ne opazi? Kad nema prethodnih emocionalnih predrasuda koje valja ukloniti? Drugim rečima, kad je pojedinac novorđenče s 'neispisanim' mozgom. Ovde na Trantoru, pre petnaest godina, Arkadija Darel je bila takvo novorođenče; bilo je to u ono vreme kad je u strukturu Plana ucrtana prva linija. Nikada neće saznati da je kontrolisana i utoliko će bolje proći, pošto je kontrolisanje njene ličnosti dovelo do razvoja prevremeno sazrele i inteligentne ličnosti."
<BR>&nbsp;&nbsp;&nbsp;&nbsp;&nbsp;Prvi govornik se kratko nasmeja. "U izvesnom smislu najviše zapanjuje ironija svega ovoga. U toku četiri stotine godina toliko je ljudi bilo zaslepljeno Seldonovim rečima 'Drugi kraj Galaksije'. Ovom problemu prilazili bi razmišljajući na sebi svojstven način, na način svojstven fizičkoj nauci: izračunavali su gde je drugi kraj pomoću uglomera i lenjira, završavajući na nekoj tački na periferiji koja bi se nalazila na sto osamdeset stepeni duž ruba Galaksije ili, pak, na polaznoj tački.
<BR>&nbsp;&nbsp;&nbsp;&nbsp;&nbsp;Uprkos tome, najveća opasnost za nas ležala je u činjenici da postoji moguće rešenje zasnovano na načinu razmišljanja specifičnom za fiziku. Kao što znaš, Galaksija nipošto nije pljosnati jajoliki objekt, niti je periferija zatvorena kriva. U stvari, ona je dvostruka spirala, kod koje se na glavnom kraju nalazi najmanje osamdeset odsto naseljenih planeta. Terminus je na kraju spoljašnjeg kraja kraka spirale, a mi smo na drugom - jer šta bi bio suprotni kraj spirale? Pa, središte.
<BR>&nbsp;&nbsp;&nbsp;&nbsp;&nbsp;No, to je beznačajno. To je slučajno i irelevantno rešenje.
<BR>&nbsp;&nbsp;&nbsp;&nbsp;&nbsp;Do rešenja se smesta moglo doći da su se oni koji su se pitali prisetili da se Hari Seldon bavio društvenom naukom, naukom a ne fizikom, i da su sledstveno tome uskladili svoje misaone procese. "Šta bi za jednog naučnika društvenog smera mogli biti 'suprotni krajevi'? Suprotni krajevi na karti? To, svakako, ne. To bi bilo mehaničko tumačenje. Prva zadužbina bila je na periferiji gde je prvobitno Carstvo bilo najslabije, gde je bio najslabiji njegov civilizujući uticaj, gde su njegovo bogatstvo i kultura gotovo odsutni. A gde je društveno suprotni kraj Galaksije? Pa, tamo gde je prvobitnio Carstvo bilo najjače, gde je bio najsnažniji njegov civilizujući uticaj, gde su najviše bili zastupljeni njegovo bogatstvo i kultura.
<BR>&nbsp;&nbsp;&nbsp;&nbsp;&nbsp;Ovde! U središtu. Na Trantoru, prestonici Carstva u Seldonovo doba.
<BR>&nbsp;&nbsp;&nbsp;&nbsp;&nbsp;A bilo je to tako neizbežno. Hari Seldon je za sobom ostavio Drugu zadužbinu kako bi sačuvala, usavršila i proširila njegovo delo. To se znalo, ili nagađalo tokom pedeset godina. Međutim, gde se to najbolje može uraditi? Na Trantoru - gde je radila Seldonova grupa, gde su se decenijama gomilali podaci. A svrha Druge zadužbine je bila da zaštiti Plan od neprijatelja. I to je poznato! A gde je bio izvor najveće opasnosti za Terminus i Plan?
<BR>&nbsp;&nbsp;&nbsp;&nbsp;&nbsp;Ovde! Ovde na Trantoru, gde je Carstvo, iako već tri veka umiruće, još moglo da uništi Zadužbinu samo ako bi se na to rešilo.
<BR>&nbsp;&nbsp;&nbsp;&nbsp;&nbsp;A kada je pre jednog kratkog veka Trantor pao, bio opustošen i potpuno uništen, prirodno je da smo bili kadri da zaštitimo naše sedište tako da je na čitavoj planeti samo Carska biblioteka sa okolinom ostala netaknuta.
<BR>&nbsp;&nbsp;&nbsp;&nbsp;&nbsp;Galaksiji je to bilo dobro poznato, ali je i taj tako rečit nagoveštaj ostao nezapažen.
<BR>&nbsp;&nbsp;&nbsp;&nbsp;&nbsp;Ovde na Trantoru Ebling Miz nas je otkrio i baš ovde smo se pobrinuli da to otkriće ne preživi. Da bi se to postiglo, bilo je nužno postići da normalna devojka iz Zadužbine savlada ogromne mutantske sposobnosti Mazgova. Takav fenomen je sigurno mogao stvoriti podozrenje prema planeti na kojoj se odigrao... Ovde smo po prvi put proučili Mazgova i isplanirali njegov konačni poraz. Ovde je Arkadija rođena; ovde je započeo niz zbivanja koja su dovela do velikog povratka na Seldonov plan.
<BR>&nbsp;&nbsp;&nbsp;&nbsp;&nbsp;Svi oni naši propusti u čuvanju tajne; sve one ogromne praznine ostale su nezapažene zbog toga što je Seldon govorio o 'drugom kraju' na svoj način, a oni su ga, opet, tumačili na njihov."
<BR>&nbsp;&nbsp;&nbsp;&nbsp;&nbsp;Odavno je Prvi govornik prestao da se obraća Učeniku. Beše to, u stvari, neko izlaganje samom sebi, dok je stajao pored prozora gledajući nagore u neverovatni plan nebeskog svoda, u ogromnu Galaksiju koja će od sada pa zauvek biti sigurna.
<BR>&nbsp;&nbsp;&nbsp;&nbsp;&nbsp;"Hari Seldon je Trantor prozvao 'Krajem Zvezda', a zašto i ne bismo koristili tu pesničku slikovitost", prošapta on. "Sa ovog stranca jednom se upravljalo čitavim univerzumom; sve su zvezde vrpcom bile vezane za njega. 'Svi putevi vode na Trantor, a na njemu se sve zvezde završavaju', kaže jedna stara poslovica."
<BR>&nbsp;&nbsp;&nbsp;&nbsp;&nbsp;Pre deset meseci Prvi govornik je posmatrao te iste gusto zbijene zvezde - nigde toliko zbijene kao što su u središtu tog golemom grozda materije koju Čovek naziva Galaksijom - posmatrao ih je sa zebnjom; no sada se neko setno zadovoljstvo čitalo na okruglom rumenom licu Prima Palvera - Prvog govornika.
</P></TD></TR></TABLE>
</CENTER>
</BODY>
</HTML>
