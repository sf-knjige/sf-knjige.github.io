<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>14. STREPNJA
<P>&nbsp;&nbsp;&nbsp;&nbsp;&nbsp;Poli je postavljala za doručak pogledajući jednim okom na nov projektor na stolu, koji je tiho bljuvao novosti dana. Ta odsutnost jednog oka bila je prilično lako izvodljiva, a ne nauštrb efikasnosti. Pošto je svako jelo bilo sterilno upakovano u posude koje su služile i za kuvanje, a po upotrebi bivale bacane, njena jedina dužnost u pogledu doručka sastojale se od izbora jela, postavljanja i uklanjanja ostataka.
<BR>&nbsp;&nbsp;&nbsp;&nbsp;&nbsp;Coktala je jezikom na ono što je videla i retrospektivno se poluglasno vajkala. "Oh, ljudi su toliko pokvareni", na šta Darel uzvrati jednim: "Hm."
<BR>&nbsp;&nbsp;&nbsp;&nbsp;&nbsp;Kada je automatski počela da oplakuje opakost sveta, glas joj postade kreštavo promukao. "Zbog čega ti grozni Kalganci", naglasila je drugi slog i otegla a, "to rade? Mislio bi čovek da će ga ostaviti na miru? Ne... Samo pogledajte ovaj naslov: 'Neredi pred Konzulatom Zadužbine'. Oh, kako bih volela da mogu da im kažem šta mislim. U tome je nevolja s ljudima, prosto ne pamte. Ne pamte, dr Darele, uopšte nemaju pamćenja. Uzmite prošli rat, posle smrti Mazgova - naravno, tad sam bila sasvim mala - i, uh, sve one tarapane i gužve. Stric mi je tada poginuo, bilo mu je tek dvadeset godina, samo dve godine je bio u braku, a ćerka mu je bila beba. Još i sada ga se sećam - imao je plavu kosu i rupicu na bradi. Imam negde trodimenzionalnu kocku s njim... A sad ta njegova ćerka ima sina u floti, a ako bi se nešto desilo najverovatnije će...
<BR>&nbsp;&nbsp;&nbsp;&nbsp;&nbsp;Imamo bombarderske izvidnice i sve starce su uzeli u stratosfersku odbranu... Mogu zamisliti šta bi sve bili kadri da urade ako su Kalganci toliko zabrazdili. Dok smo još bili deca majka nam je pričala o hrani na karte, cenama i porezima. Čovek je jedva sastavljao kraj s krajem...
<BR>&nbsp;&nbsp;&nbsp;&nbsp;&nbsp;Pomislili biste da će ljudi imati dovoljno pameti da ne požele da se to ponovi; da nemaju s tim nikakve veze. Uostalom, mislim da to narod i ne radi; verovatno bi i sami Kalganci radije sedeli kod kuće sa svojim porodicama nego da se naokolo zamlaćuju u brodovima i ginu. To je taj grozni tip, Stetin. Čudo da takve ljude puštaju da žive. Ubio je starca, kako se ono zvaše, Talasa, a sad prosto gori od želje da postane gospodar svega.
<BR>&nbsp;&nbsp;&nbsp;&nbsp;&nbsp;Ne znam zašto uopšte želi da se bori protiv nas. Mora da izgubi, kao što je to uvek bilo. Možda je sve to u Planu, mada mi se katkada čini da to mora biti neki zao plan, kad u njemu ima toliko borbe i ubijanja, iako sigurno ne mogu ništa reći protiv Harija Seldona, jer je o svemu tome sigurno znao više od mene, a ja sam možda budala što sumnjam u njega. Mnogo je kriva i ta druga Zadužbina. Ona je sad mogla da zadrži Kalgan i sve popravi. Ionako će to na kraju uraditi, a mislili biste da će to učiniti pre no što bude počinjeno zlo."
<BR>&nbsp;&nbsp;&nbsp;&nbsp;&nbsp;"Nešto si rekla, Poli?" Dr Darel podiže pogled.
<BR>&nbsp;&nbsp;&nbsp;&nbsp;&nbsp;"Ništa, doktore, ama baš ništa." Poli raširi oči, a onda ih ljutito pritvori. "Ne kažem ni reč. U ovoj kući čovek bi pre crkao nego što bi progovorio reč. Skoči ovamo, skoči onamo, ali samo probaj da nešto kažeš..." Udaljila se sva besna.
<BR>
<BR>&nbsp;&nbsp;&nbsp;&nbsp;&nbsp;Na Darela njen odlazak ostavi isto onoliko mali utisak koliko je ostavilo i njeno pričanje. Kalgan! Glupost! Samo fizički neprijatelj! Takvi su uvek bivali pobeđeni!
<BR>&nbsp;&nbsp;&nbsp;&nbsp;&nbsp;A ipak nije mogao da ostane po strani od ove budalaste krize. Pre sedam dana gradonačelnik je od njega zatražio da prihvati da bude upravnik istraživanja i razvoja. Obećao je odgovor za danas.
<BR>&nbsp;&nbsp;&nbsp;&nbsp;&nbsp;Pa...
<BR>&nbsp;&nbsp;&nbsp;&nbsp;&nbsp;Promeškolji se sa nelagodnošću. Zar on! A može li da odbije? Izgledalo bi čudno, a nije smeo dozvoliti da nešto bude čudno. Konačno, šta ga je briga za Kalgan? Za njega postoji samo jedan neprijatelj. Oduvek je postojao.
<BR>&nbsp;&nbsp;&nbsp;&nbsp;&nbsp;Dok mu je žena bila živa bio je presrećan da izbegne obavezu; da se sakrije. Oni dugi, spokojni dani na Trantoru, dok su se oko njih nalazile razvaline prošlosti! Tišina porušenog sveta i sveopšti zaborav!
<BR>&nbsp;&nbsp;&nbsp;&nbsp;&nbsp;No, ona je umrla. Sve u svemu, trajalo je kraće od pet godina, a posle toga je znao da će moći da živi samo ako se bude borio protiv tog maglovitog i zastrašujućeg neprijatelja koji ga je lišio dostojanstva muškosti upravljajući njegovom sudbinom; neprijatelja koji je život pretvorio u jadnu bitku protiv predodređenog ishoda; neprijatelja koji je ceo univerzum sveo na odvratnu, smrtnu partiju šaha.
<BR>&nbsp;&nbsp;&nbsp;&nbsp;&nbsp;Nazovite to oplemenjavanjem - on sam je to tako nazivao - ali borba je njegovom životu pružila smisao.
<BR>&nbsp;&nbsp;&nbsp;&nbsp;&nbsp;Otišao je najpre na Univerzitet na Santaniju, gde se pridružio Klejziju. Bilo je to pet dobro utrošenih godina.
<BR>&nbsp;&nbsp;&nbsp;&nbsp;&nbsp;Pa ipak, Klejzi je bio samo sakupljač podataka. Na pravom zadatku ne bi mogao uspeti, a kad se Darel u ovo uverio znao je da je vreme da ga napusti.
<BR>&nbsp;&nbsp;&nbsp;&nbsp;&nbsp;Klejzi je možda radio u tajnosti, ali imao je ljude koji su radili za njega i sa njim. Imao je subjekte čije je mozgove sondirao. Imao je podršku Univerziteta. Sve su to bile slabosti.
<BR>&nbsp;&nbsp;&nbsp;&nbsp;&nbsp;To Klejzi nije mogao shvatiti, a on, Darel, to mu nije mogao objasniti. Rastali su se kao neprijatelji. Bilo je to u redu, morali su.
<BR>&nbsp;&nbsp;&nbsp;&nbsp;&nbsp;Morao je da ode kao poraženi - za slučaj da je neko motrio na njega.
<BR>&nbsp;&nbsp;&nbsp;&nbsp;&nbsp;Dok je Klejzi radio sa dijagramima Darel je u dubinama svog uma radio s matematičkim pojmovima. Klejzi je radio s mnogima, Darel ni sa kim. Klejzi na Univerzitetu, Darel u tišini doma u predgrađu.
<BR>&nbsp;&nbsp;&nbsp;&nbsp;&nbsp;Prispeo je maltene pred cilj.
<BR>&nbsp;&nbsp;&nbsp;&nbsp;&nbsp;Kad je u pitanju veliki mozak, pripadnik Druge zadužbine nije ljudsko biće. Najbistriji filosofi, najvispreniji neurohemičari možda i ne mogu ništa otkriti a ipak, neke razlike mora biti. A pošto je razlika neka razlika u duhu, tamo se i mora otkriti. Recimo, neki će čovek kao Mazgov - a nesumnjivo je da pripadnici Druge zadužbine imaju, urođene ili stečene moći kakve je imao Mazgov - čovek sa sposobnošću da otkrije i upravlja ljudskim osećanjima izvesti iz toga potrebno elektronsko kolo, a iz toga konačno podatke encefalografa na kome ne bi mogao a da se ne oda.
<BR>&nbsp;&nbsp;&nbsp;&nbsp;&nbsp;A sad se u njegov život ponovo vratio Klejzi u liku svog revnosnog mladog učenika Antora.
<BR>&nbsp;&nbsp;&nbsp;&nbsp;&nbsp;Ludost! Ludost! Sa svim onim njegovim grafikonima i tabelama ljudi u kojima su vršene promene. On je to naučio da otkrije još pre mnogo godina, ali kakva je korist od toga? Želeo je ruku, a ne alatku. Međutim, morao je pristati da se pridruži Antoru, jer je to bio mirniji put.
<BR>&nbsp;&nbsp;&nbsp;&nbsp;&nbsp;Baš onako kao što će sada postati Upravnik istraživanja i razvoja. Bio je to zaista mirniji put! I tako je ostao zavera unutar zavere.
<BR>&nbsp;&nbsp;&nbsp;&nbsp;&nbsp;Na trenutak ga uznemiri pomisao na Arkadiju, ali je se odmah otrese. Da su ga ostavili na miru to se uopšte ne bi desilo. Da su ga ostavili na miru, niko ne bi bio ugrožen, osim njega. Da su ga ostavili...
<BR>&nbsp;&nbsp;&nbsp;&nbsp;&nbsp;Osećao je kako u njemu nedolazi gnev - na mrtvog Klejzija, život Antora, sve same dobronamerne budale...
<BR>&nbsp;&nbsp;&nbsp;&nbsp;&nbsp;No, ona je sasvim kadra da se za sebe pobrine. Vrlo je zrela devojčica.
<BR>&nbsp;&nbsp;&nbsp;&nbsp;&nbsp;Može se pobrinuti za sebe!
<BR>&nbsp;&nbsp;&nbsp;&nbsp;&nbsp;Bio je to samo šapat u njegovom duhu...
<BR>&nbsp;&nbsp;&nbsp;&nbsp;&nbsp;Ipak, može li?
<BR>&nbsp;&nbsp;&nbsp;&nbsp;&nbsp;U času kad je dr Darel sam sebi utučeno govorio da može - ona je sedela u hladnom asketskom predsoblju izvršne kancelarije Prvog građanina Galaksije. Sedi tu već pola časa, a pogled joj polagano klizi po zidovima. Pored vrata kroz koja je prošla sa Homirom Manom nalazila su se dva naoružana stražara. Ranije ih nije bilo.
<BR>&nbsp;&nbsp;&nbsp;&nbsp;&nbsp;Sada je bila sama ali je osećala neprijateljstvo i samog nameštaja u sobi. I to po prvi put.
<BR>&nbsp;&nbsp;&nbsp;&nbsp;&nbsp;A zašto je tako?
<BR>&nbsp;&nbsp;&nbsp;&nbsp;&nbsp;Homir je bio s Gospodarom Stetinom. Šta tu nije bilo u redu?
<BR>&nbsp;&nbsp;&nbsp;&nbsp;&nbsp;Bila je ljuta zbog ovoga. U sličnim situacijama u mikro-knjigama i video-emisijama junak bi predvideo ishod, a kad bi taj ishod nastupio bio bi za njega pripremljen, dok ona - ona samo sedi. Svašta je moglo da se desi. Svašta! A ona samo tu sedi.
<BR>&nbsp;&nbsp;&nbsp;&nbsp;&nbsp;Da se vrati unazad. Da vrati misli unazad. Možda će nešto iskrsnuti.
<BR>&nbsp;&nbsp;&nbsp;&nbsp;&nbsp;Već dve nedelje kako Homir gotovo živi u palati Mazgova. Uz dozvolu Stetina, jednom je poveo sa sobom. Palata je bila velika i sumorno masivna, bila je to palata koja zazire od dodira sa životom da bi usnulo tonula u svoje odzvanjajuće uspomene, dok na korake odgovara šupljim treskom ili besnim topotom. Nije joj se dopalo. Mnogo su lepši bili veliki, veseli drumovi glavnog grada, pozorišta i prizori sveta u suštini siromašnijeg od Zadužbine, ali spremnijeg da više potroši od svog bogatstva da bi se pokazao.
<BR>&nbsp;&nbsp;&nbsp;&nbsp;&nbsp;Uveče bi se Homir vraćao ispunjen strahopoštovanjem.
<BR>&nbsp;&nbsp;&nbsp;&nbsp;&nbsp;"Za mene je to svet snova", šaputao bi. "Kad bih samo mogao da palatu rastavim kamen po kamen, sloj po sloj aluminijumske sunđeraste mase. Kad bih to mogao da odnesem na Terminus... Kakav bi se muzej od toga dao načiniti!"
<BR>&nbsp;&nbsp;&nbsp;&nbsp;&nbsp;Kao da je izgubio onu svoju nekadašnju nesigurnost. Postao je umesto toga žustar, ozaren. Arkadija je to uočila po jednom sigurnom znaku, u to vreme gotovo da nijednom nije zamucao. Jedanput je spomenuo: "Postoje izvodi iz beležaka generala Pričera..."
<BR>&nbsp;&nbsp;&nbsp;&nbsp;&nbsp;"Znam za njega. To je onaj general Zadužbine koji je pročešljao Galaksiju tražeći Drugu zadužbinu, zar ne?"
<BR>&nbsp;&nbsp;&nbsp;&nbsp;&nbsp;"Nije baš bio general, Arkadi, Mazgov ga je preobratio."
<BR>&nbsp;&nbsp;&nbsp;&nbsp;&nbsp;"Oh, to je isto."
<BR>&nbsp;&nbsp;&nbsp;&nbsp;&nbsp;"Galaksijo, to češljanje koje pominješ bilo je beznadežan poduhvat. Originalni zapisnici sa Seldonovog sabora koji je pre pet stotina godina osnovao obe Zadužbine samo na jednom mestu spominju Drugu zadužbinu. Kažu da se nalazi na drugom kraju Galaksije, na 'Kraju zvezda'. Mazgov i Pričer su samo od toga mogli poći. Čak i da su pronašli Drugu zadužbinu, Mazgov i Pričer nisu imali načina da je prepoznaju. Kakva ludost.
<BR>&nbsp;&nbsp;&nbsp;&nbsp;&nbsp;"Imaju zapisnike..."gunđao je za sebe, ali ga je Arkadija žudno slušala, "... koji sadrže skoro hiljadu reči, dok broj reči raspoloživih za proučavanje mora biti da je bliži jednom milionu. A nismo ništa..."
<BR>&nbsp;&nbsp;&nbsp;&nbsp;&nbsp;Zabrinuta, Arkadija ga nervoznim šapatom prekide: "Psst!"
<BR>&nbsp;&nbsp;&nbsp;&nbsp;&nbsp;Homir pretrnu, a zatim se polagano oporavi: "Bolje da ne pričamo", progunđa.
<BR>&nbsp;&nbsp;&nbsp;&nbsp;&nbsp;A sad se Homir nalazio kod Gospodara Stetina, dok je Arkadija sama čekala napolju osećajući kako joj se srce bezrazložno steže. To je bilo ono najstrašnije. Izgledalo je da nema razloga.
<BR>
<BR>&nbsp;&nbsp;&nbsp;&nbsp;&nbsp;S druge strane vrata i Homir je plivao u moru želatina. S preteranom žestinom borio se sa svojim mucanjem tako da je, naravno, jedva uspevao da razgovetno izusti dve uzastopne rečenice.
<BR>&nbsp;&nbsp;&nbsp;&nbsp;&nbsp;Gospodar Stetin bio je u paradnoj uniformi, visok dva metra, izraženih vilica i svirepih usana. Stisnutim osionim pesnicama snažno je udarao takt svojim rečenicama.
<BR>&nbsp;&nbsp;&nbsp;&nbsp;&nbsp;"Imali ste dve nedelje a dolazite mi s nekim pričama. Ni o čemu. Hajde, gospodine, recite mi ono najgore. Da li će moju Flotu iseckati na rezance? Da li ću morati da se borim i protiv svetinja iz Druge zadužbine, a ne samo protiv ljudi iz Prve?"
<BR>&nbsp;&nbsp;&nbsp;&nbsp;&nbsp;"P-p-ponavalja, gospodaru, nisam p-p-prorok. N-n-ništa ne shvatam."
<BR>&nbsp;&nbsp;&nbsp;&nbsp;&nbsp;"Možda želiš da se vratiš i upozoriš svoje zemljake? Dosta s tom tvojom glumom. Hoću istinu, ili ću ti je iščupati zajedno s pola utrobe."
<BR>&nbsp;&nbsp;&nbsp;&nbsp;&nbsp;"I-i-istinu s-s-samo i govorim, a z-z-zapamtite, gospodaru, da sam građanin Zadužbine. N-n-ne možete me taknuti a da ne požanjete ono što niste p-p-posejali."
<BR>&nbsp;&nbsp;&nbsp;&nbsp;&nbsp;"Plaši time decu", gromoglasno se nasmeja Gospodar Kalgana. "Time se može zastrašiti neki idiot. Gospodine Mane, bio sam strpljiv sa vama. Slušao sam vas dvadeset minuta dok ste mi iscrpno izlagali zamorne besmislice čije sastavljanje mora da vas je koštalo više besanih noći. Bio je to uzaludan trud. Znam, ovako niste došli da biste rili po ugaslom pepelu Mazgova i grejali se na pronađenom ugljevlju - došli ste zbog nečeg što još niste otkrili. To je tačno, a?"
<BR>&nbsp;&nbsp;&nbsp;&nbsp;&nbsp;Homir Man bi pre bio kadar da ne diše nego da prikrije veliki užas koji se u tom času pojavi u njegovom pogledu. Gospodar Stetin to primeti i pljesnu čoveka iz Zadužbine po ramenu, tako da se od udarca i on i stolica na kojoj je sedeo zaljuljaše.
<BR>&nbsp;&nbsp;&nbsp;&nbsp;&nbsp;"Dobro. Budimo otvoreni. Istražuješ Seldonov plan. Znaš da se na njega više ne može osloniti. Možda znaš i to da sam je sad neminovani pobednik; ja i moji naslednici. Čoveče, zar je bitno ko će osnovati Drugo carstvo, ako se osnuje. Istorija nema svoje ljubimce, a? Bojiš se da mi kažeš? Vidiš da znam za tvoj zadatak."
<BR>&nbsp;&nbsp;&nbsp;&nbsp;&nbsp;Man promrmlja: "Š-š-šta h-h-hoćete?"
<BR>&nbsp;&nbsp;&nbsp;&nbsp;&nbsp;"Tvoje prisustvo. Ne želim da se plan poremeti zbog preterane samouverenosti. Ti se mnogo više od mene razumeš u ovo i možeš da otkriješ male greške koje bi meni mogle promaći. Hajde, na kraju ćeš biti nagrađen - i ti ćeš dobiti mastan zalogaj od plena. Šta možeš očekivati u Zadužbini? Da skreneš tok neizbežnog poraza? Da produžiš rat? Ili je to samo patriotska želja da pogineš za svoju zemlju?"
<BR>&nbsp;&nbsp;&nbsp;&nbsp;&nbsp;"J-j-ja..." Man konačno ućuta. Prosto, ni reč nije htela da se pomoli.
<BR>&nbsp;&nbsp;&nbsp;&nbsp;&nbsp;"Ostaćeš", odrešito naredi Gospodar Kalgana. "Nemaš izbora. Čekaj", naknadno se priseti, "kažu mi da je tvoja nećaka iz porodice Bejte Darel."
<BR>&nbsp;&nbsp;&nbsp;&nbsp;&nbsp;Zapanjeni Homir samo uzviknu: "Da." Nije mogao da se pouzda da bi sad mogao da isplete bilo šta drugo osim prave istine.
<BR>&nbsp;&nbsp;&nbsp;&nbsp;&nbsp;"To je ugledna porodica u Zadužbini?"
<BR>&nbsp;&nbsp;&nbsp;&nbsp;&nbsp;Homir potvrdi glavom. "Tako ugledna da ne bi mirno otrpela da joj se desi neko zlo."
<BR>&nbsp;&nbsp;&nbsp;&nbsp;&nbsp;"Zlo! Ne budi lud čoveče, razmišljamo o nečem suprotnom. Koliko joj je godina?"
<BR>&nbsp;&nbsp;&nbsp;&nbsp;&nbsp;"Četrnaest."
<BR>&nbsp;&nbsp;&nbsp;&nbsp;&nbsp;"Tako! E, čak ni Druga zadužbina, a ni sam Hari Seldon ne bi mogli da zaustave vreme, ili da spreče da od devojčice postane žena."
<BR>&nbsp;&nbsp;&nbsp;&nbsp;&nbsp;S tim rečima brzo se okrenu, ode do vrata i naglo povuče zastor.
<BR>&nbsp;&nbsp;&nbsp;&nbsp;&nbsp;"Tako ti svemira, zašto si ovamo dovukla tu svoju mlohavu mrcinu?" zagrme.
<BR>&nbsp;&nbsp;&nbsp;&nbsp;&nbsp;Gospođa Kalija zažmirka i utanji: "Nisam znala da je neko kod tebe."
<BR>&nbsp;&nbsp;&nbsp;&nbsp;&nbsp;"E pa jeste. Kasnije ću s tobom porazgovarati o ovome, a sad da ti vidim leđa, i to brzo."
<BR>&nbsp;&nbsp;&nbsp;&nbsp;&nbsp;Njeni koraci u hodniku hitro se udaljiše.
<BR>&nbsp;&nbsp;&nbsp;&nbsp;&nbsp;Prilazeći, Stetin primeti: "Ona je ostatak jedne međuigre koja se suviše odužila. Uskoro će se završiti. Reče, četrnaest godina?"
<BR>&nbsp;&nbsp;&nbsp;&nbsp;&nbsp;Homir se u njega zagleda s užasom koji se tek tada pojavio.
<BR>&nbsp;&nbsp;&nbsp;&nbsp;&nbsp;Arkadija se trže na bešumno otvaranje vrata, a poskoči na delić pokreta koji uhvati krajičkom oka. Prst koji je izbezumljeno dozivao nije nailazio na odziv nekoliko dugih trenutaka, a onda ona na prstima pređe preko poda sa predostrožnošću koju joj je nametao i sam pogled na tu belu, drhtavu priliku.
<BR>&nbsp;&nbsp;&nbsp;&nbsp;&nbsp;U hodniku njihovi koraci behu kao prigušeni šapat. Gospođa Kalija je, naravno, bila ta koja je Arkadiju tako snažno uhvatila za ruku da je zabolelo, ali iz nekog razloga ona se ne usprotivi da pođe s njom. Gospođe Kalije se, bar, nije pribojavala.
<BR>&nbsp;&nbsp;&nbsp;&nbsp;&nbsp;A zašto je bilo tako?
<BR>&nbsp;&nbsp;&nbsp;&nbsp;&nbsp;Uđoše najzad u budoar, ružičasto peperjast i pahuljasto beo. Gospođa Kalija leđima podupre vrata.
<BR>&nbsp;&nbsp;&nbsp;&nbsp;&nbsp;"To je bio naš tajni prolaz do mene... do moje sebe, ovaj, iz njegove kancelarije. Ovaj, njegov." Pokazala je palcem kao da joj i sama pomisao na njega pritiska dušu teskobnim, samrtnim strahom.
<BR>&nbsp;&nbsp;&nbsp;&nbsp;&nbsp;"Sva sreća... sva sreća..." Raširene zenice crnilom zakloniše plavetnilo dužice.
<BR>&nbsp;&nbsp;&nbsp;&nbsp;&nbsp;"Recite mi..." stidljivo započe Arkadija.
<BR>&nbsp;&nbsp;&nbsp;&nbsp;&nbsp;"Ne, dete, ne." Kalija se pomamno užurba. "Nemamo vremena. Skini haljinu. Molim te. Molim te. Naći ću ti drugu, da te ne prepoznaju."
<BR>&nbsp;&nbsp;&nbsp;&nbsp;&nbsp;Bila je u garderobi, neupotrebljive prnje je bacala u nemarne gomile po podu, mahnito tragajući za nečim što bi jedna devojčica mogla da obuče, a da ne izgleda kao slika nekog ko mami na ljubakanje.
<BR>&nbsp;&nbsp;&nbsp;&nbsp;&nbsp;"Evo, ovo će biti dobro. Mora biti dobro. Imaš li novaca? Na, uzmi ovo - i ovo." Ona poskida ukrase sa svojih ušiju i prstiju. "Samo idi kući - kući u tvoju Zadužbinu."
<BR>&nbsp;&nbsp;&nbsp;&nbsp;&nbsp;"A moj čika... Homir?" Uzalud se prigušenim glasom bunila ispod nabora raskošne metalne tkanine sladunjavog mirisa, što joj silom bi navučena preko glave.
<BR>&nbsp;&nbsp;&nbsp;&nbsp;&nbsp;"On ne ide. Macan će ga zauvek zadržati, ali ti ne smeš ostati. Oh, zar ne shvataš?"
<BR>&nbsp;&nbsp;&nbsp;&nbsp;&nbsp;"Ne." Arkadija je primora da stane. "Ne razumem."
<BR>&nbsp;&nbsp;&nbsp;&nbsp;&nbsp;Gospođa Kalija joj snažno steže obe ruke. "Moraš se vratiti kako bi upozorila vaš narod da će biti rata. Zar ti nije jasno?" Apsolutni strah je, na izgled paradoksalno, pridao sasvim neuobičajenu visprenost njenim mislima i rečima. "Hajde sa mnom."
<BR>&nbsp;&nbsp;&nbsp;&nbsp;&nbsp;Napolje, ali drugim putem! Pored služinčadi koja je buljila za njima, ali nije imala razloga da zaustavi nekog koga je nekažnjeno mogao zaustaviti samo Gospodar Kalgana. Stražari su kuckali potpeticama i pozdravljali oružjem dok su prolazile kroz vrata.
<BR>&nbsp;&nbsp;&nbsp;&nbsp;&nbsp;Arkadija je samo povremeno dolazila do daha tokom tog putešestvija koje kao da je trajalo godinama - mada je od onog časa kada joj je beli prst po prvi put domahnuo do trenutka kad se našla na spoljnim vratnicama, iza kojih su bili ljudi i udaljena buka saobraćaja, proteklo samo dvadeset i pet minuta.
<BR>&nbsp;&nbsp;&nbsp;&nbsp;&nbsp;Osvrnula se sa iznenadnom zaplašenom samilošću: "Ne... ne znam zašto ovo činite, gospođo, ali hvala vam... Šta će biti sa čika Homirom?
<BR>&nbsp;&nbsp;&nbsp;&nbsp;&nbsp;"Ne znam", zavapi Kalija. "Zašto ne ideš? Idi pravo na kosmodrom. Ne čekaj. Možda te već ovog časa traži."
<BR>&nbsp;&nbsp;&nbsp;&nbsp;&nbsp;Arkadija je i dalje oklevala. Ostavljajući Homira, sa zakašnjenjem - kad je već oko sebe osećala slobodan vazduh - postade sumnjičava. "Šta vas je briga ako to učini?"
<BR>&nbsp;&nbsp;&nbsp;&nbsp;&nbsp;"Ne mogu to objasniti tako maloj devojčici kao što si ti", promrmlja Gospođa Kalija, ugrizavši se za donju usnu. "Bilo bi nepristojno. Ti, ti ćeš porasti, a ja... ja sam se s Macanom upoznala kad mi je bilo šesnaest godina. Znaš, ne mogu te pustiti da se vrzmaš naokolo." U njenom pogledu beše nekog napola posramljenog neprijateljstva.
<BR>&nbsp;&nbsp;&nbsp;&nbsp;&nbsp;Arkadija se ukoči od skrivenog smisla i samo prošapta: "Šta će vam uraditi kad otkrije?"
<BR>&nbsp;&nbsp;&nbsp;&nbsp;&nbsp;"Ne znam", plačno joj uzvrati Kalija i prinese ruke glavi dok se skoro trčeći udaljavala širokom stazom ka zdanju Gospodara Kalgana.
<BR>&nbsp;&nbsp;&nbsp;&nbsp;&nbsp;Međutim, još jedan sekund, koji se oduži u večnost, Arkadija se ne pomeri zato što je nešto opazila u onom poslednjem trenutku pre nego što će Gospođa Kalija otići. Te zastrašene, izbezumljene oči na trenutak se - u magnovenju - ozariše hladnom veselošću.
<BR>&nbsp;&nbsp;&nbsp;&nbsp;&nbsp;Ogromnom, neljudskom veselošću.
<BR>&nbsp;&nbsp;&nbsp;&nbsp;&nbsp;U tako hitrom sevu para očiju bilo je teško nešto opaziti, ali Arkadija nije bila u nedoumici šta je videla.
<BR>&nbsp;&nbsp;&nbsp;&nbsp;&nbsp;Sad potrča - potrča kao bez duše - besomučno tražeći slobodnu javnu čekaonicu iz koje je čovek pritiskom na dugme mogao da dozove jedno prevozno sredstvo.
<BR>&nbsp;&nbsp;&nbsp;&nbsp;&nbsp;Nije bežala od Gospodara Stetina, ni od njega ni od svih njegovih goniča koje bi mogao za njom poslati, niti od svih njegovih dvadeset i sedam svetova, čak i kad bi se svi zajedno kao neka džinovska pojava sručili na njenu slabačku senku.
<BR>&nbsp;&nbsp;&nbsp;&nbsp;&nbsp;Bežala je od jedne nežne žene koja joj je pomogla da umakne. Od čeljadeta koje joj je dalo novaca i nakita, koje je rizikovalo rođeni život da bi spasla njen. Bežala je od bića za koje je sigurno i konačno znala da je žena iz Druge zadužbine.
<BR>
<BR>&nbsp;&nbsp;&nbsp;&nbsp;&nbsp;Vazdušni taksi pristade s tihim krckanjem na svoje mesto. Vetar kojim beše propraćen njegov dolazak dotače Arkadijino lice i zamrsi joj kosu pod mekom krznenom kapuljačom koju joj je Kalija dala.
<BR>&nbsp;&nbsp;&nbsp;&nbsp;&nbsp;"Kuda, gospoja?"
<BR>&nbsp;&nbsp;&nbsp;&nbsp;&nbsp;Očajnički se naprezala da svom glasu da dubinu kako ne bi detinje zvučao. "Koliko svemirskih luka ima u gradu?"
<BR>&nbsp;&nbsp;&nbsp;&nbsp;&nbsp;"Dve. 'oćete?"
<BR>&nbsp;&nbsp;&nbsp;&nbsp;&nbsp;"Koja je bliža?"
<BR>&nbsp;&nbsp;&nbsp;&nbsp;&nbsp;Zablenuo se u nju. "Glavna kalganska, gospoja."
<BR>&nbsp;&nbsp;&nbsp;&nbsp;&nbsp;"Onda u drugu, molim vas. Imam para." U ruci joj se nađe novčanica od dvadeset kalganida. Njoj je malo značio iznos novčanice, ali se taksista s odobravanjem isceri: "Gde god 'oćeš gospoja. Nebeski taksi vozi gde 'oćeš."
<BR>&nbsp;&nbsp;&nbsp;&nbsp;&nbsp;Hladila je obraz uz pomalo plesnivi naslon sedišta. Ispod su se natenane pomerale svetlosti grada.
<BR>&nbsp;&nbsp;&nbsp;&nbsp;&nbsp;Šta da uradi? Šta da uradi?
<BR>&nbsp;&nbsp;&nbsp;&nbsp;&nbsp;U tom času je znala da je glupava, glupava uplašena mala devojčica daleko od oca. Oči su joj bile pune suza, a duboko u grlu zastade joj mali, nečujni krik koji je ranjavao unutra.
<BR>&nbsp;&nbsp;&nbsp;&nbsp;&nbsp;Nije se bojala da će je uhvatiti Gospodar Stetin. Za to će se postarati Gospođa Kalija. Gospođa Kalija! Stara, debela, glupa, ali nekako drži svog gospodara. Oh, sad je bilo prilično jasno. Sve je bilo jasno.
<BR>&nbsp;&nbsp;&nbsp;&nbsp;&nbsp;Ona čajanka kod Kalije na kojoj je bila tako pametna. Bistra mala Arkadija! Nešto se u Arkadiji gušilo i mrzelo samu sebe. Ta čajanka je bila izrežirana, pa je onda verovatno izrežirano i to da Stetin ipak dozvoli Homiru da pregleda palatu. Ona, glupava Kalija je to želela, a uredila je da joj pametna mala Arkadija pruži potpuno sigurno opravdanje koje u duhovima žrtvi neće izazvati nikavu sumnju, a ipak će iziskivati i njeno učešće u najmanjoj mogućoj meri.
<BR>&nbsp;&nbsp;&nbsp;&nbsp;&nbsp;Zašto je onda slobodna? Homir je ostao kao sužanj, naravno... Izuzev...
<BR>&nbsp;&nbsp;&nbsp;&nbsp;&nbsp;Izuzev, ako se ne vraća u Zadužbinu kao mamac - kao mamac koji treba da ostale dovede u njihove... ruke.
<BR>&nbsp;&nbsp;&nbsp;&nbsp;&nbsp;Znači, ne sme se vratiti u Zadužbinu...
<BR>&nbsp;&nbsp;&nbsp;&nbsp;&nbsp;"Svemirska luka, gospoja." Vazdušni taksi se zaustavio. Čudno! Nije ni primetila.
<BR>&nbsp;&nbsp;&nbsp;&nbsp;&nbsp;Kako je sve bilo kao u carstvu snova!
<BR>&nbsp;&nbsp;&nbsp;&nbsp;&nbsp;"Hvala." Ne gledajući, ćušnu mu novčanicu i spotičući se iziđe, a zatim potrča preko elastičnog pločnika.
<BR>&nbsp;&nbsp;&nbsp;&nbsp;&nbsp;Svetla. Bezbrižni ljudi i žene. Velike blistave oglasne ploče na kojima su pokretne brojke pratile svaki svemirski broj koji bi pristizao ili odlazio.
<BR>&nbsp;&nbsp;&nbsp;&nbsp;&nbsp;Gde da ide? Nije joj bilo važno. Znala je jedino da ne sme otići u Zadužbinu! Svako drugo mesto će biti dobro.
<BR>&nbsp;&nbsp;&nbsp;&nbsp;&nbsp;Oh, hvala Seldonu za taj trenutak zaboravnosti, taj poslednji delić sekunda kad se Kalija umorila od svoje uloge zato što je imala posla samo s jednim detetom, pa je dozvolila da se probije njeno zadovoljstvo.
<BR>&nbsp;&nbsp;&nbsp;&nbsp;&nbsp;A onda se s Arkadijom zbilo još nešto, nešto što se kuvalo i muvalo u dubini njenog mozga još od početka bega - nešto što je u njoj zauvek ubilo četrnaestogodišnjakinju.
<BR>&nbsp;&nbsp;&nbsp;&nbsp;&nbsp;Znala je da mora uteći.
<BR>&nbsp;&nbsp;&nbsp;&nbsp;&nbsp;To, pre svega. Makar da uđu u trag svakom zavereniku u Zadužbini; makar da uhvate i njenog rođenog oca, ne može, ne sme rizikovati da ih upozori. Ne bi mogla rizikovati svoj sopstveni život - ni najmanje - zbog čitavog Terminusa. Bila je najvažnija ličnost u Galaksiji.
<BR>&nbsp;&nbsp;&nbsp;&nbsp;&nbsp;Znala je to još dok je stajala pred mašinom za karte i pitala se gde da ode.
<BR>&nbsp;&nbsp;&nbsp;&nbsp;&nbsp;Jer, u celoj celcijatoj Galaksiji, njoj i samo njoj, izuzev njih, bilo je poznato gde je Druga zadužbina.
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
