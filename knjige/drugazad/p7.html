<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. DVA ČOVEKA I SELJAK
<P>&nbsp;&nbsp;&nbsp;&nbsp;&nbsp;Rosema je jedan od onih sporednih svetova, obično zanemarenih u galaktičkoj istoriji, koji jedva da ikada zapadnu za oko ljudima na desetini hiljada srećnijih planeta.
<BR>&nbsp;&nbsp;&nbsp;&nbsp;&nbsp;U doba poznog Galaktičkog carstva nekolicina političkih kažnjenika beše se nastanila u njenim divljinama, dok su opservatorija i mali svemiroplovni garnizon služili da je poštede od potpune napuštenosti. Kasnije, u zlo doba borbi, čak i pre Harija Seldona, neotpornija ljudska vrsta kojoj su dojadile periodične decenije nesigurnosti i opasnosti, umorna od opustošenih planeta i avetinjskog smenjivanja kratkovečnih careva koji bi sebi prokrčili put do carskog purpura zbog nekoliko opakih, besplodnih godina - dakle, takvi ljudi utekoše iz nastanjenih centara i potražiše utočište u pustim kutovima Galaksije.
<BR>&nbsp;&nbsp;&nbsp;&nbsp;&nbsp;Po studenim prostranstvima Roseme behu se šćućurila sela. Njeno sunce je bilo malo, rumeno, škrto, i za sebe je zadržalo svaku mrvicu toplote, dok je dole sneg provejavao devet meseci godišnje. Prekaljeno domaće seme snivalo je u zemlji za vreme tih snežnih meseci, a onda bi sa gotovo paničnom brzinom iždžikljalo i sazrelo kada bi nedragovoljno zračenje sunca podiglo temperaturu gotovo do deset stepeni.
<BR>&nbsp;&nbsp;&nbsp;&nbsp;&nbsp;Male, kozolike životinje pasle su na pašnjacima, oturajući tanak sloj snega majušnim tropapkastim nogama.
<BR>&nbsp;&nbsp;&nbsp;&nbsp;&nbsp;Tako su ljudi sa Roseme dobijali hleb i mleko, pa čak i meso - kada bi uspeli da odvoje poneku životinju. Tamne, zloslutne šume što su krivudale preko polovine polutarskog pojasa planete davale su otporno, fino vlaknasto drvo za građenje kuća. To drvo, uz neka krzna i minerale, moglo se čak i izvoziti, te bi povremeno pristizali brodovi Carstva donoseći u zamenu poljoprivredne mašine, atomske grejače, pa i televizijske prijemnike. Ovi potonji i nisu bili neumesni, jer je duga zima seljaku nametala usamljenički zimski san.
<BR>&nbsp;&nbsp;&nbsp;&nbsp;&nbsp;Istorija Carstva proticala je mimo seljaka sa Roseme. Trgovački brodovi bi na mahove donosili vesti; povremeno bi pristizale nove izbeglice jedanput beše prispela jedna relativno velika skupina i tu se i zadržala - a one bi obično donosile vesti o Galaksiji.
<BR>&nbsp;&nbsp;&nbsp;&nbsp;&nbsp;Tako su Rosemićani saznavali o sveopštim bitkama, desetkovanim stanovništvima, o tiranskim carevima i buntovnim vicekraljevima. Na to bi obično uzdahnuli i odmahnuli glavama, privlačeći uz svoja bradata lica krznene okovratnike dok su na zubatom suncu sedeli naokolo po seoskom trgu i filosofirali o ljudskoj nesreći.
<BR>&nbsp;&nbsp;&nbsp;&nbsp;&nbsp;Posle nekog vremena potpuno prestadoše da se pojavljuju trgovački brodovi i život postade mukotrpniji. Prestale su isporuke inostranih, probranih namirnica, duvana i mašina. Po koja reč napabirčena sa televizora donosila bi sve više i više uznemiravajuće vesti. Konačno se pronese glas da je Trantor opustošen. Veliki prestoni svet čitave Galaksije, divotni, višespratni, nedostupni i neuporedivi dom careva beše opljačkan, porušen i doveden do potpune propasti.
<BR>&nbsp;&nbsp;&nbsp;&nbsp;&nbsp;Beše to nešto nezamislivo i mnogim se seljacima Roseme, dok su čeprkali po svojim njivama, maltene činilo da se Galaksiji bliži kraj.
<BR>
<BR>&nbsp;&nbsp;&nbsp;&nbsp;&nbsp;A onda jednog dana, koji nije bio drukčiji od ostalih, opet pristiže jedan brod. U svim selima starci su mudro klimali glavama i bečili stare oči šapućući kako je tako bilo i u doba njihovih očeva, mada ne baš sasvim isto.
<BR>&nbsp;&nbsp;&nbsp;&nbsp;&nbsp;Ovaj brod nije bio brod Carstva. Na pramcu nije bilo amblema svemirskog broda i sunca Carstva. Brod beše nekakva zdepasta tvorevina, napravljena od olupina starih brodova, a njegovo ljudstvo je sebe nazivalo vojnicima Tazende.
<BR>&nbsp;&nbsp;&nbsp;&nbsp;&nbsp;Seljaci se zbuniše. Ne behu čuli za Tazendu, ali vojnike, ipak, dočekaše s uobičajenim gostoprimstvom. Pridošlice su se podrobno raspitivale o prirodi planete, broju stanovnika, broju gradova - seljaci pogrešno shvatiše da ta reč znači 'sela', što kod svih zainteresovanih stvori zabunu - o tipu privrede i drugim stvarima.
<BR>&nbsp;&nbsp;&nbsp;&nbsp;&nbsp;Dođoše i drugi brodovi, a širom planete behu izdati proglasi da je vladajući svet Tazenda, da će u polutarskom pojasu - u naseljenoj oblasti - biti osnovane poreske stanice i da će se svake godine ubirati određeni postotak žita i krzna, već prema određenim brojčanim formulama.
<BR>&nbsp;&nbsp;&nbsp;&nbsp;&nbsp;Rosemićani su ozbiljno žmirkali, nesigurni šta znači reč 'porez'. Kada je došlo vreme ubiranja mnogi su platili, ili su zbunjeno stajali po strani dok su uniformisani došljaci sa druge planete tovarili požnjeveno žito i kože na prostrana kopnena vozila.
<BR>&nbsp;&nbsp;&nbsp;&nbsp;&nbsp;Tu i tamo bi se ogorčeni seljaci udružili i izvukli na svetlost dana drevno lovačko oružje, ali iz toga nikada ništa nije proisteklo. S gunđanjem su se rasturili kada su se pojavili ljudi sa Tazende, a posle toga su obeshrabreno posmatrali kako njihova već dovoljno mukotrpna borba za opstanak postaje još mukotrpnija.
<BR>&nbsp;&nbsp;&nbsp;&nbsp;&nbsp;Međutim, vremenom se uspostavi nova ravnoteža. Tazenđanski guverner živeo je na odstojanju u selu Džentri koje je bilo zatvoreno za sve Rosemićane. On i njegovi činovnici behu neka nejasna bića iz drugog sveta koja su retko ulazila u vidokrug Rosemićana. Zemljoradnici-poreznici, Rosemićani u službi Tazende, periodično bi ih obilazili, a na njih behu već navikli, a i seljak je naučio kako da sakrije žito i istera stoku u šume, pa i da se uzdrži od svega što bi njegovoj izbi dalo izgled upadljivog obilja. S tupim izrazom nerazumevanja dočekivao bi svako raspitivanje za njegovu imovinu i pokazivao na ono što su mogli videti.
<BR>&nbsp;&nbsp;&nbsp;&nbsp;&nbsp;Ali i toga beše sve manje, pa se porezi smanjiše; kao da je i samoj Tazendi dojadilo da izvlači petparce s takvog sveta.
<BR>&nbsp;&nbsp;&nbsp;&nbsp;&nbsp;Trgovina ožive jer je, možda, Tazenda nju smatrala unosnijom. Ljudi sa Roseme više zauzvrat nisu dobijali doterane tvorevine Carstva, ali čak i tazdenđanske mašine i tazenđanska hrana behu bolji od domaćih. Pojavi se i ženska odeća drukčija od one sive, od domaćih tkanina - što je bilo veoma važno.
<BR>&nbsp;&nbsp;&nbsp;&nbsp;&nbsp;I tako još jednom galaktička istorija prilično mirno prohuja mimo njih, dok su seljaci čeprkali život iz tvrde zemlje.
<BR>&nbsp;&nbsp;&nbsp;&nbsp;&nbsp;Izašavši iz svoje kućice, Narovi dunu u bradu. Prvi sneg je provejavao nad otvrdlom zemljom, a nebo je bilo natmureno, mutnoružičasto. Oprezno je začkiljio uvis i zaključio da na vidiku nema prave oluje. Mogao je mirno putovati za Džentri i otarasiti se svog viška žita, zamenivši ga za konzervisanu hranu koja će im potrajati cele zime.
<BR>&nbsp;&nbsp;&nbsp;&nbsp;&nbsp;Preko ramena riknu kroz vrata koja zbog toga beše malko odškrinuo: "Jesi li napunio gorivom vozilo mališa?"
<BR>&nbsp;&nbsp;&nbsp;&nbsp;&nbsp;Iz unutrašnjosti mu vikom odgovori jedan glas, a onda mu se pridruži najstariji sin čija kratka riđa brada još nije sasvim izgubila dečačku oskudnost.
<BR>&nbsp;&nbsp;&nbsp;&nbsp;&nbsp;"Vozilo je napunjeno i dobro radi, izuzev što su osovine u lošem stanju", mrgodno primeti. "Al' za to nisam ja kriv. Rekao sam ti da treba da ih opravi stručnjak."
<BR>&nbsp;&nbsp;&nbsp;&nbsp;&nbsp;Starac se vrati i odmeri sina kroz natuštene veđe, a zatim isturi čekinjastu bradu: "A je li to moja greška? Gde i kako da nađem nekoga ko bi ga stručno opravio! Da li je za ovih pet godina žetva ikad bila nešto više od oskudne? Da li su moja stada izbegla zarazi? Da li se krzna sama gule sa..."
<BR>&nbsp;&nbsp;&nbsp;&nbsp;&nbsp;"Narovi!" Dobro poznat glas iz unutrašnjosti kuće ga prekide usred reči.
<BR>&nbsp;&nbsp;&nbsp;&nbsp;&nbsp;"Dobro, dobro - eto, i tvoja majka mora da se utrpava u stvari koje se tiču samo oca i sina", progunđa on. "Isteraj kola i proveri da li su prikolice dobro pričvršćene."
<BR>&nbsp;&nbsp;&nbsp;&nbsp;&nbsp;Udario je jednom rukom u rukavicu o drugu i ponovo pogledao u nebo. Navlačili su se tamnorumenkasti oblaci, a sivo nebo koje se naziralo kroz procepe nije donosilo nikakvu toplinu. Sunce je bilo skriveno.
<BR>&nbsp;&nbsp;&nbsp;&nbsp;&nbsp;Upravo je hteo da skrene oči, kad njegov pogled nešto uhvati; skoro mehanički prst mu se podiže, dok mu se usta otromboljiše otvarajući se u kriku, bez obaziranja na hladan vazduh. "Ženo", žustro povika, "matora, dolazi ovamo."
<BR>&nbsp;&nbsp;&nbsp;&nbsp;&nbsp;Na prozoru se pojavi jedna srdita glava. Ženin pogled je sledio njegov prst i ona zinu. S krikom jurnu niz drvene stepenice, zgrabivši u trku stari šal i komad platna. Pojavila se s platnom labavo obmotanim oko glave i ušiju, dok joj je s ramena visio šal.
<BR>&nbsp;&nbsp;&nbsp;&nbsp;&nbsp;"To je brod iz spoljnog svemira", zacvile ona.
<BR>&nbsp;&nbsp;&nbsp;&nbsp;&nbsp;"A šta bi drugo moglo biti", nestrpljivo će Narovi. "Imamo goste, matora, goste!!"
<BR>&nbsp;&nbsp;&nbsp;&nbsp;&nbsp;Brod se polako spuštao na ogolelo smrznuto polje u severnim delovima Narovijevog majura.
<BR>&nbsp;&nbsp;&nbsp;&nbsp;&nbsp;"Ali šta ćemo? Kako da ukažemo gostoprimstvo tim ljudima? Zar da s nama dele zemljani pod naše straćare i ostatke od prošlonedeljne proje?" grcala je žena.
<BR>&nbsp;&nbsp;&nbsp;&nbsp;&nbsp;"Treba li da odu kod naših komšija?" Iako već grimizan od hladnoće, Narovi sada postade purpuran; pruživši ruke prekrivene glatkim krznom, on ščepa ženina mišićava ramena.
<BR>&nbsp;&nbsp;&nbsp;&nbsp;&nbsp;"Odabranice mog srca", frknu on, "donećeš one dve stolice iz naše donje sobe, postaraćeš se da se ugojeno mladunče zakolje i ispeče s krtolama, ispeći ćeš svežu proju. A ja odoh sad da pozdravim te važne ljude iz spoljnog svemira... i... i..."
<BR>&nbsp;&nbsp;&nbsp;&nbsp;&nbsp;Zastao je, naherio šubaru i premišljajući se počeškao.
<BR>&nbsp;&nbsp;&nbsp;&nbsp;&nbsp;"Da, poneću sa sobom i vrč pića. Žestoko piće godi."
<BR>&nbsp;&nbsp;&nbsp;&nbsp;&nbsp;Dok je trajala ova govorancija ženina usta su se bezglasno micala. Iz njih ništa nije izlazilo. A kad je to prođe, poče da izvire samo neko neprijatno skičanje.
<BR>&nbsp;&nbsp;&nbsp;&nbsp;&nbsp;Narovi podiže prst. "Matora, šta su ono seoski Starci rekli pre sedam noći? Pročeprkaj po pamćenju. Starci su išli od majura do majura - oni, glavom i bradom! Pomisli koliko je to važno - da zatraže da ih smesta izvestimo ako se spusti neki brod iz spoljnog svemira i da je to po naređenju guvernera. I da ja sad propustim priliku da se umilostivim vlastima? Pogledaj taj brod! Jesi li ikad videla sličan? Ovi ljudi sa spoljnog sveta su bogati, veliki. Sam guverner šalje tako hitne poruke o njima da Starci moraju da idu od majura do majura po ovoj hladnoći. Možda je širom Roseme obznanjeno da su ti ljudi veoma potrebni gospodarima sa Tazende a oni se na moj majur spuštaju."
<BR>&nbsp;&nbsp;&nbsp;&nbsp;&nbsp;Skoro da je podskakivao od uzrujanosti. "Da ih sad ugostimo kako valja - pa kad pomenu moje ime guverneru - i šta onda neće biti naše?"
<BR>&nbsp;&nbsp;&nbsp;&nbsp;&nbsp;Njegova žena iznenada oseti kako je kroz tanku domaću haljinu štipa hladnoća. Priskoči vratima, doviknuvši mu preko ramena: "Odlazi onda brzo." Međutim, njene reči behu upućene čoveku koji je već jurio prema onom delu horizonta gde je broj utonuo.
<BR>
<BR>&nbsp;&nbsp;&nbsp;&nbsp;&nbsp;Generala Hana Pričera nisu zabrinjavali ni studen tog sveta, ni sumorni prazni prostori; ni beda sredine u kojoj su se obreli, ni sam preznojeni seljak.
<BR>&nbsp;&nbsp;&nbsp;&nbsp;&nbsp;Mučilo ga je pitanje da li im je taktika razborita. On i Čenis bili su ovde sami. Brod ostavljen u svemiru, pod uobičajenim okolnostima, mogao se sam pobrinuti za sebe; no on se, svejedno, osećao nesigurnim. Čenis je, naravno, bio odgovoran za ovaj potez. Pogledao je preko, u mladića, i zatekao ga kako veselo namiguje u pravcu razmaknutog krznenog zastora gde se na trenutak pojaviše oči i razjapljena usta neke žene.
<BR>&nbsp;&nbsp;&nbsp;&nbsp;&nbsp;Čenis je bar izgledao potpuno spokojan. Pričer je sa kiselim zadovoljstvom uživao u toj činjenici. Neće se još dugo njegova igra odvijati upravo onako kako on želi. U međuvremenu, ipak su im jedina veza s brodom bili njihovi ručni ultratalasni primopredajnici.
<BR>&nbsp;&nbsp;&nbsp;&nbsp;&nbsp;Njihov domaćin, seljak, široko se osmehnu, klimnu nekoliko puta glavom i s ulizičkim poštovanjem reče: "Plemenita gospodo, ponizno vas obaveštavam da mi najstariji sin - dobro i valjano momče koga samo moja sirotinja sprečava da se školuje kako bi to po svojoj pameti zasluživao - javlja da će Starci uskoro stići. Nadam se da vam je boravak ovde bio prijatan onoliko koliko su to moje skromne prilike omogućile, jer ja sam siromašan, mada vredan, čestit i skroman zemljoradnik, što će vam svako potvrditi."
<BR>&nbsp;&nbsp;&nbsp;&nbsp;&nbsp;"Starci", veselo upita Čenis, "predvodnici ove oblasti?"
<BR>&nbsp;&nbsp;&nbsp;&nbsp;&nbsp;"Da, plemeniti gospodine, svi su oni čestiti, valjani ljudi - jer je i celo naše selo poznato širom Roseme kao ispravno i pošteno mesto, iako je život težak, a prinosi s polja i iz šuma mršavi. Plemenita gospodo, možda ćete pomenuti Starcima poštovanje i počast koje sam ukazao putnicima, tako da se može desiti da onda zatraže nova motorna kola za naše domaćinstvo pošto stara jedva gamižu, a od njih nam svima zavise životi."
<BR>&nbsp;&nbsp;&nbsp;&nbsp;&nbsp;Držao se revnosno i ponizno, a Han Pričer snishodljivo potvrdi glavom sa odgovarajuće visine kakva je priličila ulozi 'plemenite gospode' koja im beše dodeljena.
<BR>&nbsp;&nbsp;&nbsp;&nbsp;&nbsp;"Izveštaj o tvom besprimernom gostoljublju dopreće do ušiju vaših Staraca."
<BR>&nbsp;&nbsp;&nbsp;&nbsp;&nbsp;Pričer iskoristi prvi trenutak kad ostadoše nasamo za razgovor sa Čenisom koji kao da je napola spavao. "Ne radujem se baš mnogo tom sastanku sa Starcima. Jesi li razmišljao o njemu?"
<BR>&nbsp;&nbsp;&nbsp;&nbsp;&nbsp;"Ne, Šta te brine?" Čenis kao da je bio iznenađen.
<BR>&nbsp;&nbsp;&nbsp;&nbsp;&nbsp;"Izgleda mi da imamo i važnijih stvari nego da ovde zapadnemo u oči."
<BR>&nbsp;&nbsp;&nbsp;&nbsp;&nbsp;Čenis brzo progovori tihim, jednoličnim glasom: "Kod naših sledećih poteza možda će biti nužno da rizikujemo tako što ćemo biti upadljivi. Onu vrstu ljudi koju mi tražimo, Pričeru, nećemo pronaći ako samo zavučemo ruku u mračnu vreću i zagrabimo. Ljudi koji vladaju pomoću veštine duha ne moraju nužno biti oni ljudi koji su na izgled na vlasti. Pre svega, psiholozi Druge zadužbine verovatno predstavljaju veoma malu manjinu u celokupnom stanovništvu, upravo onako kako su u tvojoj Prvoj zadužbini tehničari i naučnici činili manjinu. Obični stanovnici su verovatno baš to - vrlo obični. Psiholozi mogu čak i biti dobro skriveni, tako da ljudi koji su na izgled na upravnim funkcijama iskreno mogu verovati da su oni pravi gospodari. Naše rešenje tog problema može se naći ovde, na ovom grumenu leda od planete."
<BR>&nbsp;&nbsp;&nbsp;&nbsp;&nbsp;"Nisam ovo uopšte shvatio."
<BR>&nbsp;&nbsp;&nbsp;&nbsp;&nbsp;"Kako, slučaj, pa to je prilično jasno. Tazenda je verovatno ogroman svet miliona ili stotina miliona. Kako ćemo među njima prepoznati psihologe i biti u stanju da s punim pouzdanjem javimo Mazgovu da smo pronašli Drugu zadužbinu? Međutim, ovde na ovom malom seljačkom svetu i potčinjenoj planeti svi upravljači sa Tazende su, kako nam domaćin kaže, sakupljeni u njihovom glavnom selu Džentri. Pričeru, tamo ih može biti samo nekoliko stotina, među nima se mora nalaziti jedan ili više ljudi iz Druge zadužbine. Kasnije ćemo otići tamo, ali najpre treba da se susretnemo sa Starcima - to je logična etapa na tom putu."
<BR>&nbsp;&nbsp;&nbsp;&nbsp;&nbsp;Lako se razdvojiše kada u sobu ponovo nahrupi njihov crnobradi domaćin, vidno uzbuđen.
<BR>&nbsp;&nbsp;&nbsp;&nbsp;&nbsp;"Plemenita gospodo, Starci dolaze. Ponizno vas još jednom molim da ako možete neku lepu reč za mene..." Gotovo se presamito u nastupu ulagivanja.
<BR>&nbsp;&nbsp;&nbsp;&nbsp;&nbsp;"Svakako ćemo te spomenuti", reče Čenis. "Jesu li ovo ti vaši Starci?"
<BR>&nbsp;&nbsp;&nbsp;&nbsp;&nbsp;Očito je da su to bili oni. Bila su trojica.
<BR>&nbsp;&nbsp;&nbsp;&nbsp;&nbsp;Jedan se približi i reče, poklonivši se s dostojanstvenim poštovanjem: "Počastvovani smo. Prevoz je obezbeđen. Poštovana gospodo, nadamo se da ćemo imati zadovoljstvo da uživamo u vašem društvu u našoj Dvorani za sastanke."
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
