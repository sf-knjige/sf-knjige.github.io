<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;V Tako Izvanaš reče: 'Vi koji ne verujete u išta Izvan, pogledajte, jednoga ćemo poslati Napolje da dokaz damo.'
<BR>&nbsp;&nbsp;&nbsp;&nbsp;&nbsp;VI I uđe jedan u kamion, i ode u Spoljašnji prostor, da vidi gde bi novi Dom mogao biti;
<BR>&nbsp;&nbsp;&nbsp;&nbsp;&nbsp;VII I bi čekanje veliko, jer on se ne vrati.
<BR>
<BR>&nbsp;&nbsp;&nbsp;&nbsp;&nbsp;Iz 'Knjige nouma', Robni izlaz, V-VII
<BR>
<BR>&nbsp;&nbsp;&nbsp;&nbsp;&nbsp;Masklin je uobičajio da spava u jednoj staroj kutiji za cipele, u Knjigopapirskom odeljenju, jer je tu nalazio bar malo mira. Ovog puta, međutim, kad se vratio, video je da ga čeka malo poslanstvo nouma. Sa svih strana pridržavali su jednu knjigu.
<BR>&nbsp;&nbsp;&nbsp;&nbsp;&nbsp;Masklin se počinjao donekle razočaravati u knjige. Možda su sve stvari koje je on želeo da zna zaista bile zapisane negde, ali pravi problem bio je naći ih. Knjige kao da su bile napravljene baš zato da bi se otežalo nalaženje stvari. U njima kao da nije bilo smisla. Tačnije, imale su smisla, ali na besmislen način.
<BR>&nbsp;&nbsp;&nbsp;&nbsp;&nbsp;Prepoznao je Vinta Pimija, mladog Gvožđarca. Uzdahnuo je. Vinto je bio jedan od najbistrijih i najbržih čitača, ali sklon da se zanese u svakojake ideje.
<BR>&nbsp;&nbsp;&nbsp;&nbsp;&nbsp;"Razbio sam naš problem", reče mladić ponosito.
<BR>&nbsp;&nbsp;&nbsp;&nbsp;&nbsp;"Možeš li opet da ga sastaviš?" upita Masklin.
<BR>&nbsp;&nbsp;&nbsp;&nbsp;&nbsp;"Hoću da kažem, znam kako možemo naterati čoveka da vozi kamion za nas!"
<BR>&nbsp;&nbsp;&nbsp;&nbsp;&nbsp;Masklin uzdahnu. "Razmišljali smo mi o tome, ali to ne može uspeti. Ako se pokažemo jednom ljudskom biću..."
<BR>&nbsp;&nbsp;&nbsp;&nbsp;&nbsp;"Ne mari! Ne mari! Ništa nam čovek neće, zato što ćemo - slušaj dobro, ovo će ti se dopasti - zato što ćemo imati gnu!
<BR>&nbsp;&nbsp;&nbsp;&nbsp;&nbsp;Vinto ga je gledao sav sijajući od sreće, kao pas koji je upravo izveo neku tešku veštinu.
<BR>&nbsp;&nbsp;&nbsp;&nbsp;&nbsp;"Gnu", ponovi Masklin nejako.
<BR>&nbsp;&nbsp;&nbsp;&nbsp;&nbsp;"Da! To ima u ovoj knjizi!" Vinto je ponosito pokaza, a Masklin izvi vrat da bi bolje video. Poslednjih dana bolje je čitao, jer je uz ostale poslove učio i to. Naslov ove knjige glasio je, koliko je Masklin mogao videti, otprilike ovako: 'Zabroljenik na 10.000 stopa'.
<BR>&nbsp;&nbsp;&nbsp;&nbsp;&nbsp;"Je l' to nešto o mnogo cipela?" upita on sa izvesnom nadom.
<BR>&nbsp;&nbsp;&nbsp;&nbsp;&nbsp;"Ne, ne, ne, vidi, nabaviš gnu, uperiš ga na vozača, onda neko poviče 'pazite, ima gnu!' a ti kažeš 'Vozi nas kuda mi hoćemo, inače ćemo ispaliti ovaj gnu <EM>Engleski gun, pištolj - prim. prev.</EM> na tebe!' i on..."
<BR>&nbsp;&nbsp;&nbsp;&nbsp;&nbsp;"Dobro, dobro. Fino", reče Masklin, uzmičući. "Jako dobro. Svakako ćemo razmisliti o tome. Dobro si radio."
<BR>&nbsp;&nbsp;&nbsp;&nbsp;&nbsp;"Ovo mi je bilo pametno, zar ne?" upita Vinto, skačući sa jedne noge na drugu.
<BR>&nbsp;&nbsp;&nbsp;&nbsp;&nbsp;"Jeste. Nesumnjivo. A-hm. Ne misliš da bi možda trebalo da čitaš i neke praktičnije..." Masklin zastade. Ko zna koja vrsta knjiga je najbolja?
<BR>&nbsp;&nbsp;&nbsp;&nbsp;&nbsp;Odteturao se u svoju kutiju, navukao karton na vrata i naslonio se na njega.
<BR>&nbsp;&nbsp;&nbsp;&nbsp;&nbsp;"Stvari?" upita on.
<BR>&nbsp;&nbsp;&nbsp;&nbsp;&nbsp;"Čujem te, Maskline", reče Stvar sa gomile krpa koja je Masklinu bila postelja.
<BR>&nbsp;&nbsp;&nbsp;&nbsp;&nbsp;"Šta je gnu?"
<BR>&nbsp;&nbsp;&nbsp;&nbsp;&nbsp;Kratko ćutanje, a onda Stvar reče: "Gnu, član genusa Connochaetes, porodice Bovidae, jedna je vrsta afričke antilope sa rogovima povijenim nadole. Dužina tela do 2 m (6,5 ft), visina u plećima oko 140 cm (4,5 ft), težina do 270 kg (600 lb). Gnuovi obitavaju u travnatim ravnicama centralne i južne Afrike."
<BR>&nbsp;&nbsp;&nbsp;&nbsp;&nbsp;"Aha. Da li je moguće nekome zapretiti gnuom?"
<BR>&nbsp;&nbsp;&nbsp;&nbsp;&nbsp;"Sasvim moguće."
<BR>&nbsp;&nbsp;&nbsp;&nbsp;&nbsp;"Da li je verovatno da u Radnji postoji gnu?"
<BR>&nbsp;&nbsp;&nbsp;&nbsp;&nbsp;Novi kraći zastoj. "Postoji li Odeljenje za prodaju kućnih ljubimaca?"
<BR>&nbsp;&nbsp;&nbsp;&nbsp;&nbsp;Masklin je znao šta je to. Ta tema je pomenuta juče, kad je Vinto predložio da ukradu stado kunića i gaje ih radi mesa.
<BR>&nbsp;&nbsp;&nbsp;&nbsp;&nbsp;"Ne", reče on.
<BR>&nbsp;&nbsp;&nbsp;&nbsp;&nbsp;"U tom slučaju, mislim da je verovatnoća veoma mala."
<BR>&nbsp;&nbsp;&nbsp;&nbsp;&nbsp;"Aha. E, baš dobro, zapravo." Masklin se skljokao na ležaj. "Vidiš", reče on, "moraćemo da budemo sposobni da kontrolišemo pravac svog kretanja. Treba da pronađemo neko mesto malčice udaljeno od ljudi. Ali ne suviše udaljeno. A bezbedno."
<BR>&nbsp;&nbsp;&nbsp;&nbsp;&nbsp;"Morate potražiti atlas ili mapu."
<BR>&nbsp;&nbsp;&nbsp;&nbsp;&nbsp;"Kako to izgleda?"
<BR>&nbsp;&nbsp;&nbsp;&nbsp;&nbsp;"To su stvari na kojima bi moglo biti napisano 'atlas' ili 'mapa'."
<BR>&nbsp;&nbsp;&nbsp;&nbsp;&nbsp;"Zamoliću Igumana da upriliči traganje", reče Masklin, zevajući.
<BR>&nbsp;&nbsp;&nbsp;&nbsp;&nbsp;"Moraš da spavaš", reče Stvar.
<BR>&nbsp;&nbsp;&nbsp;&nbsp;&nbsp;"Uvek se od mene zahteva ovo ili ono. Što ti ne spavaš?"
<BR>&nbsp;&nbsp;&nbsp;&nbsp;&nbsp;"Moj slučaj je drugačiji."
<BR>&nbsp;&nbsp;&nbsp;&nbsp;&nbsp;"Meni treba način", reče Masklin. "Ne možemo pomoću gnua. Svi ovi misle da ja znam pravi način, a ja ga ne znam. Znamo šta nam je sve potrebno, ali nikako ne možemo utovariti toliko stvari u jedan kamion za jednu noć. Svi oni misle da ja znam sve što je potrebno, a ja ne znam. Ne znam kojim putem da..."
<BR>&nbsp;&nbsp;&nbsp;&nbsp;&nbsp;Zaspao je i sanjao da je veliki kao čovek. Sve je tako lako kad imaš ljudsku veličinu.
<BR>
<BR>&nbsp;&nbsp;&nbsp;&nbsp;&nbsp;Prošla su još dva dana. Noumi su stražarili na čeličnoj gredi iznad garaže. Iz Dečjih igračaka dokotrljan je mali, plastični teleskop, uz čiju pomoć je ustanovljeno da se velika, metalna vrata garaže sama otvaraju kad ljudsko biće pritisne jedno veliko, crveno dugme pokraj njih. Kako da pritisneš dugme koje se nalazi na visini deset puta većoj nego što si ti visok? To ode na Masklinov spisak problema koje treba rešiti.
<BR>&nbsp;&nbsp;&nbsp;&nbsp;&nbsp;Gurder je pronašao mapu. Bila je u jednoj vrlo maloj knjizi.
<BR>&nbsp;&nbsp;&nbsp;&nbsp;&nbsp;"Nikakav problem", reče Gurder. "Mnogo ovakvih pojavi se svake godine. Naslov je..." On lagano pročita slova, utisnuta zlatotiskom u koricu. "...'Džepni kalendar'. Mapa je cela na poslednje dve stranice. Vidi."
<BR>&nbsp;&nbsp;&nbsp;&nbsp;&nbsp;Masklin se zagledao u dve male stranice sa naslikanim plavim i crvenim grudvama. Neke od grudvi imale su nazive - na primer, Azija, Afrika.
<BR>&nbsp;&nbsp;&nbsp;&nbsp;&nbsp;"Da-da", reče on. "Mmmm-da. Verovatno. Dobro si radio. Gde smo, tačno, mi?"
<BR>&nbsp;&nbsp;&nbsp;&nbsp;&nbsp;"U sredini", reče Gurder. "To je logično."
<BR>&nbsp;&nbsp;&nbsp;&nbsp;&nbsp;Onda se kamion vratio.
<BR>&nbsp;&nbsp;&nbsp;&nbsp;&nbsp;Ne i Angalo.
<BR>
<BR>&nbsp;&nbsp;&nbsp;&nbsp;&nbsp;Masklin je trčao duž grede, ne misleći na bezdan sa obe strane. Šćućurena grupa noumskih obličja na gredi, daleko ispred njega, već mu je kazivala ono što nije želeo da čuje. Jedan mladi noum koga su spustili tankim užetom u dubinu, pa izvukli, sad je sedeo među njima i nastojao da uhvati dah.
<BR>&nbsp;&nbsp;&nbsp;&nbsp;&nbsp;"Oprobao sam sve prozore", reče on. "Svi su zatvoreni. Nikog nisam video unutra. Vrlo je mračno, u kabini."
<BR>&nbsp;&nbsp;&nbsp;&nbsp;&nbsp;"Da li ste sigurni da je to pravi kamion?" upita Masklin predvodnika osmatračke grupe.
<BR>&nbsp;&nbsp;&nbsp;&nbsp;&nbsp;"Svaki kamion ima napred nekoliko brojki", odgovori mu taj. "Dobro sam se potrudio da zapamtim broj onog kamiona kojim je Angalo otišao, i kad se, danas po podne, ovaj vratio..."
<BR>&nbsp;&nbsp;&nbsp;&nbsp;&nbsp;"Moramo ući unutra i pogledati", reče Masklin čvrsto. "Neka neko ode po... ne, to bi predugo trajalo. Spustite mene."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Spustite mene", ponovi Masklin. "Sve do poda."
<BR>&nbsp;&nbsp;&nbsp;&nbsp;&nbsp;"To je vrlo duboko", reče jedan od njih neubeđeno.
<BR>&nbsp;&nbsp;&nbsp;&nbsp;&nbsp;"Znam! Daleko preduboko da bismo sad pošli obilaznim putem, stepeništem." Masklin dade kraj tananog užeta dvojici nouma. "On bi mogao biti unutra ranjen ili ko zna šta bi moglo biti."
<BR>&nbsp;&nbsp;&nbsp;&nbsp;&nbsp;"Nismo mi krivi", reče jedan noum. "Kad je kamion došao, ovde je sve vrvelo od čovečanstva. Morali smo čekati."
<BR>&nbsp;&nbsp;&nbsp;&nbsp;&nbsp;"Niko nije kriv. Hajde da nekoliko vas pođe okolo; čekaću vas dole. Šta ste se pokunjili, ničija krivica to nije."
<BR>&nbsp;&nbsp;&nbsp;&nbsp;&nbsp;Osim, možda, moja, razmišljao je dok se, u tami, obrtao oko sebe. Video je kako senoviti masiv kamiona klizi pored njega. Kad si Napolju, kamioni, nekako, izgledaju manji.
<BR>&nbsp;&nbsp;&nbsp;&nbsp;&nbsp;Pod je bio mastan od svega. Masklin potrča pod kamion, u jedan svet čiji je krov bio od žica i cevi, daleko previsok da bi se mogao dohvatiti. Ali Masklin ode do jedne obližnje klupe, poče da čačka oko nje i vrati se, vukući parče žice. Uz grdne muke uspe da savije jedan kraj žice u kuku.
<BR>&nbsp;&nbsp;&nbsp;&nbsp;&nbsp;Sledećeg trenutka puzio je između cevi. Nije bilo teško. Činilo se da se kamion sastoji uglavnom od cevi i žica. Posle minut-dva, pred njim je stajao metalni zid sa rupama koje su bile namenjene za prolazak još nekih svežnjeva žica. Bilo je izvodljivo, uz izvestan bol, provući se unutra. Tamo...
<BR>&nbsp;&nbsp;&nbsp;&nbsp;&nbsp;Tamo je bio tepih. Čudna stvar, u kamionu. Na njemu je, tu i tamo, bio pokoji omotač od slatkiša, noumu veliki poput dnevnih novina. Ogromne stvari u obliku pedala stršile su iz masnih rupa u podu. U daljini je bilo sedište, a ispred njega ogroman volan. Valjda da bi ljudsko biće u kamionu imalo za šta da se pridržava, pomisli Masklin.
<BR>&nbsp;&nbsp;&nbsp;&nbsp;&nbsp;"Angalo?" pozva on tiho.
<BR>&nbsp;&nbsp;&nbsp;&nbsp;&nbsp;Odgovora nije bilo. Masklin se neko vreme besciljno vrzmao po kabini i malo je nedostajalo da odustane, kad u jednom nanosu flame i papira ispod sedišta primeti nešto. Čovek bi pomislio da je to samo još neka odbačena krpica. Masklin prepoznade Angalov kaput.
<BR>&nbsp;&nbsp;&nbsp;&nbsp;&nbsp;Počeo je pomno da pretražuje otpatke. Bilo je moguće zamisliti da se neko tu sakrio i da viri ispod smeća. Ali on pronađe samo jedan omotač od noumskog sendviča.
<BR>&nbsp;&nbsp;&nbsp;&nbsp;&nbsp;Poneo je kaput nazad, sa sobom. Činilo se da nema šta drugo da uradi.
<BR>&nbsp;&nbsp;&nbsp;&nbsp;&nbsp;Desetak brižnih nouma čekalo ga je na podu natopljenom svim, ispod motora. Masklin pruži kaput ka njima, pa slegnu ramenima.
<BR>&nbsp;&nbsp;&nbsp;&nbsp;&nbsp;"Nigde ga nema", reče. "Bio je unutra, sad više nije."
<BR>&nbsp;&nbsp;&nbsp;&nbsp;&nbsp;"Šta li mu se moglo desiti?" upita jedan od starijih.
<BR>&nbsp;&nbsp;&nbsp;&nbsp;&nbsp;Neko iza njega reče mračno: "Možda ga je zgnječila kiša. Ili ga je odneo žestoki Vetar."
<BR>&nbsp;&nbsp;&nbsp;&nbsp;&nbsp;"Tako je", reče neko drugi. "Strašnih stvari može biti Izvan."
<BR>&nbsp;&nbsp;&nbsp;&nbsp;&nbsp;"Ne!" reče Masklin. "Mislim, da, ima strašnih stvari itekako..."
<BR>&nbsp;&nbsp;&nbsp;&nbsp;&nbsp;"Aaa-haaa", rekoše noumi, klimajući glavama.
<BR>&nbsp;&nbsp;&nbsp;&nbsp;&nbsp;"...ali ne takvih! Trebalo je da bude savršeno bezbedan, ako je ostao u kamionu! Rekao sam mu da se ne upušta ni u kakva istraživanja..."
<BR>&nbsp;&nbsp;&nbsp;&nbsp;&nbsp;Primetio je iznenadnu tišinu. Noumi više nisu gledali njega, nego negde pored i iza njega.
<BR>&nbsp;&nbsp;&nbsp;&nbsp;&nbsp;Vojvoda De Šeširi je stajao tamo, sa nekolicinom svojih vojnika. Piljio je drveno u Masklina, a onda, bez reči, pružio ruku.
<BR>&nbsp;&nbsp;&nbsp;&nbsp;&nbsp;Masklin mu dade kaput. Vojvoda ga je premetao po rukama i pomno zagledao. Tišina se zatezala i sve više tanjila, tako da je najzad počela maltene da bruji.
<BR>&nbsp;&nbsp;&nbsp;&nbsp;&nbsp;"Zabranio sam mu da ide", reče Vojvoda blago. "Rekao sam mu da bi to bilo opasno. Znaš, na taj način sam učinio glupost. Jer on je samo još jače poželeo da ide." Opet je pogledao Masklina.
<BR>&nbsp;&nbsp;&nbsp;&nbsp;&nbsp;"Dakle?" upita.
<BR>&nbsp;&nbsp;&nbsp;&nbsp;&nbsp;"Hm?" upita Masklin.
<BR>&nbsp;&nbsp;&nbsp;&nbsp;&nbsp;"Je li moj sin još živ?"
<BR>&nbsp;&nbsp;&nbsp;&nbsp;&nbsp;"Hm. Mogao bi biti. Nema razloga da ne bude."
<BR>&nbsp;&nbsp;&nbsp;&nbsp;&nbsp;Vojvoda klimnu glavom, neodređeno.
<BR>&nbsp;&nbsp;&nbsp;&nbsp;&nbsp;To je to, pomisli Masklin. Stvar će se okončati sad i ovde.
<BR>&nbsp;&nbsp;&nbsp;&nbsp;&nbsp;Vojvoda diže pogled ka kamionu, a onda pogleda svoje gardiste.
<BR>&nbsp;&nbsp;&nbsp;&nbsp;&nbsp;"I ove stvari idu Napolje, a?"
<BR>&nbsp;&nbsp;&nbsp;&nbsp;&nbsp;"Oh, da. Neprestano", reče Masklin.
<BR>&nbsp;&nbsp;&nbsp;&nbsp;&nbsp;Vojvoda načini neki čudan zvuk duboko u grlu.
<BR>&nbsp;&nbsp;&nbsp;&nbsp;&nbsp;"Ničeg nema Izvan", reče on. "Ja znam da je to tako. Ali moj sin je znao nešto različito od toga. Ti misliš da svi treba da idemo Napolje. Da li ću tada videti mog sina?"
<BR>&nbsp;&nbsp;&nbsp;&nbsp;&nbsp;Masklin pogleda staroga u oči. Izgledale su kao dva nedokuvana jajeta. Pomislio je na veličinu svega napolju i na veličinu jednog nouma. A onda pomisli: vođa treba da zna sve o istini i poštenju i o razlici između ta dva. Pošteno bi bilo reći da su izgledi da oni pronađu Angala tamo, negde, van, otprilike nešto veći nego da cela Radnja raširi krila i poleti; ali, istina je da...
<BR>&nbsp;&nbsp;&nbsp;&nbsp;&nbsp;"Mogućnost postoji", reče on i oseti se grozno. Ali mogućnost je zaista postojala.
<BR>&nbsp;&nbsp;&nbsp;&nbsp;&nbsp;"Vrlo dobro", reče Vojvoda, ne menjajući izraz lica. "Šta ti je potrebno?"
<BR>&nbsp;&nbsp;&nbsp;&nbsp;&nbsp;"Šta?" upita Masklin, kome usta klonuše u otvoren položaj.
<BR>&nbsp;&nbsp;&nbsp;&nbsp;&nbsp;"Kažem, šta ti treba? Da bi kamion pošao Van?" upita Vojvoda.
<BR>&nbsp;&nbsp;&nbsp;&nbsp;&nbsp;Masklin se borio da se snađe. "Pahhh, da, u ovom trenutku, rekao bih, potrebni su nam noumi..."
<BR>&nbsp;&nbsp;&nbsp;&nbsp;&nbsp;"Koliko?" odseče Vojvoda.
<BR>&nbsp;&nbsp;&nbsp;&nbsp;&nbsp;Masklinov um pojurio je kao na trci.
<BR>&nbsp;&nbsp;&nbsp;&nbsp;&nbsp;"Pedeset?" odvaži se on.
<BR>&nbsp;&nbsp;&nbsp;&nbsp;&nbsp;"Dobićeš."
<BR>&nbsp;&nbsp;&nbsp;&nbsp;&nbsp;"Ali..." poče Masklin. Sad se Vojvodin izraz lica promenio. Nije više delovao usamljen i izgubljen. Izgledao je ljutit kao i obično: pravi on.
<BR>&nbsp;&nbsp;&nbsp;&nbsp;&nbsp;"Ali da bude uspešno", prošišta on, okrete se naglo na peti i udalji se krutim koracima.
<BR>&nbsp;&nbsp;&nbsp;&nbsp;&nbsp;Te večeri pojavilo se pedeset Šeširaca. Blenuli su po garaži i ponašali se, sve u svemu, spetljano. Gurder se bunio, ali Masklin svejedno uputi na učenje čitanja sve one koji su pokazivali makar i nejasne nagoveštaje sposobnosti.
<BR>&nbsp;&nbsp;&nbsp;&nbsp;&nbsp;"Previše ih je!" reče Gurder. "Štaviše, to su obične vojničine, za ime Arnolda Brosa (osn. 1905)!"
<BR>&nbsp;&nbsp;&nbsp;&nbsp;&nbsp;"Očekivao sam da on kaže da je pedeset previše i da smanji na dvadesetak", reče Masklin. "Ali mislim da će nam svi ovi ipak biti potrebni, i to uskoro."
<BR>&nbsp;&nbsp;&nbsp;&nbsp;&nbsp;Program čitanja knjiga nije napredovao onako kako se Masklin nadao. U knjigama je zaista bilo mnogo korisnih stvari, ali bilo je veoma teško pronaći ih među svim čudnim stvarima.
<BR>&nbsp;&nbsp;&nbsp;&nbsp;&nbsp;Čudno je bilo, na primer, ono o devojci u zečjoj jazbini.
<BR>&nbsp;&nbsp;&nbsp;&nbsp;&nbsp;To je Vinto našao.
<BR>&nbsp;&nbsp;&nbsp;&nbsp;&nbsp;"...i pala je u tu rupu gde unutra ima jedan beli zec sa ručnim časovnikom, a ja znam o zečevima, a onda je našla bočicu sa nečim od čega je postala VELIKA, a to znači stvarno ogromna, a onda je našla nešto drugo od čega je postala stvarno vrlo mala", rekao je, ostavši sasvim bez daha. Lice mu se žarilo poletom. "Znači mi samo treba da nađemo ono za povećanje, a onda jedan od nas može da tera kamion."
<BR>&nbsp;&nbsp;&nbsp;&nbsp;&nbsp;Masklin se nije usudio da ovo prenebregne. Kad bi bilo moguće povećati samo jednog nouma do ljudskih razmera, sve bi bilo lako. To je sebi kazao mnogo puta. Vredelo je potruditi se, dakle.
<BR>&nbsp;&nbsp;&nbsp;&nbsp;&nbsp;Zato su gotovo celu tu noć proveli tragajući po Radnji za bočicom na kojoj bi pisalo 'Popij me'. Međutim, ili Radnja nije to imala - tumačenje koje Gurder nije hteo prihvatiti, jer Radnja ima 'Sve pod jednim krovom' - ili priča naprosto nije bila o stvarnosti. Nije bilo lako objasniti zbog čega je Arnold Bros (osn. 1905) uneo u knjige toliko nestvarnog.
<BR>&nbsp;&nbsp;&nbsp;&nbsp;&nbsp;"Da bi verni mogli prepoznavati razliku između stvarnog i nestvarnog", rekao je Gurder jednom prilikom.
<BR>&nbsp;&nbsp;&nbsp;&nbsp;&nbsp;Masklin je uzeo jednu knjigu za sebe. Zgodno je stala u njegovu kutiju za spavanje. Imala je naslov 'Dečji vodič za zvezde' i sastojala se većinom od slika noćnog neba. Znao je da su one o stvarnosti.
<BR>&nbsp;&nbsp;&nbsp;&nbsp;&nbsp;Rado ju je gledao kad je imao previše drugih briga. Počeo ju je gledati i sad.
<BR>&nbsp;&nbsp;&nbsp;&nbsp;&nbsp;Zvezde su imale imena, kao Sirijus, Rigel, Volf 359, Ros 154.
<BR>&nbsp;&nbsp;&nbsp;&nbsp;&nbsp;Probao je kako će se Stvar snaći sa njima.
<BR>&nbsp;&nbsp;&nbsp;&nbsp;&nbsp;"Ne znam ta imena", odgovarala je Stvar.
<BR>&nbsp;&nbsp;&nbsp;&nbsp;&nbsp;"Mislio sam da smo mi došli sa jedne od njih", reče Masklin. "Rekla si..."
<BR>&nbsp;&nbsp;&nbsp;&nbsp;&nbsp;"Ovo su drugačija imena. U ovom trenutku ne mogu ih identifikovati."
<BR>&nbsp;&nbsp;&nbsp;&nbsp;&nbsp;"A kako se zvala ona zvezda sa koje su noumi došli?" upita Masklin, ležeći na leđima, u tami.
<BR>&nbsp;&nbsp;&nbsp;&nbsp;&nbsp;"Zvala se Sunce."
<BR>&nbsp;&nbsp;&nbsp;&nbsp;&nbsp;"Pa Sunce je ovde!"
<BR>&nbsp;&nbsp;&nbsp;&nbsp;&nbsp;"Svaka zvezda je nazvana 'Sunce' od strane naroda koji pokraj nje živi. To je zato što svaki narod za svoju zvezdu veruje da je važna."
<BR>&nbsp;&nbsp;&nbsp;&nbsp;&nbsp;"Jesu li oni - mislim, jesmo li mi posetili mnogo zvezda?"
<BR>&nbsp;&nbsp;&nbsp;&nbsp;&nbsp;"Imam u registru 94.563 koje su noumi posećivali."
<BR>&nbsp;&nbsp;&nbsp;&nbsp;&nbsp;Masklin se zagleda u mrak iznad sebe. Devedeset četiri hiljade... Veliki brojevi su za njega predstavljali problem, ali shvatio je da je ovo jedan od najvećih. Kampanjo Jeftinoće! - pomisli on, a onda se oseti nelagodno i promeni to u "A-uh!" Toliko sunaca, kilometrima međusobno udaljenih, a dovoljno je da ja pokrenem jedan kamion!
<BR>&nbsp;&nbsp;&nbsp;&nbsp;&nbsp;Tako postavljen, zadatak je izgledao smešno lak.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
