<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>39.
<P>&nbsp;&nbsp;&nbsp;&nbsp;&nbsp;"Šta je sad na redu, Filose?"
<BR>&nbsp;&nbsp;&nbsp;&nbsp;&nbsp;"Jedan pošten, prodoran pogled na sebe", reče Filos, ali smesta se povuče i ublaži oštrinu svojih reči toplim osmehom. "Mislim, naravno, 'sebe' u kategoričkom smislu. Ne bi želeo da o vrednostima Ledoma sudiš u bezvazdušnom prostoru, zar ne? Mnogo je bolje kad možeš da ga uporediš sa drugom kulturom."
<BR>&nbsp;&nbsp;&nbsp;&nbsp;&nbsp;"Mislim da to već mogu. Na prvom mestu..." ali Filos ga prekide:
<BR>&nbsp;&nbsp;&nbsp;&nbsp;&nbsp;"Možeš?" reče uz takav prizvuk da Čarli smesta umuknu.
<BR>&nbsp;&nbsp;&nbsp;&nbsp;&nbsp;Prelazili su poslednju milju između Dečje Jedan i Naučne Jedan. Čarli reče, pomalo razdraženo: "Mislim da znam dovoljno o svom rođenom narodu da bih..."
<BR>&nbsp;&nbsp;&nbsp;&nbsp;&nbsp;Filos ga opet ironično prekide, rekavši: "Da li?"
<BR>&nbsp;&nbsp;&nbsp;&nbsp;&nbsp;"Dobro, ako se ne slažeš sa mnom", ljutito će Čarli, "izvoli!"
<BR>&nbsp;&nbsp;&nbsp;&nbsp;&nbsp;"Izvoli, šta?"
<BR>&nbsp;&nbsp;&nbsp;&nbsp;&nbsp;"Ispravi moje zablude."
<BR>&nbsp;&nbsp;&nbsp;&nbsp;&nbsp;"To i želim", uzvrati Filos, bez senke uvređenosti i, začudo, bez vređanja s njegove strane. "Upotrebićemo cerebrostil. Brže je, lakše, mnogo detaljnije, i", nasmeši se, "nema upadanja drugome u reč i raspravljanja."
<BR>&nbsp;&nbsp;&nbsp;&nbsp;&nbsp;"Ja ne bih upadao u reč i raspravljao se."
<BR>&nbsp;&nbsp;&nbsp;&nbsp;&nbsp;"Bi. Morao bi. U istoriji čovečanstva nema ničega što se toliko zaobilazi u objektivnom proučavanju kao što je seks. Napisane su bezbrojne knjige o istoriji i o onome što je pokretalo ljude, a da se nijednom rečju ne pominje seks. Čitave generacije, i desetine uzastopnih generacija, okapale su nad tim knjigama i primale ih kao istinu, a neki su tim istim stvarima zatim poučavali druge, na isti način - čak i kada je bio otkriven značaj seksa kao motivacije kod pojedinca, čak i kad je taj pojedinac, u svakodnevnom životu, sav svet tumačio kroz njega, ispunjavao svoje misli i govor aluzijama na seks. Zbog nečega, većina ljudi doživljava istoriju kao zbirku anegdota o nekim nepoznatim ljudima koji su radili tako i tako, ispunjavali te i te želje i ostajali sve vreme volšebno odvojeni od seksualnog ponašanja svoje epohe - ponašanja koje je istovremeno bilo i posledica i uzrok njihovog delanja. Ponašanja koje je proizvelo i istoriju i slepog istoričara... i, pretpostavljam, njegovo slepilo. Ali ovo bi trebalo da ti ispričam tek pošto budeš prošao kroz ceo kurs, a ne pre toga."
<BR>&nbsp;&nbsp;&nbsp;&nbsp;&nbsp;"Mislim", kaza Čarli, pomalo ukočeno, "da bi bolje bilo da pređemo na stvar."
<BR>&nbsp;&nbsp;&nbsp;&nbsp;&nbsp;Zaobiđoše Naučnu Jedan i ukrcaše se na podzemnu železnicu do Medicinske Jedan, i Filos provede Čarlija kroz već poznate vodoravne katakombe i vrtoglave liftove do ogromne zgrade. Uz put prođoše kroz poveću dvoranu, nalik na čekaonicu neke velike železničlce stanice; odzvanjala je tihim mumlanjem korala i blagim gugutanjem ledomskih glasova; Čarlija je posebno iznenadio prizor u kome su dva Ledomca, u potpuno istim ogrtačima, sedela držeći svako po jedno zaspalo dete na kolenima i dojeći ono drugo... "Šta svi oni čekaju?"
<BR>&nbsp;&nbsp;&nbsp;&nbsp;&nbsp;"Čini mi se da sam ti to već rekao - jedanput u dvadeset osam dana svako dolazi ovamo na sistematski pregled."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"A zašto ne bi? Znaš, Ledom je mali - nemamo još ni osam stotina stanovnika - i svi žive najviše na dva sata hoda odavde. Imamo sva potrebna sredstva i opremu, dakle - zašto ne bi?"
<BR>&nbsp;&nbsp;&nbsp;&nbsp;&nbsp;"Je li to detaljan sistematski pregled?"
<BR>&nbsp;&nbsp;&nbsp;&nbsp;&nbsp;"Veoma."
<BR>&nbsp;&nbsp;&nbsp;&nbsp;&nbsp;Kad su se približili vrhu građevine Filos se zaustavi ispred proreza za vrata. "Stavi dlan - ovde."
<BR>&nbsp;&nbsp;&nbsp;&nbsp;&nbsp;Čarli tako učini i ništa se ne dogodi. Tada Filos stavi svoj dlan i vrata se otvoriše. "Moja lična predostrožnost", reče Filos. "Ovo najviše liči na bravu od svega što ćeš videti u Ledomu."
<BR>&nbsp;&nbsp;&nbsp;&nbsp;&nbsp;"Zašto se zaključavaš?" Čarli je već bio primetio da nigde nema brava, naročito u Dečjoj Jedan.
<BR>&nbsp;&nbsp;&nbsp;&nbsp;&nbsp;Filos pokretom pozva Čarlija da uđe i vrata se zatvoriše, škljocnuvši. "Postoji svega nekoliko tabua u Ledomu," reče on, "a jedan od njih zabranjuje da se veoma opasan materijal ostavlja bez zaštite." On je napola zbijao šalu, Čarli je to znao; ipak, u njegovim rečima bilo je i mnogo zbilje. "U stvari", objasni Filos, "malo koji Ledomac bi se gnjavio ovim", nemarno mahnu rukom ka jedno šest polica s knjigama od poda do tavanice i zidu u vidu mrežašte police, ispunjenom malim, providnim kockama. "Nas daleko više interesuje budućnost, a ništa od ovoga nije više važno. Ipak... upoznaj sebe samog... Neki bi se veoma rastužili kad bi ovako dobro upoznali sebe."
<BR>&nbsp;&nbsp;&nbsp;&nbsp;&nbsp;Priđe mrežastoj polici s kockicama, pogleda u nekakav katalog i izvadi jednu. Bila je ljubičasta i nosila red sitno ispisanih brojeva; on ih proveri u katalogu i priđe niskom otomanu, pa iz niše u zidu, koja se volšebno ukaza, izvadi neki aparat - okruglu kacigu na zglobnoj poluzi. "Cerebrostil", reče. Okrenu ga tako da je Čarli mogao da mu vidi unutrašnjost. Nije bilo ničega sem jedno dvanaestak gumastih kvržica, usađenih u teme kacige. "Nema elektroda, nema igala. I ništa ne boli."
<BR>&nbsp;&nbsp;&nbsp;&nbsp;&nbsp;On uze svoju numerisanu kockicu, otvori komoru pri vrhu kacige, ubaci kockicu, zatvori i pričvrsti poklopac. Zatim leže na otoman, privuče kacigu i navuče je sebi na glavu. Instrument kao da se malo nagnuo, napred pa nazad, tražeći pravo mesto, orijentišući se.
<BR>&nbsp;&nbsp;&nbsp;&nbsp;&nbsp;Prestade da se kreće i Filos se opusti. Nasmeši se Čarliju i reče: "Sad me izvini za trenutak. Zatvori oči podiže ruku i dodirnu dugme na rubu kacige. Dugme ostade utisnuto; ruka mu mlitavo klonu.
<BR>&nbsp;&nbsp;&nbsp;&nbsp;&nbsp;Nastade mrtva tišina.
<BR>&nbsp;&nbsp;&nbsp;&nbsp;&nbsp;Dugme kvrcnu i Filos istog časa otvori oči. Od gurnu kacigu i sede. Nije izgledao ni umoran ni napet. "Nije dugo trajalo, zar ne?"
<BR>&nbsp;&nbsp;&nbsp;&nbsp;&nbsp;"Šta si uradio?"
<BR>&nbsp;&nbsp;&nbsp;&nbsp;&nbsp;Filos pokaza na mali otvor u koji je bio ubacio kockicu. "To je mala disertacija koju sam pripremio o nekim osobinama Homo sapiensa", reče. "Trebalo ju je još malo... popraviti. Postoje neke stvari koje, kažeš, ne želiš da saznaš, a pored toga izmenio sam malo stil jer hoću da dođe tebi od mene, kao pismo, a ne u bezličnom obliku, kao udžbenik."
<BR>&nbsp;&nbsp;&nbsp;&nbsp;&nbsp;"Znači, možeš da vršiš izmene u zapisu, tek tako, ko od šale?"
<BR>&nbsp;&nbsp;&nbsp;&nbsp;&nbsp;"Zahteva malo vežbe i dosta koncentracije, ali da, tako je. Hajde sad ti." Pošto je Čarli još oklevao, gledajući u kacigu, Filos mu se nasmeja. "Hajde. Neće boleti, i za toliko ćeš biti bliže kući."
<BR>&nbsp;&nbsp;&nbsp;&nbsp;&nbsp;Na to Čarli Džons hrabro leže. Filos mu dodade kacigu i pomože mu da je namesti. Čarli oseti kako mu tupi prstići iznutra dodiruju lobanju i učvršćuju se za nju. Kaciga se pomeri i zatim ostade nepomična. Filos mu uze ruku i povede je ka dugmetu. "Pritisni sam kad budeš spreman. Ništa se neće dogoditi dok ne pritisneš." Odstupi za jedan korak. "Opusti se."
<BR>&nbsp;&nbsp;&nbsp;&nbsp;&nbsp;Čarli je gledao u njega. U čudnim, crnim očima nije bilo ni podsmeha ni prevare, samo toplog ohrabrenja.
<BR>&nbsp;&nbsp;&nbsp;&nbsp;&nbsp;On pritisnu dugme.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
