<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16.
<P>&nbsp;&nbsp;&nbsp;&nbsp;&nbsp;Svirepost kao takvu prepoznaju istom merom žrtva i zločinac, kao i svi oni koji je dožive u bilo kojoj situaciji. Za svirepost ne postoji opravdanje ili olakšavajuća okolnost. Svirepost nikada ne uravnotežava ili ispravlja greške prošlosti. Svirepost jednostavno naoružava budućnost za još više svireposti. Ona je, po sebi, samopokretačka - varvarski oblik incesta. Ko god počini svirepost, takođe čini buduće svireposti koje će se iz njegove roditi.
<BR>
<BR>&nbsp;&nbsp;&nbsp;&nbsp;&nbsp;Muad'Dibovi apokrifi
<BR>
<BR>&nbsp;&nbsp;&nbsp;&nbsp;&nbsp;Odmah posle dvanaest časova, u trenutku kada je većina hodočasnika tumarala unaokolo tražeći, u želji da se osveži, hladovitu senku ili izvor okrepljenja, na prostrani četvorougaoni trg podno Alijinog hrama stupio je Propovednik. Kretao se vođen zamenom svojih očiju - mladim Asanom Tarikom. U džepu, ispod svoje talasave odežde, Propovednik je držao crnu prozirnu masku koju je nosio na Salusa Sekundusu. Zabavljala ga je pomisao da su i maska i dečak služili istoj svrsi - prerušavanju. Dok god mu je bila potrebna zamena za oči, sumnje su ostajale žive.
<BR>&nbsp;&nbsp;&nbsp;&nbsp;&nbsp;Pusti da mit raste, ali sumnje održavaj u životu, razmišljao je.
<BR>&nbsp;&nbsp;&nbsp;&nbsp;&nbsp;Niko ne sme da dozna da je maska obična krpa, a ne iksijanski artefakt. Njegova ruka ne sme da sklizne sa koščatog ramena Asana Tarika. Neka samo jedanput, uprkos praznim očnim dupljama, Propovednik prošeta kao onaj koji ima vid i sve sumnje će se raspršiti. Ona mala nada koju je gajio bila bi mrtva. Svakog dana se molio za neku promenu, nešto drugačije o šta bi mogao da se spotakne, ali je čak i Salusa Sekundus bila samo običan kamičak, poznata u svakom pogledu. Ništa se nije promenilo; ništa se nije moglo promeniti... a ipak.
<BR>&nbsp;&nbsp;&nbsp;&nbsp;&nbsp;Mnogi ljudi su opazili njegovo kretanje pored prodavnice i arkada, primećujući način na koji je okretao glavu sa jedne na drugu stranu i zaustavljao je naspram nekog ulaza ili osobe. Ovi pokreti njegove glave nisu se uvek mogli pripisati slepom od rođenja i to je samo doprinosilo mitu koji je rastao.
<BR>&nbsp;&nbsp;&nbsp;&nbsp;&nbsp;Alija je motrila kroz skrivene proreze na visokom grudobranu svog hrama. Tražila je na tom izbrazdanom licu, daleko dole, neki znak - pouzdan znak identiteta. Bila je izveštavana o svakoj glasini. Svaka nova joj je donosila drhtaj straha.
<BR>&nbsp;&nbsp;&nbsp;&nbsp;&nbsp;Mislila je da će njeno naređenje da se Propovednik uhapsi ostati tajna, ali joj se i to sada vratilo u vidu glasine. Čak i među njenim stražarima neko nije bio u stanju da drži jezik za zubima. Sada se nadala da će stražari poslušati njena nova naređenja da ovu zaodenutu misteriju uhapse na javnom mestu gde bi to neko mogao da vidi i raširi vest.
<BR>&nbsp;&nbsp;&nbsp;&nbsp;&nbsp;Na trgu je bilo prašnjavo i vrelo. Propovednikov mladi vodič navukao je ogrtač na nos ostavljajući vidne samo tamne oči i uzan pojas čela. Ogrtač se na jednom mestu nadimao ocrtavajući crevo sabirnice pustinjskog odela. Ovo je Aliji govorilo da su dolazili iz pustinje. Gde li su se tamo skrivali?
<BR>&nbsp;&nbsp;&nbsp;&nbsp;&nbsp;Propovednik nije nosio ogrtač koji bi ga štitio od usijanog vazduha. Čak mu je i crevo sabirnice pustinjskog odela visilo otromboljeno. Njegovo lice bilo je izloženo sunčevoj svetlosti i podrhtavanju vreline koja se u vidljivim talasima podizala sa popločanog trga.
<BR>&nbsp;&nbsp;&nbsp;&nbsp;&nbsp;U podnožju stepeništa hrama stajala je grupa od devet hodočasnika odajući poslednju poštu pred odlazak. Senovita ivica trga pružala je zaklon možda još pedesetini ljudi, većinom hodočasnika predanih različitim oblicima ispaštanja koje im je sveštenstvo nametnulo. Među posmatračima mogli su se opaziti glasnici i nekoliko trgovaca koji još nisu napravili dnevni pazar koji bi im omogućio da zatvore radnje u vreme najgore dnevne žege.
<BR>&nbsp;&nbsp;&nbsp;&nbsp;&nbsp;Gledajući kroz otvoren prorez, Alija je osetila kako je vrelina prožima i znala je da se nalazi uhvaćena u rascep između razmišljanja i osećanja, u stanju u kome je često imala priliku da vidi svog brata. Iskušenje da potraži savet unutar sebe odjekivalo je poput kakvog zlokobnog brujanja u njenoj glavi. Baron je bio tamo na usluzi, ali uvek spreman da se poigra njenim užasima kad god bi razložno rasuđivanje zatajilo i stvari oko nje izgubile značenje prošlosti, sadašnjosti i budućnosti.
<BR>&nbsp;&nbsp;&nbsp;&nbsp;&nbsp;A šta ako je ovo dole Pol? pomislila je.
<BR>&nbsp;&nbsp;&nbsp;&nbsp;&nbsp;"Gluposti!" reče glas iznutra.
<BR>&nbsp;&nbsp;&nbsp;&nbsp;&nbsp;Ali izveštaji o Propovednikovim rečima nisu mogli da se dovedu u sumnju. Jeres! Užasavala ju je pomisao da bi Pol lično mogao da sruši zgradu sazdanu na svom imenu.
<BR>&nbsp;&nbsp;&nbsp;&nbsp;&nbsp;Zašto da ne?
<BR>&nbsp;&nbsp;&nbsp;&nbsp;&nbsp;Kroz svest joj prođe ono što je upravo ovog jutra rekla u Savetu, pakosno nasrnuvši na Irulan koja je navaljivala da se prime darovi u odeći od kuće Korino.
<BR>&nbsp;&nbsp;&nbsp;&nbsp;&nbsp;"Svi pokloni za blizance biće temeljito pregledani, kao što je to običaj", uveravala je Irulan.
<BR>&nbsp;&nbsp;&nbsp;&nbsp;&nbsp;"I kada otkrijemo da su pokloni neškodljivi?" povikala je Alija.
<BR>&nbsp;&nbsp;&nbsp;&nbsp;&nbsp;Na neki način to je bilo najstravičnije od svega: saznati da darovi ne donose nikakvu opasnost.
<BR>&nbsp;&nbsp;&nbsp;&nbsp;&nbsp;Na kraju su pristali da prime lepu odeću, a zatim su prešli na drugu tačku: da li Gospi Džesiki treba dati mesto u Savetu? Alija je uspela da odloži glasanje.
<BR>&nbsp;&nbsp;&nbsp;&nbsp;&nbsp;Razmišljala je o svemu ovome dok je netremice posmatrala Propovednika.
<BR>&nbsp;&nbsp;&nbsp;&nbsp;&nbsp;Stvari koje su se sada događale njenom namesništvu bile su kao donja strana preobražaja koje je ono nametnulo ovoj planeti. Dina je nekad simbolizovala moć praizvorne pustinje. Ta moć je u fizičkom smislu iščezla, ali je mit o moći i dalje rastao. Preostao je samo jedan okean pustinje, velika Majka Pustinja u središnjem delu planete, oivičena bodljikavim žbunjem, koju su Slobodnjaci još zvali Kraljicom Noći. Iza bodljikavog žbunja prostirali su se pitomi zeleni brežuljci koji su se spuštali do samog peska. Svi ti brežuljci bili sudelo čovekove ruke. Sve njih, do poslednjeg, zasadili su ljudi radeći kao gmizavi insekti. Zelenilo ovih brežuljaka bilo je gotovo gušeće za nekog vaspitavanog, što je bio Alijin slučaj, u tradiciji sivosmeđeg osenčenog peska. U njenoj svesti, baš kao i u svesti svih Slobodnjaka, okean pustinje je i dalje držao Dinu u čvrstom zagrljaju koji nikada neće olabaviti. Trebalo je samo da zatvori oči i pustinja bi joj se ukazala.
<BR>&nbsp;&nbsp;&nbsp;&nbsp;&nbsp;Otvorene oči su, međutim, sada na rubu pustinje videle zelene brežuljke, močvarno blato koje je pružalo svoje pipke prema pesku - ali ostala pustinja bila jemoćna kao i uvek.
<BR>&nbsp;&nbsp;&nbsp;&nbsp;&nbsp;Alija je zavrtela glavom zureći dole u Propovednika.
<BR>&nbsp;&nbsp;&nbsp;&nbsp;&nbsp;On se bio popeo na prvo odmorište terasastog stepeništa ispod hrama i okrenuo se prema gotovo opustelom trgu. Alija je pritisnula jedno dugme pored prozora da bi pojačala glasove sa trga. Osetila je kako je preplavljuje talas samosažaljenja, shvatajući koliko je bila usamljena. Kome je mogla da veruje? Mislila je da je Stilgar ostao pouzdan, ali je čak i on bio zaražen uticajem ovog slepog čoveka.
<BR>&nbsp;&nbsp;&nbsp;&nbsp;&nbsp;"Znaš li na koji način on broji?" pitao ju je Stilgar. "Čuo sam ga kada je brojao novčiće da isplati svog vodiča. Bilo je to veoma čudno za moje slobodnjačke uši i baš stoga užasavajuća činjenica. On to radi ovako: šah, ishkai, kimsa, čuasku, pika, sukta i tako dalje. Nisam čuo takvo brojanje još od onih starih dana u pustinji."
<BR>&nbsp;&nbsp;&nbsp;&nbsp;&nbsp;Alija je iz ovog zaključila da Stilgar nije pogodan za posao koji se morao obaviti. A morala je da bude krajnje obazriva sa svojim stražarima s obzirom na sklonost da se i najblaže naglašavanje od strane Namesništva prihvata kao bezuslovno naređenje.
<BR>&nbsp;&nbsp;&nbsp;&nbsp;&nbsp;Šta li je taj Propovednik radio tamo dole?
<BR>&nbsp;&nbsp;&nbsp;&nbsp;&nbsp;Okolni pijačni prostor ispod zaštitnih balkona i zasvođenih arkada još je pružao šaroliku sliku: nekoliko dečaka nadgledalo je izloženu robu. Po neki trgovac je i dalje bio budan njuškajući za novcem koji se mogao dobiti prodajom začinskih biskvita ili osluškujući zveket hodočasničkih kesa.
<BR>&nbsp;&nbsp;&nbsp;&nbsp;&nbsp;Alija je odmeravala Propovednikova leđa. Činilo se kao da je zauzeo stav za govor, ali je nešto zadržavalo njegov glas.
<BR>&nbsp;&nbsp;&nbsp;&nbsp;&nbsp;Zašto stojim ovde i posmatram ovu ruševinu u staračkom telu? zapitala se. Ova smrtna olupina dole ne može biti 'veličanstveni čovek' kakav je nekada bio moj brat.
<BR>&nbsp;&nbsp;&nbsp;&nbsp;&nbsp;Obuzelo ju je osećanje osujećenosti koje se pretvaralo u bes. Na koji način je mogla da otkrije istinu o Propovedniku, da je pouzdano otkrije bez otkrivanja? Bila je uhvaćena u klopku. Nije se usuđivala da za ovog jeretika pokaže više od prolazne radoznalosti.
<BR>&nbsp;&nbsp;&nbsp;&nbsp;&nbsp;Irulan je to naslutila. Izgubila je svoju čuvenu Bene Geserit ravnotežu i povikala u Savetu: "Izgubili smo moć da valjano razmišljamo o samima sebi!"
<BR>&nbsp;&nbsp;&nbsp;&nbsp;&nbsp;Čak je i Stilgar bio preneražen.
<BR>&nbsp;&nbsp;&nbsp;&nbsp;&nbsp;Javid ih je vratio u miran kolosek: "Nemamo vremena da se bavimo takvim besmislicama!"
<BR>&nbsp;&nbsp;&nbsp;&nbsp;&nbsp;Javid je imao pravo. Šta je marilo kako su razmišljali o sebi? Sve što se njih ticalo bilo je kako održati vlast u carstvu.
<BR>&nbsp;&nbsp;&nbsp;&nbsp;&nbsp;Ali Irulan, povrativši svoje uobičajeno držanje, istupila je još razumnije: "Izgubili smo nešto životno, velim vam. A pošto smo to izgubili, izgubili smo i sposobnost da donosimo dobre odluke. U poslednje vreme napadamo odluke onako kako napadamo neprijatelje - ili čekamo i čekamo, što je vid predavanja, a isto tako dopuštamo da nas pokreću odluke drugih. Jesmo li zaboravili da smo mi bili oni koji su pustili ovu struju u tok?"
<BR>&nbsp;&nbsp;&nbsp;&nbsp;&nbsp;I sve to povodom pitanja da li treba primiti darove Kuće Korino.
<BR>&nbsp;&nbsp;&nbsp;&nbsp;&nbsp;Irulan će morati da bude uklonjena, odlučila je Alija. Šta li je onaj starac dole čekao? Zvao je sebe Propovednikom. Zašto onda ne propoveda?
<BR>&nbsp;&nbsp;&nbsp;&nbsp;&nbsp;Irulan nije imala pravo što se tiče donošenja odluka, reče Alija sebi. Još sam u stanju da donosim ispravne odluke! Ličnost kojoj je dodeljeno da donosi odluke o životu i smrti, mora da ih donosi, inače će ostati uhvaćena u klatno. Pol je uvek govorio da je takav zastoj najopasniji od svih stvari koje nisu prirodne. Jedino neprekidno trajanje bila je promenjivost. Promena je bila sve što je vredelo.
<BR>&nbsp;&nbsp;&nbsp;&nbsp;&nbsp;Pokazaću ja njima promenu! pomislila je Alija.
<BR>&nbsp;&nbsp;&nbsp;&nbsp;&nbsp;Propovednik je podigao ruke u znak blagoslova.
<BR>&nbsp;&nbsp;&nbsp;&nbsp;&nbsp;Nekolicina preostalih na trgu primakoše se bliže njemu i Alija je opazila oklevanje u njihovim pokretima. Da, glasine da je Propovednik izazvao Alijinu srdžbu već su se raširile. Nagnula se bliže iksijanskom zvučniku koji se nalazio odmah do špijunke. Iz zvučnika je dopirao žamor ljudi sa trga, zvuk vetra i struganje nogu po pesku.
<BR>&nbsp;&nbsp;&nbsp;&nbsp;&nbsp;"Donosim vam četiri poslanice!" reče Propovednik.
<BR>&nbsp;&nbsp;&nbsp;&nbsp;&nbsp;Njegov glas odjeknuo je kroz Alijin zvučnik i ona ga utiša.
<BR>&nbsp;&nbsp;&nbsp;&nbsp;&nbsp;"Svaka poslanica je za određenu ličnost", reče Propovednik. "Prva poslanica je za Aliju, vrhovnog gospodara ovog mesta." Pokazao je prstom iza sebe prema njenoj špijunki. "Donosim joj upozorenje: ti, koja nosiš tajnu trajanja u svojim slabinama, prodala si svoju budućnost za jednu praznu kesu!"
<BR>&nbsp;&nbsp;&nbsp;&nbsp;&nbsp;Kako se usuđuje? pomisli Alija. Ali njegove reči su je zapanjile.
<BR>&nbsp;&nbsp;&nbsp;&nbsp;&nbsp;"Moja druga poslanica je", reče Propovednik, "za Stilgara, Naiba Slobodnjaka, koji veruje da može da prenese snagu plemena u snagu carstva. Moje upozorenje tebi, Stilgare: najopasnija od svih tvorevina je kruti etički zakonik. Okrenuće se protiv tebe i proteraće te u izgnanstvo!"
<BR>&nbsp;&nbsp;&nbsp;&nbsp;&nbsp;Otišao je predaleko! pomisli Alija. Moram da pošaljem stražare po njega bez obzira na posledice. No ruke joj ostadoše da vise niz bokove.
<BR>&nbsp;&nbsp;&nbsp;&nbsp;&nbsp;Propovednik se obrnuo prema hramu, popeo se na sledeći stepenik, zatim se još jednom licem okrenuo prema trgu, sve vreme držeći levu šaku na ramenu svog vodiča. Uzviknuo je: "Moja treća poslanica je za princezu Irulan. Princezo! Poniženje je stvar koju nijedan čovek ne može da zaboravi. Upozoravam te da pobegneš!"
<BR>&nbsp;&nbsp;&nbsp;&nbsp;&nbsp;Šta on to govori? zapita se Alija. Ponizili smo Irulan, ali... Zašto je upozoravaš da pobegne? Tek što sam donela odluku! Drhtaj straha prostrujao je Alijom. Odakle to Propovednik zna?
<BR>&nbsp;&nbsp;&nbsp;&nbsp;&nbsp;"Moja četvrta poslanica je za Dankana Ajdaha", povikao je. "Dankane! Učili su te da veruješ da se vernost kupuje vernošću. Oh, Dankane, ne veruj istoriji koju pokreće sve ono što se može novcem platiti. Dankane! Uzmi svoje rogove i čini ono što najbolje umeš da činiš."
<BR>&nbsp;&nbsp;&nbsp;&nbsp;&nbsp;Alija se ujela za nadlanicu desne šake. Rogovi! Želela je da posegne rukom i pritisne dugme koje bi pozvalo stražu, ali je ruka odbila da je posluša.
<BR>&nbsp;&nbsp;&nbsp;&nbsp;&nbsp;"Sada ću vama da propovedam", reče Propovednik. "Ovo je jedna beseda iz pustinje. Namenjujem je ušima Muad'Dibovog sveštenstva, onima koji upražnjavaju ekumenizam mača. Oh, svi vi koji verujete u pojavu proviđenja! Ne znate li vi da pojava proviđenja ima demonsku stranu? Vi uzvikujete da ste uzvisili sebe već po tome što ste živeli u Muad'Dibovom blagoslovenom pokoljenju. Velim vam da ste se odrekli Muad'Diba. Bogobojažljivost je zauzela mesto ljubavi u vašoj religiji! Izazivate osvetu pustinje!"
<BR>&nbsp;&nbsp;&nbsp;&nbsp;&nbsp;Propovednik je spustio glavu kao da se molio.
<BR>&nbsp;&nbsp;&nbsp;&nbsp;&nbsp;Alija je osetila kako podrhtava od jedne misli koja joj se kristalisala u svesti. Blagi Bože! Taj glas! Godine provedene na žeženom pesku učinile su ga hrapavim, ali je sasvim lako mogao da bude ostatak Polovog glasa.
<BR>&nbsp;&nbsp;&nbsp;&nbsp;&nbsp;Još jednom je Propovednik podigao glavu. Njegov glas je zatutnjao trgom gde je sve više ljudi počelo da se okuplja, privučeno ovim čudakom izniklim iz prošlosti.
<BR>&nbsp;&nbsp;&nbsp;&nbsp;&nbsp;"Tako je zapisano!" povika Propovednik. "Oni koji se mole za rosu na ivici pustinje prizvaće poplavu! Neće izbeći svoju sudbinu uz pomoć moći razuma! Razum se porađa iz ponosa koji čovek koji je činio zlo može nikada da ne upozna." Stišao je glas. "Za Muad'Diba se priča da je umro zbog proročenja, da ga je ubilo znanje budućnosti i da je iz sveta realnosti prešao u alam al-mital. Velim vam da je to privid Maje. Takve misli ne poseduju samostalnu stvarnost. One ne mogu da iziđu iz vas i da se istinski ostvare. Muad'Dib je za sebe rekao da ne vlada Rihani magijom uz pomoć koje bi protumačio vaseljenu. Ne sumnjajte u njega."
<BR>&nbsp;&nbsp;&nbsp;&nbsp;&nbsp;Ponovo je Propovednik podigao ruke, i pojačao glas do gromoglasne rike: "Upozoravam Muad'Dibovo sveštenstvo! Vatra sa stene će vas spaliti. Oni koji su isuviše dobro naučili lekciju samoobmanjivanja stradaće od tog obmanjivanja. Bratska krv se ne da sprati!"
<BR>&nbsp;&nbsp;&nbsp;&nbsp;&nbsp;Spustio je ruke, napipao svog mladog vodiča i počeo da napušta trg pre no što se Alija prenula iz ustreptale nepokretnosti koja ju je ophrvala. Kakva neustrašiva jeres! To mora da je bio Pol. Morala je da upozori stražare. Oni nisu imali smelosti da otvoreno krenu na ovog Propovednika. Ono što je videla na trgu ispod nje dalo joj je potvrdu za takvo mišljenje.
<BR>&nbsp;&nbsp;&nbsp;&nbsp;&nbsp;Uprkos svoj jeresi, niko nije ni prstom maknuo da zaustavi Propovednika koji je odlazio. Nijedan stražar u hramu nije se dao u poteru za njim. Nijedan hodočasnik nije pokušao da ga zaustavi. Taj harizmatični slepi čovek! Svako ko ga je video ili čuo osetio je njegovu moć, odblesak božanskog dara.
<BR>&nbsp;&nbsp;&nbsp;&nbsp;&nbsp;Uprkos dnevnoj žezi, Aliji iznenada postade hladno. Osetila je tanak pojas svog zagrljaja carstva kao fizičku stvar. Ščepala je ivicu stakala špijunke kao da tako želi da zadrži vlast, razmišljajući o njenoj krhkosti. Ravnoteža Landsrada, CHOAM-a i slobodnjačkog naoružanja činila je jezgro vlasti, dok su Svemirski Esnaf i Bene Geserit pritajeno delovali iz senke. Zabranjeno švercovanje tehnološkog razvoja koje je dopiralo do periferije najudaljenijih čovekovih migracija takođe je nagrizalo centralnu moć. Proizvodi na koje su imale pravo iksianske i tleilaške fabrike nisu mogli da olakšaju ovaj pritisak. Tu je, takođe, stalno vrebao Farad'n iz Kuće Korino, naslednik titule i prava Šadama IV.
<BR>&nbsp;&nbsp;&nbsp;&nbsp;&nbsp;Bez Slobodnjaka, bez monopola Kuće Atreida na gerijatrijski začin, njena kontrola bila bi sasvim razlabavljena. Sva moć bi se raspršila. Upravo sada je osećala kako joj izmiče. Ljudi su se osvrtali na reči ovog Propovednika. Bilo bi opasno ućutkati ga; ne manje opasno nego dozvoliti mu da nastavi da propoveda ovakve reči kakve je danas uzvikivao na trgu. Mogla je da opazi prva predskazanja sopstvenog poraza i obrazac ovog problema jasno joj se ocrtao u svesti. Bene Geserit je izvršio njegovu sistematizaciju.
<BR>&nbsp;&nbsp;&nbsp;&nbsp;&nbsp;Velika svetina koju pod kontrolom drži mala, ali moćna sila jeste sasvim obična pojava u našoj vaseljeni. A mi znamo osnovne uslove pod kojima velika svetina ustaje protiv vlastodržaca:
<BR>&nbsp;&nbsp;&nbsp;&nbsp;&nbsp;Jedan: Kada pronađe vođu. Ovo je najneuhvatljivija pretnja moćnicima; oni moraju da održavaju stalan nadzor nad vođama.
<BR>&nbsp;&nbsp;&nbsp;&nbsp;&nbsp;Dva: Kada svetina prepozna svoje lance. Potrebno je svetinu učiniti slepom i neradoznalom.
<BR>&nbsp;&nbsp;&nbsp;&nbsp;&nbsp;Tri: Kada svetina probudi u sebi nadu za bekstvom iz ropstva. Ne sme da se dogodi da čak i poveruje da je bekstvo moguće!
<BR>&nbsp;&nbsp;&nbsp;&nbsp;&nbsp;Alija je zavrtela glavom, osećajući kako joj obrazi podrhtavaju od siline pokreta. Pomenuta znamenja su se mogla naći ovde među njenom svetinom. Svaki izveštaj koji je dobijala od svojih špijuna širom carstva potkrepljivao je njeno već izvesno saznanje. Neprekidni ratni pohod slododnjačkih Džihada svuda je ostavio trag. Gde god da je 'ekumenizam mača' prošao, ljudi su zauzimali stav potčinjene populacije: odbramben, pritajen, nedokučiv. Sva ispoljavanja autoriteta - a to znači suštastveno religijskog autoriteta - postajala su predmet mržnje. Oh, hodočasnici su još nagrtali u milionima i neki među njima su verovatno bili pobožni. Ali uglavnom, hodočasništvo je imalo drugu pobudu koja nije bila u vezi sa pobožnošću. Najčešće, bilo je to vešto obezbeđivanje za budućnost. Time se isticala pokornost i sticao jedan stvarni vid moći koji se zatim lako pretvarao u bogatstvo. Hadžija koji se vratio sa Arakisa dobijao je kod kuće nov ugled, nov društveni položaj. Hadžija je mogao da sprovodi ekonomski unosna rešenja koja žitelji njegovog zavičaja, koji nikada nisu odsustvovali sa planete, nisu smeli da ospore.
<BR>&nbsp;&nbsp;&nbsp;&nbsp;&nbsp;Alija je znala za popularnu zagonetku: "Šta vidiš u praznoj kesi koju si doneo kući sa Dine?" Odgovor je glasio: "Muad'Dibove oči (plamteće dijamante)."
<BR>&nbsp;&nbsp;&nbsp;&nbsp;&nbsp;Tradicionalni načini suprotstavljanja rastućem nemiru defilovali su na platnu Alijine svesti: ljudi se moraju podučiti da se protivljenje uvek kažnjava, a potpora vladaru uvek nagrađuje. Vojne snage carstva moraju se nasumice premeštati. Najvažniji pomoćnici carske moći moraju da budu prikriveni. Svaki pokret kojim je Namesništvo obezbeđivalo protivudar mogućem napadu, zahtevalo je tanano podešavanje vremena kako bi protivnici bili izbačeni iz ravnoteže.
<BR>&nbsp;&nbsp;&nbsp;&nbsp;&nbsp;Da li sam izgubila osećaj za podešavanje vremena? pitala se.
<BR>&nbsp;&nbsp;&nbsp;&nbsp;&nbsp;"Kakvo je to zaludno mudrovanje?" upita je iznutra glas. Osetila je kako se smiruje. Da, Baronov plan je bio dobar. Potrebno je da uklonimo pretnju u vidu Gospe Džesike i, u isto vreme, bacimo ljagu na Kuću Korino. Tako je.
<BR>&nbsp;&nbsp;&nbsp;&nbsp;&nbsp;Obračun sa Propovednikom može da sačeka. Shvatala je njegov položaj. Simbolika je bila jasna. On je predstavljao prastari duh razuzdanog razmišljanja, duh jeresi koji je živeo i dejstvovao u njenoj pustinji ortodoksnosti. To je bila njegova snaga. Nije bilo važno da li je on Pol... dokle god se to moglo držati u sumnji. No njeno benegeseritsko znanje govorilo je Aliji da njegova snaga mora da sadrži ključ njegove slabosti.
<BR>&nbsp;&nbsp;&nbsp;&nbsp;&nbsp;Propovednik ima jednu manu koju ćemo otkriti. Biće uhođen, motren u svakom trenutku. I ako se pojavi prilika, srušićemo mu ugled.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
