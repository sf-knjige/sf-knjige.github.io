<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>62.
<P>&nbsp;&nbsp;&nbsp;&nbsp;&nbsp;Dete koje odbija da putuje u očevom oklopu jeste simbol najdivnije čovekove sposobnosti. 'Ne moram da budem ono što je moj otac bio. Ne moram da se pokoravam pravilima svoga oca pa čak ni da verujem u sve što je on verovao. Moja je snaga kao ljudskog bića da mogu da vršim vlastiti izbor onog u šta ću da verujem i onog u šta neću da verujem, onog što će biti i onog što neće biti.'
<BR>
<BR>&nbsp;&nbsp;&nbsp;&nbsp;&nbsp;Leto Atreid II, Biografija Hark al-Ada
<BR>
<BR>&nbsp;&nbsp;&nbsp;&nbsp;&nbsp;Žene-hodočasnice igrale su uz zvuke bubnjeva i frula na trgu Hrama, bez velova na glavama, sa grivnama na vratovima, u tankoj odeći koja je otkrivala njihove obline. Duge crne kose bile su im raspuštene da bi se rasturale preko lica dok bi se one obrtale.
<BR>&nbsp;&nbsp;&nbsp;&nbsp;&nbsp;Alija je iz svog boravišta u Hramu posmatrala ovaj prizor, koji ju je istovremeno privlačio i odbijao. Bila je sredina prepodneva, vreme kada je miris začinske kafe počinjao da se širi po trgu iz prodavnica ispod senovitih arkada. Uskoro je trebalo da iziđe i pozdravi Farad'na, da preda zvanične darove i nadzire njegov prvi susret sa Ganimom.
<BR>&nbsp;&nbsp;&nbsp;&nbsp;&nbsp;Sve je teklo u skladu sa planom. Ganima će ga, izvesno, ubiti i, u lomu koji će uslediti samo će jedna osoba biti pripravna da pokupi komadiće. Lutke su igrale onako kako su se konci povlačili. Stilgar je ubio Agarvesa, baš kao što se i nadala. A Agarves je, ne znajići to, odveo kidnapere do džedide, jer je u njegovim novim čizmama, koje mu je poklonila, bio skriven tajni predajnik signala. Sada su Stilgar i Irulan čamili u tamnicama Hrama. Možda ih je čekala smrt, ali moguće je da su se mogli upotrebiti i na neki drugi način. Nije bilo zgoreg sačekati.
<BR>&nbsp;&nbsp;&nbsp;&nbsp;&nbsp;Opazila je da gradski Slobodnjaci dole posmatraju igrače-hodočasnike čežnjivim i netremičnim očima. Osnovna seksualna jednakost, došavši iz pustinje, i dalje je postojala u slobodnjačkim gradovima i varošima, ali su se društvene razlike između muškaraca i žena već mogle osetiti. To je, takođe, išlo u skladu sa planom. Podeli ih i oslabi. Alija je mogla da oseti tananu promenu u načinu na koji su gradski Slobodnjaci promatrali ove žene sa drugih planeta i njihove egzotične plesove.
<BR>&nbsp;&nbsp;&nbsp;&nbsp;&nbsp;Neka gledaju. Neka im se umovi ispune gaflom.
<BR>&nbsp;&nbsp;&nbsp;&nbsp;&nbsp;Kapci Alijinih prozora bili su otvoreni i mogla je da oseti nagli porast vrućine, koja je u ovo doba godine počinjala već u zoru, a dostizala vrhunac sredinom popodneva. Temperatura na kamenim pločama trga morala je biti daleko viša. To je, nema sumnje, bilo neugodno ovim igračicama, ali su se one i dalje obrtale i uvijale, njihale ruke i kose u mahnitosti svog posvećenja. Njihov ples bio je posvećen Aliji, Nebeskoj Materici. Jedna pomoćnica je to došapnula Aliji, rugajući se ovim ženama sa drugog sveta i njihovim čudnim običajima. Pomoćnica je objasnila da su ove žene bile sa Iksa, gde su se zadržali ostaci zabranjene nauke i tehnologije.
<BR>&nbsp;&nbsp;&nbsp;&nbsp;&nbsp;Alija prezrivo šmrknu. Žene su bile jednako neznalačke, praznoverne i nazadne kao i pustinjski Slobodnjaci... baš kao što je to podrugljiva pomoćnica rekla, pokušavajući da se dodvori, izveštavajući kome je posvećen njihov ples. A ni pomoćnica, niti Iksijanci nisu znali da je Iks bio samo jedan broj davno zaboravljenog jezika.
<BR>&nbsp;&nbsp;&nbsp;&nbsp;&nbsp;Vedro se osmehujući, Alija pomisli: Neka ih, nek' igraju. Igranje je trošilo energiju koja je mogla da se upotrebi u daleko razornije svrhe. A i muzika je bila prijatna, tanko cviljenje titralo je naspram ravnomernog bubnjanja doboša od tikve i pljeskanja ruku.
<BR>&nbsp;&nbsp;&nbsp;&nbsp;&nbsp;Muzika se odjedanput utopila u bučanju mnogih glasova sa daljeg kraja trga. Igračice su izgubile ritam koraka, povratile ga posle kratkog meteža, ali je nestalo one čulne iskrenosti, pa je čak i njihova pažnja odlutala prema dalekoj kapiji trga, odakle se rulja širila preko kamenih ploča kao kad voda jurne kroz otvoren ventil kanata.
<BR>&nbsp;&nbsp;&nbsp;&nbsp;&nbsp;Alija pomno osmotri nadolazeći talas.
<BR>&nbsp;&nbsp;&nbsp;&nbsp;&nbsp;Sada je čula i reči, a jednu pre svih drugih: "Propovednik! Propovednik!"
<BR>&nbsp;&nbsp;&nbsp;&nbsp;&nbsp;Potom je ugledala njega, kako korača na pramcu prvog talasa, držeći se rukom za rame svog mladog vodiča.
<BR>&nbsp;&nbsp;&nbsp;&nbsp;&nbsp;Igračice-hodočasnice odustale su od svog okretanja i povukle se na terasasto stepenište ispod Alije. Pridružila im se i publika, a Alija je mogla da oseti strahopoštovanje koje je obuzelo sve posmatrače. Njeno lično osećanje bio je strah.
<BR>&nbsp;&nbsp;&nbsp;&nbsp;&nbsp;Kako se usuđuje!
<BR>&nbsp;&nbsp;&nbsp;&nbsp;&nbsp;Okrenula se do pola da prizove stražare, ali ju je jedna misao zaustavila. Gomila je već ispunila trg. Mogli su da postanu opasni, ako bi ih sprečila da čuju svog slepog vizionara.
<BR>&nbsp;&nbsp;&nbsp;&nbsp;&nbsp;Alija stisnu pesnice.
<BR>&nbsp;&nbsp;&nbsp;&nbsp;&nbsp;Propovednik! Zašto je Pol ovo radio? Za polovinu svetine on je bio 'pustinjski ludak' i, stoga, svet. Drugi su šaputali po čaršiji i radnjama da to mora biti Muad'Dib. Zašto bi mu, inače, Mahdinat dozvoljavao da govori takvu ljutu jeres?
<BR>&nbsp;&nbsp;&nbsp;&nbsp;&nbsp;Alija je u gomili mogla da raspozna izbeglice, preostatke iz napuštenih sieča, čija je odeća bila u ritama. To mesto dole je moglo da postane opasno, mesto gde su mogle da se naprave greške.
<BR>&nbsp;&nbsp;&nbsp;&nbsp;&nbsp;"Gospodarice?"
<BR>&nbsp;&nbsp;&nbsp;&nbsp;&nbsp;Glas je dopro iza Alijinih leđa. Okrenula se i ugledala Ziju koja je stajala u zasvođenom ulazu u spoljnu odaju. Odmah iza nje nalazili su se naoružani stražari Kuće.
<BR>&nbsp;&nbsp;&nbsp;&nbsp;&nbsp;"Da, Zia?"
<BR>&nbsp;&nbsp;&nbsp;&nbsp;&nbsp;"Moja gospo, Farad'n čeka napolju i traži da ga primite."
<BR>&nbsp;&nbsp;&nbsp;&nbsp;&nbsp;"Ovde? U mojim odajama?"
<BR>&nbsp;&nbsp;&nbsp;&nbsp;&nbsp;"Da, moja gospo."
<BR>&nbsp;&nbsp;&nbsp;&nbsp;&nbsp;"Je li sam?"
<BR>&nbsp;&nbsp;&nbsp;&nbsp;&nbsp;"Dva telohranitelja i gospa Džesika."
<BR>&nbsp;&nbsp;&nbsp;&nbsp;&nbsp;Alija je položila šaku na vrat, prisetivši se poslednjeg susreta sa majkom. Vremena su se, međutim, promenila. Novi uslovi su upravljali njihovim odnosom.
<BR>&nbsp;&nbsp;&nbsp;&nbsp;&nbsp;"Kako je samo nagao", reče Alija. "Koji razlog je naveo?"
<BR>&nbsp;&nbsp;&nbsp;&nbsp;&nbsp;"Čuo je o..." Zia pokaza na prozor koji je gledao na trg. "Kaže da su mu rekli da vi imate najbolji vidikovac."
<BR>&nbsp;&nbsp;&nbsp;&nbsp;&nbsp;Alija se namrštila. "Veruješ li u to, Zia?"
<BR>&nbsp;&nbsp;&nbsp;&nbsp;&nbsp;"Ne, moja gospo. Mislim da je načuo glasine. Želi da posmatra vaše reakcije."
<BR>&nbsp;&nbsp;&nbsp;&nbsp;&nbsp;"Moja majka ga je navela na to!"
<BR>&nbsp;&nbsp;&nbsp;&nbsp;&nbsp;"Sasvim moguće, moja gospo."
<BR>&nbsp;&nbsp;&nbsp;&nbsp;&nbsp;"Zia, draga moja, želim da sprovedeš u delo posebna naređenja od velikog značaja za mene. Dođi ovamo."
<BR>&nbsp;&nbsp;&nbsp;&nbsp;&nbsp;Zia se primakla na korak od nje. "Moja gospo?"
<BR>&nbsp;&nbsp;&nbsp;&nbsp;&nbsp;"Pusti unutra Farad'na, njegove stražare i moju majku. Zatim sredi da dovedu Ganimu. Treba da bude opremljena kao slobodnjačka nevesta do u najmanju sitnicu - potpuno."
<BR>&nbsp;&nbsp;&nbsp;&nbsp;&nbsp;"Sa nožem, moja gospo?"
<BR>&nbsp;&nbsp;&nbsp;&nbsp;&nbsp;"Sa nožem."
<BR>&nbsp;&nbsp;&nbsp;&nbsp;&nbsp;"Moja gospo, to je..."
<BR>&nbsp;&nbsp;&nbsp;&nbsp;&nbsp;"Ganima za mene ne predstavlja opasnost."
<BR>&nbsp;&nbsp;&nbsp;&nbsp;&nbsp;"Moja gospo, ima razloga da se veruje da je ona pobegla sa Stilgarom više da bi zaštitila njega, nego iz bilo kog drugog..."
<BR>&nbsp;&nbsp;&nbsp;&nbsp;&nbsp;"Zia!"
<BR>&nbsp;&nbsp;&nbsp;&nbsp;&nbsp;"Moja gospo?"
<BR>&nbsp;&nbsp;&nbsp;&nbsp;&nbsp;"Ganima se već založila za Stilgarov život i on će ostati živ."
<BR>&nbsp;&nbsp;&nbsp;&nbsp;&nbsp;"Ali ona je verovatan naslednik!"
<BR>&nbsp;&nbsp;&nbsp;&nbsp;&nbsp;"Samo ti ispuni moja naređenja. Pripremi Ganimu. Dok se ti budeš brinula za to, pošalji četiri čuvara iz Svešteničkog Hrama dole na trg. Oni treba da pozovu Propovednika ovamo. Naloži im da uluče priliku i razgovaraju s njim; ništa više od toga. Ne smeju da primene silu. Želim da isporuče ljubazan poziv. Potpuno bez nasilja. I Zia..."
<BR>&nbsp;&nbsp;&nbsp;&nbsp;&nbsp;"Moja gospo?" Izgledala je veoma zlokobno.
<BR>&nbsp;&nbsp;&nbsp;&nbsp;&nbsp;"Propovednik i Ganima treba da budu dovedeni pred mene istovremeno. Valjalo bi da uđu zajedno na moj znak. Razumeš li?"
<BR>&nbsp;&nbsp;&nbsp;&nbsp;&nbsp;"Jasna mi je namera, moja gospo, ali..."
<BR>&nbsp;&nbsp;&nbsp;&nbsp;&nbsp;"Samo uradi tako! Zajedno." Klimnuvši glavom, Alija dade do znanja svojoj amazonskoj pomoćnici da može da ide. Kada se Zia okrenula i pošla, Alija reče: "Kad budeš izlazila, pošalji unutra Farad'novo društvo, ali gledaj da im prethodi deset tvojih najpoverljivijih ljudi."
<BR>&nbsp;&nbsp;&nbsp;&nbsp;&nbsp;Zia se osvrnula, ali je nastavila da izlazi iz sobe. "Biće učinjeno kako naređujete, moja gospo."
<BR>&nbsp;&nbsp;&nbsp;&nbsp;&nbsp;Alija se okrenula da bi provirila kroz prozor. Kroz samo nekoliko minuta plan bi trebalo da donese svoje krvave plodove. A Pol će biti ovde kad njegova kćerka bude nanela coup de grace njegovim svetim lagarijama. Alija začu kako ulazi Zijin stražarski odred. Uskoro će biti svršeno. Sasvim. Pogledala je naniže, sa uskipelim osećanjem triumfa, baš kad je Propovednik zauzeo stav na prvoj stepenici. Njegov mladi vodič čučao je pokraj njega. Alija opazi žuta odela Sveštenika iz Hrama, koji su čekali sa leve strane, zadržani pritiskom gomile. Oni su, ipak, bili iskusni u postupanju sa gomilom. Moglo se očekivati da će uspeti da pronađu način da se približe svojoj meti. Propovednikov glas zatutnja trgom, a rulja dočeka njegove reči sa ushićenom pažnjom. Neka slušaju! Uskoro će biti sređeno da njegove reči dobiju drugačije značenje od onog koje je on imao na umu. A tada neće biti nikakvog Propovednika u blizini da protestuje.
<BR>&nbsp;&nbsp;&nbsp;&nbsp;&nbsp;Čula je kako Farad'nova grupa ulazi, a onda i majčin glas: "Alija?"
<BR>&nbsp;&nbsp;&nbsp;&nbsp;&nbsp;Ne okrećući se, Alija reče: "Dobrodošli, Prinče Farad'ne, majko. Uđite i uživajte u predstavi." Zatim se osvrnula i ugledala krupnog Sardaukara, Tiekanika, kako smrknuto meri njene stražare koji su bili zaprečili put. "Ali to nije gostoljubivo", reče Alija. "Pustite ih da prođu." Dvojica iz njene straže, očito postupajući po Zijinim naredbama, priđoše i stadoše između nje i ostalih. Ostali stražari se razmakoše. Alija okrenu leđa desnom krilu prozora i pokaza na njega. "Ovo je zaista najbolji vidikovac."
<BR>&nbsp;&nbsp;&nbsp;&nbsp;&nbsp;Obučena u svoju tradicionalnu crnu Aba odoru, Džesika je, netremice posmatrajući Aliju, otpratila Farad'na do prozora i stala između njega i Alijinih stražara.
<BR>&nbsp;&nbsp;&nbsp;&nbsp;&nbsp;"Ovo je vrlo ljubazno od vas, gospo Alija", reče Farad'n. "Toliko mnogo sam čuo o tom Propovedniku."
<BR>&nbsp;&nbsp;&nbsp;&nbsp;&nbsp;"I eno ga glavom i bradom", reče Alija.
<BR>&nbsp;&nbsp;&nbsp;&nbsp;&nbsp;Primetila je da je Farad'n nosio sivu uniformu sardaukarskog zapovednika bez odlikovanja. Kretao se sa vižljastom ljupkošću koja se Aliji dopala. Možda je u ovom Korino Princu vredelo potražiti i nešto više od zaludne razonode.
<BR>&nbsp;&nbsp;&nbsp;&nbsp;&nbsp;Propovednikov glas je zagrmeo u sobi preko pojačanih zvučnika pored prozora. Alija je od njega osetila drhtanje u kostima i počela da ga sluša sa rastućom opčinjenošću.
<BR>&nbsp;&nbsp;&nbsp;&nbsp;&nbsp;"Otrkrio sam sebe u Pustinji Zan", vikao je Propovednik, "u toj pustoši zavijajuće divljine. I Bog mi je zapovedio da to mesto očistim. Jer, mi smo bili izazvani u toj pustinji i ojađeni u toj pustinji i dovedeni u iskušenje u toj divljini da se odreknemo naših običaja."
<BR>&nbsp;&nbsp;&nbsp;&nbsp;&nbsp;Pustinja Zan, pomislila je Alija. Bilo je to ime dato mestu iskušenja Zensuni Lutalica od kojih su postali Slobodnjaci. Ali njegove reči! Da li on to preuzima odgovornost za razaranja izvršena u siečkim utvrđenjima odanih plemena?
<BR>&nbsp;&nbsp;&nbsp;&nbsp;&nbsp;"Divlje zveri pritiskaju kao teret vašu zemlju", reče Propovednik, glasom koji je grmeo trgom. "Žalosna bića ispunjavaju vaše kuće. Vi koji ste pobegli iz svojih domova više ne umnožavate vaše dane na pesku. Da, vi koji ste se odrekli naših običaja, vi ćete umreti u prljavom gnezdu, ako nastavite ovom stazom. Ali ako se obazrete na moje upozorenje, Gospod će vas provesti kroz zemlju ponora do Božjih Planina. Da, Šai-Hulud će vas voditi."
<BR>&nbsp;&nbsp;&nbsp;&nbsp;&nbsp;Muklo ječanje se podiže iz gomile. Propovednik zastade, počevši da okreće svoje prazne oči prema zvuku. Zatim je uzdigao ruke i široko ih razapinjući, povikao: "Oh, Bože, moje mesto čezne za tvojim putem u suvu i žednu zemlju!"
<BR>&nbsp;&nbsp;&nbsp;&nbsp;&nbsp;Jedna starica odmah ispred Propovednika, očito izbeglica, sudeći po zakrpljenom i pohabanom izgledu njene odeće, podiže ruke prema njemu, zavapi: "Pomozi nam, Muad'Dibe. Pomozi nam!"
<BR>&nbsp;&nbsp;&nbsp;&nbsp;&nbsp;U iznenadnom grču straha koji joj prože grudi, Alija se upita da li ta stara žena zaista zna istinu. Zatim uputi pogled prema majci, ali Džesika ostade nepomična, deleći pažnju između Alijinih stražara, Farad'na i prizora koji se video sa prozora. Farad'n je stajao kao ukopan, opčinjeno posmatrajući.
<BR>&nbsp;&nbsp;&nbsp;&nbsp;&nbsp;Alija je ponovo pogledala sa prozora, pokušavajući da razazna svoje Hramske Sveštenike. Nisu bili na vidiku; nagađala je da su se probili okolišnim putem, pored kapija Hrama, pohitavši niz stepenice.
<BR>&nbsp;&nbsp;&nbsp;&nbsp;&nbsp;Propovednik je, uperivši desnu ruku iznad staričine glave, povikao: "Vi ste jedina preostala pomoć! Bili ste buntovni. Vi ste doneli suvi vetar koji ne pere, niti rashlađuje. Vi nosite breme naše pustinje i olujnu kometu sa tog mesta, iz te strahotne zemlje. Bio sam u toj divljini. Voda teče peskom iz razvaljenih kanata. Potoci brazdaju tlo. Voda je pala s neba u Pojas Dine! Oh, moji prijatelji, Bog mi je zapovedio. Napravite smesta u pustinji drum za našeg Gospoda, jer ja sam glas koji kao kometa dolazi k vama iz te divljine."
<BR>&nbsp;&nbsp;&nbsp;&nbsp;&nbsp;Pokazao je na stepenice pod svojim nogama, krutim i drhtavim prstom. "Ovo nije izgubljena džedida koja će zauvek ostati nenaseljena! Ovde smo mi jeli nebeski hleb. I ovde nas galama stranaca izgoni iz naših kuća! Oni nam stvaraju pustoš, zemlju u kojoj nijedan čovek ne prebiva, niti bilo ko tuda prolazi."
<BR>&nbsp;&nbsp;&nbsp;&nbsp;&nbsp;Gomila se neprijatno uskomešala. Izbeglice i gradski Slobodnjaci počeše da se nelagodno obaziru oko sebe gledajući u hodočasnike koji su stajali među njima.
<BR>&nbsp;&nbsp;&nbsp;&nbsp;&nbsp;Mogao bi da izazove krvavu pobunu! pomisli Alija. No, dobro, pustimo ga. Moji Sveštenici mogu da ga zgrabe u metežu.
<BR>&nbsp;&nbsp;&nbsp;&nbsp;&nbsp;U tom trenutku ugledala je petoricu Sveštenika, zbijenu grupu žutih odora koja je silazila stepenicama iza Propovednika.
<BR>&nbsp;&nbsp;&nbsp;&nbsp;&nbsp;"Voda koju smo raširili po pustinji postala je krv", reče Propovednik, široko mašući rukama. "Krv na našoj zemlji! Pogledajte našu pustinju koja je mogla da se veseli i cveta; primamila je stranca i zavela ga u našoj sredini. Oni su došli zbog nasilja! Njihova lica su zatvorena kao za poslednji vetar Kralizeca! Oni su se nabrali plodova robovanja peska. Oni su posisali bogatstva peska, blaga skrivenog u dubinama. Pogledajte ih kako odlaze da nastave svoje zlo delo. Zapisano je: 'Ja stojah na pesku, i videš zver kako se izdiže iz tog peska, a na glavi te zveri bejaše ime Boga!'"
<BR>&nbsp;&nbsp;&nbsp;&nbsp;&nbsp;Srdito gunđanje podiže se iz gomile. Pesnice su se uzdigle, počele da mašu.
<BR>&nbsp;&nbsp;&nbsp;&nbsp;&nbsp;"Šta to radi?" prošapta Farad'n.
<BR>&nbsp;&nbsp;&nbsp;&nbsp;&nbsp;"Želela bih da znam", reče Alija. Položila je ruku na grudi, osećajući užasno uzbuđenje ovog trenutka. Rulja će se baciti na hodočasnike ako on ovako produži!
<BR>&nbsp;&nbsp;&nbsp;&nbsp;&nbsp;Ali Propovednik se do pola okrenuo, usmerio svoje mrtve očne duplje prema Hramu i podigao ruku da ukaže na visoke prozore Alijinog boravišta. "Jedno bogohuljenje prestaje!" vrisnuo je. "Bogohuljenje! A ime tog bogohuljenja je Alija!"
<BR>&nbsp;&nbsp;&nbsp;&nbsp;&nbsp;Sablažnjivii muk zavlada trgom. Alija je stajala u nepomičnoj preneraženosti. Znala je da rulja nije mogla da je vidi, ali ju je ipak obuzelo osećanje izloženosti, ranjivosti. Odjeci utišavajućih reči poklopili su se sa udarima njenog srca. Jedino što je nmogla da učini bilo je da zuri dole, u tu neverovatnu sliku. Propovednik kao da se zaledio sa rukom uperenom u njene prozore.
<BR>&nbsp;&nbsp;&nbsp;&nbsp;&nbsp;Njegove reči su, međutim, bile previše za Sveštenike. Oni razbiše tišinu srditim povicima i sjuriše se niz stepenice gurajući ljude u stranu. Dok su se oni tako kretali, gomila je stupila u protivdejstvo, razbijajući se kao talas po stepenicama; zbrisala je prvi red gledalaca, noseći Propovednika ispred sebe. On se slepo sapleo, razdvojivši se od svog mladog vodiča. U tom trenutku, jedna ruka odevena u žuto, podiže se iz meteža ljudi; u ruci sevnu kris-nož. Ona vide kako nož udara dole, zarivajući se u Propovednikove grudi. Gromovit zveket džinovskih kapija Hrama koje se zatvaraju prenu Aliju iz šoka. Stražari su, očito zatvorili kapije da bi sprečili rulju. Ali ljudi su se već uveliko povlačili, gradeći otvoren prostor oko skljokane prilike na stepenicama. Jeziva tišina spusti se na trg. Alija je videla mnoge leševe, ali je samo ovaj ležao izdvojeno.
<BR>&nbsp;&nbsp;&nbsp;&nbsp;&nbsp;A tada, jedan glas kriknu iz gomile: "Muad'Dib! Oni su ubili Muad'Diba!"
<BR>&nbsp;&nbsp;&nbsp;&nbsp;&nbsp;"Blagi bože", reče Alija drhtavim glasom. "Blagi bože."
<BR>&nbsp;&nbsp;&nbsp;&nbsp;&nbsp;"Malo je kasno za to, zar ne misliš tako?" upita je Džesika.
<BR>&nbsp;&nbsp;&nbsp;&nbsp;&nbsp;Alija se brzo okrenu, opazivši iznenadan izraz zaprepašćenja u Farad'na kad je video bes na njenom licu. "Onaj što su ga ubili bio je Pol!" vrisnu Alija. "To je bio tvoj sin! Kad to utvrde, znaš li šta će se desiti?"
<BR>&nbsp;&nbsp;&nbsp;&nbsp;&nbsp;Džesika je stajala kao ukopana za jedan dug tren, misleći kako joj je upravo rečeno nešto što je već znala. Farad'nova šaka na njenoj ruci vrati je u stvarnost. "Moja gospo", reče on sa takvim saosećanjem u glasu da joj se učinilo da bi mogla smesta da umre od toga. Prešla je pogledom sa hladnog, zverskog gneva na Alijinom licu na saosećajnu patnju koja se očitavala u Farad'novim crtama i posmisli: Možda sam suviše dobro obavila svoj posao.
<BR>&nbsp;&nbsp;&nbsp;&nbsp;&nbsp;Nije se moglo sumnjati u Alijine reči. Džesika se sećala svake intonacije Propovednikovog glasa, čujući vlastite krikove u njemu, duge godine podučavanja posvećene mladom čoveku koji se spremao da postane Car, ali koji je sada ležao kao skrhana humka krvavih dronjaka na stepenicama Hrama.
<BR>&nbsp;&nbsp;&nbsp;&nbsp;&nbsp;Gafla me je zaslepila ,pomisli Džesika.
<BR>&nbsp;&nbsp;&nbsp;&nbsp;&nbsp;Alija mahnu jednoj od svojih pomoćnica i reče: "Dovedi sada Ganimu."
<BR>&nbsp;&nbsp;&nbsp;&nbsp;&nbsp;Džesika primora sebe da se usredsredi na ove reči. Ganimu. Zašto Ganimu sada?
<BR>&nbsp;&nbsp;&nbsp;&nbsp;&nbsp;Pomoćnica se okrenu prema spoljnim vratima, dajući znak rukom da se skine prečaga, ali pre no što je reč mogla da izusti, vrata se izbočiše. Šarke pukoše. Prečaga prsnu, a vrata, debela konstrukcija od plastičnog čelika, predviđena da izdrži ogromnu energiju, survaše se u sobu. Stražari odskočiše da ih izbegnu, isukaše oružje.
<BR>&nbsp;&nbsp;&nbsp;&nbsp;&nbsp;Džesikini i Farad'novi telohranitelji napraviše živi zid oko Korino Princa.
<BR>&nbsp;&nbsp;&nbsp;&nbsp;&nbsp;Ali u otvoru su se ukazala samo dva deteta: Ganima na levoj strani, odevena u crnu nevestinsku odoru, i Leto, na desnoj, sa sivom glatkošću pustinjskog odela ispod umrljane bele odeće.
<BR>&nbsp;&nbsp;&nbsp;&nbsp;&nbsp;Alija pređe pogledom sa palih vrata na decu, postavši najednom svesna da nekontrolisano drhti.
<BR>&nbsp;&nbsp;&nbsp;&nbsp;&nbsp;"Porodica je ovde da nas pozdravi", reče Leto. "Bako." On klimnu glavom Džesiki, a onda upravi pažnju na Korino Princa. "A ovo mora biti Princ Farad'n. Dobrodošao na Arakis, Prinče."
<BR>&nbsp;&nbsp;&nbsp;&nbsp;&nbsp;Ganimine oči su izgledale prazne. Držala je ruku na ceremonijalnom kris-nožu za pojasom i činilo se da je pokušavala da izvuče šaku iz stiska Letove ruke. Leto joj je prodrmao ruku i čitavo telo joj se zatreslo od toga.
<BR>&nbsp;&nbsp;&nbsp;&nbsp;&nbsp;"Pogledaj me, porodico", reče Leto. "Ja sam Ari, Lav Atreida. A ovo..." Ponovo je prodrmao Ganiminu ruku sa moćnom lakoćom od koje je čitavo njeno telo stalo da se trese. "...ovo je Arije, atreidska Lavica. Došli smo da vas postavimo na Sešer Nbiv, Zlatnu Stazu."
<BR>&nbsp;&nbsp;&nbsp;&nbsp;&nbsp;Ganima je, upijajući ključne reč Sešer Nbiv, osetila kako zabravljena svesnost utiče na njen um. Uticala je sa pravolinijskom utančanošću, dok je unutrašnja svest njene majke lebdela iza toga kao čuvar na kapiji. I Ganimi u tom trenutku postade jasno da je pobedila svoju preteću prošlost. Posedovala je kapiju keoz koju je mogla da proviri kada joj je prošlost bila potrebna. Meseci samohipnotičkog suzbijanja izgradili su za nju bezbedno mesto iz kojeg je mogla da upravlja vlastitim telom. Stala je da se okreće prema Letu, osećajući potrebu da mu ovo objasni, kada je postala svesna gde i sa kim se nalazi.
<BR>&nbsp;&nbsp;&nbsp;&nbsp;&nbsp;Leto joj je pustio ruku.
<BR>&nbsp;&nbsp;&nbsp;&nbsp;&nbsp;"Da li naš plan dejstvuje?" prošapta Ganima.
<BR>&nbsp;&nbsp;&nbsp;&nbsp;&nbsp;"Sasvim dobro", reče Leto.
<BR>&nbsp;&nbsp;&nbsp;&nbsp;&nbsp;Povrativši se iz šoka, Alija je povikala na grupu stražara sa njene leve strane: "Zgrabite ih!"
<BR>&nbsp;&nbsp;&nbsp;&nbsp;&nbsp;Ali, Leto se sagnuo, dohvatio pola vrata jednom rukom i hitnuo ih preko sobe u stražare. Dvojica su bila prikovana za zid, a ostali užanuti popadaše nauznak. Vrata su težila pola metričke tone, a ovo dete ih je bacilo.
<BR>&nbsp;&nbsp;&nbsp;&nbsp;&nbsp;Alija, postavši svesna da se u hodniku iza ulaznog prolaza nalaze poobarani stražari, shvatila je da je Leto morao da iziđe na kraj sa njima, da je ovo dete smrskalo njena neosvojiva vrata.
<BR>&nbsp;&nbsp;&nbsp;&nbsp;&nbsp;Džesika je, takođe, videla ova tela, videla Letovu strahotnu snagu i napravila sličnu pretpostavku, ali su Ganimine reči dotakle jezgro Bene Geserit discipline, što je nagnalo Džesiku da sačuva svoju staloženost. Ova unuka je govorila o nekom planu.
<BR>&nbsp;&nbsp;&nbsp;&nbsp;&nbsp;"Kakav plan?" upitala je Džesika.
<BR>&nbsp;&nbsp;&nbsp;&nbsp;&nbsp;"Zlatna Staza, carski plan za naše Carstvo", reče Leto. Klimnuo je glavom Farad'nu. "Ne sudi oštro o meni, rođače. Radim i u tvoju korist. Alija se nadala da će te Ganima ubiti. A ja bih radije da ti proživiš svoj život u određenom stepenu sreće."
<BR>&nbsp;&nbsp;&nbsp;&nbsp;&nbsp;Alija vrisnu na svoje stražare koji su se bili šćućurili u hodniku: "Naređujem vam da ih ščepate!"
<BR>&nbsp;&nbsp;&nbsp;&nbsp;&nbsp;Ali stražari su odbijali da uđu u sobu.
<BR>&nbsp;&nbsp;&nbsp;&nbsp;&nbsp;"Sačekaj me ovde, sestro", reče Leto. "Imam da obavim jedan neprijatan zadatak." Krenuo je preko sobe prema Aliji.
<BR>&nbsp;&nbsp;&nbsp;&nbsp;&nbsp;Natraške se povukla do ugla, zgurila se i izvadila nož. Zeleni dragulji na njegovoj dršci blesnuše u svetlosti koja je dopirala kroz prozor.
<BR>&nbsp;&nbsp;&nbsp;&nbsp;&nbsp;Leto je jednostavno nastavio da ide prema njoj, goloruk, ali pripravan.
<BR>&nbsp;&nbsp;&nbsp;&nbsp;&nbsp;Alija je kidisala nožem.
<BR>&nbsp;&nbsp;&nbsp;&nbsp;&nbsp;Leto je odskočio gotovo do tavanice, i lupio levim stopalom. Ovlašan udarac zakačio je Alijinu glavu i ona stade da se koprca sa krvavom modricom na čelu. Nož joj je ispao iz ruke i zakotrljao se preko poda. Alija se pobauljke ustremila za njim, ali je otkrila da Leto stoji ispred nje.
<BR>&nbsp;&nbsp;&nbsp;&nbsp;&nbsp;Alija je oklevala, prisećajući se svega što je znala od benegeseritske veštine. Ustala je sa poda, olabavljenog i uravnoteženog tela.
<BR>&nbsp;&nbsp;&nbsp;&nbsp;&nbsp;Leto ponovo krenu prema njoj.
<BR>&nbsp;&nbsp;&nbsp;&nbsp;&nbsp;Alija je napravila varku na levu stranu, međutim, podigla je desno rame, a njena desna noga se munjevito izbacila u udarac vrhom nožnog prsta koji je mogao da raspori utrobu čoveku, ako je bio tačno upućen.
<BR>&nbsp;&nbsp;&nbsp;&nbsp;&nbsp;Leto je rukom zadržao udarac, zgrabio nogu i povukao celo njeno telo naviše, a onda ju je zavitlao oko svoje glave. Brzina kojom ju je vrteo širila je laparav, šišteći zvuk kroz sobu od udaranja odeće o njeno telo.
<BR>&nbsp;&nbsp;&nbsp;&nbsp;&nbsp;Ostali su se odmakli u stranu.
<BR>&nbsp;&nbsp;&nbsp;&nbsp;&nbsp;Alija je vrištala i vrištala, ali je i dalje nastavljala da se okreće okolo i okolo i okolo. Napokon se utišala.
<BR>&nbsp;&nbsp;&nbsp;&nbsp;&nbsp;Leto je polagano smanjivao brzinu kojom ju je obrtao, a zatim ju je blago spustio na pod. Ležala je poput kakvog dahćućeg denjka.
<BR>&nbsp;&nbsp;&nbsp;&nbsp;&nbsp;Leto se sagnuo nad njom. "Mogao sam da te izbacim kroz zid", reče on. "Možda bi to bilo najbolje, ali se sada nalazimo u središtu borbe. Zaslužuješ da dobiješ priliku."
<BR>&nbsp;&nbsp;&nbsp;&nbsp;&nbsp;Alijine oči su divlje letele s jedne strane na drugu.
<BR>&nbsp;&nbsp;&nbsp;&nbsp;&nbsp;"Ja sam savladao te unutrašnje živote", reče Leto. "Pogledaj Gani, ona, takođe, može..."
<BR>&nbsp;&nbsp;&nbsp;&nbsp;&nbsp;"Ne!" Ova reč se istrgla iz Alije. Njene grudi su se nadimale, a glasovi počeli da sipaju iz njenih usta. Oni su bili nepovezani, proklinjući, molećivi. "Vidiš? Zašto nisi slušala?" I ponovo: "Zašto to radiš? Šta se događa?" I neki drugi glas: "Zustavi ih! Učini nešto da se zaustave!"
<BR>&nbsp;&nbsp;&nbsp;&nbsp;&nbsp;Džesika je prekrila oči, i osetila kako je Farad'nova ruka pridržava.
<BR>&nbsp;&nbsp;&nbsp;&nbsp;&nbsp;Alija je još buncala. "Ubiću te!" Grozne kletve izbijale su iz nje. "Napiću se tvoje klrvi!" Glasovi mnogih jezika počeli su da teku iz nje, svi pomešani i zbrkani.
<BR>&nbsp;&nbsp;&nbsp;&nbsp;&nbsp;Zgurani stražari u spoljašnjem hodniku iscrtavali su znake crva, a zatim držali stisnute pesnice pored ušiju. Ona je bila posednuta!
<BR>&nbsp;&nbsp;&nbsp;&nbsp;&nbsp;Leto ustade, vrteći glavom. Otišao je do prozora i sa tri brza udarca izbio navodno nesalomivo staklo od pojačanog kristala iz njegovog rama.
<BR>&nbsp;&nbsp;&nbsp;&nbsp;&nbsp;Jedan lukav osmeh pređe preko Alijinog lica. Džesika je začula kako je nešto nalik na njen vlastiti glas došlo iz tih iskrivljenih usta, podražavanje Bene Geserit kontrole. "Svi vi! Ostanite gde ste!"
<BR>&nbsp;&nbsp;&nbsp;&nbsp;&nbsp;Džesika je, spuštajući ruke, otkrila da su vlažne od suza.
<BR>&nbsp;&nbsp;&nbsp;&nbsp;&nbsp;Alija se preturila na kolena i teturajući se uspravila.
<BR>&nbsp;&nbsp;&nbsp;&nbsp;&nbsp;"Zar ne znate ko sam ja?" upitala je. Bio je to njen stari glas, sladak i pevuckav glas mlade Alije koje više nije bilo. "Zašto me svi gledate na takav način?" Okrenula je molećive oči prema Džesiki. "Majko, učini da prestanu."
<BR>&nbsp;&nbsp;&nbsp;&nbsp;&nbsp;Džesika je mogla samo da zatrese glavom s jedne strane na drugu, satrta krajnjim užasom. Sva upozorenja od Bene Geserita bila su tačna. Pogledala je u Leta i Gani koji su stajali bok uz bok u blizini Alije. Šta su ta upozorenja značila za ove sirote blizance?
<BR>&nbsp;&nbsp;&nbsp;&nbsp;&nbsp;"Bako", reče Leto i bilo je nečeg usrdnog u njegovom glasu. "Moramo li da imamo Ispit Posednutosti?"
<BR>&nbsp;&nbsp;&nbsp;&nbsp;&nbsp;"Ko si ti da govoriš o ispitu?" upita Alija i taj glas je pripadao nekom roptavom čoveku, samodržačkom i čulnom čoveku koji je daleko odmakao u samopovlađivanju.
<BR>&nbsp;&nbsp;&nbsp;&nbsp;&nbsp;I Leto i Ganima prepoznali su ovaj glas. Stari Baron Harkonen. Ganima je čula kako isti glas počinje da odjekuje u njenoj vlastitoj lobanji, ali unutrašnja kapija se zatvorila i ona je osetila svoju majku kako stoji tamo.
<BR>&nbsp;&nbsp;&nbsp;&nbsp;&nbsp;Džesika je ostajala nema.
<BR>&nbsp;&nbsp;&nbsp;&nbsp;&nbsp;"Onda je na meni da odlučim", reče Leto. "A izbor je tvoj, Alija. Ispit Posednutosti ili..." Klimnuo je u pravcu otvorenog prozora.
<BR>&nbsp;&nbsp;&nbsp;&nbsp;&nbsp;"Ko si ti da određuješ izbor?" upita Alija, a to je još bio glas starog Barona.
<BR>&nbsp;&nbsp;&nbsp;&nbsp;&nbsp;"Demone?" ciknu Ganima. "Pusti je da sama izabere!"
<BR>&nbsp;&nbsp;&nbsp;&nbsp;&nbsp;"Majko", preklinjala je Alija svojim glasom male devojčice. "Majko, šta to oni rade? Šta hoće da učinim? Pomozi mi."
<BR>&nbsp;&nbsp;&nbsp;&nbsp;&nbsp;"Sama sebi pomozi", naredio je Leto i, samo za trenutak, ugledao rastrojeno prisustvo svoje tetke u njenim očima, unezverenu beznadežnost koja je provirila i nestala. Ali njeno telo je krenulo drvenastim, nesigurnim hodom. Zalelujala se, saplela, promenila pravac, i ponovo mu se vratila, sve bliža otvorenom prozoru.
<BR>&nbsp;&nbsp;&nbsp;&nbsp;&nbsp;Sada je glas Barona Harkonena besneo sa njenih usana. "Zaustavi se! Zaustavi se, kažem ti! Naređujem ti! Zaustavi se! Oseti ovo!" Alija je dočepala svoju glavu rukama i spotičući se prišla prozoru. Već se butinama oslanjala na prozorski prag, ali glas je i dalje bulaznio. "Nemoj to da učiniš! Zaustavi se i ja ću ti pomoći. Imam plan. Saslušaj me. Zaustavi se, kažem ti! Čekaj!" Ali Alija je odmakla ruke od glave, i dograbila slomljeno prozorsko krilo. Jednim grčevitim pokretom prebacila se preko prozorskog praga i iščezla. Čak nije ni kriknula dok je padala.
<BR>&nbsp;&nbsp;&nbsp;&nbsp;&nbsp;U sobi su čuli povike gomile, tup udar kad je Alija lupila o stepenice daleko dole.
<BR>&nbsp;&nbsp;&nbsp;&nbsp;&nbsp;Leto je pogledao Džesiku. "Savetovali smo ti da je sažaljevaš."
<BR>&nbsp;&nbsp;&nbsp;&nbsp;&nbsp;Džesika se okrenula i zagnjurila lice u Farad'nov mundir.
</P></TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
