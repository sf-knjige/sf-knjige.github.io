<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>37.
<P>&nbsp;&nbsp;&nbsp;&nbsp;&nbsp;Ako verujete u određene reči, vi verujete u njihove skrivene sadržine. Kada verujete da je nešto ispravno ili pogrešno, istinito ili lažno, vi verujete u pretpostavke u rečima koje izražavaju te sadržine. Takve pretpostavke su obično pune rupa, ali ostaju najdragocenije za ubeđenog.
<BR>
<BR>&nbsp;&nbsp;&nbsp;&nbsp;&nbsp;Beskrajan dokaz iz Panoplije Profetike
<BR>
<BR>&nbsp;&nbsp;&nbsp;&nbsp;&nbsp;Letov um je lebdeo u pari žestokih mirisa. Prepoznao je težak cimet melanža, teskoban znoj trudnih tela, ljutinu nepoklopljene mrtvačke cedionice, prašinu raznih vrsta od kojih je kremena preovlađivala. Mirisi su ocrtavali trag kroz peščani san, stvarali maglovita obličja u zemlji smrti. Znao je da bi ovi mirisi trebalo nešto da mu kažu, ali jedan deo njega još nije bio u stanju da sasluša.
<BR>&nbsp;&nbsp;&nbsp;&nbsp;&nbsp;Misli su kao utvare lebdele njegovim umom: U ovom času ja ne posedujem konačne odluke; sav sam od svojih predaka. Sunce koje zalazi u pesak jeste sunce koje zalazi u moju dušu. Nekad je ovo mnoštvo unutar mene bilo sjajno, ali sad je svršeno s tim. Ja sam Slobodnjak i doživeću slobodnjački kraj. Zlatna staza se završila pre nego što je počela. To nije ništa do vetrom oduvan trag. Mi, Slobodnjaci, znamo sva lukavstva skrivanja: ne ostavljamo ni izmet, ni vodu, ni tragove... A sad, pogledaj kako moj trag iščezava.
<BR>&nbsp;&nbsp;&nbsp;&nbsp;&nbsp;Jedan muški glas je govorio tik uz njegovo uvo: "Mogao bih da te ubijem, Atreide. Mogao bih da te ubijem, Atreide." Ovo se ponavljalo nanovo i nanovo sve dok nije izgubilo značenje i postalo nema stvar preneta u Letova sanjarenja molepstvija od slova: "Mogao bih da te ubijem, Atreide."
<BR>&nbsp;&nbsp;&nbsp;&nbsp;&nbsp;Leto je pročistio grlo i osetio kako je stvarnost ovog prostog čina razdrmala njegova čula. Pokušao je da prozbori suvim grlom: "Ko..."
<BR>&nbsp;&nbsp;&nbsp;&nbsp;&nbsp;Onaj glas pokraj njega reče: "Ja sam obrazovan Slobodnjak i ubio sam svog čoveka. Vi ste nam oduzeli naše bogove, Atreidi. Što se nas tiče vaš smrdljivi Muad'Dib? Vaš bog je mrtav!"
<BR>&nbsp;&nbsp;&nbsp;&nbsp;&nbsp;Je li ovo bio stvarni Uruba glas ili još jedan delić njegovog sna? Leto je otvorio oči i otkrio da sedi na tvrdom krevetu. Podigao je pogled prema steni, mutnim sjajnim kuglama i spazio jedno otkriveno lice koje je zurilo u njega iz takve blizine da je mogao da mu oseti dah sa njegovim poznatim mirisima siečke hrane. Lice je bilo slobodnjačko; nije se moglo pogrešiti pri pogledu na tamnu put, te oštre crte i vodom posno telo. Ovo nije bio ugojeni gradski stanovnik. Ovo je bio pustinjski Slobodnjak.
<BR>&nbsp;&nbsp;&nbsp;&nbsp;&nbsp;"Ja sam Namri, Javidov otac", reče Slobodnjak. "Poznaješ li me, Atreide?"
<BR>&nbsp;&nbsp;&nbsp;&nbsp;&nbsp;"Znam Javida", prošištao je Leto.
<BR>&nbsp;&nbsp;&nbsp;&nbsp;&nbsp;"Da, tvoja porodica dobro poznaje mog sina. Ponosim se njim. Vi Atreidi uskoro ćete možda i bolje da ga upoznate."
<BR>&nbsp;&nbsp;&nbsp;&nbsp;&nbsp;"Šta..."
<BR>&nbsp;&nbsp;&nbsp;&nbsp;&nbsp;"Ja sam jedan od tvojih učitelja, Atreide. Imam samo jednu dužnost: ja sam onaj koji bi mogao da te ubije. Rado bih to učinio. U ovoj školi, položiti ispit znači živeti; pasti znači biti predan u moje ruke."
<BR>&nbsp;&nbsp;&nbsp;&nbsp;&nbsp;Leto je čuo neumoljivu iskrenost u ovom glasu. Postade mu hladno oko srca. Ovo je bio ljudski gom džabar, osion neprijatelj koji je imao pravo da proveri njegovo pravo ulaska u ljudski skup. Leto je naslutio da je ruka njegove babe umešana u ovo, a iza nje, bezlične mase Bene Geserita. Zgrčio se pri ovoj pomisli.
<BR>&nbsp;&nbsp;&nbsp;&nbsp;&nbsp;"Tvoje obrazovanje počinje sa mnom", reče Namri. "To je ispravno. To je prikladno. Jer, moglo bi i da se završi sa mnom. A sad me slušaj pažljivo. Svaka moja reč nosi u sebi tvoj život. Sve što je u vezi sa mnom sadrži tvoju smrt u sebi."
<BR>&nbsp;&nbsp;&nbsp;&nbsp;&nbsp;Leto je preleteo pogledom po prostoriji: kameni zidovi, pustoš - samo ovaj krevet, mutne sjajne kugle i jedan mračan hodnik iza Namrija.
<BR>&nbsp;&nbsp;&nbsp;&nbsp;&nbsp;"Nećeš proći pored mene", reče Namri. I Leto mu je verovao.
<BR>&nbsp;&nbsp;&nbsp;&nbsp;&nbsp;"Zašto ovo činite?" upitao je Leto.
<BR>&nbsp;&nbsp;&nbsp;&nbsp;&nbsp;"To ti je već bilo objašnjeno. Razmisli o tome kakve planove imaš u glavi! Ti si ovde i ne možeš da staviš budućnost u tvoje sadašnje okolnosti. To dvoje ne ide zajedno: sadašnjost i budućnost. Ali ako zaista poznaješ svoju prošlost, ako pogledaš unazad i shvatiš gde si bio, možda će se još jedared iznaći razlog. Ako ne, zbiće se tvoja smrt."
<BR>&nbsp;&nbsp;&nbsp;&nbsp;&nbsp;Leto je primetio da ton Namrijevog glasa nije bio neljubazan, ali je bio nepokolebljiv i nije odricao prisustvo smrti u sebi.
<BR>&nbsp;&nbsp;&nbsp;&nbsp;&nbsp;Namri se zanjihao na petama, pogleda upravljenog prema kamenoj tavanici. "U staro doba Slobodnjaci su se u zoru okretali prema istoku. Eos, znaš. Tako se kaže zora na jednom od starih jezika."
<BR>&nbsp;&nbsp;&nbsp;&nbsp;&nbsp;Sa ogorčenim ponosom u glasu Leto reče: "Ja govorim taj jezik."
<BR>&nbsp;&nbsp;&nbsp;&nbsp;&nbsp;"Onda me nisi slušao", reče Nimri glasom u kome se osećala britkost sečiva. "Noć je bila vreme haosa. Dan je bio vreme reda. Eto kako je bilo u doba tog jezika za koji veliš da ga govoriš: tama-nered, svetlost-red. Mi Slobodnjaci smo to promenili, Eos je bila svetlost u koju nismo imali poverenja. Više smo voleli svetlost meseca ili zvezda. Svetlost je značila suviše reda, a to može da bude kobno. Shvataš šta ste vi Eos - Atreidi učinili? Čovek je stvor samo one svetlosti koja ga štiti. Sunce je na Dini bilo naš neprijatelj." Namri je spustio pogled na visinu Letovih očiju. "Koju svetlost ti više voliš, Atreide?"
<BR>&nbsp;&nbsp;&nbsp;&nbsp;&nbsp;Leto je, po Namrijevom staloženom držanju, osetio da ovo pitanje nosi dubok značaj. Da li bi ga ovaj čovek ubio, ukoliko ne bi uspeo ispravno da odgovori? On je to mogao da učini. Leto je video da Namrijeva ruka mirno počiva odmah do uglačanog balčaka kris-noža. Prsten u obliku magične kornjače blistao je na Slobodnjakovoj šaci.
<BR>&nbsp;&nbsp;&nbsp;&nbsp;&nbsp;Leto se udobno oslonio na laktove i odaslao svoj um u istraživanje slobodnjačkih verovanja. Ovi stari Slobodnjaci su se uzdali u Zakon i voleli da slušaju njegove pouke izlagane u analogijama. Svetlost meseca?
<BR>&nbsp;&nbsp;&nbsp;&nbsp;&nbsp;"Više volim... svetlost Lisanu L'aka", reče Leto, motreći Namrija u očekivanju njegovih tananih razotkrivanja. Čovek je izgledao razočaran, ali mu se ruka odmače od noža. "To je svetlost istine, svetlost savršenog čoveka u kojoj se jasno može videti uticaj al-Mutakalima", nastavio je Leto. "Kojoj drugoj svetlosti bi čovek mogao da dG prvenstvo?"
<BR>&nbsp;&nbsp;&nbsp;&nbsp;&nbsp;"Govoriš kao onaj koji deklamuje, a ne kao onaj koji veruje", reče Nimri.
<BR>&nbsp;&nbsp;&nbsp;&nbsp;&nbsp;Leto pomisli: I jesam deklamovao. No, on je počinjao da naslućuje smer Namrijevih misli, način na koji su njegove reči bile prečišćene tokom obuke u ranom detinjstvu kroz prastaru igru zagonetki. Na hiljade ovih zagonetki ulazile su u slobodnjačko vaspitanje, i Letu je bilo dovoljno da usredsredi pažnju na taj običaj pa da mu svest namah bude preplavljena primerima. 'Pitanje: Tišina? Odgovor: Prijateljica progonjenih.'
<BR>&nbsp;&nbsp;&nbsp;&nbsp;&nbsp;Namri je klimnuo glavom kao da je delio ovu misao a onda reče: "Postoji jedna pećina koja je za Slobodnjake pećina života. To je stvarna pećina koju pustinja skriva. Šai-Hulud, pra-pra deda svih Slobodnjaka zapečatio je tu pećinu. Moj ujak Ziamad mi je pričao o tome, a on me nikada nije lagao. Postoji takva pećina."
<BR>&nbsp;&nbsp;&nbsp;&nbsp;&nbsp;Kada je Namri prestao da govori, Leto je začuo izazivačku tišinu. Pećina života? "Moj ujak Stilgar takođe mi je pričao o toj pećini", reče Leto. "Bila je zapečaćena da se kukavice ne bi skrivale u njoj."
<BR>&nbsp;&nbsp;&nbsp;&nbsp;&nbsp;Odblesak sjajne kugle zablistao je u Namrijevim osenčenim očima. Upitao je: "Da li bi vi Atreidi otvorili tu pećinu? Vi pokušavate da upravljate životom preko svešteničke službe: vaše Centralne Svešteničke službe za Informacije, Aukafa i Hadža. Ovlašćeni Maulana se zove Kauzar. On je prešao dug put od početka svoje porodice u rudnicima soli Niacia. Reci mi, Atreide, šta nije u redu sa vašom svešteničkom službom?"
<BR>&nbsp;&nbsp;&nbsp;&nbsp;&nbsp;Leto se ispravio na sedištu, sada svestan da je potpuno u igri zagonetki sa Namrijem i da je kazna bila smrt. Ovaj čovek je svim znacima davao do znanja da će upotrebiti kris-nož pri prvom pogrešnom odgovoru.
<BR>&nbsp;&nbsp;&nbsp;&nbsp;&nbsp;Namri, prepoznavši ovu svesnost kod Leta, reče: "Veruj mi, Atreide. Ja sam drobilac glupaka. Ja sam Gvozdeni Čekić."
<BR>&nbsp;&nbsp;&nbsp;&nbsp;&nbsp;Sada je Letu postalo jasno. Namri je video sebe kao Mirzabaha, Gvozdeni Čekić koji je namrtvo tukao one koji nisu bili u stanju da daju zadovoljavajuće odgovore na pitanja koja su morali da odgonetnu pre no što uđu u raj.
<BR>&nbsp;&nbsp;&nbsp;&nbsp;&nbsp;Šta nije bilo u redu sa vladom koju su Alija i njeni sveštenici stvorili?
<BR>&nbsp;&nbsp;&nbsp;&nbsp;&nbsp;Leto pomisli zbog čega je došao u pustinju i opet mu se pojavi mala nada da će se Zlatna Staza možda ipak ukazati u njegovoj vaseljeni. Ono što je Namri posredno izrazio svojim pitanjem, nije bilo ništa više do pobuda koja je Muad'Dibovog rođenog sina nagnala u pustinju.
<BR>&nbsp;&nbsp;&nbsp;&nbsp;&nbsp;"Bog je onaj koji treba da pokaže put", reče Leto.
<BR>&nbsp;&nbsp;&nbsp;&nbsp;&nbsp;Namrijeva brada se cimnu nadole i on oštro pogleda Leta. "Može li biti istina da veruješ u to?" upitao je.
<BR>&nbsp;&nbsp;&nbsp;&nbsp;&nbsp;"Zato sam ovde", reče Leto.
<BR>&nbsp;&nbsp;&nbsp;&nbsp;&nbsp;"Da pronađeš put?"
<BR>&nbsp;&nbsp;&nbsp;&nbsp;&nbsp;"Da ga pronađem za sebe." Leto je spustio noge preko ivice kreveta. Kameni pod bio je nezastrt, hladan. "Sveštenici su sazdali vladu da bi skrili taj put."
<BR>&nbsp;&nbsp;&nbsp;&nbsp;&nbsp;"Govoriš kao istinski pobunjenik", reče Namri, protrljavši prsten u obliku kornjače na prstu. "Videćemo. Još jednom me poslušaj pažljivo. Znan ti je Zaštitni Zid Džalalul-Din? Taj zid nosi obeležja moje porodice urezana tamo još od prvih dana. Javid, moj sin, video je ta obeležja. Abedi Džalal, moj sinovac, video ih je. Muadžahid Šafkat od Onih Drugih, takođe je video naša obeležja. U doba oluja u blizini Sukara, došao sam sa mojim prijateljem Jakupom Abadom nadomak tog mesta. Vetrovi su bili toliko vreli da su stvarali plikove i slični vihorima od kojih smo naučili naše plesove. Nismo stigli da vidimo obeležja jer nam je oluja zatvorila put. Ali kada je oluja prošla ugledali smo prizor Tate nad nanosima peska. Za trenutak se ukazao lik Šakira Alija sa pogledom upravljenim dole na njegov grad grobova. Prizor je u trenu iščezao, ali smo ga svi videli. Reci mi, Atreide, gde mogu da pronađem taj grad grobova?"
<BR>&nbsp;&nbsp;&nbsp;&nbsp;&nbsp;Vihori od kojih smo naučili naše plesove, pomisli Leto. Prizor Tate i Šakir Alija. Ovo su bile reči Zensunija Lutalice, onih koji su sebe smatrali jedinim pravim ljudima pustinje.
<BR>&nbsp;&nbsp;&nbsp;&nbsp;&nbsp;A Slobodnjacima je bilo zabranjeno da imaju grobove.
<BR>&nbsp;&nbsp;&nbsp;&nbsp;&nbsp;"Grad grobova se nalazi na kraju staze koju svi ljudi slede", reče Leto. Zatim prosu zensunijevske reči blaženstva: "Nalazi se u vrtu od hiljadu kvadratnih koraka. Počinje krasnim ulaznim tremom dvesta trideset i tri koraka dugačkim i sto koraka širokim, skroz popločanim mermerom iz drevnog Džajpura. Tamo boravi ar-Razak, onaj koji pribavlja hranu svima koji traže. A na Dan Strašnog Suda, svi koji se podignu i potraže grad grobova neće ga naći. Jer zapisano je: one koje si poznavao u jednom svetu nećeš naći u drugom."
<BR>&nbsp;&nbsp;&nbsp;&nbsp;&nbsp;"Ponovo deklamuješ bez verovanja", podsmehnu se Namri. "Ali za sada ću to prihvatiti, jer mislim da znaš zašto si ovde." Hladan osmeh pređe preko njegovih usana. "Dajem ti privremenu budućnost, Atreide."
<BR>&nbsp;&nbsp;&nbsp;&nbsp;&nbsp;Leto je smotreno proučavao ovog čoveka. Je li ovo bilo još jedno pitanje, samo prerušeno?
<BR>&nbsp;&nbsp;&nbsp;&nbsp;&nbsp;"Dobro!" reče Namri. "Tvoja svest je pripremljena. Izvukao sam je. Pošto je tako, evo još jedne stvari. Jesi li čuo da nose imitacije pustinjskih odela u gradovima dalekog Kadriša?"
<BR>&nbsp;&nbsp;&nbsp;&nbsp;&nbsp;Dok je Namri iščekivao, Leto je u svom umu tragao za skrivenim značenjem. Imitacije pustinjskih odela? Nose se na mnogim planetamna. Rekao je: "Kicoški običaji Kadriša stara su i često ponavljana priča. Pametna životinja se prilagođava svojoj okolini."
<BR>&nbsp;&nbsp;&nbsp;&nbsp;&nbsp;Namri je blago klimnuo glavom. Zatim reče: "Sada će te videti onaj koji te je ulovio i doveo ovamo. Ne pokušavaj da napustiš ovo mesto. Bila bi to tvoja smrt." Ustavši dok je izgovarao poslednje reči, Namri se izgubi u mračnom hodniku.
<BR>&nbsp;&nbsp;&nbsp;&nbsp;&nbsp;Dugo pošto je ovaj otišao, Leto je zurio u hodnik. Mogao je da čuje zvuke koji su dopirali odatle, tihe glasove ljudi na stražarskoj dužnosti. Namrijeva priča o viziji-opseni ostala je prisutna. Prizvala mu je u svest dugo putovanje pustinjom do ovog mesta. Nije više bilo važno da li je ovo Jakarutu/Fondak. Namri nije bio krijumčar. On je bio nešto mnogo moćnije. A igra koju je Namri vodio mirisala je na gospu Džesiku: smrdela je na Bene Geserit. Shvativši to, Leto je osetio da je okružen opasnošću. Ali mračni hodnik kojim je Namri otišao bio je jedini izlaz iz ove prostorije. Izvan nje ležao je čudan sieč - iza njega, pustinja. Surova oštrina te pustinje, njen uređen haos sa opsenama i beskrajnim dinama, pričinio se Letu kao deo klopke u koju je bio uhvaćen. Mogao je opet da pređe taj pesak, ali gde bi ga taj beg odveo. Ova misao bila je kao ustajala voda. Nije mogla da ugasi njegovu žeđ.
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
