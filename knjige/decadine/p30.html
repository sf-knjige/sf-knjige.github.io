<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;U svim važnijim društvenim snagama naći ćete jednu utemeljenu težnju za sticanjem i održavanjem vlasti putem upotrebe reči. Od vrača preko sveštenika do birokrate uvek je reč o istoj stvari. Podvlašćeno stanovništvo mora da bude uslovljeno da prihvata reči vlasti kao činjenice, da brka sistem simbola sa pojavnom vaseljenom. Zaradi očuvanja jednog ovakvog ustrojstva vlasti, određeni simboli se drže van domašaja običnog razumevanja - simboli kao što su oni koji se odnose na ekonomsko rukovođenje ili oni koji određuju lokalno tumačenje duševnog zdravlja. Tajnost simbola u ovom obliku vodi do razvijanja više razbacanih pod-jezika, i svaki od njih doznačava da njegovi korisnici nagomilavaju neki vid vlasti. Sa ovim uvidom u proces stvaranja vlasti, naše Carske Snage Bezbednosti moraju uvek da budu na oprezu kada je reč o pojavljivanju pod-jezika.
<BR>
<BR>&nbsp;&nbsp;&nbsp;&nbsp;&nbsp;Predavanje princeze Irulan na Arakenskoj ratnoj školi
<BR>
<BR>&nbsp;&nbsp;&nbsp;&nbsp;&nbsp;"Možda je izlišno da vam ovo govorim", reče Farad'n, "ali da bi se izbegla svaka greška, dajem vam do znanja da sam vam dodelio jednog nemog stražara sa naređenjima da vas oboje ubije, ukoliko pokažem znake podleganja vradžbinama."
<BR>&nbsp;&nbsp;&nbsp;&nbsp;&nbsp;Nije očekivao da vidi ma kakvo dejstvo ovih reči. I Gospa Džesika i Ajdaho zadovoljili su njegova očekivanja.
<BR>&nbsp;&nbsp;&nbsp;&nbsp;&nbsp;Farad'n je s pažnjom izabrao okvir za prvo ispitivanje ovog para - Šadamovu staru Svečanu Odaju za Primanje. Ono što joj je nedostajalo u veličanstvenosti bilo je nadoknađeno egzotičnom opremljenošću. Napolju je bilo zimsko poslepodne, ali je osvetljenje u ovoj odaji bez prozora podražavalo večiti sunčan dan okupan u zlatnoj svetlosti vešto razmeštenih sjajnih kugli izrađenih od najčistijeg iksijanskog kristala.
<BR>&nbsp;&nbsp;&nbsp;&nbsp;&nbsp;Novosti sa Arakisa ispunile su Farad'na spokojnom nadmenošću. Leto, muški blizanac, bio je mrtav; ubio ga je tigar-ubica. Ganima, preživela sestra, nalazila se u pritvoru kod svoje tetke i po opštoj pretpostavci bila je talac. Potpun izveštaj mnogo je doprineo objašnjenju Ajdahovog i Gospa Džesikinog prisustva. Oni su želeli utočište. Korinski špijuni javljali su o mučnom zatišju na Arakisu. Alija je pristala da se podvrgne ispitu zvanom 'Ogled Posednutosti', čija svrha nije bila sasvim objašnjena. Međutim, datum ovog ispita nije bio određen i dva korinska špijuna su smatrala da do njega neće nikad doći. No, ove stvari su bile izvesne: došlo je do bitke između pustinjskih Slobodnjaka i Slobodnjaka iz Carske Vojske, neuspeo građanski rat koji je doveo vladu do privremenog zastoja. Stilgar se za sada držao nepristrasno i bio je, posle razmene talaca, imenovan za naročitu dužnost. Ganima je, očito, smatrana za jednog od talaca, iako je smisao ovog ostajao nejasan.
<BR>&nbsp;&nbsp;&nbsp;&nbsp;&nbsp;Džesika i Ajdaho su bili dovedeni na saslušanje bezbedno uvezani u utežne stolice. Oboje su pokorno mirovali zbog smrtonosnih tankih niti siga žice koje bi se usekle u meso i pri najmanjem opiranju. Dopremila su ih dva sardaukarska konjanika koji su proverili veze i nečujno se udaljili.
<BR>&nbsp;&nbsp;&nbsp;&nbsp;&nbsp;Upozorenje je, odista, bilo izlišno. Džesika je videla naoružanog nemog stražara kako stoji naspram zida sa njene desne strane držeći u ruci jedno staro, ali delatno oružje. Dopustila je svom pogledu da proluta po egzotičnim ukrasima ove sobe. Široki listovi retkog gvozdenog žbuna bili su protkani okastim biserima i tako isprepletani da su obrazovali središnji polumesečasti srp kupolaste tavanice. Pod ispod nje bio je sazdan od naizmeničnih ploča dijamantskog drveta i kabuzu školjke raspoređenih unutar pravougaonog bordura od kostiju pasaketa. One su bile postavljene uspravno, laserom izrezane i uglačane. Odabrani tvrdi materijali ukrašavali su zidove u naglašeno izatkanim šarama koje su ocrtavale četiri stava Lavljeg simbola na koji su polagali pravo potomci pokojnog Šadama IV. Lavovi su bili izrađeni u neobrađenom zlatu.
<BR>&nbsp;&nbsp;&nbsp;&nbsp;&nbsp;Farad'n se odlučio da dočeka zarobljenike u stojećem položaju. Na sebi je imao kratke pantalone i lak zlatan koporan sa majušnim svilenim otvorom na vratu. Njegov jedini ukras bila je kneževska lenta, obeležje njegove kraljevske porodice, koju je nosio na levoj strani grudi.
<BR>&nbsp;&nbsp;&nbsp;&nbsp;&nbsp;Nalazio se u pratnji Bašara Tiekanika obučenog u žutomrku odeću i teške čizme sa kitnjastim lasganom u prednjoj futroli, pored kopče opasača. Tiekanik čije je natmureno lice Džesiki bilo znano iz benegeseritskih izveštaja, stajao je tri koraka na levo i nešto iza Farad'na. Jedan presto od mrkog drveta počivao je na podu blizu zida, upravo iza ove dvojice.
<BR>&nbsp;&nbsp;&nbsp;&nbsp;&nbsp;"Dela", reče Farad'n, oslovljavajući Džesiku, "imate li šta da izjavite?"
<BR>&nbsp;&nbsp;&nbsp;&nbsp;&nbsp;"Pitala bih zašto smo ovako vezani?" reče Džesika, pokazujući na siga žicu.
<BR>&nbsp;&nbsp;&nbsp;&nbsp;&nbsp;"Upravo smo dobili izveštaje sa Arakisa koji objašnjavaju vaše prisustvo ovde", reče Farad'n. "Možda ću vas sada odvezati." Nasmejao se. "Ako vi..." Prekinuo je kada se njegova majka pojavila na vratima odaje, iza zarobljenika.
<BR>&nbsp;&nbsp;&nbsp;&nbsp;&nbsp;Vensicija je požurila pored Džesike i Ajdaha, ne udostojivši ih ni pogleda i predala Farad'nu malu obaveštavalačku kocku, pustivši je prethodno u rad. On stade da proučava usijanu površinu, pogledujući katkad Džesiku, a zatim ponovo kockicu. Usijana površina utrnu i on je vrati majci, naznačivši joj da bi trebalo da je pokaže Tiekaniku. Dok je ona to činila, on je namrgođeno posmatrao Džesiku.
<BR>&nbsp;&nbsp;&nbsp;&nbsp;&nbsp;Vensicija je zatim stala sa Farad'nove desne strane, držeći zamračenu kocku u ruci, delom skrivenu prevojem njene bele haljine.
<BR>&nbsp;&nbsp;&nbsp;&nbsp;&nbsp;Džesika je pogledala na desno prema Ajdahu, ali je on odbio da susretne njen pogled.
<BR>&nbsp;&nbsp;&nbsp;&nbsp;&nbsp;"Bene Geserit su ljute na mene", reče Farad'n. "Veruju da sam ja odgovoran za smrt vašeg unuka."
<BR>&nbsp;&nbsp;&nbsp;&nbsp;&nbsp;Džesika je zadržala izraz bezosećajnosti na licu, dok je razmišljala: Znači Ganiminoj priči valja verovati, sem ako... Nije volela sumnjive nepoznanice.
<BR>&nbsp;&nbsp;&nbsp;&nbsp;&nbsp;Ajdaho je zatvorio oči, a onda ih ponovo otvorio pogledavši Džesiku. Ona je nastavila da zuri u Farad'na. Ajdaho joj je govorio o ovom Rađa pogledu, ali ona nije izgledala zabrinuta. Nije znao kako da protumači ovaj njen nedostatak osećanja. Ipak je očigledno znala nešto što nije otkrivala.
<BR>&nbsp;&nbsp;&nbsp;&nbsp;&nbsp;"Evo kako stoje stvari", reče Farad'n, i stade da objašnjava sve što je saznao o događajima na Arakisu, ništa ne izostavljajući. Zaključio je: "Vaša unuka je živa, ali se, prema opštem sudu, nalazi pod nadzorom Gospe Alije. Ovo bi trebalo da vas zadovolji."
<BR>&nbsp;&nbsp;&nbsp;&nbsp;&nbsp;"Jesi li ti ubio mog unuka?" upita Džesika.
<BR>&nbsp;&nbsp;&nbsp;&nbsp;&nbsp;Farad'n je istinito odgovorio: "Nisam. Tu skoro sam saznao za zaveru, no ona nije moje delo."
<BR>&nbsp;&nbsp;&nbsp;&nbsp;&nbsp;Džesika pogleda Vensiciju i opazivši nasladan izraz na tom srcastom licu, pomisli: njeno maslo! Lavica kroji planove za svoje mladunče. Ovo je bila igra zbog koje je lavica jednog dana mogla da zažali.
<BR>&nbsp;&nbsp;&nbsp;&nbsp;&nbsp;Vraćajući pažnju na Farad'na reče: "Ali Sestrinstvo veruje da si ga ti ubio."
<BR>&nbsp;&nbsp;&nbsp;&nbsp;&nbsp;Farad'n se okrete prema svojoj majci. "Pokaži joj poruku."
<BR>&nbsp;&nbsp;&nbsp;&nbsp;&nbsp;Pošto je Vensicija oklevala, on joj se obrati sa prizvukom besa što je Džesika primila k znanju kao nešto što se u budućnosti može upotrebiti. "Rekao sam, pokaži joj to!"
<BR>&nbsp;&nbsp;&nbsp;&nbsp;&nbsp;Ubledela lica, Vensicija prinese lice kocke Džesici i uključi je. Reči su potekle licem kocke, izazivajući odgovarajuće pokrete Džesikinog oka: "Savet Bene Geserita na Valahu IX ulaže zvaničan protest protiv Kuće Korino zbog ubistva Leta Atreida II. Dokazi i svedočenja dostavljeni suod strane Landsradove Komisije za Unutrašnju Bezbednost. Biće određeno neutralno tlo i imena sudija biće podnesena na odobrenje svim strankama. Zahteva se vaš neodložan odgovor. Sabit Rekuš u ime Landsrada."
<BR>&nbsp;&nbsp;&nbsp;&nbsp;&nbsp;Vensicija se vratila na staro mesto pored sina.
<BR>&nbsp;&nbsp;&nbsp;&nbsp;&nbsp;"Kakav odgovor nameravate da date?" upita Džesika.
<BR>&nbsp;&nbsp;&nbsp;&nbsp;&nbsp;Vensicija reče: "Pošto moj sin još nije zvanično postavljen za glavu Kuće Korino, ja ću... Gde si pošao?" Ovo poslednje bilo je namenjeno Farad'nu koji se, dok je ona govorila, okrenuo i uputio ka pobočnim vratima pokraj kojih je budno motrio nemi stražar.
<BR>&nbsp;&nbsp;&nbsp;&nbsp;&nbsp;Farad'n zastade i napola se okrenu. "Vraćam se mojim knjigama i ostalim sklonostima koje me daleko više zanimaju."
<BR>&nbsp;&nbsp;&nbsp;&nbsp;&nbsp;"Kako se usuđuješ?" upita žučno Vensicija. Tamno crvenilo joj se raširilo od vrata preko obraza.
<BR>&nbsp;&nbsp;&nbsp;&nbsp;&nbsp;"Usudiću se na sasvim malo stvari u svoje vlastito ime", reče Farad'n. "Donosila si odluke u moje ime, odluke koje nalazim krajnje odvratnim. Ili ću, od ovog trenutka ja da donosim odluke u svoje ime, ili slobodno možeš da potražiš drugog naslednika Kuće Korino!"
<BR>&nbsp;&nbsp;&nbsp;&nbsp;&nbsp;Džesika je hitro prelazila pogledom od jednog do drugog učesnika ovog sukoba, opažajući kod Farad'na istinski bes. Bašarski oficir je kruto stajao u stavu mirno, pokušavajući da izgleda kao da ništa nije čuo. Vensicija se kolebala na rubu vrišteće jarosti. Farad'n se činio savršeno spreman da prihvati bilo kakav ishod svog bacanja kockice. Džesika je bila donekle zadivljena njegovim držanjem, otkrivajući u ovom sukobu mnoge stvari koje bi joj mogle biti od koristi. Izgledalo je da je odluka da se tigrovi ubice pošalju na njene unuke donesena bez Farad'nova znanja. Teško se moglo posumnjati u njegovu izjavu da je za zaveru saznao tek pošto je bila izvedena. Bes u njegovim očima nije se mogao pogrešno protumačiti dok je stajao tamo, spreman da prihvati ma kakvu odluku.
<BR>&nbsp;&nbsp;&nbsp;&nbsp;&nbsp;Vensicija duboko, drhtavo udahnu vazduh. Zatim reče: "Vrlo dobro. Zvanično postavljenje će se obaviti sutra. Zasad možeš da se unapred vladaš u skladu sa tim." Uputila je pogled Tiekaniku, ali je on izbegao da ga susretne.
<BR>&nbsp;&nbsp;&nbsp;&nbsp;&nbsp;Kada se majka i sin nađu napolju biće cike i vriske, pomisli Džesika. Ali ja zbilja verujem da je on pobedio. Dopustila je svojim mislima da se vrate na Landsradovu poruku. Bene Geserit su procenile svoje glasnike sa majstorstvom koje je uveravalo u sposobnost benegeseritskog planiranja. U zvaničnoj objavi protesta nalazila se skrivena poruka za Džesikine oči. Stvarnost poruke je kazivala da uhode Sestrinstva znaju za Džesikin položaj i da su procenili Farad'na sa izvanrednom istančanošću kada su pogodile da će je on pokazati svojoj zarobljenici.
<BR>&nbsp;&nbsp;&nbsp;&nbsp;&nbsp;"Želela bih da mi se odgovori na pitanje", reče Džesika, oslovljavajući Farad'na kada je ponovo stao pred nju.
<BR>&nbsp;&nbsp;&nbsp;&nbsp;&nbsp;"Reći ću Landsradu da nemam ništa sa ovim ubistvom", reče Farad'n. "Dodaću da delim osećanje odvratnosti Sestrinstva za način na koji je izvršeno, iako ishodom ne mogu da budem sasvim nezadovoljan. Primite moja izvinjenja zbog žalosti koju je ovo moglo da vam prouzrokuje. Sreća svuda prolazi."
<BR>&nbsp;&nbsp;&nbsp;&nbsp;&nbsp;Sreća svuda prolazi! pomisli Džesika. Bila je to omiljena izreka njenog Vojvode, a u Farad'novom ponašanju postojalo je nešto što je govorilo da je on znao za to. Prisilila je sebe da odbaci mogućnost da su oni odista ubili Leta. Morala je da pretpostavi da je Ganimin strah za Leta potpuno razotkrio plan blizanaca. Krijumčari će dovesti Gurnija u priliku da susretne Leta i zamisao Sestrinstva će biti sprovedena u delo. Leto je morao da prođe kroz ispit. Morao je. Bez ispitivanja on je bio osuđen na propast kao što je Alija bila osuđena na propast. A Ganima... Pa, o tom potom. Nije bilo načina da se onaj koji je rođen kao formirana ličnost dovede pred Časnu Majku Gaius Helen Mohijam.
<BR>&nbsp;&nbsp;&nbsp;&nbsp;&nbsp;Džesika duboko uzdahnu. "Ranije ili kasnije", reče ona, "nekom će pasti na um da biste ti i moja unuka mogli da ujedinite naše dve Kuće i izlečite stare rane."
<BR>&nbsp;&nbsp;&nbsp;&nbsp;&nbsp;"To mi je već spomenuto kao mogućnost", reče Farad'n, okrznuvši pogledom svoju majku. "Moj odgovor je bio da bih radije sačekao ishod nedavnih događaja na Arakisu. Nema potrebe za naglom odlukom."
<BR>&nbsp;&nbsp;&nbsp;&nbsp;&nbsp;"Postoji uvek mogućnost da si ti igračka u rukama moje kćeri", reče Džesika.
<BR>&nbsp;&nbsp;&nbsp;&nbsp;&nbsp;Farad'n se ukrutio. "Objasnite!"
<BR>&nbsp;&nbsp;&nbsp;&nbsp;&nbsp;"Stvari na Arakisu nisu onakve kakve ti možda izgledaju", reče Džesika. "Alija igra svoju igru. Igru Izrodstva. Moja unuka je u opasnosti, sem ako Alija ne iznađe način da je upotrebi."
<BR>&nbsp;&nbsp;&nbsp;&nbsp;&nbsp;"Očekujete li od mene da poverujem da vi i vaša kćer stojite jedna protiv druge, da se Atreid bori protiv Atreida?"
<BR>&nbsp;&nbsp;&nbsp;&nbsp;&nbsp;Džesika je pogledala u Vensiciju, pa ponovo u Farad'na. "Korino se bori protiv Korina."
<BR>&nbsp;&nbsp;&nbsp;&nbsp;&nbsp;Iskrivljen osmeh je zatitrao na Farad'novim usnama. "Dobro zapaženo. Kako bih ja mogao da budem igračka u rukama vaše kćeri?"
<BR>&nbsp;&nbsp;&nbsp;&nbsp;&nbsp;"Ako si upleten u smrt moga unuka, i ako odstraniš mene."
<BR>&nbsp;&nbsp;&nbsp;&nbsp;&nbsp;"Odstranim..."
<BR>&nbsp;&nbsp;&nbsp;&nbsp;&nbsp;"Ne veruj ovoj veštici", upozorila ga je Vensicija.
<BR>&nbsp;&nbsp;&nbsp;&nbsp;&nbsp;"Sam ću da odlučim kome ću da verujem, majko", reče Farad'n. "Oprostite mi, Gospo Džesika, ali ne razumem ovu stvar oko odstranjivanja. Shvatio sam da ste vi i vaš verni pratilac..."
<BR>&nbsp;&nbsp;&nbsp;&nbsp;&nbsp;"Koji je Alijin suprug", reče Džesika.
<BR>&nbsp;&nbsp;&nbsp;&nbsp;&nbsp;Farad'n je skrenuo odmeravajući pogled na Ajdaha, a zatim upitno pogledao Bašara. "Šta ti misliš, Tiek?"
<BR>&nbsp;&nbsp;&nbsp;&nbsp;&nbsp;Bašar je očito imao misli slične onima koje je Džesika iskazala. Rekao je: "Dopada mi se njeno rasuđivanje. Oprezno!"
<BR>&nbsp;&nbsp;&nbsp;&nbsp;&nbsp;"On je gola-mentat", reče Farad'n. "Mogli bismo da ga do smrti ispitujemo, a da ne dobijemo siguran odgovor."
<BR>&nbsp;&nbsp;&nbsp;&nbsp;&nbsp;"Ali to je pouzdana radna pretpostavka da smo možda obmanuti", reče Tiekanik.
<BR>&nbsp;&nbsp;&nbsp;&nbsp;&nbsp;Džesika je znala da je kucnuo čas da stupi u dejstvo. Kada bi samo žalost Ajdaha zadržala u okviru uloge koju je izabrao. Nije joj se sviđalo da ga koristi na ovaj način, ali u pitanju su bile stvari od većeg značaja.
<BR>&nbsp;&nbsp;&nbsp;&nbsp;&nbsp;"Za početak", reče Džesika, "mogu javno da oglasim da sam došla ovamo po svom slobodnom izboru."
<BR>&nbsp;&nbsp;&nbsp;&nbsp;&nbsp;"Zanimljivo", reče Farad'n.
<BR>&nbsp;&nbsp;&nbsp;&nbsp;&nbsp;"Morao bi da mi pokloniš poverenje i da mi daš potpunu slobodu na Salusi Sekundus", reče Džesika. "Ne bi smelo da izgleda da govorim iz prinude."
<BR>&nbsp;&nbsp;&nbsp;&nbsp;&nbsp;"Ne!" usprotivila se Vensicija.
<BR>&nbsp;&nbsp;&nbsp;&nbsp;&nbsp;Farad'n nije obratio pažnju na nju. "Koji razlog bi navela?"
<BR>&nbsp;&nbsp;&nbsp;&nbsp;&nbsp;"Da sam opunomoćenik Sestrinstva poslata ovamo da preuzme tvoj odgoj."
<BR>&nbsp;&nbsp;&nbsp;&nbsp;&nbsp;"Ali Sestrinstvo optužuje..."
<BR>&nbsp;&nbsp;&nbsp;&nbsp;&nbsp;"To zahteva tvoje odlučno delanje", reče Džesika.
<BR>&nbsp;&nbsp;&nbsp;&nbsp;&nbsp;"Ne veruj joj!" reče Vensicija.
<BR>&nbsp;&nbsp;&nbsp;&nbsp;&nbsp;Krajnje ljubazno, Farad'n upravi pogled prema njoj i reče: "Ako me još jednom prekineš, narediću Tieku da te ukloni. Čuo je tvoj pristanak na zvanično postavljenje. To ga sada čini odgovornim meni."
<BR>&nbsp;&nbsp;&nbsp;&nbsp;&nbsp;"Ona je veštica, kažem ti!" Pogledala je gluvonemog stražara koji je stajao uz bočni zid.
<BR>&nbsp;&nbsp;&nbsp;&nbsp;&nbsp;Farad'n je oklevao. A onda reče: "Tiek, šta ti misliš? Jesam li začaran?"
<BR>&nbsp;&nbsp;&nbsp;&nbsp;&nbsp;"Ne prema mom mišljenju. Ona..."
<BR>&nbsp;&nbsp;&nbsp;&nbsp;&nbsp;"Obojica ste začarani!"
<BR>&nbsp;&nbsp;&nbsp;&nbsp;&nbsp;"Majko." Ton njegovog glasa bio je ravan i bespogovoran.
<BR>&nbsp;&nbsp;&nbsp;&nbsp;&nbsp;Vensicija je stisnula pesnice, pokušala da govori, brzo se okrenula i odjurila iz sobe.
<BR>&nbsp;&nbsp;&nbsp;&nbsp;&nbsp;Ponovo se obrativši Džesiki, Farad'n upita: "Da li bi Bene Geserit odobrile ovo?"
<BR>&nbsp;&nbsp;&nbsp;&nbsp;&nbsp;"Odobrile bi."
<BR>&nbsp;&nbsp;&nbsp;&nbsp;&nbsp;Farad'n se udubio u sve što je ovo podrazumevalo, a onda se jetko nasmeja. "Šta hoće Sestrinstvo u svemu ovom?"
<BR>&nbsp;&nbsp;&nbsp;&nbsp;&nbsp;"Tvoje venčanje sa mojom unukom."
<BR>&nbsp;&nbsp;&nbsp;&nbsp;&nbsp;Ajdaho prostreli Džesiku jednim ispitivačkim pogledom, načini se kao da će da prozbori, ali ostade nem.
<BR>&nbsp;&nbsp;&nbsp;&nbsp;&nbsp;"Želeo sam da kažem da Bene Geserit hoće ono što su oduvek htele: vaseljenu koja neće da ih remeti."
<BR>&nbsp;&nbsp;&nbsp;&nbsp;&nbsp;"To je očigledna pretpostavka", reče Farad'n, "ali teško mogu da shvatim zašto si upao sa tim."
<BR>&nbsp;&nbsp;&nbsp;&nbsp;&nbsp;Ajdaho je uspeo da slegne obrvama kad već siga žica to nije dopuštala njegovom telu. Zbunjeno se nasmejao.
<BR>&nbsp;&nbsp;&nbsp;&nbsp;&nbsp;Farad'n je opazio ovaj osmeh i hitro se obrnuo prema Ajdahu. "Smešan sam ti?"
<BR>&nbsp;&nbsp;&nbsp;&nbsp;&nbsp;"Cela ova situacija mi je smešna. Neko iz vaše porodice doveo je u nepriliku Svemirski Esnaf iskoristivši ih da mu prenesu oruđa ubistva na Arakis, oruđa čija svrha nije mogla da bude zatajena. Ogrešili ste se o Bene Geserit, umorivši muškarca koji im je bio potreban za njihov uzgojni pro..."
<BR>&nbsp;&nbsp;&nbsp;&nbsp;&nbsp;"Nazivaš me lažovom, gola?"
<BR>&nbsp;&nbsp;&nbsp;&nbsp;&nbsp;"Ne. Verujem da niste znali za zaveru. Ali mislim da je situacija zahtevala da se nađete u centru pažnje."
<BR>&nbsp;&nbsp;&nbsp;&nbsp;&nbsp;"Ne zaboravi da je on mentat", upozorila je Džesika.
<BR>&nbsp;&nbsp;&nbsp;&nbsp;&nbsp;"Upravo sam to pomislio", reče Farad'n. Još jednom se okrenuo prema Džesiki. "Uzmimo da vas oslobodim i izdam taj vaš proglas. Još ostaje pitanje smrti vašeg unuka. Mentat je u pravu."
<BR>&nbsp;&nbsp;&nbsp;&nbsp;&nbsp;"Je li to bila tvoja majka?" upita Džesika.
<BR>&nbsp;&nbsp;&nbsp;&nbsp;&nbsp;"Moj Gospodaru!" opomenuo ga je Tiekanik.
<BR>&nbsp;&nbsp;&nbsp;&nbsp;&nbsp;"Sve je u redu, Tiek." Farad'n blago odmahnu rukom. "A šta ako kažem da je to bila moja majka?"
<BR>&nbsp;&nbsp;&nbsp;&nbsp;&nbsp;Stavljajući sve na kocku iskušavanja ovog unutrašnjeg razdora među Korinima, Džesika reče: "Moraš je optužiti i prognati."
<BR>&nbsp;&nbsp;&nbsp;&nbsp;&nbsp;"Moj Gospodaru", reče Tiekanik. "Ovo bi mogla da bude prevara nad prevarama."
<BR>&nbsp;&nbsp;&nbsp;&nbsp;&nbsp;Ajdaho reče: "A Gospa Džesika i ja smo oni koji su prevareni."
<BR>&nbsp;&nbsp;&nbsp;&nbsp;&nbsp;Farad'n stegnu vilice.
<BR>&nbsp;&nbsp;&nbsp;&nbsp;&nbsp;A Džesika pomisli: Ne mešaj se, Dankane! Ne sada! Ali Ajdahove reči staviše njene vlastite benegeseritske logičke sposobnosti u pokret. Uzdrmao ju je. Počela je da se pita postoji li mogućnost da je bila upotrebljena na način koji nije razumela. Ganima i Leto... Rođeni kao oformljene ličnosti mogli su da se oslone na bezbroj unutrašnjih iskustava, skladište obaveštenja daleko prostranije od onog koje je posedovala jedna živa Bene Geserit. Nametalo se još jedno pitanje: da li je Sestrinstvo bilo potpuno iskreno prema njoj? Možda još nisu imali poverenja u nju. Najposle, ona ih je jednom izneverila... zbog Vojvode.
<BR>&nbsp;&nbsp;&nbsp;&nbsp;&nbsp;Farad'n je gledao Ajdaha sa zgranutom namrštenošću. "Mentate, treba da znam šta je tebi onaj Propovednik."
<BR>&nbsp;&nbsp;&nbsp;&nbsp;&nbsp;"On je sredio dolazak ovamo. Ja... Mi nismo izmenili deset reči. Drugi delaju za njega. On bi mogao da bude... Mogao bi da bude Pol Atreid, ali nemam dovoljno podataka da bih bio siguran. Sve što pouzdano znam jeste da je za mene bilo vreme da krenem, a on je imao sredstvo."
<BR>&nbsp;&nbsp;&nbsp;&nbsp;&nbsp;Džesika je zatvorila oči, koncentrišući se. Bio je u pravu! Mogla je da razazna mentatsku čvrstinu u njegovom glasu, onu duboku iskrenost izjave. Sve se glatko uklopilo. Dvaput je duboko udahnula vazduh i skliznula u mnemonički trans, proturila podatke kroz svoj um, izašla iz transa i otvorila oči. Sve je ovo bilo gotovo za vreme dok se Farad'n pomerio sa mesta ispred nje do položaja na pola koraka od Ajdaha - udaljenost ne veća od tri koraka.
<BR>&nbsp;&nbsp;&nbsp;&nbsp;&nbsp;"Ni reči više, Dankane", reče Džesika, snuždeno se setivši kako ju je Leto upozoravao na benegeseritske uslovljenosti.
<BR>&nbsp;&nbsp;&nbsp;&nbsp;&nbsp;Ajdaho, koji se upravo spremao da progovori, zatvori usta.
<BR>&nbsp;&nbsp;&nbsp;&nbsp;&nbsp;"Ja zapovedam ovde", reče Farad'n. "Nastavi, mentate."
<BR>&nbsp;&nbsp;&nbsp;&nbsp;&nbsp;Ajdaho je ćutao.
<BR>&nbsp;&nbsp;&nbsp;&nbsp;&nbsp;Farad'n se napola okrenu da bi osmotrio Džesiku.
<BR>&nbsp;&nbsp;&nbsp;&nbsp;&nbsp;Ona je zurila u jednu tačku na suprotnom zidu, razmatrajući u pojedinostima ono što su Ajdaho i trans napravili. Bene Geserit nisu, naravno, odustale od atreidske loze. No one su želele vlast nad Kvizac Haderahom i uložile su premnogo u dugačak uzgojni program. Želele su otvoren sukob između Atreida i Korina, stanje gde bi one mogle da uskoče kao sudija. A Dankan je bio u pravu. Iskrsle bi sa predlogom o istovremenoj kontroli i Ganime i Farad'na. To je bio jedini mogući kompromis. Bilo je čudno da Alija to nije shvatila. A Džesika proguta pljuvačku stegnutim grlom. Alija... Izrod! Ganima ju je s pravom sažaljevala. Ali ko je ostao da sažaljeva Ganimu?
<BR>&nbsp;&nbsp;&nbsp;&nbsp;&nbsp;"Sestrinstvo je obećalo da će te dovesti na presto dajući ti Ganimu za ženu", reče Džesika.
<BR>&nbsp;&nbsp;&nbsp;&nbsp;&nbsp;Farad'n ustuknu korak. Je li ova veštica čitala misli?
<BR>&nbsp;&nbsp;&nbsp;&nbsp;&nbsp;"Radili su iz potaje i to ne preko tvoje majke", reče Džesika. "Rekli su ti da ja nisam posvećena u njihove planove."
<BR>&nbsp;&nbsp;&nbsp;&nbsp;&nbsp;Džesika je čitala otkriće na Farad'novom licu. Kako je samo bio prostodušan. Ali to je bila istina, čitav sklop. Ajdaho je ispoljio vrhunsku mentatsku sposobnost prozrevši ovaj sklop kroz ograničen broj podataka koji su mu stajali na raspolaganju.
<BR>&nbsp;&nbsp;&nbsp;&nbsp;&nbsp;"Oni su, dakle, igrali dvostruku igru i rekli vam", reče Farad'n.
<BR>&nbsp;&nbsp;&nbsp;&nbsp;&nbsp;"Ništa mi nisu rekli od svega ovoga", reče Džesika. "Dankan je imao pravo: prevarili su me." Klimnula je glavom u znak potvrde. Bio je to klasičan postupak za dobijanje u vremenu izveden u tradicionalnom stilu Sestrinstva - razborita priča koja je bila lako prihvatljiva jer se podudarala sa onim što se dalo verovati u pogledu njihovih pobuda. No, oni su želeli da se reše Džesike - nepouzdane sestre koja im je jednom otkazala poslušnost.
<BR>&nbsp;&nbsp;&nbsp;&nbsp;&nbsp;Tiekanik priđe Farad'nu. "Moj Gospodaru, ovo dvoje su suviše opasni da..."
<BR>&nbsp;&nbsp;&nbsp;&nbsp;&nbsp;"Pričekaj malo, Tiek", reče Farad'n. "Postoji ovde neka skrivena zamisao." Okrenuo se prema Džesiki. "Imamo razloga da verujemo da bi Alija mogla da ponudi sebe za moju nevestu."
<BR>&nbsp;&nbsp;&nbsp;&nbsp;&nbsp;Ajdaho je načinio jedan nehotičan trzaj i gotovo odmah se pribrao. Krv je procurela iz njegovog levog ručnog zgloba na mestu gde se siga-žica usekla.
<BR>&nbsp;&nbsp;&nbsp;&nbsp;&nbsp;Džesika je propratila ove reči jedva primetnim širenjem očiju. Ona, koja je poznavala prvog Leta kao ljubavnika, oca njene dece, poverenika i prijatelja, nazrela je njegov ton hladnog razmišljanja, proceđenog, u ovom trenutku, kroz izopačenosti jednog Izrodstva.
<BR>&nbsp;&nbsp;&nbsp;&nbsp;&nbsp;"Hoćete li prihvatiti?" upitao je Ajdaho.
<BR>&nbsp;&nbsp;&nbsp;&nbsp;&nbsp;"Uzeto je u obzir."
<BR>&nbsp;&nbsp;&nbsp;&nbsp;&nbsp;"Dankane, rekla sam ti da ćutiš", reče Džesika. Obratila se Farad'nu. "Njena cena su bile dve smrti koje nisu u skladu sa takvom ponudom - tvoja i moja."
<BR>&nbsp;&nbsp;&nbsp;&nbsp;&nbsp;"Pomišljali smo na prevaru", reče Farad'n. "Nije li to bio vaš sin koji je rekao 'prevara rađa prevaru'?"
<BR>&nbsp;&nbsp;&nbsp;&nbsp;&nbsp;"Pokazuje se da Sestrinstvo drži u vlasti i Atreide i Korine", reče Džesika. "Zar to nije očigledno?"
<BR>&nbsp;&nbsp;&nbsp;&nbsp;&nbsp;"Sada se igramo mišlju da prihvatimo vašu ponudu, Gospo Džesika, ali Dankana Ajdaha bi valjalo poslati natrag njegovoj ljubljenoj supruzi."
<BR>&nbsp;&nbsp;&nbsp;&nbsp;&nbsp;Bol je delatnost nerava, podsetio se Ajdaho. Bol dolazi kao što svetlost dolazi očima. Napor dolazi od mišića, ne od nerava. Bila je to stara mentatska vežba i on ju je obavio u toku jednog udisaja. Zatim je savio desni ručni zglob i presekao arteriju siga žicom.
<BR>&nbsp;&nbsp;&nbsp;&nbsp;&nbsp;Tiekanik je priskočio stolici, lupnuo po njenoj trostrukoj bravi da bi razdrešio veze i povikao za lekarsku pomoć. Ispostavilo se da su pomoćnici smesta povrveli kroz vrata skrivena u zidnim panelima.
<BR>&nbsp;&nbsp;&nbsp;&nbsp;&nbsp;Uvek je bilo malko ludosti u Dankanu, pomisli Džesika.
<BR>&nbsp;&nbsp;&nbsp;&nbsp;&nbsp;Farad'n je za trenutak posmatrao Džesiku dok su lekari ukazivali pomoć Ajdahu. "Nisam kazao da ću prihvatiti njegovu Aliju."
<BR>&nbsp;&nbsp;&nbsp;&nbsp;&nbsp;"Nije posekao zglob zbog toga", reče Džesika.
<BR>&nbsp;&nbsp;&nbsp;&nbsp;&nbsp;"Oh? Mislio sam da je jednostavno rešio da se ubije."
<BR>&nbsp;&nbsp;&nbsp;&nbsp;&nbsp;"Nisi ti tako glup", reče Džesika. "Prekini da se pretvaraš preda mnom."
<BR>&nbsp;&nbsp;&nbsp;&nbsp;&nbsp;Nasmejao se. "Potpuno sam svestan da bi me Alija uništila. Čak ni Bene Geserit ne bi mogle da očekuju od mene da je prihvatim."
<BR>&nbsp;&nbsp;&nbsp;&nbsp;&nbsp;Džesika je prikovala za Farad'na težak, netremičan pogled. Šta je bio ovaj mladi izdanak Kuće Korino? Nije dobro igrao ulogu budale. Ponovo se setila Letovih reči da će susresti jednog zanimljivog učenika. A po Ajdahovim rečima i Propovednik je tako želeo. Želela je da upozna tog Propovednika.
<BR>&nbsp;&nbsp;&nbsp;&nbsp;&nbsp;"Hoćeš li da prognaš Vensiciju?" upita Džesika.
<BR>&nbsp;&nbsp;&nbsp;&nbsp;&nbsp;"To liči na razumnu pogodbu", reče Farad'n.
<BR>&nbsp;&nbsp;&nbsp;&nbsp;&nbsp;Džesika pogleda Ajdaha. Lekari su bili završili sa njim. Manje opasne veze držale su ga u pokretnoj stolici.
<BR>&nbsp;&nbsp;&nbsp;&nbsp;&nbsp;"Mentati bi trebalo da se čuvaju apsoluta", reče ona.
<BR>&nbsp;&nbsp;&nbsp;&nbsp;&nbsp;"Umoran sam", reče Ajdaho. "Nemate pojma koliko sam umoran."
<BR>&nbsp;&nbsp;&nbsp;&nbsp;&nbsp;"Kada se preterano iskorišćava, čak se i odanost na kraju istroši", reče Farad'n.
<BR>&nbsp;&nbsp;&nbsp;&nbsp;&nbsp;Ponovo ga je Džesika ošinula onim odmeravajućim pogledom.
<BR>&nbsp;&nbsp;&nbsp;&nbsp;&nbsp;Farad'n, opazivši ovo, pomisli: Vremenom će me zasigurno upoznati i to bi moglo da bude dragoceno. Moja lična benegeseritska otpadnica! To je jedina stvar koju je njen sin imao, a da je ja nemam. Neka zasad stekne samo letimičan utisak o meni. Ostalo će moći da upozna kasnije.
<BR>&nbsp;&nbsp;&nbsp;&nbsp;&nbsp;"Poštena razmena", reče Farad'n. "Prihvatam vašu ponudu pod vašim uslovima." Signalizirao je gluvonemom stražaru koji je stajao uza zid zamršenim treperenjem prstiju. Gluvonemi klimnu glavom. Farad'n se naže do upravljača stolice i odreši Džesiku.
<BR>&nbsp;&nbsp;&nbsp;&nbsp;&nbsp;Tiekanik upita: "Moj Gospodaru, jeste li sigurni?"
<BR>&nbsp;&nbsp;&nbsp;&nbsp;&nbsp;"Zar to nismo već raspravili?" upita Farad'n.
<BR>&nbsp;&nbsp;&nbsp;&nbsp;&nbsp;"Da, ali..."
<BR>&nbsp;&nbsp;&nbsp;&nbsp;&nbsp;Farad'n se prigušeno nasmeja, a onda se obrati Džesiki. "Tiek sumnja u moje izvore. Ali iz knjiga i svitaka se jedino saznaje da izvesne stvari mogu biti urađene. Postojeće saznanje zahteva da vi uradite te stvari."
<BR>&nbsp;&nbsp;&nbsp;&nbsp;&nbsp;Džesika je razmišljala o ovom dok se pridizala iz stolice. Njen um se potom vratio Farad'novim ručnim signalima. Služio se ratnim jezikom atreidskog stila! To je ukazivalo na brižljivu analizu. Neko je ovde svesno podražavao Atreide.
<BR>&nbsp;&nbsp;&nbsp;&nbsp;&nbsp;"Naravno", reče Džesika, "želiš da te poučim onako kako poučavaju Bene Geserit."
<BR>&nbsp;&nbsp;&nbsp;&nbsp;&nbsp;Farad'novo lice se ozarilo. "To je ponuda kojoj ne mogu da odolim", reče on.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
