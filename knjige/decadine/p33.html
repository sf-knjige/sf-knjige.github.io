<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33.
<P>&nbsp;&nbsp;&nbsp;&nbsp;&nbsp;Iznad svega drugog, mentat mora da bude uopštavalac, a ne specijalista. Mudro je posavetovati se sa uopštavaocima pri donošenju odluka u sudbonosnim trenucima. Stručnjaci i specijalisti začas vas odvedu u haos. Oni su izvor beskorisnog trebljenja vaški, žučnog preganjanja rečima oko jedne zapete. Mentat-uopštavalac bi, s druge strane, trebalo da u odlučivanje unese zdrav razum. On ne sme da se odvoji od širokog uvida u ono što se dešava u njegovoj vaseljeni. Mora da ostane sposoban da kaže: 'U vezi sa ovim u ovom trenutku nema prave tajne. To je ono što sada želimo. Možda će se kasnije pokazati pogrešnim, ali to ćemo ispraviti kada dođemo do takvog zaključka.' Mentat-uopštavalac mora da razume da sve što možemo da raspoznamo kao našu vaseljenu jeste samo deo šireg fenomena. Stručnjak gleda unazad; on gleda u uska pravila svoje struke. Uopštavalac gleda prema spolja; on traga za zakonima življenja, s punim saznanjem da se takvi zakoni menjaju, da se razvijaju. Upravo su svojstva promene ono što mentat-uopštavalac mora da gleda. Ne može da postoji stalna lista takve promene, priručnik ili udžbenik. Morate da gledate na nju sa što je moguće manje predrasuda, pitajući se: 'A šta sad ova stvar predstavlja?'
<BR>
<BR>&nbsp;&nbsp;&nbsp;&nbsp;&nbsp;Mentatski priručnik
<BR>
<BR>&nbsp;&nbsp;&nbsp;&nbsp;&nbsp;Bio je dan Kvizac Haderaha, prvi Sveti Dan za sledbenike Muad'Diba. On je slavio obogotvorenog Pola Atreida kao ličnost koja se istovremeno svuda nalazila, muškog Bene Geserita u kome je i muško i žensko predaštvo bilo smešteno u jednu nerazlučivu moć da postane Jedno-sa-Svim. Vernici su ovaj dan zvali Ajil, Žrtva, u spomen smrti koja je učinila njegovo prisustvo 'stvarnim na svim mestima'.
<BR>&nbsp;&nbsp;&nbsp;&nbsp;&nbsp;Propovednik je izabrao rano jutro ovog dana da se još jednom pojavi na trgu Alijinog hrama, prkoseći naredbi o njegovom hapšenju za koju su svi znali da je izdata. Nesigurno primirje bilo je uspostavljeno između Alijinog Sveštenstva i pustinjskih plemena koja su se bila pobunila, ali prisustvo ovog primirja moglo se osetiti kao opipljiva stvar koja je svakog na Arakisu ispunjavala nelagodnošću. Propovednik nije odagnavao takvo raspoloženje.
<BR>&nbsp;&nbsp;&nbsp;&nbsp;&nbsp;Bio je dvadeset osmi dan zvanične žalosti za Muad'Dibovim sinom, šest dana po memorijalnom obredu u Starom Prolazu koji je bio odložen zbog pobune. Pa ipak, čak ni borba nije prekinula hadžiluk. Propovednik je znao da će trg na ovaj dan biti prepunjen gomilom. Većina vernika pokušavala je da vremenski podesi svoj boravak na Arakisu tako da on obuhvati Ajil, 'da tad oseti Sveto prisustvo Kvizac Haderaha na Njegov dan'.
<BR>&nbsp;&nbsp;&nbsp;&nbsp;&nbsp;Propovednik je stupio na trg u prvo svitanje, otkrivši da je mesto već bilo pritisnuto vernicima. Ovlaš je držao ruku na ramenu svog mladog vodiča, osećajući ciničnu gordost u momkovom hodu. Sada, kada se Propovednik približio, ljudi su obratili pažnju na sve potankosti njegovog ponašanja. Ovakva pažnja nije bila mladom vodiču sasvim neprijatna. Propovednik je to jednostavno prihvatio kao nužnost.
<BR>&nbsp;&nbsp;&nbsp;&nbsp;&nbsp;Zauzevši položaj na trećem stepeniku Hrama, Propovednik je sačekao da zavlada muk. Kada se tišina poput talasa raširila gomilom i kada su se sa ivica trga mogli čuti žurni koraci onih koji su dolazili da ga saslušaju, on pročisti grlo. Oko njega se i dalje osećala jutarnja studen, a sunčevi zraci sa vrhova zgrada još se nisu spustili na trg. Sumorna utihlost trga ga je zapahnula u trenutku kada je počeo da govori.
<BR>&nbsp;&nbsp;&nbsp;&nbsp;&nbsp;"Došao sam da odam poštu i propovedam u spomen Leta Atreida II", reče on, kliknuvši onim snažnim glasom koji je toliko podsećao na glas goniča crva iz pustinje. "Činim to iz samilosti prema svima koji pate. Kažem vam ono što je pokojni Leto shvatio, da se sutra još nije dogodilo i da se možda nikad neće dogoditi. Ovaj trenutak ovde, za nas je jedino vreme i mesto koje u našoj vaseljeni treba da posmatramo. Velim vam da se odate ovom trenutku i shvatite čemu vas on uči. Velim vam da naučite da su rast i smrt jedne vladavine vidljivi u rastu i smrti njenih građana."
<BR>&nbsp;&nbsp;&nbsp;&nbsp;&nbsp;Žagor uznemirenja raširio se trgom. Da li se on to rugao smrti Leta II? Pitali su se da li će sada dojuriti stražari Sveštenstva i uhapsiti Propovednika?
<BR>&nbsp;&nbsp;&nbsp;&nbsp;&nbsp;Alija je znala da do takvog prekidanja Propovednika neće doći. Naredila je da ga ovog dana ostave na miru. Bila se prerušila u valjano pustinjsko odelo sa maskom za prikupljanje vlage, da bi sakrila nosi i usta, i u običnu gornju odeću sa kapuljačom, da bi sakrila kosu. Stajala je u drugom redu ispod Propovednika, pažljivo ga posmatrajući. Je li ovo Pol? Godine su mogle ovako da ga izmene. A on je uvek bio sjajan u korišćenju Glasa, činjenica koja je otežavala prepoznavanje po govoru. Pa ipak, ovaj Propovednik je od svog glasa radio šta je hteo. Pol to ne bi mogao bolje da čini. Osećala je da mora da otkrije njegov identitet pre no što ma šta preduzme protiv njega. Kako su je samo njegove reči zasenile!
<BR>&nbsp;&nbsp;&nbsp;&nbsp;&nbsp;Osetila je da nema ni trunke ironije u Propovednikovom izlaganju. Koristio se zavodljivom privlačnošću nedvosmislenih rečenica izgovorenih sa pokretačkom iskrenošću. Ljudi su mogli trenutno da se zbune u pogledu značenja njegovih reči, shvatajući da je on imao nameru da ih zbuni, učeći ih na taj način. Uistinu, našao je odziv gomile, rekavši: "Ironija često prikriva nesposobnost da se razmišlja preko granica neke postavke. Nisam ironičan. Ganima vam je rekla da krv njenog brata ne može biti sprana. Slažem se."
<BR>&nbsp;&nbsp;&nbsp;&nbsp;&nbsp;"Reći će se da je Leto otišao tamo gde je njegov otac otišao, da je uradio ono što je njegov otac uradio. Muad'Dibova Crkva kaže da je on, u ime svog čovečanstva, izabrao put koji može izgledati apsurdan i nepromišljen, ali kome će istorija potvrditi vrednost. Ta istorija se čak i u ovom času prerađuje. Velim vam da postoji jedan drugi nauk koji valja izvući iz ovih života i njihovih završetaka."
<BR>&nbsp;&nbsp;&nbsp;&nbsp;&nbsp;Alija, budna za svaku potankost, zapitala se zašto je Propovednik rekao završeci umesto smrti. Da li je hteo da kaže da jedan ili obojica nisu stvarno mrtvi? Kako je to moglo biti? Istinozborac je potvrdio Ganiminu priču. Šta je onda ovaj Propovednik činio? Da li se njegovo izlaganje odnosilo na mit ili na stvarnost?
<BR>&nbsp;&nbsp;&nbsp;&nbsp;&nbsp;"Dobro primite k znanju ovaj drugi nauk!" Propovednik je zagrmeo, podižući ruke. "Ako hoćete da posedujete svoje čoveštvo, manite se vaseljene!"
<BR>&nbsp;&nbsp;&nbsp;&nbsp;&nbsp;Spustio je ruke i okrenuo svoje prazne očne duplje pravo prema Aliji. Izgledalo je da se lično njoj obraća. Ova radnja je do te mere bila očigledna da se nekolicina oko nje okrenula i znatiželjno upiljila u njegovom pravcu. Alija je uzdrhtala od snage koja se u njemu nalazila. Ovo je mogao da bude Pol. Mogao je!
<BR>&nbsp;&nbsp;&nbsp;&nbsp;&nbsp;"Ali ja shvatam da ljudska bića ne mogu da podnesu veoma mnogo stvarnosti", reče on. "Većina života je bekstvo od samosvojnosti. Većina više voli stvarnost štale. Gurnete glavu u jasle i zadovoljno preživate dok ne umrete. Drugi vas koriste za svoje ciljeve. Zar nikada da poživite izvan štale, da uzdignete glavu i budete svoje sopstveno biće? Muad'Dib je došao da vam to objasni. Bez razumevanja njegove poruke, ne možete da ga duboko poštujete."
<BR>&nbsp;&nbsp;&nbsp;&nbsp;&nbsp;Neko iz mnoštva, verovatno neki prerušeni Sveštenik, više nije mogao da istrpi. Njegov promukli glas izvio se u uzvik: "Ti ne živiš životom Muad'Diba! Kako se usuđuješ da drugima govoriš na koji način moraju da ga duboko poštuju!"
<BR>&nbsp;&nbsp;&nbsp;&nbsp;&nbsp;"Zato što je mrtav!" razdrao se Propovednik. Alija se okrenula da vidi ko je izazvao Propovednika. Čovek je ostajao skriven od njenih očiju, ali njegov glas dođe preko načičkanih glava u još jednom uzviku: "Ako veruješ da je stvarno mrtav, onda si ti, od ovog časa nadalje, sam!"
<BR>&nbsp;&nbsp;&nbsp;&nbsp;&nbsp;To je svakako bio neki Sveštenik, pomisli Alija. Ali nije uspela da prepozna glas.
<BR>&nbsp;&nbsp;&nbsp;&nbsp;&nbsp;"Dolazim jedino da postavim jedno prosto pitanje", reče Propovednik. "Da li Muad'Dibovu smrt treba da sledi moralno samoubistvo svih ostalih ljudi? Je li to neizbežna posledica Mesije?"
<BR>&nbsp;&nbsp;&nbsp;&nbsp;&nbsp;"Znači, priznaješ ga za Mesiju!" povikao je glas iz gomile.
<BR>&nbsp;&nbsp;&nbsp;&nbsp;&nbsp;"Zašto da ne, kada sam prorok njegovih vremena?" upitao je Propovednik.
<BR>&nbsp;&nbsp;&nbsp;&nbsp;&nbsp;U tonu njegovog glasa i njegovom držanju bilo je takve spokojne uverenosti da je čak i izazivač umukao. Gomila se odazvala žamorom uznemirenja, prigušenim životinjskim zvukom.
<BR>&nbsp;&nbsp;&nbsp;&nbsp;&nbsp;"Da", ponovio je Propovednik. "Ja sam prorok ovih vremena."
<BR>&nbsp;&nbsp;&nbsp;&nbsp;&nbsp;Alija je, usredsredivši se na njega, otkrila utančano izvijanje Glasa. Pouzdano je vladao gomilom. Da li je bio obučen kod Bene Geserita? Da li je ovo bila još jedna smicalica Misionarije Protektive? Ne Pol, već jedan deo beskrajne igre moći?
<BR>&nbsp;&nbsp;&nbsp;&nbsp;&nbsp;"Tumačim mit i san!" povikao je Propovednik. "Ja sam lekar koji porađa dete i obznanjuje da je dete rođeno. Pa ipak, došao sam k vama u vreme smrti. Zar vas to ne uznemirava? Trebalo bi da vam uzdrma duše!"
<BR>&nbsp;&nbsp;&nbsp;&nbsp;&nbsp;Iako je osetila srdžbu u njegovim rečima, Alija je razumela kuda cilja ovaj govor. Zajedno sa ostalima, jedva primetno se uspinjala stepenicama, tiskajući se prema ovom visokom čoveku u pustinjskoj odeći. Njegov mlad vodič uhvatio joj je pažnju: kako je samo imao svetle oči i kako je drsko izgledao! Da li bi Muad'Dib uzeo u službu ovako ciničnog momka?
<BR>&nbsp;&nbsp;&nbsp;&nbsp;&nbsp;"Hoću da vas uznemirim!" povikao je Propovednik. "To mi je namera! Došao sam ovde da se borim protiv podvala i obmana vaše konvencionalne, institucionalizovane religije. Kao što je slučaj sa svim takvim religijama, vaše ustanove se pomeraju prema kukavičluku, pomeraju se prema osrednjosti, inerciji i samozadovoljstvu."
<BR>&nbsp;&nbsp;&nbsp;&nbsp;&nbsp;Ljutito gunđanje počelo je da se podiže iz sredine gomile.
<BR>&nbsp;&nbsp;&nbsp;&nbsp;&nbsp;Alija je osetila napetost i zlurado se pitala da li će se možda izroditi bunt. Da li je Propovednik mogao da iziđe na kraj sa ovim napetostima? Ako nije, moglo je da mu se desi da umre na licu mesta!
<BR>&nbsp;&nbsp;&nbsp;&nbsp;&nbsp;"Onaj Sveštenik koji me je izazvao!" uzviknuo je Propovednik uprevši prst u gomilu.
<BR>&nbsp;&nbsp;&nbsp;&nbsp;&nbsp;On zna! pomisli Alija. Prođe je nekakvo drhtavo uzbuđenje, gotovo seksualno u svojoj prigušenosti. Ovaj Propovednik je igrao opasnu igru, ali ju je igrao savršeno.
<BR>&nbsp;&nbsp;&nbsp;&nbsp;&nbsp;"Ti, Svešteniče u svom civilnom odelu", povikao je Propovednik, "ti si sveštenik samozadovoljnih. Nisam došao da osporim Muad'Diba, već tebe! Je li tvoja religija prava ako te ništa ne košta i ne nosi sa sobom nikakvu opasnost? Je li tvoja religija prava ako se na njoj gojiš? Je li tvoja religija prava ako u njeno ime činiš gnusna dela? Otkud dođe tvoja niska izopačenost iz prvobitnog otkrovenja? Odgovori mi, Svešteniče!"
<BR>&nbsp;&nbsp;&nbsp;&nbsp;&nbsp;Ali izazivač je ćutao. Alija je opazila da gomila opet sa žudnom pokornošću sluša svaku Propovednikovu reč. Napavši Sveštenstvo, on je zadobio njihovu naklonost! A ako su njene uhode bile u pravu, većina hodočasnika i Slobodnjaka na Arakisu verovala je da je ovaj čovek Muad'Dib.
<BR>&nbsp;&nbsp;&nbsp;&nbsp;&nbsp;"Muad'Dibov sin se izložio opasnosti!" viknuo je Propovednik, a Alija je začula grcanje u njegovom glasu. "Muad'Dib se izložio opasnosti! Oni su platili svoju cenu. A šta je Muad'Dib ostvario? Religiju koja se završava sa njim!"
<BR>&nbsp;&nbsp;&nbsp;&nbsp;&nbsp;Koliko bi različite bile ove reči kada bi dolazile od Pola lično, pomislila je Alija. Moram da otkrijem! Popela se još koji stepenik bliže, a ostali se pomeriše sa njom. Probijala se kroz gomilu sve dok gotovo nije mogla da dosegne ovog tajanstvenog proroka. Osetila je miris pustinje na njemu, mešavinu začina i kremena. I Propovednik i njegov mladi vodič bili su prašnjavi, kao da su tek nedavno došli iz bleda. Mogla je da primeti Propovednikove ruke, duboko izbrazdane venama na isturenom delu kože počev od zaptivača pustinjskog odela koji su se nalazili na ručnim zglobovima. Mogla je da primeti da je jedan prst na njegovoj levoj šaci nekada nosio prsten; usečenost je ostala. Pol je nosio prsten na tom prstu: atreidskog jastreba koji je sada počivao u Sieč Tabru. Leto bi ga poneo da je poživeo... pod uslovom da bi mu ona u tom slučaju dozvolila da se popne na presto.
<BR>&nbsp;&nbsp;&nbsp;&nbsp;&nbsp;Ponovo je Propovednik usmerio svoje prazne očne duplje prema Aliji i obratio joj se lično, ali ipak glasom koji se razlegao gomilom.
<BR>&nbsp;&nbsp;&nbsp;&nbsp;&nbsp;"Muad'Dib vam je pokazao dve stvari: sigurnu budućnost i nesigurnu budućnost. Sa punom svešću suočio se sa krajnjom nesigurnošću šire vaseljene. Slepo je istupio sa svog položaja u ovom svetu. Pokazao nam je da ljudi uvek moraju ovo da čine, birajući nesigurno umesto sigurnog." Alija je primetila da je njegov glas na kraju iskaza poprimio preklinjući ton.
<BR>&nbsp;&nbsp;&nbsp;&nbsp;&nbsp;Alija se osvrnula oko sebe i spustila ruku na balčak svog kris-noža. Ako bih ga sad ubila, šta bi oni uradili? Ponovo je osetila kako je podilazi drhtavica. A ako bih ga ubila i otkrila se, optuživši Propovednika kao varalicu i jeretika?
<BR>&nbsp;&nbsp;&nbsp;&nbsp;&nbsp;Ali šta ako dokažu da je to bio Pol?
<BR>&nbsp;&nbsp;&nbsp;&nbsp;&nbsp;Neko je gurnuo Aliju još bliže k njemu. Osetila se očarana njegovim prisustvom dok se borila da stiša svoj gnev. Je li ovo bio Pol? Blagi Bože! Šta joj je valjalo činiti?
<BR>&nbsp;&nbsp;&nbsp;&nbsp;&nbsp;"Zašto je ovaj drugi Leto bio otrgnut od nas?" upitao je Propovednik. Istinski bol se začuo u njegovom glasu. "Odgovorite mi ako možete! Ah, njihova poruka je jasna: 'Napustite sigurnost!' To je najdublja životna zapovest. To je suština života. Mi smo provera nepoznatog, nesigurnog. Zašto ne možete da čujete Muad'Diba? Ako je sigurnost apsolutno poznavanje jedne apsolutne budućnosti, onda je to samo prerušena smrt. Takva budućnost nastaje sada! To vam je on pokazao!"
<BR>&nbsp;&nbsp;&nbsp;&nbsp;&nbsp;Sa zastrašujućom neposrednošću Propovednik posegnu i zgrabi Alijinu ruku. Učinio je to bez imalo pipanja ili oklevanja. Pokušala je da se iščupa, ali ju je on grčevito držao, govoreći pravo u njeno lice, tako da su oni oko njih ustuknuli u pometnji.
<BR>&nbsp;&nbsp;&nbsp;&nbsp;&nbsp;"Šta ti je Pol Atreid rekao, ženo?" upitao je.
<BR>&nbsp;&nbsp;&nbsp;&nbsp;&nbsp;Kako zna da sam žena? pitala se. Želela je da utone u svoje unutrašnje živote i potraži njihovu zaštitu, ali ceo taj svet unutar nje ostajao je zastrašeno nem, opčinjen ovom prilikom iz svoje prošlosti.
<BR>&nbsp;&nbsp;&nbsp;&nbsp;&nbsp;"Rekao ti je da je dovršenje jednako smrti!" zagrmeo je Propovednik. "Apsolutno predviđanje je dovršenje... a to je smrt!"
<BR>&nbsp;&nbsp;&nbsp;&nbsp;&nbsp;Pokušala je da se oslobodi bolnog grča njegovih prstiju. Želela je da trgne nož i da ga raspori, ali nije imala smelosti. Nikada se u svom životu nije osetila ovako svladanom.
<BR>&nbsp;&nbsp;&nbsp;&nbsp;&nbsp;Propovednik je podigao bradu da bi se preko njene glave obratio svetini i povikao: "Prenosim vam Muad'Dibove reči! On je rekao: 'Natrljaću vaša lica stvarima koje pokušavate da izbegnete. Ne nalazim da je čudno da se sve što želite da verujete sastoji samo u onom što vam pruža utehu. Kako bi inače ljudska bića izumela zamke koje nas predaju osrednjosti? Kako bismo inače jasno pokazali kukavičluk?' To vam je Muad'Dib rekao!"
<BR>&nbsp;&nbsp;&nbsp;&nbsp;&nbsp;Odjednom on pusti Alijinu ruku i gurnu je u gomilu. Zasigurno bi pala da nije bilo pritiska ljudskih tela koja su joj pružila oslonac.
<BR>&nbsp;&nbsp;&nbsp;&nbsp;&nbsp;"Postojati znači istupiti iz zaleđa", rekao je Propovednik. "Niste svesna bića, niti istinski postojite sve dok niste voljni da rizikujete čak i zdrav razum u ime svog postojanja."
<BR>&nbsp;&nbsp;&nbsp;&nbsp;&nbsp;Spuštajući se niz stepenice, Propovednik još jednom pronađe Alijinu ruku - bez nesigurnosti ili kolebanja. Ipak, ovog puta bio je nežniji. Nagnuvši se sasvim do nje, podesio je glas samo za njene uši i rekao: "Okani se pokušaja da me još jednom potisneš u pozadinu, sestro."
<BR>&nbsp;&nbsp;&nbsp;&nbsp;&nbsp;A zatim, sa rukom na ramenu svog mladog vodiča, zakoračio je u svetinu. Bio je napravljen prolaz za ovaj neobičan par. Ruke posegnuše da dodirnu Propovednika, ali su ih ljudi pružali sa usrdnom lomnošću, uplašenio od onog što bi mogli da otkriju ispod prašnjave slobodnjačke odeće.
<BR>&nbsp;&nbsp;&nbsp;&nbsp;&nbsp;Alija je stajala usamljena u svojoj preneraženosti dok se svetina udaljavala prateći Propovednika.
<BR>&nbsp;&nbsp;&nbsp;&nbsp;&nbsp;Ispunilo ju je osećanje izvesnosti. To je bio Pol. Nije ostao ni tračak sumnje. To je bio njen brat. Osetila je ono što je osetila gomila. Nalazila se u svetom prisustvu i sada je ceo njen svet ležao ispreturan oko nje. Poželela je da pojuri za njim, da ga preklinje da je spase od same sebe, ali nije mogla da se pomeri. Dok su ostali pohrlili da slede Propovednika i njegovog vodiča, ona je stajala opijena u potpunom beznađu, u tako dubokom duševnom bolu da je mogla jedino da drhti u njemu, nesposobna da vlada vlastitim mišićima.
<BR>&nbsp;&nbsp;&nbsp;&nbsp;&nbsp;Šta da radim? Šta da radim? pitala se.
<BR>&nbsp;&nbsp;&nbsp;&nbsp;&nbsp;Sada nije bilo čak ni Dankana, ni njene majke da joj pruže podršku. Unutrašnji životi ostajali su nemi. Imala je Ganimu, bezbedno čuvanu pod stražom u Kipu, ali Alija nije bila u stanju da primora sebe da iznese ovaj bol preživeloj bliznakinji.
<BR>&nbsp;&nbsp;&nbsp;&nbsp;&nbsp;Svi su se okrenuli protiv mene. Šta mogu da uradim?
</P></TD></TR></TABLE>
<P class="next">
<A HREF=p34.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
