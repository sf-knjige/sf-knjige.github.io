<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>46.
<P>&nbsp;&nbsp;&nbsp;&nbsp;&nbsp;Mir zahteva rešenja, ali mi nikad ne postižemo živa rešenja; mi se samo upinjemo da ih dostignemo. Utvrđena rešenja su, prema definiciji, mrtva rešenja. Nevolja sa mirom je u tome što teži da kažnjava greške umesto da nagrađuje blistavost uma.
<BR>
<BR>&nbsp;&nbsp;&nbsp;&nbsp;&nbsp;Reči mog oca: opis Muad'Diba rekonstruisan od strane Hark al-Ada
<BR>
<BR>&nbsp;&nbsp;&nbsp;&nbsp;&nbsp;"Ona obučava njega? Ona obučava Farad'na?"
<BR>&nbsp;&nbsp;&nbsp;&nbsp;&nbsp;Alija je zurila u Dankana Ajdaha sa hotimičnom mešavinom ljutine i neverice. Esnafov svemirski brod uplovio je u orbitu oko Arakisa u podne po lokalnom vremenu. Jedan čas kasnije brod je spustio Ajdaha u Araken, nenajavljeno, ali sasvim slobodno i javno. U roku od nekoliko minuta topter ga je dopremio do vrha tvrđave. Izveštena o njegovom predstojećem dolasku, Alija ga je pozdravila ovde, hladno zvanična pred svojom stražom, ali sada su se nalazili u njenim odajama, ispod severnog venca. Upravo joj je predao svoj izveštaj, verno, tačno, podvlačeći na mentatski način svaku činjenicu.
<BR>&nbsp;&nbsp;&nbsp;&nbsp;&nbsp;"Ona nije pri sebi", reče Alija.
<BR>&nbsp;&nbsp;&nbsp;&nbsp;&nbsp;Gledao je na ovaj iskaz kao na mentatski problem. "Svi pokazatelji govore da je ona i dalje uravnotežena i pri zdravom razumu. Rekao bih da je indeks njene razboritosti bio..."
<BR>&nbsp;&nbsp;&nbsp;&nbsp;&nbsp;"Dosta s tim!" odsekla je Alija. "Šta bi mogla da bude njena namera?"
<BR>&nbsp;&nbsp;&nbsp;&nbsp;&nbsp;Ajdaho, koji je znao da njegova vlastita emocionalna ravnoteža sada zavisi od povlačenja u mentatsku hladnoću, reče: "Proračunao sam da razmišlja o veridbi svoje unuke." Smotreno je davao blag izraz crtama svog lica, masku za pomamni jad koji je pretio da ga potpuno obrva. Ovde više nije bilo Alije. Alija je bila mrtva. Za neko vreme je uspevao da pred svojim čulima zadrži predstavu mita-Alije, nekog koga je proizveo iz vlastitih potreba, ali jedan mentat je samo na ograničeno vreme mogao da opstaje u takvom samoobmanjivanju. Ovaj stvor u ljudskoj pojavi bio je posednut; njega je gonila demonska duša. Ajdahove čeličaste oči sa svojim neizmernim brojem pločica bile su sposobne da po volji u njegovim vizuelnim centrima proizvedu mnoštvo mitova-Alija. Ali kada ih je spajao u jedinstvenu sliku, od Alije nije ostajao ni trag. Crte njenog lica pokretale su se prema drugim zahtevima. Ona je bila ljuštura unutar koje je bio počinjen zločin.
<BR>&nbsp;&nbsp;&nbsp;&nbsp;&nbsp;"Gde je Ganima?" upitao je.
<BR>&nbsp;&nbsp;&nbsp;&nbsp;&nbsp;Odmahnula je rukom na ovo pitanje. "Poslala sam je sa Irulan da ostane pod Stilgarovom zaštitom."
<BR>&nbsp;&nbsp;&nbsp;&nbsp;&nbsp;Neutralna teritorija, pomislio je. Došlo je do još jednog pregovaranja sa buntovnim plemenima. Ona gubi tlo pod nogama, a nije svesna toga... ili da li je tako? Postoji li neki drugi razlog? Da li je Stilgar prešao na njenu stranu?
<BR>&nbsp;&nbsp;&nbsp;&nbsp;&nbsp;"Veridba", mozgala je Alija. "Kakve su prilike u Kući Korino?"
<BR>&nbsp;&nbsp;&nbsp;&nbsp;&nbsp;"Salusa vrvi od bliskih i daljih srodnika i svi se trude da utiču na Farad'na, nadajući se udelu u njegovom povratku na vlast."
<BR>&nbsp;&nbsp;&nbsp;&nbsp;&nbsp;"A ona ga obučava u Bene Geseritu..."
<BR>&nbsp;&nbsp;&nbsp;&nbsp;&nbsp;"Zar to ne pristaje Ganiminom suprugu?"
<BR>&nbsp;&nbsp;&nbsp;&nbsp;&nbsp;Alija se nasmeja u sebi, pomislivši na Ganimin nepokolebljiv bes. Neka se samo Farad'n obučava. Džesika je obučavala leš. Sve bi trebalo da se ostvari na najbolji način.
<BR>&nbsp;&nbsp;&nbsp;&nbsp;&nbsp;"Moram ovo iscrpno da razmotrim", reče ona. "Vrlo si tih, Dankane."
<BR>&nbsp;&nbsp;&nbsp;&nbsp;&nbsp;"Očekujem tvoja pitanja."
<BR>&nbsp;&nbsp;&nbsp;&nbsp;&nbsp;"Shvatam. Znaš, bila sam veoma ljuta na tebe. Da je ti odvedeš Farad'nu!"
<BR>&nbsp;&nbsp;&nbsp;&nbsp;&nbsp;"Naredila si mi da to ostvarim."
<BR>&nbsp;&nbsp;&nbsp;&nbsp;&nbsp;"Bila sam primorana da pustim glasine da su vas oboje zarobili", rekla je.
<BR>&nbsp;&nbsp;&nbsp;&nbsp;&nbsp;"Poslušao sam tvoje naredbe."
<BR>&nbsp;&nbsp;&nbsp;&nbsp;&nbsp;"Ponekad si tako prozaičan, Dankane. Gotovo me plašiš. Ali ako nisi imao, pa..."
<BR>&nbsp;&nbsp;&nbsp;&nbsp;&nbsp;"Gospa Džesika je van opasnosti", reče on. "A za Ganimino dobro trebalo bi da budemo zahvalni što..."
<BR>&nbsp;&nbsp;&nbsp;&nbsp;&nbsp;"Izvanredno zahvalni", složila se. Istom je pomislila: On više nije pouzdan. Poseduje tu prokletu odanost Atreidima. Moram da nađem neki izgovor da ga pošaljem odavde... i uklonim ga s puta. Nesrećan slučaj, naravno.
<BR>&nbsp;&nbsp;&nbsp;&nbsp;&nbsp;Dotakla je obraz.
<BR>&nbsp;&nbsp;&nbsp;&nbsp;&nbsp;"Dankane, Dankane, kako je to tužno", reče ona. "Ali ne mogu da te zadržim ovde sa mnom. Previše toga se događa, a samo je nekolicina u koju imam potpuno poverenje."
<BR>&nbsp;&nbsp;&nbsp;&nbsp;&nbsp;Pustio je njenu ruku, iščekujući.
<BR>&nbsp;&nbsp;&nbsp;&nbsp;&nbsp;"Bila sam prinuđena da pošaljem Ganimu u Tabr", reče ona. "Ovde vlada duboko nespokojstvo. Pljačkaši iz Neravnih Zemalja probili su kanate u Kaga Bazenu i prolili svu njihovu vodu u pesak. Araken je bio na ograničenim dnevnim sledovanjima. Bazen je još pun peščanih pastrmki koje žanju vodenu žetvu. Preduzimamo, naravno, korake protiv njih, ali smo se istanjili."
<BR>&nbsp;&nbsp;&nbsp;&nbsp;&nbsp;Već je opazio da je veoma malo amazonki iz Alijine pratnje moglo da se uoči u Tvrđavi. Palo mu je na um: Partizani Unutrašnje Pustinje će nastaviti da stavljaju na probu njene odbrambene snage. Zar ona toga nije svesna?
<BR>&nbsp;&nbsp;&nbsp;&nbsp;&nbsp;"Tabr je još neutralna teritorija", reče ona. "Upravo sada tamo se odvijaju pregovori. Tamo je Javid sa predstavnicima Sveštenstva. Ali želela bih da i ti budeš u Tabru i da obratiš pažnju na njih, pogotovo na Irulan."
<BR>&nbsp;&nbsp;&nbsp;&nbsp;&nbsp;"Ona je Korino", složio se.
<BR>&nbsp;&nbsp;&nbsp;&nbsp;&nbsp;No u njenim očima je video da ga je odbacivala. Kako je proziran ovaj Alija-stvor postao!
<BR>&nbsp;&nbsp;&nbsp;&nbsp;&nbsp;Mahnula je rukom. "Sad idi, Dankane, pre no što se raznežim, i zadržim te pored sebe. Nedostajao si mi toliko..."
<BR>&nbsp;&nbsp;&nbsp;&nbsp;&nbsp;"I ti si meni nedostajala", reče on, dopuštajući svom jadu da se pretoči u glas.
<BR>&nbsp;&nbsp;&nbsp;&nbsp;&nbsp;Zurila je u njega zaprepašćena ovom žalošću. Zatim reče: "Za moje dobro, Dankane." Pri tom joj prođe kroz svest: Propala stvar, Dankane. Dodala je: "Zia će te odvesti u Tabr. Potrebno je da se topter vrati ovamo."
<BR>&nbsp;&nbsp;&nbsp;&nbsp;&nbsp;Njena ljubimica među amazonkama, pomislio je. Moraću da budem oprezan sa njom.
<BR>&nbsp;&nbsp;&nbsp;&nbsp;&nbsp;"Razumem", reče on, ponovo uzevši njenu ruku i poljubivši je. Netremice je gledao to drago telo koje je nekad pripadalo Aliji. Nije mogao da podnese da je pogleda u lice dok je odlazio. Neko drugi je piljio u njega iz njenih očiju.
<BR>&nbsp;&nbsp;&nbsp;&nbsp;&nbsp;Dok se uspinjao na krovni plato Tvrđave, Ajdaho je preispitivao bujajuće osećanje neodgovorenih pitanja. Susret sa Alijom bio je izuzetno zamoran za mentatski deo njega koji je sve vreme tumačio znake činjenica. Čekao je pored toptera u društvu jedne od amazonki Tvrđave, natmureno zureći prema jugu. Uobrazilja je prenela njegov pogled iza Zaštitnog Zida do Sieč Tabra. Zašto me Zia vozi u Tabr? Vraćanje toptera je zadatak sluge. Otkud ovo zakašnjenje? Da li Zia dobija posebna uputstva?
<BR>&nbsp;&nbsp;&nbsp;&nbsp;&nbsp;Ajdaho je prešao pogledom preko opreznog stražara i popeo se na pilotsko mesto u topteru. Nagnuo se napolje i rekao: "Reci Aliji da ću joj odmah poslati topter nazad po jednom od Stilgarovih ljudi."
<BR>&nbsp;&nbsp;&nbsp;&nbsp;&nbsp;Pre no što je stražarka uspela da se usprotivi, zatvorio je vrata i pokrenuo topter. Video ju je kako neodlučno stoji. Ko je mogao da ispituje Alijinog supruga? Vinuo se topterom u vazduh, pre no što je mogla da se odluči šta da čini.
<BR>&nbsp;&nbsp;&nbsp;&nbsp;&nbsp;Sada, sGm u topteru, dopustio je svom bolu da se izlije u teškim potresnim jecajima. Alija je iščezla. Zauvek su se razdvojili. Suze potekoše iz njegovih tleilaških očiju i on prošapta: "Neka sva voda Dine uteče u pesak. Neće biti ravna mojim suzama."
<BR>&nbsp;&nbsp;&nbsp;&nbsp;&nbsp;Ovo je zaista bilo nementatsko prekoračenje, što je on odmah kao takvo priznao i prisilio se da trezveno oceni trenutne nužnosti. Topter je zahtevao njegovu pažnju. Osećanje da leti mu je donelo izvesno olakšanje i on ponovo povrati kontrolu nad sobom.
<BR>&nbsp;&nbsp;&nbsp;&nbsp;&nbsp;Ganima sa Stilgarom opet. I Irulan.
<BR>&nbsp;&nbsp;&nbsp;&nbsp;&nbsp;Zašto je Zia bila određena da mu se pridruži? Učinio je od toga mentatski problem i od odgovora je jeza prostrujala njegovim telom. Bilo je predviđeno da doživi smrtni udes.
</P></TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
