<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>60.
<P>&nbsp;&nbsp;&nbsp;&nbsp;&nbsp;Crkva i Država, naučnički razum i vera, pojedinac i njegova zajednica, čak napredak i tradicija - sve to može da bude pomireno u učenjima Muad'Diba. On nas je učio da ne postoje nepomirljive suprotnosti osim u verovanjima ljudi. Bilo ko može da razgrne koprenu Vremena. Možete da otkrijete budućnost u prošlosti ili u vlastitoj uobrazilji. Čineći ovo, ponovo zadobijate svesnost svog unutarnjeg bića. Tada saznajete da je vaseljena povezana celina a vi neodvojivi deo nje.
<BR>
<BR>&nbsp;&nbsp;&nbsp;&nbsp;&nbsp;Propovednik u Arakenu, Prema Hark al-Adu
<BR>
<BR>&nbsp;&nbsp;&nbsp;&nbsp;&nbsp;Ganima je sedela sasvim pozadi izvan kruga svetlosti od začinskih lampi i posmatrala ovog Buera Agarvesa.
<BR>&nbsp;&nbsp;&nbsp;&nbsp;&nbsp;Nije joj se sviđalo njegovo okruglo lice i uznemirene obrve, način na koji je pomicao stopala dok je govorio, kao da su njegove reči bile neka tajanstvena muzika uz koju je igrao.
<BR>&nbsp;&nbsp;&nbsp;&nbsp;&nbsp;On nije ovde zbog pregovora sa Stilgarom, reče u sebi Ganima, zapažajući kako se to potvrđuje svakom reči i pokretom ovog čoveka. Pomakla se još dalje od kruga ovog Saveta.
<BR>&nbsp;&nbsp;&nbsp;&nbsp;&nbsp;Svaki sieč je imao jednu prostoriju kakva je bila ova, ali je dvorana za skupove u napuštenoj džedidi na Ganimu činila utisak zbijenog mesta jer je bila tako niska. Šezdeset ljudi iz Stilgarove družine plus devetorica koji su došli sa Agarvesom ispunili su samo jedan kraj dvorane. Svetlost lampi na začinsko ulje odbijala se o niske grede koje su podupirale tavanicu. Svetlost je bacala lelujave senke koje su plesale na zidu, a ljut dim ispunjavao je ovo mesto mirisom cimeta.
<BR>&nbsp;&nbsp;&nbsp;&nbsp;&nbsp;Sastanak je počeo u sumrak posle molitvi za vlagu i večernjeg obeda. Do sada se odvijao već više od jednog časa, a Ganima je uspevala da dokuči skrivene tokove u Agarvesovom izlaganju. Njegove reči su se činile sasvim jasne, ali njegovo držanje i pokreti očiju nisu bili u skladu s tim.
<BR>&nbsp;&nbsp;&nbsp;&nbsp;&nbsp;Agarves je upravo sada govorio, odgovarajući na pitanje jedne od Stilgarovih poručnica, Harine nećake koja se zvala Rađa. Bila je to mlada žena sumornog isposničkog izgleda čija su usta na krajevima bila povijena, što joj je davalo izraz stalnog nepoverenja. Ganima je nalazila da je takav izraz zadovoljavajući u datim okolnostima.
<BR>&nbsp;&nbsp;&nbsp;&nbsp;&nbsp;"Naravno da verujem da će Alija dati pun i ceo oproštaj svima vama", rekao je Agarves. "Inače ne bih bio ovde sa ovom porukom."
<BR>&nbsp;&nbsp;&nbsp;&nbsp;&nbsp;Stilgar se umešao kada je Rađa pokazala želju da još jednom progovori. "Nisam toliko mnogo zabrinut u vezi sa našim poverenjem u nju, koliko u pogledu toga da li ona tebi veruje." Stilgarov glas je sadržao mumlajuće, prigušene tonove. Predlog da se vrati na svoj stari položaj bio mu je neprijatan.
<BR>&nbsp;&nbsp;&nbsp;&nbsp;&nbsp;"Nije važno da li ona meni veruje", reče Agarves. "Da budem iskren, ne verujem da mi veruje. Predugo sam tragao za vama, a da vas nisam našao. Međutim, uvek sam osećao da nije uistinu želela da vas zarobi. Ona je bila..."
<BR>&nbsp;&nbsp;&nbsp;&nbsp;&nbsp;"Ona je bila žena čoveka koga sam ja ubio", reče Stilgar. "Priznajem ti da je on to hteo. Moglo je, isto tako, da se desi da se on sam baci na svoj nož. Ali ovaj nov stav miriše na..."
<BR>&nbsp;&nbsp;&nbsp;&nbsp;&nbsp;Agarves je skočio na noge, dok mu se bes očitovao na licu. "Ona vam oprašta! Koliko puta moram to da kažem? Naterala je Sveštenike da naprave veliku predstavu traženja božanskog vođstva od..."
<BR>&nbsp;&nbsp;&nbsp;&nbsp;&nbsp;"Samo si potegao još jedno sporno pitanje." Bila je to Irulan, naginjući se napred pored Rađe, sa svojom plavokosom glavom koja je odudarala od Rađine zagasitosti. "Ona je tebe ubedila, ali možda ima druge planove."
<BR>&nbsp;&nbsp;&nbsp;&nbsp;&nbsp;"Sveštenstvo ima..."
<BR>&nbsp;&nbsp;&nbsp;&nbsp;&nbsp;"Ali kolaju i sve one priče", reče Irulan, "da si ti više od vojnog savetnika, da si ti njen..."
<BR>&nbsp;&nbsp;&nbsp;&nbsp;&nbsp;"Dosta!" Agarves je bio izvan sebe od besa. Njegova ruka je lebdela u blizini noža. Neprijateljska osećanja proticala su odmah ispod površine njegove kože, iskrivljujući mu crte lica. "Verujte šta hoćete, ali ja ne mogu više da izlazim na kraj s tom ženom! Ona mi podvaljuje! Kalja sve što dodirne! Ja sam upotrebljen. Ja sam uprljan. Ali ja nisam podigao nož na svoj rod. A sada - dosta mi je svega!"
<BR>&nbsp;&nbsp;&nbsp;&nbsp;&nbsp;Ganima je, posmatrajući ovo, pomislila: To je, barem, bila istina koja je izbila iz njega.
<BR>&nbsp;&nbsp;&nbsp;&nbsp;&nbsp;Stilgar je, neočekivano, prasnuo u smeh. "Ahhh, rođače, oprosti mi, ali u srdžbi ima istine."
<BR>&nbsp;&nbsp;&nbsp;&nbsp;&nbsp;"Onda, ti si saglasan?"
<BR>&nbsp;&nbsp;&nbsp;&nbsp;&nbsp;"Nisam to rekao." Podigao je ruku jer je Agarves nagoveštavao još jedan izliv besa. "Nije radi mene, Buer, ali tu su ovi ostali." Pokazao je rukom oko sebe. "Oni su moja odgovornost. Hajde da za trenutak razmotrimo kakve naknade za učinjenu štetu Alija nudi."
<BR>&nbsp;&nbsp;&nbsp;&nbsp;&nbsp;"Naknade? Nije bilo reči o naknadama. Oproštaj da, ali ne..."
<BR>&nbsp;&nbsp;&nbsp;&nbsp;&nbsp;"Šta, onda, nudi kao jemstvo za svoju reč?"
<BR>&nbsp;&nbsp;&nbsp;&nbsp;&nbsp;"Sieč Tabr i tebi položaj Naiba, punu autonomiju kao neutralno mesto. Ona sada shvata kako..."
<BR>&nbsp;&nbsp;&nbsp;&nbsp;&nbsp;"Neću se vraćati u njenu pratnju niti je snabdevati ratnicima", upozorio je Stilgar. "Je li to jasno?"
<BR>&nbsp;&nbsp;&nbsp;&nbsp;&nbsp;Ganima je mogla da nasluti kako Stilgar popušta i pomislila je: Ne, Stil! Ne!
<BR>&nbsp;&nbsp;&nbsp;&nbsp;&nbsp;"Nema potrebe za tim", reče Agarves. "Alija jedino želi da joj se vrati Ganima i sprovođenje u delo obećanih zaruka koje je ona..."
<BR>&nbsp;&nbsp;&nbsp;&nbsp;&nbsp;"Tu smo, dakle!" reče Stilgar, natuštivši obrve. "Ganima je cena mog pomilovanja. Zar ona mene smatra..."
<BR>&nbsp;&nbsp;&nbsp;&nbsp;&nbsp;"Ona te smatra razboritim", dokazivao je Agarves, ponovo sedajući na svoje mesto.
<BR>&nbsp;&nbsp;&nbsp;&nbsp;&nbsp;Ganima je razdragano pomislila: Neće to učiniti. Ne zamaraj se. On to neće učiniti.
<BR>&nbsp;&nbsp;&nbsp;&nbsp;&nbsp;Dok joj je ova misao prolazila kroz svest, Ganima začu lagano šišketanje iza leđa sa desne strane. Počela je da se okreće, i osetila kako je snažne ruke zgrabiše. Pre no što je mogla da vikne, lice joj je prekrila jedna teška krpa namirisana uspavljujućim sredstvom. Dok joj je svest bledela, osetila je kako je nose prema vratima u najmračnijem delu dvorane. Pomislila je: Trebalo je da pretpostavim! Trebalo je da budem pripravna! Ali ruke koje su je držale bile su odrasle i snažne. Nije mogla da im se izmigolji.
<BR>&nbsp;&nbsp;&nbsp;&nbsp;&nbsp;Ganimini poslednji čulni utisci bili su hladan vazduh, svetlucanje zvezda i jedno zakrabuljeno lice koje ju je odozgo posmatralo, a zatim upitalo: "Nije ozleđena, je li tako?"
<BR>&nbsp;&nbsp;&nbsp;&nbsp;&nbsp;Odgovor je iščezao dok su se zvezde zavrtele i načinile pruge naspram njenog ukočenog pogleda, nestajući u blesku svetlosti koja je predstavljala unutrašnje jezgro njenog bića.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
