<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Neki kažu da je Ursa Minor Beta jedno od najodvratnijih mesta poznate Vaseljene.
<BR>&nbsp;&nbsp;&nbsp;&nbsp;&nbsp;Iako je grozomorno bogata, zastrašujuće sunčana i ima više zanimljivog sveta nego šipak semenki, kada je poslednji broj magazina 'Plej-BOČ' naslovio jedan članak rečima 'Kada ste umorni od Urse Minor Beta, umorni ste i od života', zanimljivo je da se broj samoubistava na njoj preko noći učetvorostručio.
<BR>&nbsp;&nbsp;&nbsp;&nbsp;&nbsp;Doduše, na Ursi Minor Beta noći ne postoje.
<BR>&nbsp;&nbsp;&nbsp;&nbsp;&nbsp;To je planeta zapadne oblasti Galaksije, koja je nekim neobjašnjivim i pomalo sumnjivim hirom topografije gotovo u potpunosti sačinjena od suptropskih obala. Isto tako neobjašnjivim hirom temporalne relastatike, tamo je uvek subotnje popodne, neposredno pre nego što se barovi u okolini plaže zatvaraju.
<BR>&nbsp;&nbsp;&nbsp;&nbsp;&nbsp;Odgovarajuće objašnjenje svega ovoga nije uspela da pruži ni preovlađujuća domorodačka populacija Urse Minor Bete, koja veći deo vremena provodi u pokušajima dostizanja duhovnog prosvetljenja na taj način što trči oko bazena za kupanje i poziva islednike galaktičkog biroa za geo-temporalnu kontrolu na 'prijatnu diurnalnu anomaliju'.
<BR>&nbsp;&nbsp;&nbsp;&nbsp;&nbsp;Na Ursi Minor Beti postoji samo jedan grad, a i on je nazvan gradom samo zato što su u toj oblasti bazeni za kupanje nešto češći nago na drugim mestima.
<BR>&nbsp;&nbsp;&nbsp;&nbsp;&nbsp;Ukoliko se Gradu Svetlosti približite iz vazduha - a nema drugog načina da mu se približite, jer nema puteva niti luka, a ako ne letite, uopšte niste poželjni u Gradu Svetlosti - videćete odakle mu takvo ime. Ovde sunce sija najsjanije, blista na belim, palmama oivičenim bulevarima, svetluca na tačkama zdrave, bakarne boje koje se kreću njima, odražava se na vilama, zadimljenim uzletištima, obalskim restoranima i tako dalje.
<BR>&nbsp;&nbsp;&nbsp;&nbsp;&nbsp;Naročito jako baca svetlost na visoko, divno zdanje koje se sastoji od dva trideset dvospratna bela tornja spojena mostom na polovini visine.
<BR>&nbsp;&nbsp;&nbsp;&nbsp;&nbsp;To zdanje dom je jedne knjige i sagrađeno je kao ishod neobične sudske bitke za autorska prava između njenih urednika i kompanije za prodaju kukuruznih pahuljica.
<BR>&nbsp;&nbsp;&nbsp;&nbsp;&nbsp;Ta je knjiga vodič, knjiga za putovanja.
<BR>&nbsp;&nbsp;&nbsp;&nbsp;&nbsp;Jedna od najznačajnijih, a svakako najuspešnija od svih knjiga koje je ikada objavila izdavačka korporacija Urse Minor - popularnija od dela 'Život počinje u petsto pedesetoj', prodavanija od 'Teorije Velikog Praska - lični pogled' Ekscentrike Galumbite, kurve sa tri sise sa Erotikona Šest, i kontroverznija od poslednjeg bestselera Ulona Kolufida 'Sve što nikada niste želeli da doznate o seksu, ali ste bili prisiljeni da otkrijete'.
<BR>&nbsp;&nbsp;&nbsp;&nbsp;&nbsp;(A kod mnogih manje zatucanih civilizacija spoljašnjeg istočnog kraka Galaksije dugo je zamenjivala 'Enciklopediju galaktiku' kao standardna riznica svekolikog znanja i mudrosti, jer iako u njoj postoji mnogo propusta i netačnih, ili bar izuzetno neprikladnih podataka, ipak ima najmanje dve prednosti nad svojim nemaštovitim prethodnikom. Prvo i prvo, nešto je jeftinija; drugo, preko korica joj je ispisano velikim, prijatnim slovima: BEZ PANIKE!)
<BR>&nbsp;&nbsp;&nbsp;&nbsp;&nbsp;Posredi je, razume se, onaj neprocenjivi sadrug svih pustolova koji žele da vide čudesa poznate Vaseljene za manje od trideset altairskih dolara dnevno - 'Autostoperski vodič kroz Galaksiju'.
<BR>&nbsp;&nbsp;&nbsp;&nbsp;&nbsp;Kada biste se leđima okrenuli glavnom ulazu u uredništvo 'Vodiča' (pod uslovom da ste do tada stigli da sletite i na brzinu se istuširate i uredite) i zatim pešice krenuli prema istoku, prošli biste senovitom zavetrinom Bulevara Života, zapanjila bi vas bleda zlatno-crvena boja plaža koje se prostiru sleva, zaprepastili bi vas skijaši na mislima koji bezbrižno lebde dve stope iznad površine talasa kao da to nije ništa naročito, iznenadile bi vas i konačno malo iznervirale džinovske palme koje po vasceli dan pevuše nemelodične besmislice, drugim rečima to čine neprekidno.
<BR>&nbsp;&nbsp;&nbsp;&nbsp;&nbsp;Ukoliko biste, zatim, odšetali do kraja Bulevara Života, zašli biste u trgovačku oblast Lalamatan, među drvorede i letnje bašte, mesto na kome se UM-Betanci odmaraju posle teškog popodneva nerada na plaži. Oblast Lalamatan jedna je od malobrojnih koje ne uživaju večito subotnje popodne - umesto toga, ona uživa prijatnu svežinu večitog subotnjeg predvečerja. Iza nje se nalaze noćni klubovi.
<BR>&nbsp;&nbsp;&nbsp;&nbsp;&nbsp;Kada biste se baš ovog posebnog dana, popodneva, večeri - zovite ga kako vam drago - približili drugoj letnjoj bašti zdesna, videli biste uobičajenu vrevu UM-Betanaca koji čavrljaju, pijuckaju, deluju vrlo opušteno i povremeno bacaju pogled na tuđe ručne satove da bi videli koliko su skupi.
<BR>&nbsp;&nbsp;&nbsp;&nbsp;&nbsp;Videli biste i dva autostopera sa Algola, prilično odrpanog izgleda, koji su upravo doputovali posle višenedeljnog truckanja na nekom arkturijanskom megateretnjaku i otkrili sa zaprepašćenjem i ogorčenjem da ovde, nadomak zgrade 'Autostoperskog vodiča', čaša najobičnijeg voćnog soka, kad se preračuna, košta preko šezdeset altairskih dolara.
<BR>&nbsp;&nbsp;&nbsp;&nbsp;&nbsp;"Izdajnici", gorko je rekao jedan od njih.
<BR>&nbsp;&nbsp;&nbsp;&nbsp;&nbsp;Ukoliko biste zatim upravili pažnju na susedni sto, za njim biste videli Zaphoda Biblbroksa sa vrlo zbunjenim i smetenim izrazom lica.
<BR>&nbsp;&nbsp;&nbsp;&nbsp;&nbsp;Razlog njegove zbunjenosti ležao je u tome što se pre pet sekundi nalazio na mostu kosmičkog broda 'Zlatno srce'.
<BR>&nbsp;&nbsp;&nbsp;&nbsp;&nbsp;"Pravi izdajnici", kazao je glas ponovo.
<BR>&nbsp;&nbsp;&nbsp;&nbsp;&nbsp;Zaphod je krajičkom oka nervozno odmerio dvojicu odrpanih autostopera za susednim stolom. Gde se to, kog đavola, nalazi? Kako je tu dospeo? Gde mu je brod? Rukom je opipao naslon stolice na kojoj je sedeo i površinu stola ispred sebe. Delovali su čvrsto. Nepomično je sedeo.
<BR>&nbsp;&nbsp;&nbsp;&nbsp;&nbsp;"Kako samo mogu da sede i pišu 'Autostoperski vodič' na ovakvom mestu?" produžio je glas. "Hoću da kažem, vidi ovo. Pogledaj samo!"
<BR>&nbsp;&nbsp;&nbsp;&nbsp;&nbsp;Zaphod je pogledao. Prijatno mestašce, pomislio je. Ali gde? I zašto!"
<BR>&nbsp;&nbsp;&nbsp;&nbsp;&nbsp;Kopao je po džepu da bi izvadio naočari za sunce. U istom džepu napipao je tvrdi, glatki, njemu nepoznati komad teškog metala. Izvadio ga je i pogledao. Zbunjeno je zažmirkao. Odakle mu to? Vratio ga je u džep, stavio naočari za sunce i naljutio se kada je otkrio da je metalni predmet izgrebao jedno staklo. Svejedno, sa njima se osećao mnogo prijatnije. Bio je to par superhromatskih naočara za sunce marke Džu-džanta 200, osetljivih na opasnost, naročito izrađenih da pomognu ljudima u razvijanju opuštenog odnosa prema opasnosti. Na prvi nagoveštaj nevolje one postaju potpuno crne i na taj način sprečavaju vas da vidite išta što bi vas moglo uzbuniti.
<BR>&nbsp;&nbsp;&nbsp;&nbsp;&nbsp;Ako se ne računa ogrebotina, stakla su bila čista. Opustio se, mada samo zakratko.
<BR>&nbsp;&nbsp;&nbsp;&nbsp;&nbsp;Gnevni autostoper i dalje je gledao svoj čudovišno skupi voćni sok.
<BR>&nbsp;&nbsp;&nbsp;&nbsp;&nbsp;"Preseljenje na Ursu Minor Bete gore je od svega što se ikada dogodilo 'Vodiču'", progunđao je. "Omekšali su. Znaš, čak sam čuo da su u jednom od svojih ureda stvorili veštačku, elektronsku Vaseljenu da bi mogli danju da vrše istraživanja, a uveče ipak da stignu na zabave. Mada dan i veče na ovom mestu ne znače mnogo."
<BR>&nbsp;&nbsp;&nbsp;&nbsp;&nbsp;Ursa Minior Beta, pomisli Zaphod. Sada je bar znao gde se nalazi. Naslutio je da je sve to maslo njegovog pradede, ali zašto?
<BR>&nbsp;&nbsp;&nbsp;&nbsp;&nbsp;Naljutio se, a u glavi mu je iskrsla jedna misao. Bila je vrlo jasna i određena, a do tog trenutka naučio je da razlikuje takve misli. Prvi poriv bio mu je da joj se odupre. Bilo je to unapred zadato htenje tamnog i zaključanog odeljka njegovog uma.
<BR>&nbsp;&nbsp;&nbsp;&nbsp;&nbsp;Sedeo je i gnevno potiskivao misao. Navaljivala je. Potiskivao ju je. Navaljivala je. Potiskivao ju je. Navaljivala je. Predao se.
<BR>&nbsp;&nbsp;&nbsp;&nbsp;&nbsp;Pa, do đavola, posmislio je, neka bude šta bude. Bio je previše umoran, zbunjen i gladan da bi pružao otpor. Nije čak znao ni o kakvoj je misli reč.
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
