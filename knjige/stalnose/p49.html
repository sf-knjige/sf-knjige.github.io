<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ONA SLUŠA
<P>&nbsp;&nbsp;&nbsp;&nbsp;&nbsp;Serpentinskim hejimama Sinšana dala Ona Sluša iz kuće Čimbam.
<BR>
<BR>&nbsp;&nbsp;&nbsp;&nbsp;&nbsp;Feba nije videla ništa drugo sem ono što su drugi ljudi videli i nije išla u hejime mnogo često, ni pevala pesme Lože Krvi, ni razgovarala sa starim ljudima. Otišla je jednog dana na sakupljalište svoga domaćinstva na Crnom Grebenu kod Heroua da sakuplja seme čie. Umorila se radeći na suncu, pa se popela u čaparel da legne i malo odspava. Legla je na jednu čistinu gde nije bilo otrovnog hrasta ispod jednog velikog madronskog drveta sa pet stabala. Posle nekog vremena prestali su cvrčci. Ona je mislila - zemljotres. Sela je. Ispred nje je stajala jedna žena koja je bila zlatnocrvena po levoj strani lica i kose i tela i leva noga i ruka isto, a sva ugrčena i crna po celoj desnoj strani, a desna noga joj je bila crna i suva i nije imala stopalo. Ona je stajala tu. Pogledala je Febu onim sjajnim okom i onim izgorelim. Rekla je: "Skidaj se gola!" Devojka je počela da plače. "Vidi se kako si cela i mekana i sva živa!" rekla je Žena Madrona. Devojka je pokušala da se sakrije na zemlji pokrivenoj lišćem madrone. "Glupača si, moraš se udati da bi postala mudra", rekla je Žena Madrona, pa je dohvatila jednu granu žive madrone crvenom rukom i udarila njome devojku preko grudi, stvarajući ogrebotine, a onda je uzela jednu mrtvu granu crnom rukom i udarila njome devojku preko stomaka i raskrvarila je. Onda se okrenula i postala granje i nebo. Feba se odvukla odatle uplakana, a onda je otišla putem niz brdo sa korpom čia-semenki i došla svojoj kući u Sinšanu. Njena majka je sedela na balkonu. Rekla je: "Šta to bi s tobom, kćeri?" Feba je stala i plakala. Njena majka je rekla: "Vidim da si bila onamo kud ja moram poći. Moram tamo. Srce mi više ništa ne valja, moram da počnem umiranje. Nisam ti to mogla reći, ali sad vidim da me čuješ. Možda si srela osobu iz Četvrte Kuće. Možda su ti se obratili."
<BR>
<BR>&nbsp;&nbsp;&nbsp;&nbsp;&nbsp;*Manzanita
<BR>
<BR>&nbsp;&nbsp;&nbsp;&nbsp;&nbsp;Devojka je rekla: "To je bila Madrona. Nije rekla ništa o tebi. Kazala je da ja treba da se udam."
<BR>&nbsp;&nbsp;&nbsp;&nbsp;&nbsp;Majka je rekla: "To ti i ja kažem."
<BR>&nbsp;&nbsp;&nbsp;&nbsp;&nbsp;Devojka je nastavila da plače. Majka ju je tešila.
<BR>&nbsp;&nbsp;&nbsp;&nbsp;&nbsp;Ubrzo posle toga jedan mladi čovek po imenu Loza iz Žute Tugle prešao je iz svog domaćinstva da živi u domaćinstvu ove devojke. Venčali su se na Plesu Sveta. Majci je bilo dobro zdravlje za tu priliku, ali je posle postajala sve slabija, pa je umrla devet dana pre Meseca. Tada je njeno ime došlo ovoj devojci. Ona se sad zove Ona Sluša.
<BR>
<BR>&nbsp;&nbsp;&nbsp;&nbsp;&nbsp;Heja madrone
<BR>&nbsp;&nbsp;&nbsp;&nbsp;&nbsp;heja madrone
<BR>&nbsp;&nbsp;&nbsp;&nbsp;&nbsp;heja madrone
<BR>&nbsp;&nbsp;&nbsp;&nbsp;&nbsp;heja madrone.
</P></TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
