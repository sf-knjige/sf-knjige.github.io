<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PLES SVETA
<P>&nbsp;&nbsp;&nbsp;&nbsp;&nbsp;Plesom Sveta slavljeno je ljudsko učešće u pravljenju i rasturanju, obnavljanju i nastavljanju sveta.
<BR>&nbsp;&nbsp;&nbsp;&nbsp;&nbsp;Dok su narodi Doline plesali Ples Neba za sve narode i sva bića Zemlje, narodi Neba učestvovali su u toj svečanosti plešući Ples Zemlje. Mrtvi i nerođeni plesali su na vetru i u moru, ptice u vazduhu, a divlje životinje na tajnim mestima u divljini. ''Životinjsko plesanje nije kao naše. Mi njihove svečanosti ne znamo. Oni plešu svoje živote.'' Spojene zavojnice ta dva kosmička plesa tvore svetu sliku, hejija-if.
<BR>&nbsp;&nbsp;&nbsp;&nbsp;&nbsp;Svet je plesan u vreme mraka Meseca posle prolećne ravnodnevice. Te svečanosti trajale su tri dana; trećeg dana uveče ukazao bi se, pri zalasku sunca, sasvim mlad Mesec. Ovim plesom upravljale su dve lože, Madrona i Crna Tugla.
<BR>
<BR>&nbsp;&nbsp;&nbsp;&nbsp;&nbsp;PRVI DAN SVETA
<BR>&nbsp;&nbsp;&nbsp;&nbsp;&nbsp;Zemaljsko izvođenje Plesa Sveta počinjalo je u cik zore, ispod zemlje, u zgradama-ložama Crne Tugle. Bile su to podzemne odaje, uvek izvan grada, na lovnoj strani. Nisu bile onako velike kao hejime Pet Kuća, pa su plesači najčešće ulazili u smenama i posle nekoliko sati izlazili da bi napravili mesta za druge. Svi plesači Prvog Dana Sveta bili su stariji ljudi, 'oni čija deca imaju decu'.
<BR>&nbsp;&nbsp;&nbsp;&nbsp;&nbsp;Kao i kod mnogih drugih svetkovina koje su nazivane plesovima, bilo je dugih razdoblja u kojima se zapravo nije plesalo; to u podzemnoj zgradi-loži bilo je dugopevanje, koje su predvodili uvežbani pevači Crne Tugle i Madrone. Duboki, svečani, podzemni bubanj udarao je ritmom srca neprekidno od zore do zalaska sunca. Stari ljudi grada čekali su blizu te lože-zgrade, ćuteći, ili su se sa pevanja vraćali kući takođe bez ijedne reči; deca su upozoravana da ne razgovaraju sa svojim dedama i babama jer oni neće odgovoriti. Stari plesači postili su čitav dan. Vezivali su ptičja pera u kosu, ili nosili ogrtač od tanke, tamne vune na koji su prišivali pera; ne pera skinuta sa gajenih ili ulovljenih ptica, nego nađena.
<BR>&nbsp;&nbsp;&nbsp;&nbsp;&nbsp;Nijedna reč pesama Prvog Dana nije zapisivana.
<BR>&nbsp;&nbsp;&nbsp;&nbsp;&nbsp;Po zalasku sunca, to postojano bubnjanje je prestajalo. Narod se počinjao okupljati na plesalištu, otvorenom prostoru unutar krivine pet hejima. Donosili su drva za loženje, naročito jabukovo drvo, koje je čuvano za ovu priliku: jabuka je bila drvo povezano sa smrću.
<BR>&nbsp;&nbsp;&nbsp;&nbsp;&nbsp;U prvi mrak plesači su izlazili iz lože Crne Tugle na plesalište. Oni koji su plesali ovaj deo svetkovine bili su posebno osposobljeni za to i prikladno odeveni u crne trikoe privezane uz zglobove šaka i stopala, a po licu, kosi, šakama i stopalima namazani belim i sivim pepelom. Bili su to članovi Crnotuglene i Madronske Lože, kao i svi drugi građani koji su zatražili da se u te dve lože obučavaju za ovaj ples. Stizali su u povorci po jedan, pevajući. Reči su bile arhaične, a pesme su, složene i sumorne, sa vrlo dugim intervalima, imale avetinjski i potištujući zvuk.
<BR>&nbsp;&nbsp;&nbsp;&nbsp;&nbsp;Plesači su nosili buktinje od jabukovog drveta, neupaljene, držane vrhom nadole. Kad bi svi plesači stigli na plesalište, Govornik Madrone dolazio je sa zapada sa upaljenom buktinjom; plesači su na njoj palili svoje buktinje, a onda, plešući, njima potpaljivali drvo za vatru već nagomilano na plesalištu. 'Ako je padala kiša, pobadali su visoke motke i preko njih razapinjali platneni svod; u svim hejimama čuvana je takva oprema za svetkovine u kišnoj sezoni.' Ta vatra nije bila razbuktala lomača, nastojali su da ostane malena, ali jarka. Plesači su kružili oko nje, vukući noge, u jednoj vrsti polučučnja, kolena povijenih, a ruku dignutih i povijenih; šakama su tresli ispred lica. Svi drugi prisutni stajali su ili čučali u prstenu oko plesača. Prisustvovala je većina stanovnika grada 'ili većina stanovnika te ruke velikog grada'; prisustvovao je bez izuzetka svako kome je smrt odnela prijatelja ili rođaka tokom godinu dana proteklih od prethodnog Plesa Sveta do sad.
<BR>&nbsp;&nbsp;&nbsp;&nbsp;&nbsp;Tu igru drhtanja Mrtvi Pevači su nastavljali, kao i svoje ritmično pevanje, ali su postepeno pojačavali tempo i povišavali ton glasa; najzad bi, iznenada, jedan od tihih posmatrača sa strane kriknuo ime jedne od osoba umrlih protekle godine. Drugi su onda prihvatali da to ime ponavljaju u ritmu napevanja. Prihvatali su ga, potom, i plesači. To ime ponavljali su mnogo puta, zatim su na isti način ponavljana i sva druga imena te iste preminule osobe, sve do trenutka kad bi se Mrtvi Pevači naglo skupili oko vatre, napevajući jakim glasom i brzo i njišući povijenim rukama kao da nešto bacaju ili guraju u plamen: istom takvom iznenadnošću prestajali su da pevaju i prelazili u potpuni čučanj, saginjući glave ka zemlji i drhteći telom. Svi žalioci činili su isto. Onda je polako i blago nastavljan uporni ritam plesa, prvo ga je nastavljao jedan glas, pa drugi, pa sledeći i tako redom; plesači su ustajali, ples se nastavljao, pevanje je opet dobijalo na tempu i visini, sve dok ne bi 'bacili u vatru' sledeće ime.
<BR>&nbsp;&nbsp;&nbsp;&nbsp;&nbsp;U malim donjedolinskim gradovima bilo je godina u kojima nije umro niko, tako da se nije imalo koje ime baciti na vatru. Ipak je držana svečanost ožaljivanja, ali su u njoj učestvovali samo uvežbani plesači; ostali su sedeli u obruču oko njih, ćuteći, a ukupno trajanje ove svetkovine bilo je, tada, najviše dva sata. U velikim gradovima uvek je bilo smrti za ožaljivanje, a svetkovina je postajala, što duže je trajala, sa sve više učesnika i sve osećajnije obojena. Obično su u vatru prvo bacana imena starijih ljudi; pozno u svetkovini govorena su imena mrtve dece i mrtvorođene dece koja su sva pri sahrani dobijala ime da bi se ono moglo ožaliti na ovom Ožaljivanju. Svetkovina se onda nastavljala, ljudi iz spoljašnjeg kruga pridruživali su se njišućem plesu, napevali su, imena mrtvih su ponovo govorena, a žalioci su to pratili kricima, pozivali su mrtve, glasno plakali i kukali. Svi su se njihali, svi su pevali, svi su ridali zajedno i zajedno tonuli u tišinu jada i opet bivali potreseni sve jačim ritmom i glasovima koji su dozivali umrle. Tu su padale sve prepreke stida i uzdržavanja, tu su strah, gnev i osećanje gubitka bili iznošeni celome svetu na videlo, taj tihi narod glasno je vrištao, priznajući svoj bol.
<BR>&nbsp;&nbsp;&nbsp;&nbsp;&nbsp;Kad je i poslednje ime otišlo u vatru, voditelji plesa počinjali su da usporavaju i stišavaju tempo, a karakter napeva se menjao, starinskim rečima se pričalo o mestima u Četiri Kuće gde bi duše mrtvih mogle otići; malo po malo prelazilo se u pesmu kiše. Vatra je ostavljana da se ugasi. Na kraju bi Govornik rekao: "Imena su kazana." Plesači su iz plavoglinskih hejima donosili vodu i sipali je na vatru, onda opet stajali u povorku po jedan i vraćali se, ćuteći, u mraku, u zgradu-ložu Crne Tugle. Žalioci su obeležavali svoja lica mokrim pepelom te mrtve vatre, a onda odlazili kući. Pre odlaska na počinak, ili ujutro, jeli su tradicionalni doručak od mleka, kukuruznog hleba i prolećnog zeleniša. Sutra su plesači ovog obreda rasipali pepeo sa te vatre-ožalnice po oranicama.
<BR>
<BR>&nbsp;&nbsp;&nbsp;&nbsp;&nbsp;DRUGI DAN SVETA
<BR>&nbsp;&nbsp;&nbsp;&nbsp;&nbsp;Izgledi su bili da se narod iscrpeo u napetoj, strasnoj svetkovini prethodne noći; ništa novo nije se otpočinjalo do odmaklih popodnevnih časova Drugog Dana. Svih pet hejima - dakle, sve Kuće Zemlje - bile su nadležne da upravljaju svečanostima zahvalnosti, koje su obavljane po podne Drugog Dana. Sad su se procesije, to jest povorke, sastojale od ljudi između približno sedamnaest i pedeset ili šezdeset godina starosti, a voditelji su često bili stariji omladinci i mlađi odrasli koji još 'žive na obali' - to jest, poštuju razdoblje seksualnog uzdržavanja koje se smatralo prikladnim za njihovo životno doba. Koliko će se ljudi uključiti u ovu svetkovinu i koliko će kitnjasta ona biti, zavisilo je u znatnoj meri od tih mladih predvodnika i menjalo se od godine do godine i od grada do grada; sada ćemo dati opis idealne svetkovine Drugog Dana, iako, po svemu sudeći, nijedna nije nikad izvedena baš u svim tim pojedinostima savršeno.
<BR>&nbsp;&nbsp;&nbsp;&nbsp;&nbsp;Očekivalo se da ljudi iz Prve Kuće, Opsidijana, odu do pašnjaka, ambara i živinarnika, pevajući o domaćim životinjama i za njih. To su mogle biti tradicionalne pesme te vrste, ili nove koje je sastavio neki pesnik-svirač, ili improvizovane tog trenutka, ili mešavina svega toga; bile su to pesme jednostavnog opisivanja ili hvaljenja, bez traženja da se životinje množe i bez ikakvih drugih zahteva. Često i nije bilo mnogo pevanja, izuzev nekoliko tradicionalnih horskih pesama kao što je 'Bičja', koja spada u kategoriju takozvanih 'pohotljivih narodnih':
<BR>
<BR>&nbsp;&nbsp;&nbsp;&nbsp;&nbsp;Bik je kravu zajašio, zajašio, zajašio,
<BR>&nbsp;&nbsp;&nbsp;&nbsp;&nbsp;bik je kravu zajašio, ona ga nosi.
<BR>&nbsp;&nbsp;&nbsp;&nbsp;&nbsp;Kako se zaglavio, zaglavio, zaglavio,
<BR>&nbsp;&nbsp;&nbsp;&nbsp;&nbsp;kako se zaglavio, može da se ponosi.
<BR>
<BR>&nbsp;&nbsp;&nbsp;&nbsp;&nbsp;Ovan ovcu opasao, opasao, opasao,
<BR>&nbsp;&nbsp;&nbsp;&nbsp;&nbsp;ovan ovcu opasao, ona ga nosi.
<BR>&nbsp;&nbsp;&nbsp;&nbsp;&nbsp;Taj je mužjak stasao, stasao, stasao,
<BR>&nbsp;&nbsp;&nbsp;&nbsp;&nbsp;taj je mužjak stasao, može da se ponosi.
<BR>
<BR>&nbsp;&nbsp;&nbsp;&nbsp;&nbsp;Taj procesioni obilazak staja i pašnjaka često se pretvarao u priredbu sa jahanjem na leđima goveda, sa prikazivanjem veština ovčarskih pasa, sa magarećim trkama, ili sa improvizovanom paradom najboljih konja. Deca su spremala okovratne vence, ispletene od trave i od biljke buhače za svoje najomiljenije životinje; životinjama je zadevana grančica buhače u povodac, grivu ili vunu, ili su im ukrašavane stajske pregrade, ili su ih ljudi častili, dajući im po jednu dodatnu šaku ovsa; živina i himpiji dobijali su po jedan ceo dodatni obrok.
<BR>&nbsp;&nbsp;&nbsp;&nbsp;&nbsp;Druga Kuća, Plava Glina, slala je ljude da idu duž potoka na lovnoj strani grada i da pevaju lovnoj divljači. Bile su to stare, dobro znane pesme, a kad je o toj procesiji reč, čini se da nikad nisu zabušavali: uvek je neko išao da 'peva jelenima'.
<BR>&nbsp;&nbsp;&nbsp;&nbsp;&nbsp;Treća Kuća, Serpentina, slala je ljude u šume i brda na razna sakupljališta plodova i na livade koje je keška društvena zajednica koristila. Očekivalo se od Govornika ove Kuće da predvodi jedan dugi napev u kome će se nabrojati svi nesađeni usevi, sve lekovite trave, semenje, korenje, voćke, sve vrste kore sa stabala, orasi i lišće koje su ljudi sakupljali za hranu, lečenje ili za druge potrebe.
<BR>&nbsp;&nbsp;&nbsp;&nbsp;&nbsp;Ljudi iz Četvrte i Pete Kuće, Tuglaši, odlazili su u voćnjake sa sličnom ritmičnom pesmom-pohvalnicom namenjenom voćkama, zatim na oranice da imenuju i hvale ono što grad sadi.
<BR>&nbsp;&nbsp;&nbsp;&nbsp;&nbsp;Sve te grupe vraćale su se u grad rano uveče i narod se pripremao za svečanost Druge Noći: za Venčanje.
<BR>&nbsp;&nbsp;&nbsp;&nbsp;&nbsp;Kao i Ožaljivanje, ovo je bilo zajedničko obeležavanje jednog ličnog čina. Parovi koji su tokom protekle godine počeli da žive zajedno nisu smatrani venčanim sve dok ne bi otplesali Noć Venčanja. Mogao je, po želji, učestvovati i svaki već venčani par i time potvrditi svoju vezu.
<BR>&nbsp;&nbsp;&nbsp;&nbsp;&nbsp;U ovoj svetkovini nije bilo mnogo formalnosti. Svi koji su plesali Venčanje sretali su se na plesalištu, a tu su svi pevači svih hejima pevali Venčanu pesmu - jednu vrlo staru, prilično kratku, veselu, horsku pesmu koja nikad nije reprodukovana niti igde pevana, osim te noći na tom mestu - a ako je vreme bilo lepo, a muzičari voljni, mogla je posle toga biti i igranka; Venčani ples bio je veseo, u tričetvrtinskom ritmu, parovi su plešući prolazili kroz tunel od podignutih ruku drugih parova, kao na starim anglosaksonskim igrankama tipa 'linija i kvadrat'. Posle toga svi su išli kući na Venčanu večeru, na kojoj su vruće vino i nepristojne šale bili tradicionalni.
<BR>&nbsp;&nbsp;&nbsp;&nbsp;&nbsp;U dva grada ova jednostavna svetkovina bila je nešto razrađenija. U Čukulmasu, mladoženje su dobijale smirenu, svečanu večeru u svojim hejimama, a onda su pevanjem ispraćani do kuća svojih nevesta, gde će odsad živeti i tek tad im je pevana Venčana. U Vakvahi su, posle opšte Venčane pesme, dve tuglene Kuće izvodile svetu pozorišnu predstavu, 'Venčanje Avara i Bulekve'; osim te drame, bilo je i muzike, plesa i raznih romantičnih, erotskih ili mističkih predstava. Govorilo se: 'Nije stvarno venčan ko se nije u Vakvahi venčao', a parovi koji su želeli, ili slavili, dugotrajni brak često su odlazili da plešu Svet tamo.
<BR>
<BR>&nbsp;&nbsp;&nbsp;&nbsp;&nbsp;TREĆI DAN SVETA
<BR>&nbsp;&nbsp;&nbsp;&nbsp;&nbsp;Pre zore, u mraku, mlađi omladinci - cure i momci do petnaest ili šesnaest godina starosti - budili su malu decu i izvodili ih na balkone gornjih spratova ili na krov kuće ili na ma koje dostupno visoko mesto. Tu su plesali u mestu, bez pevanja, a za održavanje ritma koristili su zvečke sa semenjem ili od jelenskih papaka. Stariji braća i sestre ili rođaci nosili su bebe koje još nisu prohodale i poučavali manju decu jednostavnom tapkanju u mestu koje je sačinjavalo ovaj ples. Licem su svi bili okrenuti ka jugoistoku; kad sunce iziđe, pozdravljali su ga šaputavim napevom, hejom četiri-sa-četiri. Kad se sunce vine iznad brda, silazili su i rastrčavali se po gradu i po baštama, mlađa deca uz pomoć starije, i niko se nije vraćao dok ne nađe ili dok mu ne daju jedno pero i jedan kamičak.
<BR>&nbsp;&nbsp;&nbsp;&nbsp;&nbsp;Svako dete držalo je kamičak u desnoj, a pero u levoj ruci - to je bilo ukrštanje ili 'brak' uobičajenog obrednog položaja, te dve duboko svete stvari, pera iz desnih Kuća i kamenovi iz levih Kuća - pa su svi dolazili na plesalište grada i onda se upućivali na Šarku 'Zglob' grada, između plesališta i zborišta. Tamo su se zaustavljali, a jedno dete odabirano je da produži napred, ka zborištu, i da viče: 'Puštajte decu unutra!'
<BR>&nbsp;&nbsp;&nbsp;&nbsp;&nbsp;Tada su odrasli, koji su čekali u svojim kućama, na kojima su vrata do tog trenutka morala biti zatvorena, mogli otvoriti vrata i dočekati decu dobrodošlicom.
<BR>&nbsp;&nbsp;&nbsp;&nbsp;&nbsp;Doručak koji je zatim nastajao u svakom domaćinstvu sa decom bio je praznični; ostatak tog dana, Poslednjeg Dana Sveta, bio je posvećen deci. Reverzioni elementi imali su svojstvo igre: odrastao čovek, govoreći detetu, morao je da se klanja ili da ide na sve četiri, a ako to nije hteo, moglo ga je svako dete koje se zateklo u blizini udarati jelovom grančicom po turu. Pojavljivali su se Zeleni Klovnovi, izvodili trikove i žongleraje. U nižedolinskim gradovima priređivani su tobožnji ratovi, u kojima su municija bili žirevi i loptice od blata; takvi ratovi mogli su se preneti na ugarene 'nesađene, neorane, korovu i prirodi privremeno prepuštene' njive i na lovnu stranu i mogli su potrajati celo popodne, a njihova česta posledica bile su modrice, tamnoplavi uboji ispod oka, ili manje ogrebotine. Jednu posebnu vrstu marcipana, napravljenu od mlevenih badema zaslađenih medom, pa obojenih i oblikovanih u životinje, ptice, cveće i lica, delilo je, to jest poklanjalo svako domaćinstvo koje je držalo do sebe. Taj dan, često nazivan i Meden-dan, završavan je tako što su vrlo mala deca igrala Igricu Pčelicu i Ples Mraves. Ovo se moralo završiti pre zalaska sunca. Čim se sunce spustilo blizu planinskog lanca na zapadu, omladinci, koji su se u međuvremenu vratili na balkone i krovove, počinjali su da viču: heja, heja.
<BR>&nbsp;&nbsp;&nbsp;&nbsp;&nbsp;Tada im se pridruživala i većina odraslih, mada su mnogi odlazili na obližnji breg; neki od starijih omladinaca i odraslih provodili su čitav taj dan penjući se po najbližoj planini. U Vakvahi, mnogi su tog dana išli na vrhove planine Ama Kulkun. Tamo su čekali da se pojavi mladi mesec, koji je kretao za suncem, ka zapadu. Oblaci i kiša su, naravno, često skrivali i mesec i sunce u to doba godine; ali oblaci i kiša su narodi neba, prema tome nije važno šta se vidi, važno je da budeš na visini i da gledaš uvis, ka nebesima.
<BR>&nbsp;&nbsp;&nbsp;&nbsp;&nbsp;Po zalasku i sunca i meseca Govornik Kuće Opsidijana zahtevao je od Meseca da ponese blagoslove Zemlje i zemaljskih naroda kroz Kuće Neba. Taj glas, samo jedan, značio je da su okončana tri dana Plesa Sveta. Možda su ljudi još neko vreme, u tišini, u sve gušćem mraku, 'čekali narod duge' koji se otiskuje sa planinskih strana u vazduh i hoda putevima vetra; ali pre potpunog mraka silazili su, odlazili kući i šaputali heja-napev, ulazeći kroz vrata svoga doma.
<BR>
<BR>&nbsp;&nbsp;&nbsp;&nbsp;&nbsp;DAN POSLE SVETA
<BR>&nbsp;&nbsp;&nbsp;&nbsp;&nbsp;Tri dana Plesa Sveta sadrže jednu vrstu preokretanja vremena: ples ide od posmrtne tuge, kroz rad i brak, do detinjstva i novorođenosti. Danom Posle Sveta ovo kretanje odlazi jedan korak dalje.
<BR>&nbsp;&nbsp;&nbsp;&nbsp;&nbsp;Ko god želi da pleše taj dan, odlazi rano ujutro do podzemne zgrade-lože Crne Tugle, gde su tri dana pre toga svetkovine počele. Onda članovi te Lože - obično malobrojni - povedu tu grupu do izvesnih mesta u pobočnim dolinama ili kanjonima, blizu nekog izvora ili kakve vode. To su sasvim neobeležena mesta na zemljištu, često samo nekoliko koraka u prečniku, ali ona predstavljaju 'ili odražavaju' pojedina mesta u Četiri Kuće, u Svetu Desne Strane - i to mesta koja su reverzna u odnosu na groblja: mesta porađanja, gde nerođeni čekaju da se rode.
<BR>&nbsp;&nbsp;&nbsp;&nbsp;&nbsp;Položaj i značaj ovih 'porođajnih terena', to jest rađališta, bili su deo nastavnog gradiva u Loži Crne Tugle.
<BR>&nbsp;&nbsp;&nbsp;&nbsp;&nbsp;Na jednom od rađališta članovi Lože pevali su i učili ostale slavitelje da pevaju, 'Sijanje sunca', pesmu koja je i rečima i melodijom povezana sa pesmom 'Odlaženje na zapad ka izlasku sunca' koja se peva umirućima i tek umrlim. 'Matrica' te pesme je reč hvavgepragu, sijanje sunca; od ostalih reči obično su pevane samo neke, ali retko sve, mada smo ih mi ovde sve naveli 'dobili smo ih napisane od Aldera iz Crne Tugle Sinšana'.
<BR>
<BR>&nbsp;&nbsp;&nbsp;&nbsp;&nbsp;Čekamo sunčanu dragu,
<BR>&nbsp;&nbsp;&nbsp;&nbsp;&nbsp;hvavgepragu.
<BR>&nbsp;&nbsp;&nbsp;&nbsp;&nbsp;Ona je na zračnom tragu,
<BR>&nbsp;&nbsp;&nbsp;&nbsp;&nbsp;hvavgepragu.
<BR>&nbsp;&nbsp;&nbsp;&nbsp;&nbsp;Lako dođe svakom gradu,
<BR>&nbsp;&nbsp;&nbsp;&nbsp;&nbsp;hvavgepragu.
<BR>&nbsp;&nbsp;&nbsp;&nbsp;&nbsp;Čekamo svetlanu mladu,
<BR>&nbsp;&nbsp;&nbsp;&nbsp;&nbsp;hvavgepragu.
<BR>
<BR>&nbsp;&nbsp;&nbsp;&nbsp;&nbsp;Smatralo se da su svi okeani i sve morske plaže rađališta i da bi nerođeni lako mogli biti tamo. Zato su uvek zbijane šale kad su mlade žene silazile na Najska Ušća - 'Šta je, sa čime si se ovog puta vratila?'
<BR>&nbsp;&nbsp;&nbsp;&nbsp;&nbsp;Sledeći odlomak deo je nastavnog gradiva u Ložama Crne Tugle i predaje se tokom Dana Posle Sveta.
<BR>
<BR>&nbsp;&nbsp;&nbsp;&nbsp;&nbsp;Pesak svih plaža na svim obalama, zrna peska na svim žalima svih obala sveta, životi nerođenih jesu, životi onih koji još postali nisu, životi koje rođenje tek čeka. Talasi mora i talasi okeana, mehurići pene na svim obalama, svi drhtaji i treptaji svetla, svetlucaji na svim valima svih mora, svaki sunčev zrak sa njih odbijen, sve su to životi iz Devet Kuća Života, koji preskaču od nestanka do nestanka bez prestanka.
<BR>
<BR>&nbsp;&nbsp;&nbsp;&nbsp;&nbsp;Pesma 'Unutrašnje more' na str. 390# takođe je u vezi sa ovim nastavnim gradivom.
</P></TD></TR></TABLE>
<P class="next">
<A HREF=p79.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
