<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>OSAM ŽIVOTNIH PRIČA
<P>&nbsp;&nbsp;&nbsp;&nbsp;&nbsp;Mnogo ljudi u Dolini saopštavalo je životne priče. Pisali su biografije i autobiografije i davali ih hejimama i ložama kao ponude, kao život na dar. Iako većinom sasvim banalne, predstavljale su 'šarku' ili presek privatnog, pojedinačnog, istorijski življenog vremena sa zajedničkim, bezličnim, cikličnim bivanjem-vremenom - dakle bile su spoj vremenskog i vanvremenskog, bile su sveti činovi.
<BR>&nbsp;&nbsp;&nbsp;&nbsp;&nbsp;Najduži odeljak ove knjige, priča Kamengatalice, jeste autobiografija. U ovom odeljku, kraće životne priče sakupljene su u skupinu, u hor Dolinskih glasova, muških i ženskih, mladih i starih.
<BR>&nbsp;&nbsp;&nbsp;&nbsp;&nbsp;Priča 'Voz', koju je dao sedmogodišnji Dovoljko iz Sinšana, tipična je kratka autobiografska ponuda: prepričava jedan događaj veoma važan u životu autora, sa punom uverenošću da će tu važnost osetiti i čitalac - da će priča, našim načinom rečeno, biti od značaja.
<BR>&nbsp;&nbsp;&nbsp;&nbsp;&nbsp;'Ona Sluša' 'ili 'Žena Koja Sluša'' ponuđena je hejimama Serpentine u Sinšanu kad je autorica uzela svoje srednje ime, ono koje će nositi tokom celog svog odraslog života, sve dok ne uzme ili ne dobije 'ako se to ikad desi' treće ime, poslednje.
<BR>&nbsp;&nbsp;&nbsp;&nbsp;&nbsp;Kao i mnoge prostodušne autobiografije bez književnih ambicija napisana je u trećem licu jednine.
<BR>&nbsp;&nbsp;&nbsp;&nbsp;&nbsp;U priči 'Junko-vrabac' autor koristi treće lice jednine da govori o sebi u prošlom vremenu, a prvo lice jednine kad govori u sadašnjem vremenu. Taj zapis o traganju za vizijom, u koje se upustio atleta duha, prikazuje nam neuspeh kao središnji događaj jednog života.
<BR>&nbsp;&nbsp;&nbsp;&nbsp;&nbsp;'Svetla praznina vetra', koju je Kulkuna od Telina-nae dao svojim hejimama, zapis je o doživljaju koji bismo mi nazvali vantelesni i posmrtni; tu se umiranje prikazuje kao središnji događaj u životu.
<BR>&nbsp;&nbsp;&nbsp;&nbsp;&nbsp;Pošto su mu lekari, živi i mrtvi, iz Lekarske Lože spasli život, Kulkuna im se istog časa pridružio; smatrao je da treba da vrati dug. Pred kraj Kamengatalicine priče vidimo drugu stranu tog tkanja; doktor koji je spasao neki život ima od tada, doslovno i u svakom pogledu, odgovornost za taj život - u istoj meri kao i roditelji koji su taj život začeli. U Lekarskoj Loži dug i davanje i uzimanje na veru bili su smrtno ozbiljna stvar.
<BR>&nbsp;&nbsp;&nbsp;&nbsp;&nbsp;'Belo drvo' je jedina prava biografija u ovoj skupini. Kad je neki prijatelj ili rođak smatrao da neki neispričani život zaslužuje da se ispriča, mogao ga je, kao u ovom slučaju, ispričati posle smrti te osobe.
<BR>&nbsp;&nbsp;&nbsp;&nbsp;&nbsp;'Priča Trećeg Deteta', koju je potpisao Pegavi Jarac iz Madidinua, iako ispričana u prvom licu jednine, možda je samo osvetoljubiva biografija o nekome, maskirana u autobiografiju; možda je i sasvim izmišljena; ili je nešto između ta dva. Ta rastresita, tripletska forma slobodnog stiha korišćena je za tugovanke, satire i skarednosti.
<BR>&nbsp;&nbsp;&nbsp;&nbsp;&nbsp;'Pas na vratima' beleži jednu viziju koja je počela kao san, a onda je u budnom stanju nastavljena; za ovo je korišćena tehnologija meditacije razvijena u hejimama. Iz naše perspektive, to je čisto mentalni izlet, fantazija, nije čak ni racionalizovana. Za autora i za dolinske čitaoce bio je to sasvim dovoljan zapis o jednom životu. Autor je dao taj tekst hejimama Crvene Tugle u Vakvahi, ali se nije potpisao.
<BR>&nbsp;&nbsp;&nbsp;&nbsp;&nbsp;Najzad, u 'Vizionarki', najdužem od ovih tekstova, Zlatnokrila Detlica iz Telina-nae prepričava svoj život sa znatnom iskrenošću i realizmom. Primerci tog rada čuvani su i u njenim hejimama u Telini i u Arhivu u Vakvahi. Možda su njeni kolege, učenjaci na Planini, zatražili od nje da taj tekst napiše, kao neku vrstu priručnika za druge ljude koji se nađu pod teretom darovitosti kao što je njena; jer ona pokušava da piše o jednoj temi koju Dolinci po pravilu nisu stavljali na papir, a to su osećanja i odnosi osobe koja se našla 'dobrovoljno ili ne' u položaju vizionara i o mestu 'velike vizije' u jednom običnom životu.
</P></TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
