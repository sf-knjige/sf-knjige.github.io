<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>II. ŽIVOTINJE PLAVE GLINE
<P>&nbsp;&nbsp;&nbsp;&nbsp;&nbsp;Prema dolinskom gledanju na svet, sve divlje životinje jesu Narod Neba, koji živi u Četiri Kuće - Smrti, Sna, Divljine i Večnosti; ali one životinje koje su pristale da budu lovljene, koje su se odazvale na lovčevo pevanje i došle na susret sa strelom ili ušle u klopku, dobrovoljno prelaze u Drugu Kuću Zemlje, Plavu Glinu, sa namerom da umru. Njihov pristanak na smrt je žrtvenske i sakramentalne prirode.
<BR>&nbsp;&nbsp;&nbsp;&nbsp;&nbsp;Svojom smrtnošću, pojedinačni jelen stupa u fizičku, materijalnu vezu sa ljudskim bićima i sa svim drugim bićima na Zemlji; međutim 'jelenstvo' ili Baš-Jelen je u metafizičkoj vezi sa ljudskom dušom i sa večitom vasionom bivanja. Ovo razlikovanje između jedinke i tipa bilo je od temeljnog značaja u dolinskoj misli, pa čak i u sintaksi keškog jezika.
<BR>&nbsp;&nbsp;&nbsp;&nbsp;&nbsp;Većina divljih životinja ostajala je skoro uvek u Divljini; prizemna veverica, šumski pacov, jazavac, poljski zec, divlja mačka, ptica pevačica, ptica lešinar, žaba krastača, buba, muva i sve ostale, ma koliko dobro poznate, voljene ili štetne, nisu prelazile u Kuću Života, kod ljudskih bića. Tu postoji odnos zasnovan u osnovi na pitanju ko jede koga. Oni koje mi ne jedemo, ili oni koji jedu nas, nisu s nama u srodstvu na onaj isti način kao oni koje jedemo.
<BR>&nbsp;&nbsp;&nbsp;&nbsp;&nbsp;Na severozapadnom zidu plavoglinskih hejima slikali su lik jelena, na jugozapadnom poljskog zeca, a na tavanici blizu merdevinskog ulaza prepelicu. Te tri slike predstavljale su Održavaoce te Kuće.
<BR>&nbsp;&nbsp;&nbsp;&nbsp;&nbsp;Odrasli ljudi redovno su lovili samo jelena, poljskog zeca i divlju svinju, radi hrane, krzna i kože, kao i da bi ograničili njihovo množenje. Sve te tri vrste bile su u Dolini i okolnim zemljama veoma namnožene, a u vršnim godinama predstavljale su veliku nevolju za ratare, vrtlare i vinare. Svinje su bile naročito žestok i uporan takmac u borbi za žir, cenjeni sakupljački plod. Bile su i opasne, pa se smatralo da je u redu loviti ih u ma koje doba.
<BR>&nbsp;&nbsp;&nbsp;&nbsp;&nbsp;Osim te tri, postojala je samo još jedna stvarno lovljena vrsta životinja. To su bila divlja goveda. Njihova krda ponekad su putovala travnatim padinama zapadno od Unutrašnjeg mora, a lovci su kretali za njima pretežno iz želje za pustolovinom ili sportom, jer se Dolincima govedina nije mnogo sviđala. Sa tim mesom se postupalo kao sa jelenskim; najvećim delom je rezano u tanke dugačke komade koji su sušeni tako da su se dobijali takozvani džerki-štapići.
<BR>&nbsp;&nbsp;&nbsp;&nbsp;&nbsp;Čopori divljih pasa bili su izuzetno opasni za ljude i domaće životinje. Čim bi bilo primećeno da takav čopor ulazi u planinske lance oko doline, ljudi su kretali u lov sa naumom da ga potpuno unište. Obično je za to upućivana grupa iz Lovačke Lože, ali ti mesožderni psi nisu smatrani lovinom u sportskom smislu reči. Nisu ni medvedi. Medved uopšte, Plesač Kiše, Brat Smrti, bio je Održavalac svoje sopstvene Kuće, Šeste Kuće. Ali kad je neki pojedinačni medved počinjao da se ponaša 'izgubljeno' ili 'ludo', da se vrzma oko pašnjaka i polja u blizini nekog grada, ili da plaši ljude u letnjikovcima u brdima i da krade hranu od njih, govorilo se da je 'ušao u Kuću Plave Gline', što je značilo da može biti lovljen i ulovljen, a njegovo meso jedeno.
<BR>&nbsp;&nbsp;&nbsp;&nbsp;&nbsp;Što se tiče ptica, prepelica je uvek nazivana lovnom divljači i bila je omiljen lik u plavoglinskoj metaforici i pesništvu, ali u stvarnosti kao da su samo mala deca, pa i ona retko, išla u lov na prepelice; neki ljudi su, opet, držali prepelice u zatvorenim ptičarnicima i tovili ih da bi ih jeli, ili su jeli njihova jaja. Prepelica crvenih nogu 'zvana čukar' i fazan bili su naročito cenjeni zbog perja. Divlja patka, givlja guska i nekoliko vrsta golubova živeli su u Najskoj dolini i išli u seobu kroz nju, naročito u močvarama u donjem toku reke, u ogromnom broju. Te ptice lovljene su i hvatane zamkama, radi hrane, ali su i gajene kao domaće 'vidi odeljak 'Životinje Opsidijana''.
<BR>&nbsp;&nbsp;&nbsp;&nbsp;&nbsp;Slatkovodne ribe u reci Na i u potocima bile su male i grube, ali pošto su, kao i slatkovodni rakovi i žabe, bile cenjena hrana, smatralo se da žive u Drugoj Kući. Okeanske ribe uglavnom su dobavljane trampom, a ne hvatane, zato što je malo koji Dolinac želeo da ima ikakve veze sa čamcima i dubokom vodom. Postojale su Ribarske Lože u gradovima Donje, ili Niže, Doline; one su ponekad sakupljale školjke po morskim plažama, ali korišćenje tih školjki za ishranu bilo je opasno zbog 'crvenih plima' na Pacifiku i zbog zaostale zagađenosti okeana.
<BR>&nbsp;&nbsp;&nbsp;&nbsp;&nbsp;Smatrano je da ribe imaju neku predrasudu protiv muškaraca: "Za nju se dižem, za njega se krijem". Veliki deo ribolova na reci Na i na njenim pritokama obavljale su, udicama i ručnim mrežama, stare žene.
<BR>&nbsp;&nbsp;&nbsp;&nbsp;&nbsp;Pravila o lovačkom oružju bila su u Lovačkoj Loži stroga: puške su se mogle upotrebljavati za lov na medvede, divlje pse i divlje svinje; u svim ostalim slučajevima, alati tog zanata bili su luk i strela, zamka i praćka. Govorilo se da je lov 'umetnost tišine'.
<BR>&nbsp;&nbsp;&nbsp;&nbsp;&nbsp;Lov radi hrane i kože bio je prvenstveno dečji posao. Svoj maloj deci i dečacima u mladalačkom dobu u Loži Zalivskog Lovora, bilo je dozvoljeno da love zečeve, oposume, veverice sa drveća, divlje himpije i drugu sitnu divljač i jelene; za uspehe u lovu dobijali su pohvale. Bilo im je zabranjeno da love prizemnu vevericu 'koja je još bila prenosilac crne kuge', a samo stariji dečaci mogli su dobiti puške i pridružiti se istrebljivačkom lovu na divlje pse ili divlje svinje. Devojčice su, ulaskom u devojaštvo i u Ložu Krvi, prestajale da love. Žene koje su živele u izdvojenim letnjikovcima i šumske usamljenice, takozvane 'šumkinje', mogle su puškom ili zamkom hvatati zečeve i jelene radi hrane, ali one su bile izuzeci od pravila. Ako je neki odrasli muškarac, dakle onaj koji je prerastao Ložu Lovora i dospeo u godine za ženidbu, ipak nastavljao mnogo da se bavi lovom, držalo se da je detinjast ili da ne ume da se snađe. Lov se, uopšteno govoreći, nije smatrao prikladnim ponašanjem za odraslu osobu.
<BR>&nbsp;&nbsp;&nbsp;&nbsp;&nbsp;Svi lovci imali su odgovornost pred Lovačkom Ložom i bili su podvrgnuti oštrom i stalnom nadzoru. Ako neki lovac - dete ili odrastao muškarac - ne bi propisno odrao i očistio svoj ulov, raspodelio meso, kožu i tako dalje, kako dolikuje, i uklonio otpatke, držali bi mu pridike ili bi ga ismejavali kao nesposobnog. Ako bi lovac ubijao preterano, ili bez veoma dobrog objašnjenja šta će mu toliko hrane, kože, ili krzna, izložio bi se opasnosti da izbije na zao glas kao psihotik, 'ludi' čovek, 'izgubljen', poput opasnog medveda. Lovačka Loža vršila je jak društveni pritisak na pojedince koji su prekoračivali ta etička ograničenja.
<BR>&nbsp;&nbsp;&nbsp;&nbsp;&nbsp;U isto vreme, pošto je lov od strane odraslih ljudi bio smatran donekle sramotnim, lovac je dobijao nagradu u vidu stvarnog razumevanja i divljenja samo unutar Lovačke Lože i, ako je bio Plavoglinac, u svojim hejimama. Jer tu veza Kuće sa lovcem i lovljenim nije bila stidna, nego sveta.
<BR>&nbsp;&nbsp;&nbsp;&nbsp;&nbsp;Prepelica i jelen nebrojeno puta su slavljeni u pesništvu, plesu i likovnoj umetnosti hejima Plave Gline; poistovećenje sa njima bilo je daleko bliže nego sa ostalim životinjama, one su bile voljene na jedan način kako to ni domaće životinje nisu. Bila je to prisnost druge vrste. Lovna divljač bila je spoj između Divljine i ljudske duše; a lovac je bio, baš zato što se smatralo da nije baš u potpunosti ljudsko biće, i saučesnik i žrtva u jednom zaista misterijskom činu, zajedno sa životinjom koju je ubio. Smisao svetog kao opasnog, svetinje kao prekršaja, podrazumevao se u plavoglinskim životinjskim plesovima i lovačkim pesmama. Navodimo tri odlomka takvih pesama.
<BR>
<BR>&nbsp;&nbsp;&nbsp;&nbsp;&nbsp;Aoj zide naše Kuće prvi
<BR>&nbsp;&nbsp;&nbsp;&nbsp;&nbsp;mi smo tebe pravili od krvi.
<BR>&nbsp;&nbsp;&nbsp;&nbsp;&nbsp;Lepili smo od blata i gline
<BR>&nbsp;&nbsp;&nbsp;&nbsp;&nbsp;i od krvi kad jelenu line.
<BR>
<BR>&nbsp;&nbsp;&nbsp;&nbsp;&nbsp;Crven izvor, brzo lije,
<BR>&nbsp;&nbsp;&nbsp;&nbsp;&nbsp;putnik žedan s njega pije.
<BR>&nbsp;&nbsp;&nbsp;&nbsp;&nbsp;Jelen-ženo, jesi znala,
<BR>&nbsp;&nbsp;&nbsp;&nbsp;&nbsp;košuta je onde pala.
<BR>
<BR>&nbsp;&nbsp;&nbsp;&nbsp;&nbsp;Ja ti dajem ruku, pamet, moju strelu tvome telu,
<BR>&nbsp;&nbsp;&nbsp;&nbsp;&nbsp;ti mi daješ krv i meso, tvoju kožu mome nožu.
<BR>&nbsp;&nbsp;&nbsp;&nbsp;&nbsp;Ti si meni život, ja sam tebi mrenje.
<BR>&nbsp;&nbsp;&nbsp;&nbsp;&nbsp;Na istom izvoru naše je ispunjenje.
<BR>
<BR>&nbsp;&nbsp;&nbsp;&nbsp;&nbsp;'Drugi primeri lovačkih i ribarskih pesama nalaze se u odeljku 'Kako umreti u Dolini'.'
</P></TD></TR></TABLE>
<P class="next">
<A HREF=p72.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
