<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>HRABRI ČOVEK
<P>&nbsp;&nbsp;&nbsp;&nbsp;&nbsp;Bio jednom jedan izuzetno hrabar čovek. Taj je išao opasnosti ususret. Kad je bio dečak i živeo u Kastoha-nai, otišao je sa još jednim detetom da bere borovnice i to drugo dete, koje je išlo napred, naišlo je rukom na zmiju zvečarku i ostalo ukočeno od straha. A ovaj dečak je, bez ikakvog alata ili oruđa, dohvatio zmiju iza glave tako da se nije mogla okrenuti da ga ujede, pa je onda zamahao njome ukrug i hitnuo je preko žbunja, u daljinu.
<BR>&nbsp;&nbsp;&nbsp;&nbsp;&nbsp;Kad je još nosio nebojenu odeću, divlje svinje su sišle iz severoistočnih zemalja u ogromnim čoporima; jele su sav žir za sakupljanje. Zbog njih je ljudskom narodu zalaženje u šume i brda postalo vrlo opasno. Taj mladi čovek je odlazio sam da lovi divlje svinje, bez pasa, i to upotrebljavajući luk i strele, a ne pušku. Ubio ih je grdno mnoštvo, toliko mnogo da je narod morao da ide da mu pomaže u donošenju koža za štavljenje. Kad je bio u Loži Lovora, popeo se na Palisadne, pa čak i na Nadneti Vrh bez konopca; jedno godišnje doba proveo je sa narodom Falares, ploveći malim brodovima po dubokom moru.
<BR>&nbsp;&nbsp;&nbsp;&nbsp;&nbsp;Postao je član Lože Nalazitelja, pa je putovao daleko i široko, video mnogo naroda i prošao mnogo mesta, preko Unutrašnjeg mora i preko Svetlosnog planinskog lanca. Tri godine proveo je na obalama Omornskog mora, jer je preplovio Raselinu ili Moreuz i stigao u pustinje, velike kanjone i planine Nebeskog planinskog lanca. U mestima velike pustoši, gde su oni oko njega bili brižni i uznemireni, on nije osećao ni brigu ni strah. Dešavalo se da legne i nasloni glavu na kamen ispod koga je škorpion i da obojica spavaju. Zalazio je dobrovoljno, sam, u otrovane oblasti, ali, pošto nije bio zbunjen brigom, niti je strahom bio nateran na brzanje, nijednom nije načinio štetu ni sebi ni drugima. Koristeći karte i upućivače koje mu je davala Berza i oslanjajući se na svoja tačna i neustrašiva istraživanja, pronašao je ležišta kalaja, bakra i drugih vrednih minerala. Od tad je njegovo ime bilo Zvono, zato što su pohodi u kojima je on učestvovao donosili tolike količine metala da je Kovačka Umetnost mogla da pravi mnogo bronze i od nje da izliva zvona za ovce, goveda i muzičare. Zvona izlivena od bronze daju najslađe i najsloženije tonove i zato su ga ljudi zvali tum imenom, poklon-imenom.
<BR>&nbsp;&nbsp;&nbsp;&nbsp;&nbsp;Posle nekoliko velikih putovanja bio je spreman da se malo skrasi i ubrzo se oženio jednom ženom iz Pete Kuće, pošto je on sam bio iz Četvrte. Živeli su zajedno u njenoj kući, zadovoljni; on je izučavao sa Nalaziteljima i u Berzi u Vakvahi, a ona je bila majstor-vinar u Vinarskoj Umetnosti. A onda je ona zatrudnela i trudnoća je pošla na zlo. U petom mesecu je pobacila, a posle pobačaja se nije oporavila. Krvarila je, mršavila je, vrlo malo je jela i spavala. Lekari nisu našli razlog za hirurški zahvat, a lekovi nisu pomagali. Održano je dovođenje-unutra, ali ona nije mogla da peva. Jednog dana Zvono uđe u kuću i nađe je gde leži sama, nejaka i uplakana. Ona reče: "Zvono, umreću."
<BR>&nbsp;&nbsp;&nbsp;&nbsp;&nbsp;On reče: "Ne, nije tako. Nećeš."
<BR>&nbsp;&nbsp;&nbsp;&nbsp;&nbsp;Ona reče: "Bojim se."
<BR>&nbsp;&nbsp;&nbsp;&nbsp;&nbsp;On reče: "Strah je beskoristan. Nemaš se čega bojati."
<BR>&nbsp;&nbsp;&nbsp;&nbsp;&nbsp;"Zar se ne treba bojati smrti?" reče ona.
<BR>&nbsp;&nbsp;&nbsp;&nbsp;&nbsp;"Smrti se ne treba bojati", reče on.
<BR>&nbsp;&nbsp;&nbsp;&nbsp;&nbsp;Ona se okrete od njega i nastavi da plače tiho.
<BR>&nbsp;&nbsp;&nbsp;&nbsp;&nbsp;Nekoliko dana kasnije, on opet dođe, a ona vrlo slaba; ne može ruku da podigne.
<BR>&nbsp;&nbsp;&nbsp;&nbsp;&nbsp;On reče: "Čuj, ženo moja: ako se ti plašiš da umreš, učiniću to ja za tebe."
<BR>&nbsp;&nbsp;&nbsp;&nbsp;&nbsp;Te reči je navedoše da se osmehne. Ona reče: "Nerazumniče hrabri!"
<BR>&nbsp;&nbsp;&nbsp;&nbsp;&nbsp;On reče: "Umreću za tebe, ženo moja."
<BR>&nbsp;&nbsp;&nbsp;&nbsp;&nbsp;"To niko ne može", reče ona.
<BR>&nbsp;&nbsp;&nbsp;&nbsp;&nbsp;"Sa tvojim pristankom, ja to mogu", reče on.
<BR>&nbsp;&nbsp;&nbsp;&nbsp;&nbsp;Ona pomisli da on još ne shvata da ona umire. Izgledao joj je kao dete. Ona reče: "Imaš moj pristanak."
<BR>&nbsp;&nbsp;&nbsp;&nbsp;&nbsp;On je čučao pored kreveta; sad ustane. Protegne se tako da su mu i ruke i noge postale opružene, a lice okrenuto gore. Onda glasno poviče nagore: "Dođi, majko! Dođi, oče! Dođite iz te Kuće, dođite meni ovamo iz te padajuće Kuće!"
<BR>&nbsp;&nbsp;&nbsp;&nbsp;&nbsp;Onda spusti pogled ka svojoj ženi, pa veli: "Molim te, ne zovi me više onim imenom kojim sam bio zvan; sa tvojom saglasnošću, dao sam ga i ono je otišlo. Jedino ime koje sada imam jeste Medved."
<BR>&nbsp;&nbsp;&nbsp;&nbsp;&nbsp;Onda raširi posteljinu u toj sobi, u kutu i leže.
<BR>&nbsp;&nbsp;&nbsp;&nbsp;&nbsp;Te noći je počela kiša. Velika oluja je došla sa severozapada, munje su tukle po šumi i gradu, grmljavina se valjala od jednog do drugog planinskog lanca, a kiša je padala tako da između njenih kapi vazduha nije ni bilo. Rušila je ptice iz gnezda i davila veverice u njihovim jazbinama, te noći.
<BR>&nbsp;&nbsp;&nbsp;&nbsp;&nbsp;Pri svakom udaru groma, čovek koji je rekao da se zove Medved jauknuo je po jednom. Pri svakom sevu munje skrivao je lice, ječeći. Njegova žena se toliko zabrinula zbog njegovog ponašanja, da je zamolila svoju sestru da joj pomogne da premeste njenu krevetninu do njegove; držala ga je za ruku, ali nije uspevala da ga umiri. Poslala je sestru da dovede njegovu majku. Majka dođe iz svog domaćinstva i upita ga: "Šta ti je, Zvono? Šta nije u redu sa tobom?"
<BR>&nbsp;&nbsp;&nbsp;&nbsp;&nbsp;Nije im odgovarao, ležao je drhteći i skrivajući se. Najzad se njegova žena doseti da je on rekao da ga treba zvati imenom Medved. Reče: "Medvede! Zašto činiš tako?"
<BR>&nbsp;&nbsp;&nbsp;&nbsp;&nbsp;Onda on reče: "Plašim se."
<BR>&nbsp;&nbsp;&nbsp;&nbsp;&nbsp;"Čega se plašiš?"
<BR>&nbsp;&nbsp;&nbsp;&nbsp;&nbsp;"Mreti moram."
<BR>&nbsp;&nbsp;&nbsp;&nbsp;&nbsp;Njegova majka reče njegovoj supruzi: "Zašto on to kaže?"
<BR>&nbsp;&nbsp;&nbsp;&nbsp;&nbsp;Ona odgovori: "Rekao je da će umreti za mene. Pristala sam."
<BR>&nbsp;&nbsp;&nbsp;&nbsp;&nbsp;Majka i sestra rekoše: "To niko ne može."
<BR>&nbsp;&nbsp;&nbsp;&nbsp;&nbsp;Supruga mu reče: "Slušaj. Ne pristajem! Ako sam dala saglasnost, povlačim je!"
<BR>&nbsp;&nbsp;&nbsp;&nbsp;&nbsp;Ali on je ne ču. Zatutnjala je grmljavina, a kiša je grunula po krovu i prozorima.
<BR>&nbsp;&nbsp;&nbsp;&nbsp;&nbsp;Padala je kiša celu noć i ceo sledeći dan i sledeće noći i dan posle toga. Dno Doline bilo je poplavljeno i voda je bila visoka kao čovek, od Unmalina do Kastoha-nae.
<BR>&nbsp;&nbsp;&nbsp;&nbsp;&nbsp;Čovek koji je rekao da se zove Medved ležao je dok je padala, drhtao je i skrivao se, nije jeo niti je spavao. Njegova supruga je ostajala uz njega, trudeći se da ga neguje i smiruje. Ljudi iz Lekarske Lože su dolazili, ali on nije hteo da razgovara sa njima niti da čuje njihovu pesmu; pokrivao je šakama uši, ječeći.
<BR>&nbsp;&nbsp;&nbsp;&nbsp;&nbsp;U varoši ljudi počeše govoriti: "Taj hrabri čovek umire za svoju ženu, on umesto nje umire." Izgledalo je da se upravo to i dešava, ali niko nije znao da li se to može uraditi i da li treba tako nešto raditi.
<BR>&nbsp;&nbsp;&nbsp;&nbsp;&nbsp;Dolazili su ljudi iz Lože Madrone i sedeli uz njegovu postelju, zajedno sa njegovom suprugom. Razgovarali su sa njim, govorili su: "Slušaj. Predaleko ideš. Trebalo je da se plašiš takvog poduhvata."
<BR>&nbsp;&nbsp;&nbsp;&nbsp;&nbsp;On je plakao glasno. Rekao je: "Sad je prekasno. Sad se plašim!"
<BR>&nbsp;&nbsp;&nbsp;&nbsp;&nbsp;Oni rekoše: "Možeš se vratiti."
<BR>&nbsp;&nbsp;&nbsp;&nbsp;&nbsp;On je opet plakao i rekao: "Nikad nisam poznavao medveda. Sad sam ja medved."
<BR>&nbsp;&nbsp;&nbsp;&nbsp;&nbsp;Najzad prestade kiša, vode se vratiše u reku i vremenske prilike se nastaviše kao što je uobičajeno. Ali taj čovek nikada više nije ustao. Samo je ležao drhteći, a jeo nije ništa. Najzad mu creva popustiše i on poče krvariti iz čmara i osećati bolove. Jaukao je i vrištao. Tako je snažan i zdrav bio, da mu je dugo trebalo da umre. Posle četrnaest dana izgubio je sposobnost govora, a četiri dana potom počeli su da pevaju pesme Odlaženja na zapad ka izlasku sunca, u njegovoj sobi, ali on je ipak živeo još devet dana, slep, cvileći, pre nego što je umro sasvim.
<BR>&nbsp;&nbsp;&nbsp;&nbsp;&nbsp;Posle njegove smrti njegova žena je pokušala da promeni ime, nazivala je sebe imenom Kukavica, ali većina ljudi odbijala je da je zove tako. Vratilo joj se prilično dobro zdravlje i doživela je starost. Svake godine na svečanosti Ožaljivanja na Svetskom Plesu bacala je njegova imena na vatru, njegova prva imena, pa ime Zvono i najzad ime Medved; iako se imena spaljuju samo jednom, nju niko nije sprečavao da ovo čini, zbog tog imena i zbog onoga što je on njoj učinio. Dugo je to tako trajalo, pa se zato i priča pamtila dugo, čak se pamti, evo, i sad, iako je mnogo vremena prošlo od kad je umrla i ona.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
