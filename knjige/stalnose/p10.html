<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEKE PRIČE KOJE SU ISPRIČANE GLASNO JEDNE VEČERI U SUVOJ SEZONI U LETNJIKOVCU IZNAD SINŠANA
<P>&nbsp;&nbsp;&nbsp;&nbsp;&nbsp;Dakle, bila Kojotkinja u svetu i išla, znaš, i sretne dedu Medu.
<BR>&nbsp;&nbsp;&nbsp;&nbsp;&nbsp;"Ja ću s tobom", veli Kojota.
<BR>&nbsp;&nbsp;&nbsp;&nbsp;&nbsp;Meda kaže: "Ne, molim te, nemoj sa mnom. Ne želim da dođeš. Sakupiću sve medvede pa ćemo u rat protiv ljudskih bića. Nije mi volja da ti pođeš."
<BR>&nbsp;&nbsp;&nbsp;&nbsp;&nbsp;Reče Kojota: "Uuu, pa to je strašno, strava je tako nešto uraditi. Poginućeš, izginuće. Nemoj ratovati, molim te, ne ratuj! Svi treba da živimo u miru i da se volimo!" Dok je to pričala, krala je muda Medi, odsecala ih je opsidijanskim nožem koji je maznula iz Doktorske Lože, a nož je toliko oštar bio da Medo nije ništa osetio.
<BR>&nbsp;&nbsp;&nbsp;&nbsp;&nbsp;Kad je završila, klisnula je, odnoseći medvedova muda u jednoj kesi. Otišla je do mesta gde su ljudska bića bila. Ljudi su pušili duvan i pevali, pravili barut i metke, čistili puške, spremali se za rat sa medvedima. Kojota ode do njihovog generala, pa će reći: "Uuu, ala ste vi hrabri, vi junaci, vi pravi ratnici! Kakvu hrabrost imate, idete u rat protiv medveda, a imate samo puške!"
<BR>&nbsp;&nbsp;&nbsp;&nbsp;&nbsp;Taj se čovek zabrine, pa kaže: "A šta oni imaju od oružja?"
<BR>&nbsp;&nbsp;&nbsp;&nbsp;&nbsp;Kojotica će: "Imaju tajna oružja, ne mogu ti kazati." A kad se istinski zabrinuo, ona će: "Imaju ogromne puške iz kojih ispaljuju čarobne metke od kojih ljudi postaju medvedi. Donela sam dva takva", i pokaže mu testise medveda.
<BR>&nbsp;&nbsp;&nbsp;&nbsp;&nbsp;Svi ratnici dođoše, pogledaše i rekoše: "Šta ćemo sad?"
<BR>&nbsp;&nbsp;&nbsp;&nbsp;&nbsp;Kojotica reče: "Pa, evo šta bi trebalo da uradite sad. Trebalo bi da vaš general ispali svoje čarobne metke na medvede pa da se oni pretvore u ljude."
<BR>&nbsp;&nbsp;&nbsp;&nbsp;&nbsp;Ali general reče: "Ama, ne. Isterajte ovu kojošturu odavde, samo nam pravi sranje!" Pripucaju oni na Kojotu, a ona utekne.
<BR>&nbsp;&nbsp;&nbsp;&nbsp;&nbsp;Počne rat. Međedi su imali srca i kandže, ljudi duvanski dim i puške. Ljudi pogodiše i poubijaše sve medvede jednog za drugim, sve sem poslednjih četiri-pet, koji su kasno stigli u rat, pa su mogli i da pobegnu. Pobegnu oni i posakrivaju se po divljini.
<BR>&nbsp;&nbsp;&nbsp;&nbsp;&nbsp;Tamo sretnu Kojotkinju.
<BR>&nbsp;&nbsp;&nbsp;&nbsp;&nbsp;"Pa zašto to učini, Kojoto?" rekoše joj. "Zašto nam ne pomože? Ništa nisi uradila osim što si ukrala jaja našem najboljem borcu!"
<BR>&nbsp;&nbsp;&nbsp;&nbsp;&nbsp;Kojota reče: "Da sam uspela i onom ljudskom čoveku da maznem jaja, sve bi dobro bilo. Slušajte. Ljudi se jebu suviše često i razmišljaju suviše brzo. Vi, medvedi, jebete se samo jednom godišnje, a spavate mnogo i premnogo. Nemate vi izgleda protiv njih. Ostanite ovde sa mnom. Ne bih rekla da je rat pravi način da se živi sa tim narodom."
<BR>&nbsp;&nbsp;&nbsp;&nbsp;&nbsp;I tako medvedi ostanu u divljini. Većina životinja je ostala u divljini sa Kojoticom. Ali mravi ne. Oni su bili rešeni da ratuju protiv ljudskog roda i to su činili i to evo i sad čine.
<BR>
<BR>&nbsp;&nbsp;&nbsp;&nbsp;&nbsp;'Drugi govornik:' Jeste, jeste, stvarno. A Žena Buva, ona je Kojoti stara drugarica, eto, znate, one žive zajedno. Ona svu svoju dečicu šalje u napade na kuće ljudi. Kaže: "Idite da ih zasvrbi, idite da njihovu decu malo svrbne - malo svrbne!" 'Govornik malo zagolica jedno dete, a ono podvrisne.'
<BR>&nbsp;&nbsp;&nbsp;&nbsp;&nbsp;'Treći govornik.' E, da, da. Onda, znate, bilo je ono vreme, takođe u svetu, kad je Kojotkinja rekla Psu: "Ljuta sam što je taj ljudski narod pobedio u ratu sa medvedima. Idite u njihov grad i ubijte onoga, onoga njihovog generala."
<BR>&nbsp;&nbsp;&nbsp;&nbsp;&nbsp;Pas je pristao. Otišao je u ljudski grad. Ali tamo, u onom domaćinstvu gde je taj general živeo, žene dadoše psu meso, povadiše mu krpelje iz ušiju, počeše ga gladiti po glavi, pripitomiše ga. Onda, kad bi govorile "Lezi", on bi legao, kad bi govorile "Dođi" on bi dolazio. Taj pas je izneverio Kojoticu. Pridružio se ljudskom narodu.
<BR>&nbsp;&nbsp;&nbsp;&nbsp;&nbsp;'Razgovor neko vreme luta, a mlađu decu hvata dremež. Kad legnu na spavanje na tremu letnjikovca, neko od starijih ljudi izvesno vreme peva dvonotni napev. Posle ovoga nastupaju tišina i pesma cvrčaka. Onda prvi govornik opet počinje.'
<BR>&nbsp;&nbsp;&nbsp;&nbsp;&nbsp;Taj čovek, znate, taj general što je pobio medvede, e, pa, htelo mu se da i njegovi sinovi budu generali rata, kao on, junaci. Smatrao je da se junaštvo njegove duše nalazi u mudima. Možda je tu pomisao dobio od Kojotice. Zato ih je sam sebi odsekao i stavio svako mudo u po jednu bakrenu lopticu; sam je te dve loptice izradio, a svaka se sastojala od dve polovine koje su se mogle zavrtnjima povezati jer su imale odgovarajuće navoje. Onda je obojici svojih sinova dao po jednu. Rekao je: "Čak i ako budete upola onakvi muškarci kao što sam bio ja, biće dovoljno. Bićete neustrašivi, osvajaćete, ubijaćete svoje neprijatelje." Eto šta je on rekao njima.
<BR>&nbsp;&nbsp;&nbsp;&nbsp;&nbsp;Samo, njegovi sinovi nisu u to poverovali. Svaki je mislio da su mu oba muda potrebna.
<BR>&nbsp;&nbsp;&nbsp;&nbsp;&nbsp;Jedan od njih ode drugome u kuću, noću, sa nožem. A onaj drugi ga je čekao tamo, isto sa nožem. Oni jedan na drugoga, pobodu se, i nastave se bosti i seći, dok najposle ne umru oba od krvarenja. Ujutru - obojica mrtvi. Iziđe starac iz svoje kuće, vidi krv na stazama, krv na stepenicama, ljude koji plaču, i vidi svoje sinove zgurene, krute i mrtve. Razbesni se on, u silnu jarost padne, stane vikati: "Vraćajte mi moja muda!"
<BR>&nbsp;&nbsp;&nbsp;&nbsp;&nbsp;Međutim, supruge tih sinova su već bile izbacile muda iz loptica. Bacile su muda na brdo lešinara, sa kasapskim otpacima, jer su muda već počela smrdeti. Zato, kad je matori počeo da se dernja, one rekoše jedna drugoj: "Šta ćemo?" Pa opraše unutrašnjost tih bakarnih loptica što ih je on napravio i zavariše ih da ostanu večno zatvorene 'mada je moguće i da su ih lepkom zalepile' i dadoše ih starome.
<BR>&nbsp;&nbsp;&nbsp;&nbsp;&nbsp;"Evo, na, to su ti tvoja dragocena muda, taste", rekoše. "Bilo bi dobro da ih prišiješ natrag tamo gde pripadaju. Sva deca tvojih sinova su devojčice, muda im ne trebaju."
<BR>&nbsp;&nbsp;&nbsp;&nbsp;&nbsp;I tako matori prišije bakarne loptice sebi između nogu i počne svuda da se šeta sa njima. A one zvekeću, klepeću. Govorio je: "Čim se bude u ovom gradu rodio pravi general rata, daću mu ih." Ali ta muda nisu bila ništa, bila su prazne loptice. Kad je starac umro, sahranili su te dve loptice zajedno sa njegovim pepelom.
<BR>&nbsp;&nbsp;&nbsp;&nbsp;&nbsp;'Treći govornik.' Jest, jest, uistinu. Posle je Kojotica došla i iskopala ih.
<BR>&nbsp;&nbsp;&nbsp;&nbsp;&nbsp;'Drugi govornik.' Tako je, baš je tako. Onda ih je nosila kao minđuše kad je plesala Mesec.
<BR>
<BR>&nbsp;&nbsp;&nbsp;&nbsp;&nbsp;PRIMEDBA PREVODIOCA. Bilo je jasno da je priča o ratu sa medvedima bila, u izvornom obliku, poznata prisutnim odraslim slušaocima. Oni su izražavali svoje pohvalno mišljenje mrmljanjem i smehom, ali to su bile samo pohvale zbog dosetljivo sročenih rečenica. Činilo se da je i priča o Psu skraćena verzija dobro znane priče. Da li je priča koju su ispričali posle odlaska mlađe dece na spavanje bila varijacija na dobro znanu temu, ili je bila u celosti improvizovana, ili nešto između toga dvoga, ne znam; moj je utisak bio da slušaoci ne znaju šta će se u priči dogoditi i da sarađuju, svojim smehom i dobacivanjem, u izmišljanju i izvođenju priče.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
