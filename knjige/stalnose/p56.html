<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NEKI KRATKI DOLINSKI TEKSTOVI
<P>&nbsp;&nbsp;&nbsp;&nbsp;&nbsp;SOVA, KOJOTA, DUŠA.
<BR>
<BR>&nbsp;&nbsp;&nbsp;&nbsp;&nbsp;Iz Biblioteke u Vakvahi.
<BR>
<BR>&nbsp;&nbsp;&nbsp;&nbsp;&nbsp;Sova je letela po mraku. Njena krila nisu stvarala zvuk. Nije bilo nikakvog zvuka. Sova reče samu sebe samoj sebi: "Hu, hu, hu, hu." Sova čuje sebe; zato zvuk jeste; zvuk ulazi u vreme onda, četiri puta.
<BR>&nbsp;&nbsp;&nbsp;&nbsp;&nbsp;Zvuk se širi u krugovima po vodama tame, po vazdusima tame, širi se u kružnim, otvorenim putanjama ka spolja, iz otvorenih usta sove. Kao žabokrečina i odlomljene grančice i krila insekata na barskoj vodi, stvari nastaju, pogurane tim krugovima koji se kreću ka spolja. Blizu sovinih usta zvuk je jak, pa se stvari kreću brzo i čvrsto i jasno se razaznaju i jake su. Što dalje idu, krugovi postaju sve veći, ali sve slabiji, pa tamo nastaju stvari koje su spore, izmešane i polomljene. Ali sova je letela dalje i sve dalje, osluškujući i loveći. Jedno nije sve, a jednom nije uvek. Sova nije sve, nego je samo sova.
<BR>&nbsp;&nbsp;&nbsp;&nbsp;&nbsp;Kojota je klipsala kroz mrak, vrlo tužna, usamljena. Nije bilo ničeg za jelo u tom mraku, ničeg za gledanje, nikakvog puta ni načina. Kojota je sela u mrak i počela zavijati: "Jauu, jauu, jauu, jauu, jauu." Kojota čuje sebe; zato smrt jeste; smrt ulazi u vreme onda, pet puta.
<BR>&nbsp;&nbsp;&nbsp;&nbsp;&nbsp;Smrt sija. Stvara sjaj. Smrt je stvorila blistanje u vodi, blistanje u vazduhu, blistanje u bitisanju. Blizu Kojotinog srca sjaj je silan i stvari postaju jake i tople i pale se. Dalje od njenog srca, stvari su izgorele, slabe, nejasne i hladne. Kojota je krenula dalje i još ide, lovi živa bića i jede mrtva. Kojota nije ni život ni smrt, nego je samo jedna ženka kojota.
<BR>&nbsp;&nbsp;&nbsp;&nbsp;&nbsp;Pevanje duše i njen sjaj, idu ka spolja, ka hladnoći i mraku. Duša ućutana i hladna prilazi ka unutra, ka sijanju, ka pevanju uz vatru. Sova leti bez zvuka; kojota ide po mraku; duša miruje i sluša.
<BR>
<BR>&nbsp;&nbsp;&nbsp;&nbsp;&nbsp;*Muzička notacija kod Keša
<BR>
<BR>&nbsp;&nbsp;&nbsp;&nbsp;&nbsp;LIČNOST I JASTVO
<BR>
<BR>&nbsp;&nbsp;&nbsp;&nbsp;&nbsp;Ponudio Stari Poljski Zec iz Telina-nae svojim hejimama, serpentinskim.
<BR>
<BR>&nbsp;&nbsp;&nbsp;&nbsp;&nbsp;U pevanju Trave kažu: Vaseljena jeste, a sve što postoji nalazi se u toj kući svih kuća.
<BR>&nbsp;&nbsp;&nbsp;&nbsp;&nbsp;Pa dobro, da li je vasiona ličnost? Mi joj se obraćamo kao osobi, govorimo "Heja!" kamenu, a i suncu kad izlazi "Heja! Svetinjo! Pozdravljam te!" Uzvikujemo svemiru kao nekoj ličnosti kad smo u divljini sami, uzvikujemo "Blagoslovi me kao što ja blagoslovim tebe, pomozi mi u slabosti mojoj!" Koga mi to pozdravljamo? Koga blagosiljamo? Ko pomaže?
<BR>&nbsp;&nbsp;&nbsp;&nbsp;&nbsp;Možda u svim stvarima postoji jedna osoba, jedan duh kome upućujemo pozdrave kad je u nekoj steni i u suncu, duh za koga se pouzdajemo da će biti u svim stvarima da blagoslovi i da pomaže. Možda jednost Vaseljene ispoljava njega i možda jednost svakog bića, u svoj mnogovrsnosti bića, jeste simbol ili znak te jedne ličnosti, tog jednog duha. Možda je tako. Ljudi koji tvrde da je tako, kažu da je ta ličnost jastvo svih jastava ili drugost svih drugosti, da je ono jedno večno, da je bog. Neki čovek lenjog uma može reći da u kamenu živi duh, da u suncu živi vatrena ličnost, ali oni tvrde da u Vaseljeni bog živi kao što ljudsko biće živi u kući ili kojot u divljini, da ga je on napravio i da ga sad održava u redu. Takvi ljudi veruju. Oni nisu lenjog uma.
<BR>&nbsp;&nbsp;&nbsp;&nbsp;&nbsp;Neki drugi ljudi imaju više uspeha u razmišljanju nego u verovanju; oni se čude i pitaju koga mi to pozdravljamo, koga blagoslovimo, od koga blagoslov tražimo. Da li, čineći to, mislimo baš na stenu samu, baš na samo sunce, na svaku stvar po sebi? Možda tako mislimo. Mi, najzad, živimo u ovoj kući koja samu sebe stvara i samu sebe održava u redu. Zašto bi se jedna duša plašila u svojoj sopstvenoj kući? Ne postoje neznanci. Zidovi su život, vrata su smrt; mi u svome radu ulazimo i izlazimo.
<BR>&nbsp;&nbsp;&nbsp;&nbsp;&nbsp;Ja mislim da mi jedni druge pozdravljamo i blagoslovimo i pomažemo. Jedni druge jedemo. Mi smo smo sakupljač i sakupljano. Gradeći i razgrađujući, mi pravimo i bivamo porušeni; rađajući i ubijajući, mi hvatamo u svoje šake i ispuštamo. Misleća ljudska bića i druge životinje, biljke, stene i zvezde, sva stvorenja koja misle ili su mišljena, koja su viđena ili vide, koja drže ili su držana, svi mi, svi smo bića iz Devet Kuća bivanja i svi plešemo isti ples. Ona plava stena govori mojim glasom, a reč koju izgovaram jeste ime te plave stene. Mojim glasom Vaseljena govori, a kad oslušnem tu reč koju ona izgovara, ta reč sam ja. Bivanje je hvaljenje. Ne znam u šta se to ima verovati.
<BR>&nbsp;&nbsp;&nbsp;&nbsp;&nbsp;Zato mislim da ću, uplašen, imati poverenja; nejak, blagosiljati; u patnji, živeti. Mislim da je ovako: pošto sam zatražio pomoć, ćutaću i slušaću. Neću služiti nijednoj osobi, niti ću zaključavati ijedna vrata. Zato mislim da ću živeti u ovoj Dolini najbolje što budem umeo i da ću tako i umreti ovde i pred otvorena vrata stići.
<BR>
<BR>&nbsp;&nbsp;&nbsp;&nbsp;&nbsp;SPISAK STVARI KOJE ĆE BITI POTREBNE KROZ ČETIRI DANA
<BR>
<BR>&nbsp;&nbsp;&nbsp;&nbsp;&nbsp;Nađeno na komadiću hartije načinjene od vlakana iz mahuna na jednom pašnjaku blizu hejima Unmalina.
<BR>
<BR>&nbsp;&nbsp;&nbsp;&nbsp;&nbsp;1. Vrlo bockasti okrugli predmeti kao što su ljušture u kojima je seme nekih biljaka.
<BR>&nbsp;&nbsp;&nbsp;&nbsp;&nbsp;2. Nekoliko parčića polupane crvene nelakirane grnčarije.
<BR>&nbsp;&nbsp;&nbsp;&nbsp;&nbsp;3. Fina bakarna žica namotana na drveni kalem.
<BR>&nbsp;&nbsp;&nbsp;&nbsp;&nbsp;4. Veštački ili nađeni valjkasti predmeti rašireni na barem jednom svom kraju, neprobušeni.
<BR>&nbsp;&nbsp;&nbsp;&nbsp;&nbsp;5. Napisane reči ili oznake, mastilom, na debeloj hartiji.
<BR>&nbsp;&nbsp;&nbsp;&nbsp;&nbsp;6. Diskići koji odražavaju svetlost.
<BR>&nbsp;&nbsp;&nbsp;&nbsp;&nbsp;7. Seme čie ili mrtvi mravi.
<BR>&nbsp;&nbsp;&nbsp;&nbsp;&nbsp;8. Mlado magare.
<BR>&nbsp;&nbsp;&nbsp;&nbsp;&nbsp;9. Kiša.
<BR>
<BR>&nbsp;&nbsp;&nbsp;&nbsp;&nbsp;VRANE, GUSKE, STENE
<BR>
<BR>&nbsp;&nbsp;&nbsp;&nbsp;&nbsp;Neke od primedbi koje je izgovorio jedan starac iz Serpentine Kastoha-nae, Lešnik od Krajmosta Kuće, u razgovoru sa priređivačicom, snimljene sa njegovim dopuštenjem.
<BR>
<BR>&nbsp;&nbsp;&nbsp;&nbsp;&nbsp;Po načinu na koji vrane hodaju možeš videti da one imaju dodir sa onim stvarima koje treba da znaš. Ali neće da kažu.
<BR>&nbsp;&nbsp;&nbsp;&nbsp;&nbsp;Kad vidiš kako hodaju guske, pomislila bi da ne znaju ništa, je l' tako? Ali kad ih vidiš kako lete, ili kad ih slušaš kako pričaju na vodi u svojim jatima i gradovima, a one nastavljaju da pričaju sve vreme dok lete - pa, pričaju one manje-više kao ljudi i znaju više o onim drugim stranama bregova - ma, kad ih vidiš ti kako lete, to njihovo pisanje, tad poželiš moć da ga čitaš!
<BR>&nbsp;&nbsp;&nbsp;&nbsp;&nbsp;Nisu sve stene jednako osetljive. Glavnina bazalta ne obraća pažnju. Ne sluša. Možda još razmišlja o vatrama u mraku. Serpentin, to je kamen uvek osetljiv. On je i od vode i od vatre, on se kretao i proticao kroz druge stene da bi dospeo na vazduh, uvek je na domaku da se razlomi, rasturi, pretvori u zemlju. Serpentin sluša i govori. Kremen je čudan kamen. Ostaje zaključan. Peščar, to ti je kamen za šake, oni razumeju jedno drugo, peščar i šake. Krečnjak, mi to nemamo ovde u Dolini. Nalazioci donesu poneki komad. Koliko sam ga ja video, smrtan je i pametan - to ti je kamen napravljen od mnogih života. Pričaju da u onim zemljama gde je teren krečnjački reke teku kroz njega, to su reke ponornice, idu kroz pećine, na sjaj ne izlaze. E, to bi čudno bilo. Rado bih ja takve pećine video. Granit iz Lanca Svetlosnoga zajednica je raznih stena, vrlo moćna i lepa. Kad se u njoj nađe liskun, pa zasvetluca, to je kao svetlost na moru, to je nešto divotno. Opsidijan je staklo, jašta, a staklo su i plovućac i pepelni kamen koji se nađe oko Ama Kulkune. Te stene imaju svojstva stakla, imaju ivice, teku, drže svetlost. Opasne su to stene.
<BR>&nbsp;&nbsp;&nbsp;&nbsp;&nbsp;Sve u svemu, stene ne žive na isti način niti istom brzinom kao mi. Ali ti možeš kamen da nađeš, možda neku veliku stenu, možda parčence ahata u koritu potoka, pa kad ti njega pomno pogledaš, kad ga pipaš ili držiš u ruci, kad ga slušaš, ili ako malo zapevaš i popričaš s njim, mala svetkovina, ili miruješ i ćutiš s njim, možeš da uđeš u dušu tog kamena donekle, a kamen u tvoju dušu, ako mu je volja. Većina stena živi dugo. Živele su one dugo pre ovog našeg prolaženja pored njih, a živeće dugo i posle. Neke od njih su veoma stare, unuci nastanka Zemlje i Sunca. I kad se ništa drugo ne bi moglo od njih naučiti, to bi bilo dovoljno, ta velika starost bivanja. Al' ima mnogo drugog znanja u stenama, neke stvari mogu se razumeti samo uz njihovu pomoć. One će pomagati ljudima koji ih proučavaju i rade s njima i rukuju s pažnjom i zadovoljstvom, sa umnošću.
<BR>
<BR>&nbsp;&nbsp;&nbsp;&nbsp;&nbsp;DUŠA CRNE BUBE
<BR>
<BR>&nbsp;&nbsp;&nbsp;&nbsp;&nbsp;Iz Biblioteke Lože Crne Tugle u Sinšanu.
<BR>
<BR>&nbsp;&nbsp;&nbsp;&nbsp;&nbsp;Postoje duše za koje je većina ljudi čula i o kojima će vam sujeverni ljudi rado pričati i pričati, onoliko; ali što se više um upinje da o dušama zna sigurno, sve teže je o dušama reći išta. Teško je znati jednu dušu; tu dokučilac dokučuje dokučivanje. Slike su znanje duše. Reči su slike slika. Najdublja od svih duša ima ovu sliku: miriše na podzemlje i kao buba je, kao krtica, ili kao crni crv. Ponekad je nazivaju dušom crne bube, ili tamnom strunom, ili dušom smrti. Ona nije ni senka ni slika tela, baš kao što ni telo, živo ili mrtvo, nije slika nje. Ona jede govna i sere hranu. Dok su druge duše i njihova tela u budnom stanju, ona obično spava, a budi se kad one padaju u san; onda prominu jedno pored drugog, ali glave ne okreću. Dok telo umire, duša smrti oživljava. Ona je ono što zaboravlja. Ona pravi greške, udese i mnoge snove. Kažu da obitava u podrumima Devet Kuća. Prima svoje telo vrlo nežno pri smrti i odnosi ga u mrak. Kad na pepeo spaljenog tela pada kiša, duša smrti može, ali ne mora, izići u vazduh. Ona je slepa i ogromno bogata. Ako siđeš u njena boravišta, biće ti dato mnogo. Ali onda je teškoća kako to sve doneti nazad sa sobom. Kad se obraćaš dubokoj duši, moraš zatvoriti oči; kad odlaziš od nje, nikako se ne osvrći. Kad kiša pada na vatru, duše smrti izlaze u vazduh i zatamnjuju ga. A dolaze na početku kišne sezone, kad noći postaju duge i kad je u vazduhu dim, kad se lože Reunije grade. Prsluk ili kaput od kože krtica, to je ono što na sebi imaju ljudi iz Lože Crne Tugle kad pevaju, poučavaju ili sanjaju. Crni kanap može biti vezan plesaču oko mišice ruke, ili oko srca, ili glave. Buba im može pokazati put. Nemoguće je upoznati tu dušu. Ona je najunutarnjija. Osoba umire ka njoj.
<BR>
<BR>&nbsp;&nbsp;&nbsp;&nbsp;&nbsp;POHVALA HRASTOVIMA
<BR>
<BR>&nbsp;&nbsp;&nbsp;&nbsp;&nbsp;Nastavna rubrika iz Serpentinskih hejima u Sinšanu.
<BR>
<BR>&nbsp;&nbsp;&nbsp;&nbsp;&nbsp;Pet hrastova, onaj sa okruglom krošnjom i dugačkim žirevima na nagibima prema moru; onaj sa naboranom korom u našem čaparelu; onaj dugočašični sa sivom korom; onaj veliki planinski; onaj štavilački sa cvetom nalik na cvet divljeg kestena i sa semenkama žireva; to su hrastovi koji zadržavaju lišće u kišnoj sezoni.
<BR>&nbsp;&nbsp;&nbsp;&nbsp;&nbsp;Četiri hrasta, onaj sa plavim lišćem kome je potrebna suva zemlja u korenu; onaj brdski sa izduženim listovima i finim drvetom; onaj sa crvenim lišćem i crnom korom, iz visokih brda; i hrast Dolinac, sa velikim obimom stabla, sa gustom senkom, onaj koga pisari hvale i koji živi pokraj voda i na osunčanim brdima; to su hrastovi koji gube lišće u kišnoj sezoni.
<BR>&nbsp;&nbsp;&nbsp;&nbsp;&nbsp;To su devet plemenitih i prijatnih sorti hrastova, to je drveće puno životne snage, drveće čiji su i muški i ženski cvetovi slatki, to su gradovi mnogih ptica i mnogih malih životinjskih naroda i naroda buba, oni daju mnogo senke, oni daju mnogo hrane, oni su veliki bogataši i zaslužili su velike pohvale.
<BR>
<BR>&nbsp;&nbsp;&nbsp;&nbsp;&nbsp;REČI/PTICE
<BR>
<BR>&nbsp;&nbsp;&nbsp;&nbsp;&nbsp;Tekst iz Madronske Lože.
<BR>
<BR>&nbsp;&nbsp;&nbsp;&nbsp;&nbsp;Ono što uspeva sa rečima možda ne uspeva sa stvarima, a to reći, imajući u vidu da dva iskaza međusobno protivurečna ne mogu oba biti istinita, ipak ne znači tvrditi da suprotnosti ne postoje. Reč nije predmet; reč ima svoje načine, a predmet svoje. Istina je da se grad pravi od kamena, gline i drveta; istina je da se grad pravi od ljudi. Te reči jedna drugu ne potiru nimalo. Istina je da pticin put i duvanje vetra učine da pero padne; istina ja da ja kad nađem pero na svom putu razumem da je palo za mene. Te reči se jednim delom međusobno osporavaju. Istina je da sve što postoji jeste onakvo kakvo mora biti i da ne postoji ništa osim igre opsena na vakuumu; istina je da sve jeste i istina je da sve nije. Ove reči jedna drugu poriču sasvim. Svet našeg života je tkanje koje ih spaja, razdvajajući ih. Svet je most između zidova jednog kanjona, svet su obale jedne reke u bezdanu, svet su i ptice koje preleću i šestare. One ne mogu biti na dva mesta u isto vreme. Ali mogu da prelete i da se vrate. Ceo život je jednom biću potreban da pređe preko tog mosta na drugu stranu. Ali ptice preleću tamo i nazad, preko tog kanjona, pevajući i govoreći s jednog kraja na drugi.
<BR>
<BR>&nbsp;&nbsp;&nbsp;&nbsp;&nbsp;MAČKE OVDE BAŠ NE MARE
<BR>
<BR>&nbsp;&nbsp;&nbsp;&nbsp;&nbsp;Nekoliko izreka, dosetki i oblutaka iz Doline.
<BR>
<BR>&nbsp;&nbsp;&nbsp;&nbsp;&nbsp;Što si zapela toliko da čistiš kuću?
<BR>&nbsp;&nbsp;&nbsp;&nbsp;&nbsp;Pa biće zemljotres.
<BR>
<BR>&nbsp;&nbsp;&nbsp;&nbsp;&nbsp;Kad bi od svega postojao samo po jedan primerak, bio bi to kraj sveta.
<BR>&nbsp;&nbsp;&nbsp;&nbsp;&nbsp;Izricanje suda je siromaštvo.
<BR>
<BR>&nbsp;&nbsp;&nbsp;&nbsp;&nbsp;Kad se plašim, slušam nečujnost poljskog miša.
<BR>&nbsp;&nbsp;&nbsp;&nbsp;&nbsp;Kad sam neustrašiv, slušam nečujnost mačke koja je pošla u lov na miša.
<BR>
<BR>&nbsp;&nbsp;&nbsp;&nbsp;&nbsp;Ako ne naučiš mašine i konje da rade ono što ti hoćeš, ali na njihov način, naučiće tebe mašine i konji da radiš ono što oni hoće, ali na tvoj način.
<BR>
<BR>&nbsp;&nbsp;&nbsp;&nbsp;&nbsp;Ponovo ići gde si već bio: Uvećanje. Ići unatraške: Opasnost. Onda je bolje ići zaobilazno.
<BR>
<BR>&nbsp;&nbsp;&nbsp;&nbsp;&nbsp;Mnoštvo, raznovrsnost, količina, preobilje.
<BR>&nbsp;&nbsp;&nbsp;&nbsp;&nbsp;Retkost, čistota, kakvoća, čednost.
<BR>
<BR>&nbsp;&nbsp;&nbsp;&nbsp;&nbsp;Ništa ne može poboljšati vodu.
<BR>
<BR>&nbsp;&nbsp;&nbsp;&nbsp;&nbsp;Više nego što je potrebno, to je život.
<BR>
<BR>&nbsp;&nbsp;&nbsp;&nbsp;&nbsp;Dolina je Kuća Zemlje i Put Leve Ruke. Planina je šarka hejija-ifa. Ko stupi na Put Desne Ruke, taj se penje na Planinu, a sa Planine se penje u Kuću Neba, a kad se osvrne vidi Dolinu onako kako je vide mrtvi.
<BR>
<BR>&nbsp;&nbsp;&nbsp;&nbsp;&nbsp;Biti jednouman znači biti neuman. Umnost se sastoji u tome da u svojoj svesti držiš mnogo različitih stvari i da posmatraš njihove međusobne odnose i razmere.
<BR>&nbsp;&nbsp;&nbsp;&nbsp;&nbsp;Osvojiti znači biti nepažljiv. Pažljivost se sastoji u tome da zadržavaš sebe i svoje postupke, u prikladnim odnosima i razmerama sa mnogim drugim bićima i namerama.
<BR>&nbsp;&nbsp;&nbsp;&nbsp;&nbsp;Uzeti znači biti bez radosti. Radovanje je kad primaš ono što ti je dato, a što nije moglo biti zarađeno umnošću ni zasluženo pažljivošću.
<BR>
<BR>&nbsp;&nbsp;&nbsp;&nbsp;&nbsp;Veliki lovac: jedna strela u tobolcu, jedna misao u glavi.
<BR>
<BR>&nbsp;&nbsp;&nbsp;&nbsp;&nbsp;Mačke su možda zelene negde drugde, ali ove mačke ovde uopšte za to ne mare.
<BR>
<BR>&nbsp;&nbsp;&nbsp;&nbsp;&nbsp;Sve planine u kamičku.
<BR>
<BR>&nbsp;&nbsp;&nbsp;&nbsp;&nbsp;Posedovanje je dugovanje, svojina je neopravdano nagomilavanje.
<BR>
<BR>&nbsp;&nbsp;&nbsp;&nbsp;&nbsp;Kao i različit jesu kvasac-reči, one su u dubokoj zamišljenosti i iz njih se drugo izleže kao pile iz jajeta.
<BR>&nbsp;&nbsp;&nbsp;&nbsp;&nbsp;Bolji i gori jesu jaje-isisavajuće reči, ostave samo ljusku.
<BR>
<BR>&nbsp;&nbsp;&nbsp;&nbsp;&nbsp;Brižnost se može dovesti u pitanje brižnošću, radost radošću.
<BR>
<BR>&nbsp;&nbsp;&nbsp;&nbsp;&nbsp;Čitaj šta crvi pišu po listu madrone, pa ćeš hodati u stranu.
</P></TD></TR></TABLE>
<P class="next">
<A HREF=p57.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
