<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>39. ZABLUDELI SIN
<P>&nbsp;&nbsp;&nbsp;&nbsp;&nbsp;Na dnu Atlantika, roboti vredni milijardu dolara spustili su alatke i počeli da plutaju prema površini. Nije bilo velike žurbe; životi nisu bili ugroženi, iako bogatstva jesu. Deonice Titanika već su padale na svetskim berzama i davale medijskim humoristima priliku za previše očigledne viceve.
<BR>&nbsp;&nbsp;&nbsp;&nbsp;&nbsp;Velike morske naftne bušotine takođe su igrale na sigurno. Iako su Hibernija i Avalon, u srazmerno plitkoj vodi, morale tek malo da se plaše muljevitih talasa, prekinule su sve operacije i dvostruko su, pa i trostruko, proveravale sigurnosne i rezervne sisteme. Sada se nije moglo učiniti ništa drugo izuzev čekati - i diviti se veličanstvenim predstavama polarne svetlosti koje su ovaj ciklus Sunčevih pega već učinile najspektakularnijim od svih što su ikada zabeleženi.
<BR>&nbsp;&nbsp;&nbsp;&nbsp;&nbsp;Neposredno pre ponoći - niko se nije mnogo naspavao - Bredli je stajao na helikopterskom sletištu Eksplorera i posmatrao ogromne zavese rubinske i smaragdne vatre koje su se prevlačile preko severnog neba. Nije bio član posade; ukoliko je bio potreban kapetanu ili nekome drugome, stajao bi na raspolaganju u roku od nekoliko sekundi. Zaposleni ljudi, naročito u vanrednim situacijama, nisu baš voleli da imaju posmatrače iza leđa - koliko god ovi bili dobronamerni ili visokokvalifikovani.
<BR>&nbsp;&nbsp;&nbsp;&nbsp;&nbsp;Ali poziv, kada je najzad došao, nije stigao sa komandnog mosta, već iz centra za operacije.
<BR>&nbsp;&nbsp;&nbsp;&nbsp;&nbsp;"Jasone? Ovde centar za operacije. Imamo problem. J. J. neće da prihvati naš signal za opoziv."
<BR>&nbsp;&nbsp;&nbsp;&nbsp;&nbsp;Bredli oseti neobičnu mešavinu osećanja. Najpre je tu bila briga da se ne izgubi jedan od delova laboratorijske opreme koji su najviše obećavali - i bili najskuplji. Onda se javio neizbežni mentalni znak pitanja: 'Šta li je moglo da pođe kako ne valja?' - a za njim je smesta sledilo: 'Šta bismo mogli da učinimo oko toga?'
<BR>&nbsp;&nbsp;&nbsp;&nbsp;&nbsp;Ali bilo je i nečega dubljeg. J. J. je predstavljao ogromno lično ulaganje vremena, napora, misli - čak i posvećenosti. Sećao se svih viceva o očinstvu nad tim robotom; bilo je u njima nešto istine. Stvaranje pravog sina (šta li je sa J. J. od krvi i mesa?) zahtevalo je mnogo manje energije.
<BR>&nbsp;&nbsp;&nbsp;&nbsp;&nbsp;Do đavola, reče Jason sebi, to je samo mašina! Mogla se ponovo napraviti; i dalje smo imali sve programe. Ništa ne bi bilo izgubljeno izuzev podataka prikupljenih na sadašnjoj misiji.
<BR>&nbsp;&nbsp;&nbsp;&nbsp;&nbsp;Ne - mnogo toga bilo bi izgubljeno. Čak je bilo moguće da bi čitav program bio napušten; razvoj J. J.-a napregao je MUOD-ove fondove i zalihe do krajnjih granica. U najmanju ruku, projekat NEPTUN bio bi odložen godinama - možda čak duže od Cvikerovog života. Naučnik je bio prgavi, matori, kučkin sin, ali Jason ga je voleo i divio mu se. Gubljenje J. J.-a slomilo bi mu srce...
<BR>&nbsp;&nbsp;&nbsp;&nbsp;&nbsp;Još dok je jurio prema centru za operacije, Bredli je sakupljao i proučavao podatke preko svog ručnog komunikatora.
<BR>&nbsp;&nbsp;&nbsp;&nbsp;&nbsp;"Sigurni ste da J. J. dejstvuje normalno?"
<BR>&nbsp;&nbsp;&nbsp;&nbsp;&nbsp;"Da - marker ispravno radi - poslednji redovni izveštaj pre petnaest minuta govorio je da su svi sistemi normalni - da se nastavlja pretraga. Ali naprosto neće da odgovori na signal za opoziv."
<BR>&nbsp;&nbsp;&nbsp;&nbsp;&nbsp;"Prokletstvo! Laboratorija mi je rekla da je taj algoritam popravljen. Pokušavajte i dalje. Pojačajte snagu koliko god možete. Šta ima novo o zemljotresu?"
<BR>&nbsp;&nbsp;&nbsp;&nbsp;&nbsp;"Loše vesti - planina Pele tutnji - Martinik se evakuiše. A upozorenja o cunamiju odaslata su na sve strane, razume se."
<BR>&nbsp;&nbsp;&nbsp;&nbsp;&nbsp;"Ali šta je sa Grend Benksom? Ima li znakova da lavina polazi?"
<BR>&nbsp;&nbsp;&nbsp;&nbsp;&nbsp;"Svi seizmografi skaču - niko nije sasvim siguran šta se, do đavola, dešava. Samo čas, dok dobijem najnovije podatke.
<BR>&nbsp;&nbsp;&nbsp;&nbsp;&nbsp;Ah, evo nečeg. Mornarička protivpodmornička mreža - nisam znao da i dalje radi! - sva je rasturena. A i atlantski kablovi - baš kao '29. Da - dolazi ovamo."
<BR>&nbsp;&nbsp;&nbsp;&nbsp;&nbsp;"Koliko još ima pre nego što nas zahvati?"
<BR>&nbsp;&nbsp;&nbsp;&nbsp;&nbsp;"Ukoliko joj ne ponestane gasa, najmanje tri sata. Možda i četiri."
<BR>&nbsp;&nbsp;&nbsp;&nbsp;&nbsp;Dovoljno vremena, pomisli Bredli. Tačno je znao šta treba da radi.
<BR>&nbsp;&nbsp;&nbsp;&nbsp;&nbsp;"Otvor za ronjenje?" pozva on. "Otvorite dubinski džip. Idem dole."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Stvarno uživam u ovome, reče Bredli sebi. Prvi put imam besprekorni izgovor da spustim dubinski džip do olupine, a da ne moram da podnosim zvaničnu prijavu, i to u tri primerka. Kasnije će biti mnogo vremena da se sređuje papirijada - ili da se odašilju elektronski memorandumi...
<BR>&nbsp;&nbsp;&nbsp;&nbsp;&nbsp;Da bi mu se ubrzalo spuštanje, dubinski džip bio je teško opterećen; ovog puta nije bilo vremena za brige o zagađenju dna odbačenim balastom. Samo dvadeset minuta pošto je blistavi sjaj polarne svetlosti izbledeo u vodama nad njim, Bredli ugleda prvi fosforescentni nimbus oko prove Titanika. Nije mu to bilo potrebno, razume se, jer znao mu je tačan položaj, a olupina mu čak i nije bila cilj; ali bilo mu je drago što su svetlosti ponovo bile uključene ekskluzivno za njega.
<BR>&nbsp;&nbsp;&nbsp;&nbsp;&nbsp;J. J. je bio samo pola kilometra daleko i obavljao je svoj posao sa glupavom usredsređenošću i predanošću. Jednolični 'ping... ping-ping' pozivni signal njegovog markera ispunjavao je mali mehur vazduha dubinskog džipa svakih deset sekundi, a plovilo je bilo i jasno vidljivo na sonaru za pretragu.
<BR>&nbsp;&nbsp;&nbsp;&nbsp;&nbsp;Bez mnogo nade, Bredli ponovo uputi niz signala opoziva za slučaj opasnosti i nastavi to da čini dok se primicao neposlušnom robotu. Nije bio ni iznenađen, ni razočaran potpunim odsustvom bilo kakvog odgovora. Bez brige, reče on sebi; imam ja još mnogo trikova u rukavu.
<BR>&nbsp;&nbsp;&nbsp;&nbsp;&nbsp;Sačuvao je sledeći za trenutak kada su se našli razdvojeni svega desetak metara. Dubinski džip mogao je lako da prestigne J. J.-a i Bredli nije imao problema da postavi vozilo nasred robotovog unapred proračunatog puta. Takva podvodna suočavanja često su organizovana da bi se oprobali J. J.-ovi algoritmi za izbegavanje prepreka - a bar su oni radili tačno onako kako je planirano.
<BR>&nbsp;&nbsp;&nbsp;&nbsp;&nbsp;J. J. se potpuno zaustavi i osmotri stanje. Na tom rastojanju 'prsa u prsa' Bredli je bio u stanju da razabere vlastitim ušima, bez pomagala, subharmonike slične pikolu, na samoj granici čujnosti, dok je robot pregledao prepreku pred sobom i pokušavao da je prepozna.
<BR>&nbsp;&nbsp;&nbsp;&nbsp;&nbsp;On iskoristi priliku da opet pošalje naredbu za opoziv, ali ni ovoga puta nije bilo reakcije. Bilo je besmisleno ponovo pokušavati; problem je morao biti u programu.
<BR>&nbsp;&nbsp;&nbsp;&nbsp;&nbsp;J. J. se okrete devedeset stepeni ulevo i pođe pod pravim uglom u odnosu na prvobitni kurs. Išao je samo deset metara, onda se okrete starom smeru, u nadi da će izbeći prepreku. Ali Bredli je već bio tamo.
<BR>&nbsp;&nbsp;&nbsp;&nbsp;&nbsp;Dok je J. J. razmišljao o tome, Bredli oproba novi gambit. On se prebaci na spoljašnji prenosnik zvuka.
<BR>&nbsp;&nbsp;&nbsp;&nbsp;&nbsp;"J. J.", reče on. "Čuješ li me?"
<BR>&nbsp;&nbsp;&nbsp;&nbsp;&nbsp;"Da", odgovori robot spremno.
<BR>&nbsp;&nbsp;&nbsp;&nbsp;&nbsp;"Prepoznaješ li me?"
<BR>&nbsp;&nbsp;&nbsp;&nbsp;&nbsp;"Da, gospodine Bredli."
<BR>&nbsp;&nbsp;&nbsp;&nbsp;&nbsp;(Dobro - nekud dospevamo...)
<BR>&nbsp;&nbsp;&nbsp;&nbsp;&nbsp;"Imaš li problema?"
<BR>&nbsp;&nbsp;&nbsp;&nbsp;&nbsp;"Ne. Svi sistemi su normalni."
<BR>&nbsp;&nbsp;&nbsp;&nbsp;&nbsp;"Poslali smo ti opoziv - potprogram 999. Jesi li ga primio?"
<BR>&nbsp;&nbsp;&nbsp;&nbsp;&nbsp;"Ne. Nisam ga primio."
<BR>&nbsp;&nbsp;&nbsp;&nbsp;&nbsp;(Šta god pisci naučne fantastike tvrdili, roboti ne lažu - izuzev ukoliko su programirani da to čine. A sa J. J.-om niko nije odigrao taj prljavi trik - nadam se...)
<BR>&nbsp;&nbsp;&nbsp;&nbsp;&nbsp;"Jedan ti je poslat. Ponavljam: poslušaj šifru 999. Potvrdi."
<BR>&nbsp;&nbsp;&nbsp;&nbsp;&nbsp;"Potvrđujem."
<BR>&nbsp;&nbsp;&nbsp;&nbsp;&nbsp;"Onda izvrši."
<BR>&nbsp;&nbsp;&nbsp;&nbsp;&nbsp;"Naredba nerazumljiva."
<BR>&nbsp;&nbsp;&nbsp;&nbsp;&nbsp;(Prokletstvo; idemo u krugovima. A mogli bismo to i bukvalno, sve dok obojici ne ponestate napajanja - ili strpljenja.)
<BR>&nbsp;&nbsp;&nbsp;&nbsp;&nbsp;Dok je Bredli razmišljao o sledećem koraku, Eksplorer prekide dijalog.
<BR>&nbsp;&nbsp;&nbsp;&nbsp;&nbsp;"Dubinskom džipu - žao nam je što do sada niste imali sreće. Ali imamo novih podataka za vas - i poruku od profesora."
<BR>&nbsp;&nbsp;&nbsp;&nbsp;&nbsp;"Samo napred."
<BR>&nbsp;&nbsp;&nbsp;&nbsp;&nbsp;"Propuštate pravi pravcati vatromet. Dogodio se - pa, jedina reč je proboj - oko 40 zapadno i 50 severno. Srećom, preduboko za ikakva ozbiljna oštećenja okeanskih naftnih platformi - ali ugljovodonični gas kulja naviše u milionima kubnih metara. I upalio se - vidimo blesak odavde - potpuno je nadmašio auroru! Treba da vidite fotografije sa Ertsata: deluje kao da je severni Atlantik u požaru."
<BR>&nbsp;&nbsp;&nbsp;&nbsp;&nbsp;Siguran sam da je vrlo spektakularno, pomisli Bredli. Ali kakvog to uticaja ima na mene?"
<BR>&nbsp;&nbsp;&nbsp;&nbsp;&nbsp;"A koja je poruka od dr Cvikera?"
<BR>&nbsp;&nbsp;&nbsp;&nbsp;&nbsp;Zamolio nas je da vam kažemo da je Tomi Gold bio u pravu. Rekao je da ćete razumeti."
<BR>&nbsp;&nbsp;&nbsp;&nbsp;&nbsp;"Iskreno, trenutno me ne zanima dokazivanje naučnih teorija. Koliko još ima pre nego što budem morao gore?"
<BR>&nbsp;&nbsp;&nbsp;&nbsp;&nbsp;Bredli nije osećao uzbunjenost - samo hitnju. Mogao je da odbaci preostale balaste i odvoji rezervoare u nekoliko sekundi i da bude bezbedan na putu naviše znatno pre nego što bi podmorska lavina stigla da ga pokrije. Ali bio je odlučan da okonča misiju, iz razloga koji su sada bili isto toliko lični koliko i profesionalni.
<BR>&nbsp;&nbsp;&nbsp;&nbsp;&nbsp;"Poslednja procena je jedan sat - možda imate više. Potrajaće prilično pre nego što stigne ovamo - ukoliko uopšte stigne."
<BR>&nbsp;&nbsp;&nbsp;&nbsp;&nbsp;Sat je bio previše; pet minuta moglo bi biti dovoljno.
<BR>&nbsp;&nbsp;&nbsp;&nbsp;&nbsp;"J. J.", naredi on. "Dajem ti novi program. Naredba 527."
<BR>&nbsp;&nbsp;&nbsp;&nbsp;&nbsp;To je bilo prekidanje glavnog napajanja energijom, koje je trebalo da mu ostavi u pogonu samo rezervne sisteme. Onda J. J. ne bi imao izbora nego da izroni.
<BR>&nbsp;&nbsp;&nbsp;&nbsp;&nbsp;"Naredba 527 prihvaćena."
<BR>&nbsp;&nbsp;&nbsp;&nbsp;&nbsp;Dobro - upalilo je! J. J.-ova spoljašnja svetla zatreptaše, a male elise za podešavanje visine usporiše i zaustaviše se. Na trenutak, J. J. je bio mrtav u vodi. Nadam se da nisam preterao, pomisli Bredli.
<BR>&nbsp;&nbsp;&nbsp;&nbsp;&nbsp;Onda se svetla ponovo upališe, a elise opet počeše da se okreću.
<BR>&nbsp;&nbsp;&nbsp;&nbsp;&nbsp;Pa, bio je to lep pokušaj. Ovog puta ništa nije pošlo kako ne treba, ali nije bilo moguće setiti se svega u sistemu toliko složenom kao što je to J. J.-ov. Bredli je naprosto zaboravio jednu sitnu pojedinost. Neke naredbe delovale su samo u laboratoriji; na operativnim misijama bile su isključene. Premoštenje je automatski premošteno.
<BR>&nbsp;&nbsp;&nbsp;&nbsp;&nbsp;To je ostavljalo samo jednu mogućnost. Ukoliko je blago ubeđivanje doživelo neuspeh, moraće da koristi grubu silu. Dubinski džip bio je mnogo jači od J. J.-a - ovaj u svakom slučaju nije imao udova kojima bi mogao da se brani. Svaka rvačka borba bila bi vrlo neravnopravna.
<BR>&nbsp;&nbsp;&nbsp;&nbsp;&nbsp;Ali bila bi i nedostojanstvena. Postojao je bolji način.
<BR>&nbsp;&nbsp;&nbsp;&nbsp;&nbsp;Bredli pokrenu dubinski džip unatrag, tako da minipodmornica više nije zatvarala put J. J.-u. Robot je nekoliko sekundi razmatrao novo stanje, a onda se ponovo dao na svoje obilaske terena. Takva posvećenost zaista je bila dostojna divljenja, ali mogla je biti i preterana. Da li je bilo istina da su arheolozi našli u Pompeji rimskog vojnika koji je i dalje bio na stražarskom mestu, zatrpan pepelom Vezuva zbog toga što oficir nije došao da ga oslobodi dužnosti? To je veoma podsećalo na ono što je J. J. sada, kako izgleda, odlučio.
<BR>&nbsp;&nbsp;&nbsp;&nbsp;&nbsp;"Izvini zbog ovoga", promrmlja Bredli kada je dohvatio mašinu koja ništa nije sumnjala.
<BR>&nbsp;&nbsp;&nbsp;&nbsp;&nbsp;On ugura manipulatorsku ruku dubinskog džipa u glavnu elisu i parčad metala raspršta se u svim smerovima. Pomoćne elise okrenuše J. J.-a u polukrug, a onda se usporiše do potpunog mirovanja.
<BR>&nbsp;&nbsp;&nbsp;&nbsp;&nbsp;Postojao je samo jedan put iz te situacije i J. J. se nije zaustavio da bi se upustio u raspravu.
<BR>&nbsp;&nbsp;&nbsp;&nbsp;&nbsp;Isprekidani signal markera prebaci se na stalni poziv u pomoć - robotski SOS - koji je značio: "Dođite i pokupite me!"
<BR>&nbsp;&nbsp;&nbsp;&nbsp;&nbsp;Poput bombardera koji odbacuje teret, J. J. otpusti gvozdeni balastni teg koji mu je davao neutralnu potisnu silu i pođe na brzi uspon prema površini.
<BR>&nbsp;&nbsp;&nbsp;&nbsp;&nbsp;"J. J. se kreće naviše", javi Bredli Eksploreru. "Trebalo bi da stigne gore za dvadeset minuta."
<BR>&nbsp;&nbsp;&nbsp;&nbsp;&nbsp;Sada je robot bio bezbedan; pola tuceta sistema pratiće ga čim izbije na površinu vode i on će se naći u ronilačkom otvoru poprilično pre dubinskog džipa.
<BR>&nbsp;&nbsp;&nbsp;&nbsp;&nbsp;"Nadam se da shvataš", promrmlja Bredli dok je J. J. nestajao u tečnom nebu u visini, "da me ovo boli mnogo više nego tebe."
</TD></TR></TABLE>
<P class="next">
<A HREF=p44.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
