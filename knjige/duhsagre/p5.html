<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>4. SINDROM STOLEĆA
<P>&nbsp;&nbsp;&nbsp;&nbsp;&nbsp;Kada su časovnici otkucali ponoć 31. decembra 1999, teško da je uopšte bilo obrazovanih ljudi koji nisu shvatali da dvadeset prvi vek neće početi još čitavu godinu dana. Nedeljama su svi mediji objašnjavali da zbog toga što je zapadni kalendar otpočeo godinom 1, a ne 0, dvadeseti vek mora da traje još dvanaest meseci.
<BR>&nbsp;&nbsp;&nbsp;&nbsp;&nbsp;Bilo je svejedno; psihološki efekat te tri nule bio je previše moćan, a fin-de-siFcle ugođaj previše obuhvatan. Ovo je bio onaj bitni vikend; 1. januar 2001. biće antiklimaks, izuzev za nekolicinu zaljubljenika u stare SF filmove.
<BR>&nbsp;&nbsp;&nbsp;&nbsp;&nbsp;Postojao je i jedan veoma praktičan razlog zbog koga je 1. januar 2000. stvarno bio bitan datum, a taj razlog nikome nije mogao pasti na pamet pre samo četrdeset godina. Počev od šezdesetih, sve veći i veći deo računovodstvenih poslova na svetu preuzimali su kompjuteri, a sada je taj proces bio, uopšte uzev, dovršen. Milioni optičkih i elektronskih memorija držali su uskladištene bilione transakcija - bukvalno sve poslove planete.
<BR>&nbsp;&nbsp;&nbsp;&nbsp;&nbsp;I, razume se, većina unosa nosila je datum. Kada se otvorila poslednja decenija veka, nešto poput udarnog talasa prošlo je kroz svet finansija. Iznenada, i prekasno, shvatilo se da većini tih datuma nedostaje jedan vitalni sastojak.
<BR>&nbsp;&nbsp;&nbsp;&nbsp;&nbsp;Ljudski bankarski činovnici koji su obavljali ono što se i dalje nazivalo 'knjigovodstvo' retko su se zamajavali da napišu '19' ispred dve brojke za godinu koje su uneli. Ono se držalo za nešto što se podrazumeva; bila je to stvar zdravog razuma. A zdravi razum, na nesreću, bio je ono što je kompjuterima tako očigledno nedostajalo. Sa prvom zorom godine '00, nebrojeni elektronski moroni reći će sebi: "'00 je manje od '99. Prema tome, danas je ranije nego juče - za tačno devedeset devet godina. Preračunajmo sve hipoteke, zaduženja, kamatne račune po toj osnovi..." Ishod će biti međunarodni haos dotad neviđenih razmera, koji će pomračiti sva ranija dostignuća Veštačke Gluposti - čak i crni ponedeljak 5. juna 1995, kada je neispravan čip u Cirihu povisio bankarsku kamatu na 150 posto umesto 15 posto.
<BR>&nbsp;&nbsp;&nbsp;&nbsp;&nbsp;Nije bilo dovoljno programera na svetu da provere sve milijarde finansijskih dokumenata koje su postojale i da dodaju čarobni prefiks '19' tamo gde je to bilo potrebno. Jedino rešenje bilo je stvoriti naročiti softver koji će moći da obavi taj zadatak tako što će biti ubrizgan - poput dobroćudnog virusa - u sve uključene programe.
<BR>&nbsp;&nbsp;&nbsp;&nbsp;&nbsp;Tokom poslednjih godina stoleća, većina svetskih programera vrhunske klase uključena je u trku oko razvoja 'vakcine '99'; to je postalo neka vrsta svetog grala. Nekoliko neispravnih verzija objavljeno je još 1997. - i zbrisalo one kupce koji su požurili da ih probaju pre nego što su napravili valjane rezervne kopije.
<BR>&nbsp;&nbsp;&nbsp;&nbsp;&nbsp;Advokati su lepo zaradili od potonjih tužbi i protivtužbi.
<BR>&nbsp;&nbsp;&nbsp;&nbsp;&nbsp;Edit Krejg pripadala je malom panteonu slavnih žena-programera, koji je počinjao Bajronovom tragičnom kćerkom Adom, ledi Lavlejs, nastavio se preko kontraadmirala Grejs Hoper i kulminirao dr Suzanom Kalvin. Uz pomoć samo desetak asistenata i jednog Superkreja, ona je dizajnirala četvrt miliona redova koda programa DVE NULE koji će pripremiti svaki dobro organizovan finansijski sistem da bi se bezbedno suočio sa dvadeset prvim vekom. Umeo je čak da se snađe i sa loše organizovanim sistemima i da ubacuje kompjuterski ekvivalent crvenih zastavica na tačkama opasnosti, tamo gde bi ljudski upliv mogao i dalje biti neophodan.
<BR>&nbsp;&nbsp;&nbsp;&nbsp;&nbsp;Bilo je baš dobro što je taj 1. januar 2000. padao u subotu; veći deo sveta imao je čitav vikend da se oporavi od mamurluka - i da se pripremi za trenutak istine u ponedeljak izjutra.
<BR>&nbsp;&nbsp;&nbsp;&nbsp;&nbsp;Sledeća nedelja dočekala je rekordni broj bankrotstava među firmama čiji su spiskovi pod stavkom 'računi za naplatu' u trenutku pretvoreni u đubre. Oni dovoljno mudri da investiraju u DVE NULE preživeli su, a Edit Krejg je postala bogata, slavna - i srećna.
<BR>&nbsp;&nbsp;&nbsp;&nbsp;&nbsp;Od to troje samo će bogatstvo i slava potrajati.
</TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
