<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>24. LED
<P>&nbsp;&nbsp;&nbsp;&nbsp;&nbsp;"Izbili smo na pravo tržište", reče Kato sa neprikrivenom zluradošću. "Mornarice SAD i SSSR pokušavaju da obore cenu jedna drugoj. Kada bismo bili nepopustljivi, mislim da bi nam obe strane platile da im uklonimo radioaktivne igračke iz ruku."
<BR>&nbsp;&nbsp;&nbsp;&nbsp;&nbsp;Na drugoj strani sveta, Krejgovi su ga posmatrali preko jednog od poslednjih čuda komunikacione tehnologije. POLAR 1, otvoren uz veliku halabuku pre samo par nedelja, bio je prvi optički kabl položen ispod arktičke kape. Eliminisanjem dugog povezivanja sa geostacionarnom orbitom i njenog malog, ali nervirajućeg kašnjenja, globalni telefonski sistem bitno se popravio; govornici više nisu sve vreme prekidali jedan drugog, ili traćili vreme na čekanje odgovora. Kao što je generalni direktor INTELSAT-a rekao, hrabro nasmešen kroz suze: "Sada možemo posvetiti komsate poslu koji im je Bog namenio - pružanju usluga avionima, brodovima i automobilima - i svakome ko voli da malo iziđe na svež vazduh."
<BR>&nbsp;&nbsp;&nbsp;&nbsp;&nbsp;"Jeste li sklopili ugovor?" upita Donald.
<BR>&nbsp;&nbsp;&nbsp;&nbsp;&nbsp;"Biće sređen do kraja nedelje. Jedan Baćuška, jedan Amer.
<BR>&nbsp;&nbsp;&nbsp;&nbsp;&nbsp;Onda će se nadmetati da vide koji će nam bolje obaviti posao.
<BR>&nbsp;&nbsp;&nbsp;&nbsp;&nbsp;Nije li to bolje od toga da bacaju nuklearne bombe jedni na druge?"
<BR>&nbsp;&nbsp;&nbsp;&nbsp;&nbsp;"Mnogo bolje."
<BR>&nbsp;&nbsp;&nbsp;&nbsp;&nbsp;"Britanci i Francuzi takođe pokušavaju da se uključe u igru - to pomaže našem položaju pri cenkanju, razume se. Možda čak i unajmimo jednu od njihovih, onako za rezervu. Ili u slučaju da odlučimo da ubrzamo operaciju."
<BR>&nbsp;&nbsp;&nbsp;&nbsp;&nbsp;"Čisto onako da biste bili jednaki sa Parkijem i kompanijom? Ili da dignete naš deo prvi?"
<BR>&nbsp;&nbsp;&nbsp;&nbsp;&nbsp;Nastade kratka tišina - otprilike upravo onoliko koliko bi bilo potrebno da pitanje otputuje do Meseca i nazad.
<BR>&nbsp;&nbsp;&nbsp;&nbsp;&nbsp;"Zaboga, Edit!" reče Kato. "Mislio sam samo na neočekivane teškoće. Upamti, mi se ne trkamo - Bože sakloni! I jedni i drugi obećali smo MUOD-u da ćemo dizanje početi između 7. i 15. aprila '12. Želimo da obezbedimo ispunjenje plana - to je sve."
<BR>&nbsp;&nbsp;&nbsp;&nbsp;&nbsp;"Pa, hoćete li?"
<BR>&nbsp;&nbsp;&nbsp;&nbsp;&nbsp;"Da vam pokažem naš mali kućni video - cenio bih ukoliko biste izišli iz moda za snimanje. Ovo nije konačna verzija, pa bih voleo vaše primedbe na ovom stepenu."
<BR>&nbsp;&nbsp;&nbsp;&nbsp;&nbsp;Japanski studiji, priseti se Donald, uživali su dugotrajni i zasluženi ugled majstora za rad sa maketama i specijalnm efektima. (Koliko puta su Tokio uništila raznorazna čudovišta?) Pojedinosti broda i morskog dna bili su toliko savršeni da nije bilo nikakvog utiska da je sve smanjeno; ko god nije znao da vidljivost pod morem nikada ne prelazi stotinu metara - u najboljem slučaju - mogao bi da pomisli kako je posredi stvarnost.
<BR>&nbsp;&nbsp;&nbsp;&nbsp;&nbsp;Zdrobljen zadnji deo Titanika - otprilike trećina njegove pune dužine - ležao je na ravnoj, muljevitoj površini okružen komadima koji su padali kao kiša kada se brod prepolovio. Sama krma bila je u prilično dobrom stanju, iako je paluba delom bila pokidana, ali dalje napred izgledalo je kao da je džinovski čekić tresnuo olupinu. Samo polovina krmila virila je iz morskog dna; dve od tri ogromne elise bile su u potpunosti pod zemljom. Njihovo vađenje biće samo za sebe veliki problem.
<BR>&nbsp;&nbsp;&nbsp;&nbsp;&nbsp;"Deluje kao pravi haos, zar ne?" reče Kato veselo. "Ali, pazite."
<BR>&nbsp;&nbsp;&nbsp;&nbsp;&nbsp;Jedna lenja ajkula propliva ispred, iznenada opazi imaginarnu kameru i panično se udalji. Zgodan detalj, pomisli Donald, nemo odajući počast animatorima.
<BR>&nbsp;&nbsp;&nbsp;&nbsp;&nbsp;Sada se vreme ubrzavalo. Brojevi koji su označavali dane sevali su na desnoj strani slike: po dvadeset četiri časa prolazilo je svake sekunde. Tanki nosači spuštali su se iz tečnog neba i sastavljali u otvorenu skelu koja je okruživala olupinu. Debeli kablovi poput zmija uvukoše se u razbijeni trup.
<BR>&nbsp;&nbsp;&nbsp;&nbsp;&nbsp;Dan 400. (Prošlo je više od godinu dana). Sada je voda, do tada potpuno nevidljiva, počela da postaje mlečna. Najpre gornji deo olupine, zatim iskrivljena oplata trupa, onda ceo ostatak do samog dna lagano su nestali u ogromnom bloku svetlucave beline.
<BR>&nbsp;&nbsp;&nbsp;&nbsp;&nbsp;"Dan 600", reče Kato ponosito. "Najveća kocka leda na svetu - osim što baš nije sasvim u obliku kocke. Pomislite samo na sve frižidere koje će to prodati."
<BR>&nbsp;&nbsp;&nbsp;&nbsp;&nbsp;Možda u Aziji, pomisli Donald. Ali ne u Velikoj Britaniji - naročito ne u Belfastu. Tamo je već bilo protesta, povika: 'Skrnavljenje!' i čak pretnji bojkotovanjem svega japanskog. Pa, predstavljalo je to Katoov problem, a on ga je svakako bio potpuno svestan.
<BR>&nbsp;&nbsp;&nbsp;&nbsp;&nbsp;"Dan 650. Do tog trenutka i morsko dno treba da je očvrslo, sve do nekoliko metara ispod trostrukih zavrtnja. Sve će biti čvrsto zatvoreno u jedan blok. Samo treba da ga dignemo na površinu. Led će obezbediti samo deo uzgona koji nam je potreban. I zato..."
<BR>&nbsp;&nbsp;&nbsp;&nbsp;&nbsp;"I zato ćete zamoliti Parkija da vam proda par milijardi mikrosfera?"
<BR>&nbsp;&nbsp;&nbsp;&nbsp;&nbsp;"Verovao ili ne, Donalde, pomislili smo da napravimo svoje. Ali da kopiramo zapadnu tehnologiju? Bože skloni!"
<BR>&nbsp;&nbsp;&nbsp;&nbsp;&nbsp;"Pa šta ste onda izmislili umesto toga?"
<BR>&nbsp;&nbsp;&nbsp;&nbsp;&nbsp;"Nešto vrlo jednostavno; pribeći ćemo zaista visoko tehnološkom pristupu.
<BR>&nbsp;&nbsp;&nbsp;&nbsp;&nbsp;Nikome ne govorite o tome za sada - ali dići ćemo Titanik uz pomoć raketa."
</TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
