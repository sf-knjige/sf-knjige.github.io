<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>IZVORI I ZAHVALNICE
<P>&nbsp;&nbsp;&nbsp;&nbsp;&nbsp;P.K.P. Titanik progonio me je čitavog života, kao što je to prikazano u sledećem odlomku iz knjige Letopisi Artura Klarka o neobičnom i tajanstvenom (Collins, 1987):
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Moja prva naučnofantastična priča pune dužine (srećom davno uništena) imala je za temu tipičnu nesreću u svemiru - sudar, naime, međuplanetnog putničkog broda i velikog meteorita - ili male komete, ukoliko vam se tako više dopada. Bio sam ponosan na naslov, Ledeni bregovi kosmosa - i ne sanjajući u to vreme da takve stvari zaista postoje. Uvek sam malo previše voleo iznenađenja na završetku. U poslednjem redu otkrivao sam ime uništenog svemirskog broda. Bio je to - pazite dobro - niko drugi do... Titanik.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Više od četiri decenije kasnije vratio sam se toj temi u knjizi Matica zemlja (1976), u kojoj donosim olupinu u Njujork 2276. prigodom proslave petstogodišnjice. U vreme pisanja ovog dela, razume se, niko nije znao da se brod raspolutio na dva gadno oštećena dela.
<BR>&nbsp;&nbsp;&nbsp;&nbsp;&nbsp;U međuvremenu sam upoznao Bila Mekkvitija, irskog filmskog stvaraoca (i još mnogo toga), kome je ova knjiga posvećena. Sledeći uspeh svog izvanrednog Nezaboravna noć (1958), Bil je bio rešen da snimi film prema motivima mog romana Pad Mesečeve prašine, iz 1961; međutim, producentska kuća Rank odbila je da se petlja u fantazije (ljudi na Mesecu, nije nego!) i projekat je odbijen. Drago mi je što mogu da kažem roman dakako sada pretvara u mini TV seriju jedan moj drugi blizak prijatelj, Majkl Dikin. Ukoliko se pitate kako smo uspeli da nađemo mora prašine na Mesecu, ostavile televizor uključen.
<BR>&nbsp;&nbsp;&nbsp;&nbsp;&nbsp;Takođe me je Bil Mekkviti zadužio fotografijama, planovima, crtežima i dokumentima P.K.P. Titanika - a naročito jelovnikom reprodukovanim u 36. poglavlju, 'Poslednji ručak'. Bilova divna knjiga, Irski vrtovi (tekst Edvard Hajams; Macdonald, London, 1967) takođe je pružila mnogo nadahnuća.
<BR>&nbsp;&nbsp;&nbsp;&nbsp;&nbsp;Prijatno je zabeležiti da je Bilov direktor fotografije bio Džefri Ansvort - koji je, jednu deceniju kasnije, učestvovao kao snimatelj u radu na filmu Odiseja u svemiru 2001. I dalje se sećam kako je Džefri lutao po studiju sa blago zbunjenim izrazom lica i pričao svima: "Bavim se ovim poslom četrdeset godina - a Stenli me je upravo naučio nečemu što nisam znao." Majkl Krejton podsetio me je da je film Supermen posvećen Džefriju, koji je preminuo tokom njegovog snimanja, ožaljen od strane svih koji su radili sa njime.
<BR>&nbsp;&nbsp;&nbsp;&nbsp;&nbsp;Ovaj roman ne bi bio moguć, razume se, bez priloga iz dve klasične knjige o toj temi, Nezaboravne noći Voltera Lorda (Allen Lane, 1976) i Otkriće Titanika Roberta Balarda (Medison Press Books, 1987); oba ova dela od neprocenjive su vrednosti. Postoje još dve knjige koje takođe smatram veoma vrednim: posredi su skorašnji 'nastavak" Voltera Lorda, Noć još živi (William Morrow, 1986) i Ime mu je - Titanik Čarlsa Pelegrina (Avon, 1990). Takođe sam zahvalan Čarliju (koji se pojavljuje u 43. poglavlju) na ogromnoj količini tehničkih informacija o 'Podizanju maleckog' - poduhvatu na koga obojica gledamo sa veoma mešovitim osećanjima.
<BR>&nbsp;&nbsp;&nbsp;&nbsp;&nbsp;Knjiga Martina Gardnera Brodolom Titanika prorečen? (Prometheus Books, 1986), ponovo objavljuje izuzetni roman Morgana Robertsona, Brodolom Titana (1898!) koji lord Oldis pominje u 9. poglavlju. Martin hvali Robertsonovo inteligentno predviđanje; pa ipak, ne mogu da okrivim nikoga ko i dalje smatra da to mora da je dejstvovala nekakva povratna sprega iz 1912...
<BR>&nbsp;&nbsp;&nbsp;&nbsp;&nbsp;Pošto su se mnogi događaji iz ovoga romana već odigrali - ili će se uskoro odigrati - često je bilo neophodno upotrebiti postojeće ličnosti. Nadam se da će uživati u mojim povremenim ekstrapolacijama njihovih aktivnosti.
<BR>&nbsp;&nbsp;&nbsp;&nbsp;&nbsp;'Sindrom stoleća' (4. poglavlje) već brine mnoge ljude, iako ćemo morati da sačekamo do 01.01.'00. da vidimo da li su stvari toliko rđave kao što ja nagoveštavam. Dok sam pisao ovu knjigu, moj dugogodišnji američki prijatelj, dr Čarls Fauler (GCA, 1942 - iako nijedan od nas dvojice nije u stanju da sasvim poveruje u to) poslao mi je članak iz Boston globa pod naslovom: 'Računarski sistemi imaju problem sa godinom 2000'. Tu se navodi vic u struci koji glasi da će se svi penzionisati 1999. Videćemo...
<BR>&nbsp;&nbsp;&nbsp;&nbsp;&nbsp;Taj problem se neće, razume se, pojaviti u 2099. Do tada, kompjuteri će se starati sami o sebi (kao i H. Sap, ukoliko on/ona i dalje bude prisutan).
<BR>&nbsp;&nbsp;&nbsp;&nbsp;&nbsp;Nisam izmislio neobično krupnog mekušca iz 12. poglavlja
<BR>&nbsp;&nbsp;&nbsp;&nbsp;&nbsp;Pojedinosti (sa fotografijama) te grozne nemani mogu se naći u knjizi Tajanstvenim svet Artura Klarka (Collins, 1980). Octopusa giganteusa prvi put su nepobitno identifikovali F. Dž. Vud i dr Džozef Dženaro (Natural History, mart 1971) i drago mi je što sam obojicu doveo pred kamere za moju TV seriju 'Tajanstveni svetovi'.
<BR>&nbsp;&nbsp;&nbsp;&nbsp;&nbsp;Koristan savet o alergijama na oktopode (odnosno, šta da radite ukoliko zateknete jednog u toaletu) potiče iz knjige Oktopodi i lignje: meka inteligencija Žak-Iva Kustoa i Filipa Diola (Kasel, 1973).
<BR>&nbsp;&nbsp;&nbsp;&nbsp;&nbsp;Ovde moram navesti nešto što me zbunjuje mnogo godina. U toj knjizi Žak tvrdi da iako su se njegovi ronioci igrali sa hobotnicama (u redu: oktopodima) stotinama puta, nikada nisu bili ugrizeni - i nikada nisu čak ni čuli za takvu nezgodu. Pa...jedini put kada sam ja uhvatio jednog, tamo kod istočne obale Australije, ovaj me ugrizao! (Videti knjigu Koralna obala, Harper and Row, 1956). Potpuno sam nemoćan da objasnim taj potpuni slom zakona verovatnoće.
<BR>&nbsp;&nbsp;&nbsp;&nbsp;&nbsp;Prema časopisu Omni, pitanje opisano u 13. poglavlju zapravo se našlo u srednjoškolskom testu inteligencije i samo je jedan učenik genijalnog formata primetio da je štampani odgovor pogrešan. I dalje to smatram zapanjujućim; skeptici mogu korisno provesti nekoliko minuta sa makazama i kartonom. Još neverovatniju priča o Srinivasi Ramanujanu, pomenutom passim u istom poglavlju, naći ćete u malom klasiku G. H. Hardija Apologija jednog matematičara, a čak i zgodnije u prvom tomu Sveta matematike Džejmsa Njumena.
<BR>&nbsp;&nbsp;&nbsp;&nbsp;&nbsp;Za kritične stvari pri okeanskim operacijama vađenja nafte moram zahvaliti svom dugogodišnjem prijatelju sa Sri Lanke Katbertu Čarlsu i njegovim kolegama Volteru Džeksonu i Deniju Stivensu (svi iz firme 'Braun end Rut Vikers Ltd') i Brajanu Redenu (direktoru tehničkog servisa 'Vartona Vilijemsa'). Oni su me sprečili (nadam se) da ne napravim previše flagrantnih grešaka, a ni na koji način nisu odgovorni za luđe ekstrapolacije njihovih zaista zapanjujućih dostignuća - već uporedivih sa onim što ćemo raditi u svemiru tokom sledećeg veka. Izvinjavam se što sam im uzvratio ljubaznost sabotiranjem tolikog dela njihovih ruku.
<BR>&nbsp;&nbsp;&nbsp;&nbsp;&nbsp;Cela priča o 'Operaciji DŽENIFER' iz 1974. nikada nije ispričana, a verovatno nikada i neće. Na moje iznenađenje, pokazalo se da mi je njen upravnik jedan stari poznanik i zahvalan sam mu za okolišne, ali ne i odmažuće odgovore na moja raspitivanja. U celini, više mi se dopada da ne znam previše o događajima tog dalekog leta, tako da mi puke činjenice ne zadaju previše glavobolje.
<BR>&nbsp;&nbsp;&nbsp;&nbsp;&nbsp;Dok sam pisao ovaj roman, zabavio me je susret sa još jednim književnim delom u kome se pominje Glomar Eksplorer, iako (srećom!) u sasvim drugačijem kontekstu: posredi je Brod od zlata Tomasa Alena i Normana Polmara (Macmillan, 1987).
<BR>&nbsp;&nbsp;&nbsp;&nbsp;&nbsp;Zahvaljujem se i raznoraznim poznanicima iz CIA i KGB, koji bi najradije da ostanu anonimni.
<BR>&nbsp;&nbsp;&nbsp;&nbsp;&nbsp;Jedan od informatora za koje će mi biti drago da ih identifikujem jeste profesor Vilijem Or, odsek za geološke nauke, Oregonski univerzitet, moj ozbiljni cimer u plovećem kampusu S.S. Univerzum. Planovi i dokumentacija koje je obezbedio u vezi sa Glomar Eksplorerom (koji sada počiva u zalivu Suisan u Kaliforniji, između Valjeha i Martineza - možete ga videti sa auto-puta 680) predstavljali su dragocenu građu.
<BR>&nbsp;&nbsp;&nbsp;&nbsp;&nbsp;Otkriće velikih eksplozija na okeanskom dnu, koje se pominje u 33. poglavlju, prijavili su Dejvid B. Prajor, Erl H. Dojl i Majkl Dž. Kaluza u časopisu SajensD, tom 243, sveska 27, januar 1989, strane 517-519, pod naslovom 'Dokazi sedimentne erupcije na dubokomorskom dnu, Meksički zaliv'.
<BR>&nbsp;&nbsp;&nbsp;&nbsp;&nbsp;Istog dana kada sam vršio konačne ispravke na ovom rukopisu, saznao sam da sada postoje jaki dokazi da bušenje nafte može da izazove zemljotrese. Sajens Njuz od 28. oktobra 1989. navodi članak Pola Sigala iz 'Američkom geološkom nadzora', koji to tvrdi u broju časopisa Džiolodži od oktobra 1989.
<BR>&nbsp;&nbsp;&nbsp;&nbsp;&nbsp;Izveštaj o neolitskom grobu naveden u 34. poglavlju moći će da se nađe u časopisu Nejčr, broj 276 (strana 608), iz 1978.
<BR>&nbsp;&nbsp;&nbsp;&nbsp;&nbsp;Članak Ralfa S. Merkla, 'Molekularna opravka mozga', koji zaista izaziva vrtoglavicu, prvi put se pojavio u oktobarskom broju za 1989. časopisa Krajoniks (objavljuje ALCOR, 12327, Doherty St, Riverside, Ca. 92503) kome sam zahvalan za primerak poslat pre objavljivanja.
<BR>&nbsp;&nbsp;&nbsp;&nbsp;&nbsp;Dr Džon Mani, jedan od mojih mnogih prijatelja u bolnici Džons Hopkins u Baltimoru, zadužio me je korisnim izrazom 'parafilija' (21. poglavlje).
<BR>&nbsp;&nbsp;&nbsp;&nbsp;&nbsp;Zahvaljujem se Kumaru Čitiju za informacije u vezi sa poveljom UN o zakonu o moru; sprovođenjem ove povelje dugo godina upravljao je pokojni ambasador Širli Hamilton Amarasinge. Velika je tragedija što Širli (čiju sam gostoljubivost u stanu u Park Aveniji često uživao tokom sedamdesetih godina) nije doživeo da vidi kulminaciju svojih napora. Bio je izuzetno umešan u ubeđivanju ljudi i da je poživeo možda bi čak sprečio američku i britansku delegaciju da ne saseku jedna drugu do kolena.
<BR>&nbsp;&nbsp;&nbsp;&nbsp;&nbsp;Naročito sam zahvalan svom saradniku Džentriju Liju (Kolevka, trilogija Rama) zato što je tako organizovao svoje planove rada da ja mogu da usredsredim svu energiju na samostalni (najnoviji) roman.
<BR>&nbsp;&nbsp;&nbsp;&nbsp;&nbsp;Naročitu zahvalnost dugujem Vavamu i Sali Tambaja - da ne pominjemo Tašu i Sindi - za gostoljubivost, VORDSTAR i faksove...
<BR>&nbsp;&nbsp;&nbsp;&nbsp;&nbsp;I, konačno: odajem počast mom dragom prijatelju, pokojnom Redžinaldu Rosu, koji me je, pored mnogih drugih usluga, upoznao sa Rahmanjinovim i Elgarom pre pola veka i koji je umro u 91. godini dok je pisana ova knjiga.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;MANDELMEMO
<BR>&nbsp;&nbsp;&nbsp;&nbsp;&nbsp;Literatura o Mandelbrotovom skupu, najpre predstavljenom ne-IBM svetu u tekstu 'Kompjuterska zabava' A. K. Djudnija (Sajentifik Ameriken, avgust 1985, str. 16-25) sada je ogromna. Majstorova sopstvena knjiga, Fraktalna geometrija prirode (W. H. Freeman, 1982) visoko je tehnička, a veliki deo nedostupan je čak i onima koji se zavaravaju da se snalaze u matematici. Svejedno, dobar deo teksta u njoj ipak je informativan i maštovit, tako da je vredi prelistati. Međutim, ona sadrži samo najkraće pominjanje M-skupa, čije istraživanje jedva da je počinjalo 1982.
<BR>&nbsp;&nbsp;&nbsp;&nbsp;&nbsp;Lepota fraktala (H. O. Pajtgen i P. H. Rihter, Springer-Verlag, 1986) bila je prva knjiga koja je prikazala M-skup u veličanstvenom tehnikoloru, a u njoj je i opčinjavajući (i često zabavni) esej samog dr M. o tome kako je skup otkriven. Kasniji rad na njemu on opisuje u knjizi Nauka fraktalnih slika (priređivači H. O. Pajtgen i Ditmar Zaupe: Springer-Verlag, 1988). Ali oba ova dela visoko su tehnička.
<BR>&nbsp;&nbsp;&nbsp;&nbsp;&nbsp;Mnogo pristupačnija prosečnom - mada odlučnom - čitaocu jeste knjiga Vaseljena iz naslonjače A. K. Djudnija (W. H. Freeman, 1988). Ona sadrži originalni članak iz časopisa Sajentifik Ameriken iz 1985, sa novitetima i obaveštenjima o softveru koji stoji na raspolaganju za PC računare. Ja sam veoma zadovoljan programom MandFXP, od firme 'Cygnus Software', (1215 Davie St, P. O. Box 363, Vancouver BC, V6E 1N4, Canada) i koristio sam ga poprilično na svojoj AMIGI 2000. Dok sam pravio TV dokumentarac, Bog, Vaseljena i sve ostalo za britanski 'Kanal 4', imao sam retku povlasticu da pokažem Stivenu Hokingu neke divne 'crne rupe' koje sam otkrio dok sam razvijao skup sve dok ovaj ne bi ispunio Marsovu orbitu. Drugi snabdevač programima za M-skup (za MAC i IBM) jeste 'Sintar Software', (1001, 4th Ave., Suite 3200, Seattle, WA 98154, USA).
<BR>&nbsp;&nbsp;&nbsp;&nbsp;&nbsp;Nema ni potrebe reći, postoje glasila poklonika Mandelbrotovog skupa, koji sadrže savete o ubrzavanju rada programa, pisma istraživača dalekih oblasti skupa - pa čak i primere novog književnog žanra, fraktalne književnosti. Glavni 'fenzin' na tom polju jeste 'Amigdala'; njegov urednik Rolo Silver isporučuje i softver (Box 111, San Cristobel, NM 87564).
<BR>&nbsp;&nbsp;&nbsp;&nbsp;&nbsp;Van sumnje najbolji način da se stekne pravi utisak o skupu jeste preko video traka koje su napravljene o njemu, obično sa pratećom muzikom. Najslavnija je 'Ništa osim zuma' firme 'Art Matrix', (P. O. Box 880, Ithaca, NY 14851). Uživao sam i u 'Baletu fraktala' firme 'Fractal Stuff Company', (P. O. Box 5202, Spokane, WA 99205-5202).
<BR>&nbsp;&nbsp;&nbsp;&nbsp;&nbsp;Strogo govoreći, 'krajnji zapad' M-skupa tačno je na -2, a ne na -1.9999... do beskonačnosti, kao što se tvrdi u 18. poglavlju. Da li iko želi da ustanovi zašto?
<BR>&nbsp;&nbsp;&nbsp;&nbsp;&nbsp;Ne znam da li je bilo slučajeva mandelmanije u pravom životu, ali očekujem da dobijem izveštaje o tome čim se ova knjiga pojavi - i unapred skidam sa sebe svaku odgovornost.
</TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
