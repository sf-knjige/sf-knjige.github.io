<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>22. BIROKRATA
<P>&nbsp;&nbsp;&nbsp;&nbsp;&nbsp;ČLAN 156
<BR>&nbsp;&nbsp;&nbsp;&nbsp;&nbsp;Uspostavljanje uprave
<BR>&nbsp;&nbsp;&nbsp;&nbsp;&nbsp;1. Ovim se uspostavlja međunarodna uprava za morsko dno, koja će funkcionisati u skladu sa dole navedenim dokumentom.
<BR>&nbsp;&nbsp;&nbsp;&nbsp;&nbsp;2. Sve države-članice jesu ipso facto članovi Uprave.
<BR>&nbsp;&nbsp;&nbsp;&nbsp;&nbsp;...
<BR>&nbsp;&nbsp;&nbsp;&nbsp;&nbsp;4. Sedište Uprave biće na Jamajci.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;ČLAN158
<BR>&nbsp;&nbsp;&nbsp;&nbsp;&nbsp;Organi uprave
<BR>&nbsp;&nbsp;&nbsp;&nbsp;&nbsp;2. Ovim se uspostavlja Preduzeće, organ preko koga će Uprava sprovoditi funkcije pomenute u članu 170, paragraf 1.
<BR>&nbsp;&nbsp;&nbsp;&nbsp;&nbsp;(Povelja Ujedinjenih nacija o zakonu o pomorstvu, potpisana u zalivu Montego na Jamajci, 10. decembra 1982.)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Oprostite zbog honorara", reče generalni direktor Vilbor Janc izvinjavajućim glasom. "Ali on je određen propisima UN."
<BR>&nbsp;&nbsp;&nbsp;&nbsp;&nbsp;"Sasvim razumem. Kao što znate, nisam ovde zbog novca."
<BR>&nbsp;&nbsp;&nbsp;&nbsp;&nbsp;"A postoje znatne dopunske pogodnosti. Najpre, imaćete rang ambasadora..."
<BR>&nbsp;&nbsp;&nbsp;&nbsp;&nbsp;"Hoću li morati da se odevam u skladu s time? Nadam se da ne - čak i nemam frak, da i ne pominjem ostatak tih vražjih besmislica."
<BR>&nbsp;&nbsp;&nbsp;&nbsp;&nbsp;Janc se nasmeja.
<BR>&nbsp;&nbsp;&nbsp;&nbsp;&nbsp;"Bez brige - mi ćemo se pobrinuti za takve pojedinosti. A, razume se, svuda ćete biti VIP - to ume da bude prilično prijatno."
<BR>&nbsp;&nbsp;&nbsp;&nbsp;&nbsp;Ima već dugo vremena, pomisli Bredli, otkako uživam povlastice koje idu uz VIP, ali bilo bi prilično netaktično to reći. I pored sveg iskustva, bio je nov u ovoj sredini; možda nije trebalo da ispali ni onu mudroliju o ambasadorima...
<BR>&nbsp;&nbsp;&nbsp;&nbsp;&nbsp;Generalni direktor prelazio je pogledom listing na stonom displeju, s vremena na vreme zadajući komandu 'pauza' da bi neku stavku pogledao detaljnije. Bredli bi bio spreman da vrati znatni deo honorara novim poslodavcima za povlasticu da pročita tu datoteku. Pitam se da li znaju, pomisli on, o onome kada smo Ted i ja 'zasolili' onu olupinu kod Delosa lažnim amforama? Ali nemam grižu savesti zbog toga: to je uzrokovalo mnogo nevolja ljudima koji su ih debelo zaslužili.
<BR>&nbsp;&nbsp;&nbsp;&nbsp;&nbsp;"Mislim da bi trebalo da vam kažem", reče generalni direktor, "da smo zaista imali jedan mali problem - iako ne treba da brinete zbog toga. Neke od naših... ovaj... agresivnije nezavisnih država možda neće biti preterano srećne zbog vaših veza sa CIA-om."
<BR>&nbsp;&nbsp;&nbsp;&nbsp;&nbsp;"Bilo je to pre više od trideset godina! I nisam čak ni znao da je posao za CIA-u sve do podugo posle potpisivanja - kao običan mornar, za ime sveta... Mislio sam da stupam u Hjuz Suma Korporaciju - a i jesam."
<BR>&nbsp;&nbsp;&nbsp;&nbsp;&nbsp;"Nemojte da vam to remeti san; pominjem to samo u slučaju da neko potegne stvar. Nije mnogo verovatno, jer u svim ostalim pogledima kvalifikacije su vam izvanredne. To je priznao čak i Balard."
<BR>&nbsp;&nbsp;&nbsp;&nbsp;&nbsp;"Oh, je li?"
<BR>&nbsp;&nbsp;&nbsp;&nbsp;&nbsp;"Pa, rekao je da ste najbolji od čitave te nesposobne bande."
<BR>&nbsp;&nbsp;&nbsp;&nbsp;&nbsp;"To zvuči poput Boba."
<BR>&nbsp;&nbsp;&nbsp;&nbsp;&nbsp;Generalni direktor nastavi da razgleda listing, a zatim ostade da sedi jedan trenutak sa zamišljenim izrazom lica.
<BR>&nbsp;&nbsp;&nbsp;&nbsp;&nbsp;"Ovo nema nikakve veze sa vašom prijavom i molim vas da izvinite ukoliko deluje da se mešam tamo gde ne bi trebalo. Govorim sa vama kao muškarac sa muškarcem..."
<BR>&nbsp;&nbsp;&nbsp;&nbsp;&nbsp;Do đavola, pomisli Jason, znaju za Vilu! Pitam se kako li su se probili kroz Evino obezbeđenje? Ali posredi je bilo mnogo veće iznenađenju od toga...
<BR>&nbsp;&nbsp;&nbsp;&nbsp;&nbsp;"Izgleda da ste izgubili kontakt sa sinom i njegovom majkom pre više od dvadeset godina. Ukoliko želite, možemo vas povezati."
<BR>&nbsp;&nbsp;&nbsp;&nbsp;&nbsp;Na trenutak Bredli oseti stezanje u grudima; bilo je to gotovo kao da mu se nešto dogodilo sa zalihama vazduha. I previše dobro je poznavao to stanje i zato poče da oseća lepljivi početak onesposobljujuće panike koja je najgori neprijatelj svakog ronioca.
<BR>&nbsp;&nbsp;&nbsp;&nbsp;&nbsp;Kao što je to uvek uspevao ranije, on povrati kontrolu laganim, dubokim udisajima. Generalni direktor Janc, shvativši da je otvorio neku staru ranu, čekao je pun saučešća.
<BR>&nbsp;&nbsp;&nbsp;&nbsp;&nbsp;"Hvala", reče Bredli najzad. "Više bih voleo da to ne učinite. Jesu li - dobro?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;Bilo je sve što je trebalo da zna. Bilo je nemoguće vratiti sat unatrag: jedva da se sećao kakav je čovek - momak! - bio u dvadeset petoj, kada je najzad otišao na studije. I kada se, prvi i poslednji put u životu, zaljubio.
<BR>&nbsp;&nbsp;&nbsp;&nbsp;&nbsp;Nikada nije saznao o čijoj se greški radilo i možda sada nije bilo ni bitno. Mogli su ga lako naći da su to hteli. (Da li je Jason Junior ikada pomislio na njega i prisetio se vremena kada su se igrali zajedno? Bredlija zapekoše oči i on okrete um od tih sećanja.)
<BR>&nbsp;&nbsp;&nbsp;&nbsp;&nbsp;Ponekad se pitao da li bi uopšte prepoznao Džuli kada bi se sreli na ulici; pošto je uništio sve njene fotografije (zašto je zadržao onu jednu sa Jasonom Juniorom?) više nije mogao jasno da joj se seti lica. Međutim, nije bilo sumnje da je to iskustvo ostavilo neuklonjive ožiljke na njegovoj psihi, ali je naučio da živi sa njima - uz pomoć, suvo je priznao, madam Eve. Obred koji je uspostavio u Vili donosio mu je mentalno i fizičko olakšanje i dopuštao mu da delotvorno funkcioniše. Bio je zahvalan na tome.
<BR>&nbsp;&nbsp;&nbsp;&nbsp;&nbsp;A sada je imao novi interes - novi izazov - kao oblasni direktor (za Atlantik) Međunarodne uprave za morsko dno. Mogao je da zamisli kako bi Ted pukao od smeha na taj preobražaj. Pa, bilo je podosta istine u onoj staroj izreki da su varalice najbolji čuvari igre.
<BR>&nbsp;&nbsp;&nbsp;&nbsp;&nbsp;"Zamolio sam dr Cvikera da dođe da se pozdravite, jer ćete tesno sarađivati. Jeste li ga već upoznali?"
<BR>&nbsp;&nbsp;&nbsp;&nbsp;&nbsp;"Ne - ali, razume se, često sam ga viđao. Poslednji put tek juče, na Kanalu naučnih vesti. Analizirao je Parkinsonov plan - i nije imao Bog zna kakvo mišljenje o njemu."
<BR>&nbsp;&nbsp;&nbsp;&nbsp;&nbsp;"Među nama, on nema Bog zna kakvo mišljenje ni o čemu što nije sam izumeo. I obično je u pravu, što ga ne čini nimalo omiljenijim među kolegama."
<BR>&nbsp;&nbsp;&nbsp;&nbsp;&nbsp;Većina ljudi smatrala je pomalo smešnim to što je vodeći okeanograf sveta rođen u alpskoj dolini, pa je tako nastalo nebrojeno vicevima o provama švajcarske mornarice. Ali nije bilo bekstva od činjenice da je batiskaf izumljen u Švajcarskoj, a dugačka senka Pikara i dalje se pružala preko tehnologije koju su zasnovali.
<BR>&nbsp;&nbsp;&nbsp;&nbsp;&nbsp;Generalni direktor baci pogled na sat i nasmeši se na Bredlija.
<BR>&nbsp;&nbsp;&nbsp;&nbsp;&nbsp;"Kada bi mi savest dozvoljavala, mogao bih da dobijam opklade na ovaj način." On poče tiho da odbrojava, ali tek što je stigao do 'jedan' kada se začu kucanje na vratima.
<BR>&nbsp;&nbsp;&nbsp;&nbsp;&nbsp;"Vidite šta sam hteo da kažem?" reče on Bredliju. "Kao što to oni rado kažu: 'Vreme je švajcarski proizvod.'" Onda doviknu: "Uđite, France."
<BR>&nbsp;&nbsp;&nbsp;&nbsp;&nbsp;Nastade trenutak nemog poštovanja pre nego što su se naučnik i inženjer rukovali: obojica su poznavala ugled onoga drugoga i svaki se pitao: 'Hoćemo li biti kolege - ili protivnici?' Onda profesor Franc Cviker reče: "Dobro došli na palubu, gospodin Bredli. Treba da razgovaramo o mnogo toga."
</TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
