<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>2. BOJE BESKRAJA
<P>&nbsp;&nbsp;&nbsp;&nbsp;&nbsp;Donald Krejg mrzeo je te posete, ali znao je da će se nastaviti sve dok su oboje u životu; ako ne kroz ljubav (da li je ikada postojala?), onda bar kroz samilost i zajednički bol.
<BR>&nbsp;&nbsp;&nbsp;&nbsp;&nbsp;Zbog toga što je toliko teško videti ono očigledno, prošli su meseci pre nego što je shvatio pravi razlog svog nespokoja. Klinika Torington bila je više nalik na de luks hotel nego na centar za lečenje psihičkih poremećaja, na svetskom glasu. Ovde se nikada nije umiralo; medicinski ležajevi nikada nisu gurani od bolničkih soba do operacionih sala; nije bilo doktora u belim mantilima koji su pavlovljevski reagovali na svoje bipere, pa čak ni bolesnici nikada nisu nosili bolnička odela. Pa ipak, to je, u suštini, bila bolnica; i to bolnica u kojoj je petnaestogodišni Donald gledao kako mu se otac bori za dah dok je polako umirao od prve od dve velike pošasti koje su harale dvadesetim vekom.
<BR>&nbsp;&nbsp;&nbsp;&nbsp;&nbsp;"Kako joj je jutros, Dolores?" upita on sestru, pošto se prijavio na recepciji.
<BR>&nbsp;&nbsp;&nbsp;&nbsp;&nbsp;"Baš je vesela, gospodine Krejg. Tražila je da je povedem u kupovinu - želi da kupi novi šešir."
<BR>&nbsp;&nbsp;&nbsp;&nbsp;&nbsp;"Kupovinu! To je prvi put da makar samo upita za izlazak!"
<BR>&nbsp;&nbsp;&nbsp;&nbsp;&nbsp;Trebalo je da Krejgu bude drago, pa ipak, on oseti titraj nezadovoljstva. Edit sa njime nikada ne bi progovorila; zaista, izgledalo je da uopšte nije svesna njegovog prisustva: gledala je kroz njega kao da ga uopšte nema.
<BR>&nbsp;&nbsp;&nbsp;&nbsp;&nbsp;"Šta je rekao dr Džaferdži? Je li bezbedno da iziđe iz klinike?"
<BR>&nbsp;&nbsp;&nbsp;&nbsp;&nbsp;"Bojim se da nije. Ali to je dobar znak: ponovo počinje da se zanima za svet oko sebe."
<BR>&nbsp;&nbsp;&nbsp;&nbsp;&nbsp;Novi šešir, pomisli Krejg. Bila je to tipično ženska reakcija - ali nije bila nimalo tipična za Edit. Uvek se odevala - pa, pre racionalno nego moderno, zadovoljavajući se time da haljine naručuje na uobičajeni način, telekupovinom. Nekako nije mogao da je zamisli u nekoj ekskluzivnoj Mejferovoj trgovini, okruženu kutijama sa šeširima, ukrasnim papirom i predusretljivim prodavcima, ali ako je to želela, onda neka joj bude; sve je bilo dobro što će joj pomoći da pobegne iz matematičkog lavirinta koji je, sasvim bukvalno, bio beskonačnih dimenzija.
<BR>&nbsp;&nbsp;&nbsp;&nbsp;&nbsp;A gde je bila sada, u svojim beskrajnim istraživanjima? Kao i obično, sedela je pogrbljena u stolici za ljuljanje, dok se na metar širokom ekranu koji je preovlađivao zidom njene odaje gradila slika. Krejg je video da je u modu visoke rezolucije - svih dve hiljade linija - tako da je čak i superkompjuter radio do iznemoglosti kako bi obojio po piksel svakih nekoliko sekundi. Nepažljivom posmatraču izgledalo bi da je slika zamrznuta u delimično dovršenom stanju; tek pažljivo razgledanje pokazalo bi da dno donje linije lagano mili preko ekrana.
<BR>&nbsp;&nbsp;&nbsp;&nbsp;&nbsp;"Otpočela je taj program", prošapta sestra Dolores, "rano juče izjutra. Razume se, nije tu sedela sve vreme. Sada dobro spava, čak i bez sredstava za umirenje."
<BR>&nbsp;&nbsp;&nbsp;&nbsp;&nbsp;Slika nakratko zatrepta, kada je jedna linija skaniranja dovršena, a nova počela da mili sleva nadesno preko ekrana.
<BR>&nbsp;&nbsp;&nbsp;&nbsp;&nbsp;Sada je bilo prikazano više od 90 procenata slike; donji deo, koji se i dalje generisao, pokazaće malo toga zanimljivog.
<BR>&nbsp;&nbsp;&nbsp;&nbsp;&nbsp;Iako je Donald Krejg gledao desetinama - ne, stotinama - puta kako se stvaraju te slike, one nikada nisu izgubile moć da ga opčine. Deo toga poticao je od znanja da posmatra nešto što ljudsko oko nikada nije videlo - niti će ikada ponovo videti, ukoliko koordinate nisu snimane u kompjuteru. Bilo kakva nasumična potraga za izgubljenom slikom bila bi daleko zaludnija od potrage za usamljenim zrncetom peska u svim pustinjama sveta.
<BR>&nbsp;&nbsp;&nbsp;&nbsp;&nbsp;A gde je sada bila Edit, u svojim beskrajnim istraživanjima? On baci pogled na mali ekran ispod glavnog monitora i proveri veličinu ogromnih brojeva koji su marširali preko njega, brojka za neumitnom brojkom. Bili su grupisani po pet da bi ih ljudsko oko lakše obuhvatilo, iako nije bilo načina da to učini i ljudski um.
<BR>&nbsp;&nbsp;&nbsp;&nbsp;&nbsp;...Šest, sedam, osam grupa - ukupno četrdeset brojeva. To je značilo...
<BR>&nbsp;&nbsp;&nbsp;&nbsp;&nbsp;On obavi brzi mentalni proračun - zanemarena veština u ovo doba, na šta je bio neizmerno ponosan. Ishod je bio upečatljiv, ali ga nije iznenadio. U ovim razmerama, prvobitna osnovna slika bila je mnogo veća od Galaksije. A kompjuter je mogao da nastavi da je proširuje, sve dok ne postane veća od kosmosa, iako bi pri tom uvećanju računanje makar i samo jedne zasebne slike moglo trajati godinama.
<BR>&nbsp;&nbsp;&nbsp;&nbsp;&nbsp;Donald Krejg je dobro razumeo zbog čega je Džordž Kantor, pronalazač (ili je bio izumitelj?) brojeva iza beskonačnosti, proveo poslednje godine života u mentalnoj bolnici. Edit je pošla prvim koracima tog istog beskrajnog puta, uz pomoć mašinerije koja je prevazilazila snove svih matematičara devetnaestog veka. Kompjuter koji je stvarao te slike izvodio je bilione operacija u sekundi; za nekoliko sati, obradiće više brojeva nego čitava ljudska rasa, još od kako je prvi kromanjonac počeo da broji kamenčiće na podu pećine.
<BR>&nbsp;&nbsp;&nbsp;&nbsp;&nbsp;Iako se likovi koji su se otvarali nikada nisu tačno ponavljali, ulazili su u malu grupu lako prepoznatljivih kategorija. Bile su tu višekrake zvezde šestog, osmog i većeg stepena simetrije; spirale koje su ponekad podsećale na trupove slonova, a u drugim prilikama na pipke oktopoda; crne amebe povezane mrežama izvitoperenih pipaka; facetne, složene oči insekata... zbog toga što apsolutno nije bilo nikakvog osećaja razmere, neke slike stvarane na ekranu mogle su se podjednako dobro protumačiti kao bizarne galaksije - ili mikrofauna u kapi barske vode.
<BR>&nbsp;&nbsp;&nbsp;&nbsp;&nbsp;I ponovo, zauvek, dok je kompjuter povećavao stepen uvećanja i zaranjao dublje u geometrijske bezdane koje je istraživao, prvobitni neobični oblik - nalik čupavom broju '8' oborenom na bok - u kome je sadržan sav taj kontrolisani haos, opet će se pojaviti. Onda će beskrajni krug ponovo otpočeti, iako sa varijacijama toliko finim da su uzmicale oku.
<BR>&nbsp;&nbsp;&nbsp;&nbsp;&nbsp;Svakako, pomisli Donald Krejg, Edit mora da shvati, nekim delom svog uma, da je zarobljena u beskrajnoj petlji. Šta se dogodilo divnom mozgu koji je izumeo i konstruisao faga '99, što ju je, u ranim časovima 1. januara 2000, nakratko učinilo jednom od najslavnijih žena na svetu?
<BR>&nbsp;&nbsp;&nbsp;&nbsp;&nbsp;"Edit", reče on blago, "ja sam, Donald. Postoji li nešto što mogu da učinim?"
<BR>&nbsp;&nbsp;&nbsp;&nbsp;&nbsp;Sestra Dolores gledala ga je sa nedokučivim izrazom lica. Nikada se nije stvarno ponašala neprijateljski, ali njenim pozdravima uvek je nedostajala toplina. Ponekad se pitao da li njega okrivljuje za Editino stanje.
<BR>&nbsp;&nbsp;&nbsp;&nbsp;&nbsp;Bilo je to pitanje koje je i sam postavljao sebi svakoga dana u mesecima posle tragedije.
</TD></TR></TABLE>
<P class="next">
<A HREF=p4.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
