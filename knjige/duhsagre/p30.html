<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>28. KRTICA
<P>&nbsp;&nbsp;&nbsp;&nbsp;&nbsp;Dubinska minipodmornica za tri člana posade Marvin bila je predviđena kao naslednik slavnog Alvina, koji je odigrao tako ključnu ulogu u prvom istraživanju olupine. Međutim, Alvin nije pokazivao nameru da se povlači, iako je gotovo svaka od njegovih prvobitnih komponenti još davno bila zamenjena.
<BR>&nbsp;&nbsp;&nbsp;&nbsp;&nbsp;Marvin je bio i mnogo udobniji od svog prethodnika i imao je veće rezerve energije. Više nije bilo neophodno provesti dosadnih dva i po sata u slobodnom padu do morskog dna; uz pomoć motora Marvin je bio u stanju da stigne do Titanika za manje od jednog sata. A u slučaju opasnosti, odbacivanjem sve spoljašnje opreme, lopta od titana koja je sadržavala posadu mogla je da stigne do površine u nekoliko minuta - nestišljivi vazdušni mehur iz dubina.
<BR>&nbsp;&nbsp;&nbsp;&nbsp;&nbsp;Za Bredlija, bio je to dvostruki prvi put. Nikada nije video Titanik sopstvenim očima, a iako je upravljao Marvinom tokom proba i treninga do dubine od nekoliko stotina metara, nikada ga nije spustio ravno do dna. Nema potrebe ni da se kaže, nadzirao ga je uobičajeni pilot minipodmornice, koji je davao sve od sebe da ne bude samo saputnik sa zadnjeg sedišta.
<BR>&nbsp;&nbsp;&nbsp;&nbsp;&nbsp;"Visina dve stotine metara. Smer prema olupini jedan dva nula."
<BR>&nbsp;&nbsp;&nbsp;&nbsp;&nbsp;Visina! Bila je to reč koja je zvučala čudno u uhu jednog ronioca. Ali ovde, unutar Marvinove lopte za održanje života, dubina je bila nebitna. Ono što je zaista zanimalo Bredlija bilo je uzdignuće nad morskim dnom i držanje dovoljnog razmaka da bi se izbegle prepreke. On se oseti kao da upravlja ne podmornicom, već niskoletećim avionom - i to onim koji traga za orijentirima u gustoj magli...
<BR>&nbsp;&nbsp;&nbsp;&nbsp;&nbsp;'Traganje', doduše, teško da je bila prava reč, jer on je tačno znao gde mu je meta. Blistavi signal na ekranu sonara bio je pravo pred njima i sada na udaljenosti od samo stotinu metara. Još samo trenutak i TV kamera će ga uhvatiti, ali Bredli je želeo da koristi sopstvene oči. Nije bio dete video-doba kome ništa nije bilo stvarno dok se ne pojavi na ekranu.
<BR>&nbsp;&nbsp;&nbsp;&nbsp;&nbsp;Konačno, pomoli se oštrica prove, uzdižući se u blesku Marvinovih svetlosti. Bredli ugasi motor i pusti da malo vozilo lagano pluta prema sve bližim čeličnim liticama.
<BR>&nbsp;&nbsp;&nbsp;&nbsp;&nbsp;Sada ga je od Titanika razdvajalo samo nekoliko centimetara dijamantski čvrstog kristala, koji je podnosio pritisak o kome nije bilo pametno ni razmišljati. Suočavao se sa duhom koji je i dalje pohodio okeanske puteve Atlantika posle skoro punog veka; i dalje je delovalo kao da se kreće na sopstveni pogon, kao da je na putovanju koje je, čak i sada, tek počelo.
<BR>&nbsp;&nbsp;&nbsp;&nbsp;&nbsp;Ogromno sidro, napola skriveno zavesom morske trave, još je strpljivo čekalo da bude spušteno. Pored njega Marvin je delovao gotovo patuljasto, a viseće tone mase Titanika izgledale su tako zlokobno da ga Bredli naširoko zaobiđe dok je lagano plutao mimo niza okruglih prozora koji su mrtvo piljili u ništavilo poput praznih duplji lobanje.
<BR>&nbsp;&nbsp;&nbsp;&nbsp;&nbsp;Gotovo da je zaboravio svrhu svoje misije, kada ga glas iz gornjeg sveta trže nazad u stvarnost.
<BR>&nbsp;&nbsp;&nbsp;&nbsp;&nbsp;"Eksplorer Marvinu. Čekamo."
<BR>&nbsp;&nbsp;&nbsp;&nbsp;&nbsp;"Izvini - naprosto se divim pogledu. Brod jeste upečatljiv - kamere su nepravedne prema njemu. Morate ga videti svojim očima."
<BR>&nbsp;&nbsp;&nbsp;&nbsp;&nbsp;Bila je to stara rasprava, koja je, bar što se Bredlija ticalo, bila odlučena još davno. Iako su roboti i njihove elektronske oči bili nezamenljivi - zaista, potpuno suštinski - kako za osmatranje tako i za stvarne operacije, nikada nisu bili u stanju da pruže potpunu sliku. 'Teleprisustvo' je bilo divno, ali ponekad je umelo da predstavlja opasnu iluziju. Mogli ste poverovati da ste iskusili sto odsto neke udaljene stvarnosti, ali bilo je to samo 95 odsto - a onih preostalih 5 odsto moglo je biti od životne važnosti: ljudi su umirali zbog toga što i dalje nije bilo načina za prenošenje onih signala upozorenja koje su mogli da se opaze samo čulom mirisa. Iako je video hiljade stop-kadrova i video-snimaka olupine, tek sada je Bredli počeo da je razume.
<BR>&nbsp;&nbsp;&nbsp;&nbsp;&nbsp;Oklevao je da se otrgne od prizora, shvativši kako mora da se osujećeno osećao Robert Balard kada je na raspolaganju imao samo sekunde za svoje osmatranje olupine. Onda je aktivirao bočne mlaznice, skrenuo sa Marvinom dalje od metalne litice koja se uzdizala nad njim i pošao prema pravoj meti.
<BR>&nbsp;&nbsp;&nbsp;&nbsp;&nbsp;Krtica je počivala na nosiljki otprilike dvadeset metara od Titanika, usmerena nadole pod uglom od četrdeset pet stepeni. Delovala je prilično nalik svemirskom brodu okrenutom u pogrešnom smeru, što je pružilo povoda za mnoštvo neslanih šala o lansirnim rampama koje su izradili inženjeri nekih malih evropskih zemalja.
<BR>&nbsp;&nbsp;&nbsp;&nbsp;&nbsp;Konusna glava za bušenje već je bila duboko zarivena u sedimente, a nekoliko metara široke metalne trake, koja je bila Krticin 'korisni teret' protezalo se po morskom dnu iza nje.
<BR>&nbsp;&nbsp;&nbsp;&nbsp;&nbsp;Bredli okrenu Marvina u položaj iz koga će imati bolji pogled i prebaci video-rekordere na veliku brzinu.
<BR>&nbsp;&nbsp;&nbsp;&nbsp;&nbsp;"Spremni smo", javi on gornjoj strani. "Počnite odbrojavanje."
<BR>&nbsp;&nbsp;&nbsp;&nbsp;&nbsp;"Držimo na T minus 10 sekundi. Inercijalno vođenje uključeno... 7... 6... 5.. 4... 3... 2... 1... Poletanje! Izvinite - htedoh reći - zarivanje!"
<BR>&nbsp;&nbsp;&nbsp;&nbsp;&nbsp;Bušilica poče da se okreće i gotovo smesta Krticu zakloniše oblaci mulja. Međutim, Bredli je mogao da vidi kako ova nestaje iznenađujućom brzinom; tokom samo nekoliko sekundi izgubila se u okeanskom dnu.
<BR>&nbsp;&nbsp;&nbsp;&nbsp;&nbsp;"Oslobodili ste rampu", javi on, držeći se duha prilike.
<BR>&nbsp;&nbsp;&nbsp;&nbsp;&nbsp;"Ništa ne vidim - lansirna rampa zaklonjena je dimom. To jest, muljem...
<BR>&nbsp;&nbsp;&nbsp;&nbsp;&nbsp;Sada se razilazi. Krtica je nestala. Ostao je samo mali krater koji se polako ispunjava. Idemo na drugu stranu da je presretnemo."
<BR>&nbsp;&nbsp;&nbsp;&nbsp;&nbsp;"Bez žurbe. Najbrža procena je trideset minuta. Najduža pedeset. Prilično opklada uloženo je u ovu spravicu."
<BR>&nbsp;&nbsp;&nbsp;&nbsp;&nbsp;I prilično miliona dolara, pomisli Bredli, dok je upravljao Marvinom prema provi Titanika. Ukoliko se Krtica zaglavi pre okončanja svoje misije, Parki i kompanija moraće da se vrate za crtačke stolove.
<BR>&nbsp;&nbsp;&nbsp;&nbsp;&nbsp;Čekao je na levoj strani kada je Krtica izronila posle četrdeset pet minuta. Nije pokušavala da dostigne nikakve brzinske rekorde; njeno devičansko putovanje bilo je u potpunosti uspešno.
<BR>&nbsp;&nbsp;&nbsp;&nbsp;&nbsp;Sada je prvi od planiranih trideset pojaseva, svaki u stanju da digne hiljadu tona, bio bezbedno postavljen. Kada operacija bude okončana, Titanik se mogao dići sa okeanskog dna poput dinje u pletenoj torbi.
<BR>&nbsp;&nbsp;&nbsp;&nbsp;&nbsp;To je bila teorija i izgledalo je kao da deluje. Florida je, doduše, i dalje bila daleko, ali sada se bar malo približila.
</TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
