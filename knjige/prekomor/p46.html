<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>2.
<P>&nbsp;&nbsp;&nbsp;&nbsp;&nbsp;Radio je dva dana na izveštaju. Stražar mu je doneo blok hartije i malo zatupasto penkalo, a Ceng mu je naložio da piše na engleskom jeziku. Voren se osmehnuo na to. Oni su mislili da svaki moreplovac mora da govori nekoliko jezika, ali on nikada nije imao teškoća da se snađe i sa ovim jednim uz par reči pokupljenih od drugih. U svakom slučaju mogli ste više da naučite posmatrajući ljude nego slušajući njihov govor.
<BR>&nbsp;&nbsp;&nbsp;&nbsp;&nbsp;Nikada nije bio posebno jak na peru, a uz to puno stvari u vezi sa skidačima nije umeo da razjasni. Pisao je, dakle, s mukom, osluškujući sve vreme zvuke novih motora ili velikih stvari koje su se kretale. Bilo je teško reći ma šta o poslovima koje su timovi radili. Godilo mu je što može da se odmara u senkama ćelije i razmišlja, jedući hranu koju su mu donosili onoliko brzo koliko se to dalo, a da joj ipak oseti ukus.
<BR>&nbsp;&nbsp;&nbsp;&nbsp;&nbsp;Isti onaj bezbradi stražar koji ga je od početka čuvao dolazio je jedanput dnevno da ga odvede do obale. Voren je u takvim prilikama nosio svoj nokšir. Čuvar mu nije davao vremena da zakopa izmet, već ga je terao da prospe sadržaj nokšira u more. Čuvar bi ostajao pozadi u grmlju morske vinove loze dok je Voren hodao do lagune. Voren je nagađao da je čoveku zapoveđeno da se ne pojavljuje na plaži. Na strani ostrva okrenutoj prema vetru bilo je puno suve trave i nekoliko jaruga. Suva korita bujica spuštala su se do plaža u obliku malih polumeseca. Voren je mogao videti da su tamo timovi privezali jedrilice i druga mala plovila. Neki vojnici podigli su šatore još dalje u jarugama, no najviše ih je bilo praznih. Čuvar ga je tim putem gonio natrag. Na jednom od pešča tih polumeseca bio je nasukan Vorenov splav, izvučen preko linije domašaja plime ali ne i pričvršćen ili vezan.
<BR>&nbsp;&nbsp;&nbsp;&nbsp;&nbsp;Dolazeći drugog dana ugledao je nekoliko garavih lasta koje su lebdele na vetru ispuštajući duge, tihe krike. Neke su se gnezdile u stenama na vetrovitoj strani, a druge u travi zavetrine. Laste su se spuštale niz vetar i u brišućem letu zviždale iznad glava ljudi koji su skupljali jaja iz stenovitih gnezda. Ptice su gakale i obrušavale se prema tlu, ali se ljudi nisu obazirali na njih.
<BR>&nbsp;&nbsp;&nbsp;&nbsp;&nbsp;Narednog jutra onaj bezbradi vojnik prebrzo je došao po tanjir od doručka i Voren je morao na vrat nanos da poravna svoj dušek. Čuvar nikada nije zalazio dublje u senovitu ćeliju zbog mirisa iz nokšira, koji je Voren držao pokraj vrata. Čovek je ustanovio da Voren ne zna ni reči kineski te je tako umesto da izdaje naređenja naprosto gurao Vorena u željenom pravcu. Ovog puta krenuli su prema severu.
<BR>&nbsp;&nbsp;&nbsp;&nbsp;&nbsp;Ceng je nadzirao jedan radni tim na tački koja se nalazila na pola puta uz greben, u središtu ostrva. Klimnuo je glavom Vorenu i dao znak stražaru da ostane u blizini. "Vaš izveštaj?"
<BR>&nbsp;&nbsp;&nbsp;&nbsp;&nbsp;"Pri kraju sam."
<BR>&nbsp;&nbsp;&nbsp;&nbsp;&nbsp;"Dobro. Sam ću ga prevesti. Pobrinite se da bude čitljiv."
<BR>&nbsp;&nbsp;&nbsp;&nbsp;&nbsp;"Pišem ga štampanim slovima."
<BR>&nbsp;&nbsp;&nbsp;&nbsp;&nbsp;"Baš kao i skidači."
<BR>&nbsp;&nbsp;&nbsp;&nbsp;&nbsp;"Daaa."
<BR>&nbsp;&nbsp;&nbsp;&nbsp;&nbsp;"Oponašali smo vaše metode, znate, i spustili više poruka u lagunu." Pokazao je prema jednoj tački severno od prolaza kroz greben. Sa ovog mesta na uzvišici one pokretne senke jasno su se izdvajale na peščanoj pozadini. Meko zelenilo lagune nalikovalo je prstenu, a iza njega sledilo je zagasito plavetnilo koje se protezalo do horizonta. "Nikakvog odgovora."
<BR>&nbsp;&nbsp;&nbsp;&nbsp;&nbsp;"Na koji način ste ih isporučili?"
<BR>&nbsp;&nbsp;&nbsp;&nbsp;&nbsp;"Tri čoveka od kojih dva naoružana. Posle svih onih udesa ljudi se plaše da izlaze na more nezaštićeni."
<BR>&nbsp;&nbsp;&nbsp;&nbsp;&nbsp;"Idu u onome?" Voren pokaza prstom na jedan skif nasukan na plaži ispod njih.
<BR>&nbsp;&nbsp;&nbsp;&nbsp;&nbsp;"Da. Potpomoćiću njihov rad kompletom akustičke opreme. Trebalo bi da budu... Da, evo ih." Nekakvo zujanje doprlo je s juga i jedan motorni čamac uplovi u lagunu, ostavljajući beo trag za sobom. Krivudao je između plićaka i peščanih sprudova, a veliki greben u pozadini prelivao se na suncu, bacajući brze odbleske žute svetlosti u Vorenove oči.
<BR>&nbsp;&nbsp;&nbsp;&nbsp;&nbsp;"Imaćemo kompletnu akustičku mrežu. To je metod koji puno obećava."
<BR>&nbsp;&nbsp;&nbsp;&nbsp;&nbsp;"Jeste li izvukli iz toga neka saznanja?"
<BR>&nbsp;&nbsp;&nbsp;&nbsp;&nbsp;Ceng zakloni rukom oči od sunca i okrete se prema Vorenu sa osmehom. "'Pesme' visoke frekvence osnovni su metod njihovog komuniciranja. Imamo već dosta iskustva sa delfinima. U stanju smo da slobodno razgovaramo s njima; dakako, samo o jednostavnim stvarima. Najveći deo onoga što znamo o pokretima gmazova i skidača potiče od našeg poznavanja delfina."
<BR>&nbsp;&nbsp;&nbsp;&nbsp;&nbsp;Voren prozbori oštrim glasom: "Slušajte, zašto se zamajavate s tom opremom. Pustite me da isplovim i zapitaću ih šta god želite."
<BR>&nbsp;&nbsp;&nbsp;&nbsp;&nbsp;Ceng klimnu glavom. "Na kraju ću vam to možda i dozvoliti. Ali vi treba da shvatite da su skidači imali razloga da vam ne kažu sve što je bitno."
<BR>&nbsp;&nbsp;&nbsp;&nbsp;&nbsp;"Na primer?"
<BR>&nbsp;&nbsp;&nbsp;&nbsp;&nbsp;"Daj." Ceng pucnu prstima, dajući znak pomoćniku koji je stajao u blizini. Vojnik mu predade torbu sa dokumentima. Ceng izvadi nekoliko fotografija i dodade ih Vorenu. Prva je bila snimak stomaka i grudi neke žene. Na njima su se videle male čvoruge, bele humkice na tamnoj koži.
<BR>&nbsp;&nbsp;&nbsp;&nbsp;&nbsp;Voren je pregledao jednu po jednu. One čvoruge su postajale sve veće i belje. "Prilično su bolne", reče Ceng hladno. "Neka vrsta larve uriva se u znojne rane i u roku od jednog dana započinje ovo. Larva je najveća u blizini kože, naoružana oštrim žutim bodljama. Crv se okreće dok se hrani. Bodlje stružu nerve. Žrtva oseća iznenadan, dubok bol; već narednog dana postaje histerična i pokušava da iščupa larvu. Ovo su male larve. Ima izveštaja i o većim."
<BR>&nbsp;&nbsp;&nbsp;&nbsp;&nbsp;Na jednoj fotografiji otvorene rane su krvarile i iz njih je curio beličast gnoj. "Kao krpelj", reče Voren. "Valja je spaliti. Upotrebiti jod. Ili je prekriti flasterom, tako da ne može da dođe do vazduha."
<BR>&nbsp;&nbsp;&nbsp;&nbsp;&nbsp;Ceng uzdahnu. "Na svaki takav napad, larva ispušta nešto - nismo sigurni šta je posredi - u žrtvin krvotok. To paralizuje žrtvu tako da posle toga ne može da se leči."
<BR>&nbsp;&nbsp;&nbsp;&nbsp;&nbsp;"Pa dobro, ako biste vi..."
<BR>&nbsp;&nbsp;&nbsp;&nbsp;&nbsp;"Ta larva očigledno ne diše. Uzima kiseonik neposredno od domaćina. Ako bilo šta pokuša da izvadi bodlje kada se več zakvačila, larva oslobađa paralizator i još nešto, nešto što nosi, neku vrstu jajeta, tako da i druge larve mogu da rastu svuda. Sve se to događa u kratkom vremenskom rasponu."
<BR>&nbsp;&nbsp;&nbsp;&nbsp;&nbsp;Voren odmahnu glavom. "Nikada nisam čuo za takvog krpelja ili insekta."
<BR>&nbsp;&nbsp;&nbsp;&nbsp;&nbsp;"Njih proizvode gmazovi kada se nađu na kopnu."
<BR>&nbsp;&nbsp;&nbsp;&nbsp;&nbsp;Voren je posmatrao motorni čamac koji je metodično špartao po laguni vukući kalem koji se obrtao. Zavrteo je glavom. "Nešto u vezi s njihovim parenjem? Ne znam. Nema smisla. Skidači..."
<BR>&nbsp;&nbsp;&nbsp;&nbsp;&nbsp;"Nisu rekli ništa o tome, a?"
<BR>&nbsp;&nbsp;&nbsp;&nbsp;&nbsp;"Možda ne znaju."
<BR>&nbsp;&nbsp;&nbsp;&nbsp;&nbsp;"Malo je verovatno."
<BR>&nbsp;&nbsp;&nbsp;&nbsp;&nbsp;"I šta onda vi sada osluškujete?"
<BR>&nbsp;&nbsp;&nbsp;&nbsp;&nbsp;"Kontakt između skidača i gmazova. Hteli bismo da steknemo predstavu o njihovom uzajamnom dejstvu."
<BR>&nbsp;&nbsp;&nbsp;&nbsp;&nbsp;"Zar ne možete da pronađete lek protiv tog insekta, da ga se rešite?"
<BR>&nbsp;&nbsp;&nbsp;&nbsp;&nbsp;"Možda će se nešto naći. Evropski medicinski centri rade upravo sada na tome. Ali ima i drugih bolesti. Brzo se šire od tačaka na kojima su zabeleženi kontakti u blizini Ning-poa i Makaoa."
<BR>&nbsp;&nbsp;&nbsp;&nbsp;&nbsp;"Možda možete da ih blokirate."
<BR>&nbsp;&nbsp;&nbsp;&nbsp;&nbsp;"Tih stvari ima svuda. Izlaze na kopno, a larve prenose ptice, životinje - na neki način. Zbog toga smo mi utrošili zalihe goriva i došli ovako daleko."
<BR>&nbsp;&nbsp;&nbsp;&nbsp;&nbsp;"Na ostrva?"
<BR>&nbsp;&nbsp;&nbsp;&nbsp;&nbsp;"Oni ostvaruju kontakte samo na izolovanim mestima. Slučajevi o kojima se govori u izveštajima desili su se u pacifičkom basenu. Eto zbog čega u blizini ima japanskih letelica, sovjetskih, američkih - vi ste Amerikanac, zar ne?"
<BR>&nbsp;&nbsp;&nbsp;&nbsp;&nbsp;"Nisam."
<BR>&nbsp;&nbsp;&nbsp;&nbsp;&nbsp;"Oh? A ja sam zhog nečega mislio - ali nije važno. Ostale sile su u beznadežnoj situaciji. One ne znaju šta se događa i zavide nam na preimućstvu u informacijama. Izvesno ste zapazili one instalacije na južnoj strani?"
<BR>&nbsp;&nbsp;&nbsp;&nbsp;&nbsp;Ceng pokaza rukom. Voren opazi na kamenom ispustu ostrva lepezu vitkih obličja, koja su stremila uvis. "Projektili protiv vazdušnih napada. Ne želimo da bilo ko drugi iskoristi ovu priliku."
<BR>&nbsp;&nbsp;&nbsp;&nbsp;&nbsp;"A-ha."
<BR>&nbsp;&nbsp;&nbsp;&nbsp;&nbsp;Motorni čamac je zujao, ploveći duž istoćne obale. Voren je promatrao ostrvo, zapažajući mesta na kojima su bili podignuti šatori, područja na kojima su se ljudi kretali u radnim timovima i oblasti gde je šipražje džungle omogućavalo vidljivost.
<BR>&nbsp;&nbsp;&nbsp;&nbsp;&nbsp;"Nije preterano mudro koristiti motor u laguni."
<BR>&nbsp;&nbsp;&nbsp;&nbsp;&nbsp;"Ljudi ne žele da isplovljavaju u nečemu što ne može brzo da ih vrati na obalu. Shvatam njihov strah. Video sam..."
<BR>&nbsp;&nbsp;&nbsp;&nbsp;&nbsp;Približio se jedan pomoćnik, tegleći nekakvu kutiju. Nešto je brzo promrmljao na kineskom. Dok mu je Ceng odgovarao, Voren je gledao kako motorni čamac prolazi blizu peščanog spruda. Ispod njega jurile su senke, hitri crni oblici u vodnjikavoj zelenoj svetlosti.
<BR>&nbsp;&nbsp;&nbsp;&nbsp;&nbsp;"Čamci su pronašIi nešto neobično", reče Ceng, dajući znak pomoćniku da otvori kutiju. "Ovo se nasukalo na greben."
<BR>&nbsp;&nbsp;&nbsp;&nbsp;&nbsp;Unutra, još vlažna, nalazila su se tri bela romboidna bloka. Voren kleče i dodirnu jedan. Bio je lagan i biserast, s neravnim nagore izvijenim krajevima.
<BR>&nbsp;&nbsp;&nbsp;&nbsp;&nbsp;"Pretpastavljam da je ovo matarijal za pakovanje", reče Ceng.
<BR>&nbsp;&nbsp;&nbsp;&nbsp;&nbsp;"Čudna izrada", reče Voren. "Nepravilno. Ne stvaraju se nikakvi nabori na njemu."
<BR>&nbsp;&nbsp;&nbsp;&nbsp;&nbsp;"Možda je sa vaše olupine? Nije važno. Danas nemam više vremena za vas, gospodine Voren. Ili biste možda više voleli da vas oslovljavam po vašem vojnom činu?"
<BR>&nbsp;&nbsp;&nbsp;&nbsp;&nbsp;"Nemam nikakav čin."
<BR>&nbsp;&nbsp;&nbsp;&nbsp;&nbsp;"To vi velite", Ceng klimnu čuvaru koji je stajao u blizini. "Zbogom."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Te noći osetio je neku tamnu stvar iznad sebe koja je čekićala i tkala i tkala, i čije su se senke mreškale na sunčevoj svetlosti. Ta stvar je rđavo plivala, krećući se pravim linijama i uopšte se ne savijajući. Spustila je nekakav težak i prljav metal, koji mu je pritisnuo grudi. Stalna smrt strugala je odozgo kroz procep i spaljivala. Hrapavo zuktanje ga je drmalo, prenoseći mu se na zube uz oštar bol i on se okrete na bok. Zatim je ustao i pogledao naviše. Ono što je sada video negde visoko gore bio je motor. Osetio je linije sagorelog goriva i tromo tutnjanje dok su raznosili te linije; shvatio je da ni prigušivači ne funkcionišu kako treba.
<BR>&nbsp;&nbsp;&nbsp;&nbsp;&nbsp;Iznenada mu je prošlo kroz glavu: To je bilo to - ništa nije teklo kako valja. Ljudi su bili velike pričalice, ali ovde, bačeni u slankastu pomrčinu, mogao je da ih vidi gore, pored obale i u zupčastim čamcima. Mrdali su usnama, pa ipak bez ikakvog efekta, kruti i daleki, njihove vilice besciljno su radile, ljudi u uniformama - ali uniformisan je značilo biti isti, a kako bi iko to mogao da želi? - reči su padale mrtve u prazninu između njih. U Tokiju nikada nije naučio nijednu reč na japanskam, a ovde je Đijan glumio nemog, a da Varen u to nijednog trenutka nije posumnjao, a sada su ovi Kinezi pokušavaili da razgovaraju sa skidačima - koji su opet želeli da saopšte nešto što nisu umeli da kažu - i svaki životni oblik imao je svoj privatni jezik.
<BR>&nbsp;&nbsp;&nbsp;&nbsp;&nbsp;Ponovo se prevrnuo i osetio da njegova žena spava pored njega, topla i vlažna, a zatim se penje povrh njega, onako kako je najviše volela. Pritiskala ga je kao onaj metal što je padao i širio se, metal koji je bljuvala u lagunu ona čekićajuća mašina, metal težak, mračan i obrušavajući. Lako se obrtala na njemu, teška i još meka, a njena svilasta kosa padala mu je na lice i u oči. Krećući se u senkama, lice joj je bilo reljef ispresecanih ravni, mršavo i belo, i on ustima dohvati njenu kosu i gricnu je. Bila je slankasta i mirišljava, baš kao i njeno spolovilo dole. Dodirivao je njene iskošene ravnice i sećao se da ga je napustila onda kada mu je više nego išta nedostajala njena težina. A njena kosa njihala se iznad njegovog lica zajedno sa svojim ukusom. Sada, već pre mnogo godina, ona je prekinula sa svim tim i preobratila se u muškarca. Ona mekoća sada se preinačila u pločice mišića, a organi - žmirkajući u pravcu nje, udaljene na plaži, nije bio u stanju da tačno kaže, beše to samo jedna tamna mrlja, organi su, najposle, predstavljali samo detalj, ali čin menjanja je doveo do konačne, ogromne razlike. Žudeo je za njenom težinom. A njena kosa njihala se preko njega zajedno sa svojim ukusom.
<BR>&nbsp;&nbsp;&nbsp;&nbsp;&nbsp;Kada se probudio, dušek mu je bio mokar od znoja. Pipao je rukama u pomrčini tražeći sto, koji je bio prevrnuo kako bi zaklonio dalji zid; ospokojavajuća ravna ploča vratila ga je u sadašnjost. Ali sećao se onog struganja odozgo i hladnog metala koji pada, i znao je koliko su oni mrzeli ono što im se događalo u laguni.
<BR>&nbsp;&nbsp;&nbsp;&nbsp;&nbsp;Ponovo je uskrsla i legla na njega dok je on osećao strahovitu težinu vode iznad sebe, pitajući se kako je izgledalo živeti u slojevitom elementu, s granicom iznad sebe, mestu na koje je valjalo izaći i videti ga izdižu se iskačući sa dna Sveta s oblicima koji se kreću u tanušnoj tvari iznad vode, oblaci, lebdeće činjenice koje su potvrđivale da u tom svetu postoje barem dva elementa, prvo upoznavanje materijala koji mogu da upotrebe napravili su oruđe koje smo znali koje bi vremenom moglo da bude iskorišćeno oblaci se raskriljuju, možemo da vidimo svetla, sve vreme se boreći da izađu na kopno, gde su stvari uvek bile suve i gde se moglo naći više tišine, napravili vatrom stvrdnuti pesak i dalje gledajući naviše proučavajući zvezde, dok mi sabiramo svetlost i tako saznajemo za daleko poreklo kamenja koje pada na naš svet. Bili su sabrani u lažan svet - brod? - i odneseni. Preživljavanje za vreme višegodišnjeg putovanja unutar jedne automatske mašine zahtevalo je snažnu društvenu organizovanost, kada su ih životinje koje nisu žive ali koje proždiru - neka vrsta robota-lovca? - odvele daleko od njihovih zavičajnih mora i tokom dugih godina počele da ih menjaju i poremetile vreme njihovog parenja i rađanja, kisela voda, menjajući novorođene, njihova pesma udaljava se od nas, ubijajući mnoge sve dok se konačno nisu pojavile sveže struje i oni malaksalo zaplivali u novi okean, tudinski, kao naš svet ali ipak ne naš svet, njihovi mladi se šire i ponašaju se čudno, napadajući brodove umesto da učestvuju u drevnom genetički predodređenom lovu na velike površinske životinje. U njihovim zavičajnim okeanima taj lov je pokretao izlaženje na kopno, ali na Zemlji se odvijala groteskna verzija toga, ovaploćena u progonu brodova na moru, a mladi su sada bili ogrezli u rane, dok su stariji, skidači, pokušavali da se razaberu u njihovom haosu i očaju. Oni su raščistili područje oko ovog ostrva prognali smo mlade, taj čin nas je sažvakao, ali nas nije dokrajčio ali sada je sve zavisilo od ljudskih bića, ne onih u brodovima pronašli smo te u koži koju voliš, ali ne možemo da pevamo s tobom već na ovom ostrvu i možda skidači žele da razgovaraju samo sa ljudima koji su usamljeni tvoja vrsta ne može da čuje osim ako je pojedinac ali skidači su gubili snagu, nisu mogli da brane ostrvo zauvek možda ćete ih vi sažvakati ali njih ima mnogo mnogo i Voren je znao koliko oni očajavaju zbog motornih čamaca u laguni, znak za skidače da se zaslepljena tupoglava vrsta ljudskih bića vratila, ljudi koji nisu dovoljno znali, koji nisu bili u stanju da spreče napade gmazova, oni sada žude za kožom koja tone mnogo više nego pre oni su ludilo oni nadolaze i oni žvaću vas koji ste preostali.
<BR>&nbsp;&nbsp;&nbsp;&nbsp;&nbsp;Nemirno se prevrtao udarajući u zid i najzad se probudio. Pružio je ruku prema svojoj ženi, ali, od nje ni traga. Imao je nove misli, razumeo je više, to da - ali u studen pred zoru skupio se u malu čvrstu loptu, predajući se ponovo snu, jer je u njemu bio srećniji nego što je ikada na javi bio.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pred zoru njegova ćelija je zazvečala, a neka tutnjava je provalila s neba. Probudio se i gvirnuo kroz prozor i gustu žičanu mrežu. Visoko u nebeskom crnilu, svetleće stvari tumbale su se i eksplodirale u aure plave i crvene boje, a zatim se razilazile. Udaljeno šuplje gruvanje usledilo je znatno kasnije, kada su ona svetla uveliko iščezla, a onda su i ti zvuci zamrli, zaglušeni razbijanjem talasa o koralni greben.
<BR>&nbsp;&nbsp;&nbsp;&nbsp;&nbsp;Docnije ponovo je došao onaj bezbradi vojnik i uzeo limenu posudu, koju je Voren prethodno omazao. Ovaj vojnik nije voleo svoj posao, tako da je dva puta munuo Vorena u rebra usmeravajući mu hod. Najpre su otišli na plažu, s nokširom koji je sada bio puniji, budući da Vorenovo telo više nije upijalo sve što je unosio u njega. Posmatrao je s plaže male motorne jedrenjake i jedrilice koji su plutali blizu obale, dok su vojnici polagali nešto u vodu, spuštajući nekakve kutije sa krme na dno. Voren je bio siguran da je posredi akustička oprema koja je imala za cilj da izveštava o svim prolaznim zvucima i pokretima.
<BR>&nbsp;&nbsp;&nbsp;&nbsp;&nbsp;Čuvar ga je odveo na sever, dublje u kopno, odakle se nije mogao videti greben. Tamo se nalazio Ceng sa povećam grupom ljudi i svi zajedno posmatrali su zelenu vodu iz skrovišta u drveću.
<BR>&nbsp;&nbsp;&nbsp;&nbsp;&nbsp;"Da li ih vidite?" obrati se Ceng Vorenu, kada se ovaj probio kroz grupu muškaraca i žena. Voren baci pogled preko blistavog belog peska čiji su odblesci štipali oči i ugleda srebrnasto plava obličja koja su iskakala.
<BR>&nbsp;&nbsp;&nbsp;&nbsp;&nbsp;"Šta se... Zbog čega to čine?" upita on.
<BR>&nbsp;&nbsp;&nbsp;&nbsp;&nbsp;"Vraćamo im njihov akustički signal. Neka vrsta provere."
<BR>&nbsp;&nbsp;&nbsp;&nbsp;&nbsp;"Ne naročito mudro."
<BR>&nbsp;&nbsp;&nbsp;&nbsp;&nbsp;"Oh?" Ceng se zainteresovano okrete prema njemu. "Zbog čega?"
<BR>&nbsp;&nbsp;&nbsp;&nbsp;&nbsp;"Ne umem tačno da vam kažem ali..."
<BR>&nbsp;&nbsp;&nbsp;&nbsp;&nbsp;"To je tehnika progresije. Uzvraćamo im njihovim pesmama, moduliranim na odgovarajući način. Posmatramo kako reaguju. Delfini su na kraju povoljno reagovali na ovakav način približavanja."
<BR>&nbsp;&nbsp;&nbsp;&nbsp;&nbsp;"Ovo nisu delfini."
<BR>&nbsp;&nbsp;&nbsp;&nbsp;&nbsp;"Tačno je. Da." Činilo se da je ono pljuskanje oblika u laguni iznenada prestalo da zanima Cenga. Okrenuo se, s rukama pravilno prekrštenim na leđima, i poveo Vorena kroz grupu savetnika koji su ih okruživali. "Ali morate priznati da oni reaguju na određen način."
<BR>&nbsp;&nbsp;&nbsp;&nbsp;&nbsp;Voren opsova. "Da li biste vi razgovarali s nekim ko vam stalno gura prst u oko?"
<BR>&nbsp;&nbsp;&nbsp;&nbsp;&nbsp;"Nije baš dobra analogija."
<BR>&nbsp;&nbsp;&nbsp;&nbsp;&nbsp;"Je li?"
<BR>&nbsp;&nbsp;&nbsp;&nbsp;&nbsp;"Pa ipak..." uspori Ceng, piljeći kroz žbunje i palmino drveće u blistavu vodu. "Vi ste jedini koji je izneo pretpostavku o načinu na koji su oni dospeli ovde. Mislim na onu priču da su skupljeni na gomilu poslati na dugo putovanje i spušteni u ovaj okean - to je vaše mišljenje. Nikada ranije nisam čuo ništa slično."
<BR>&nbsp;&nbsp;&nbsp;&nbsp;&nbsp;"Ah. Ha."
<BR>&nbsp;&nbsp;&nbsp;&nbsp;&nbsp;"U tome ima nekog smisla. Ribe poput njih - da, možda su u stanju da izrađuju štampane poruke. Pokazali su da mogu da sastavljaju delove naših olupina i prave svojevrsne elektrostatičke štamparske prese - štaviše ispod vode. Ali da sagrade raketu? Brod koji putuje između zvezda? Ne."
<BR>&nbsp;&nbsp;&nbsp;&nbsp;&nbsp;"Neko ih je dopremio ovamo."
<BR>&nbsp;&nbsp;&nbsp;&nbsp;&nbsp;"Počinjem da verujem u to. Ali zbog čega? Da bi raširili ove bolesti?"
<BR>&nbsp;&nbsp;&nbsp;&nbsp;&nbsp;"Ne znam. Pustite me da izađem na more i..."
<BR>&nbsp;&nbsp;&nbsp;&nbsp;&nbsp;"Kasnije, kada budemo sigurniji. Da, tada. No, sutra ćemo sprovesti nove provere."
<BR>&nbsp;&nbsp;&nbsp;&nbsp;&nbsp;"Jeste li ih prebrojali?"
<BR>&nbsp;&nbsp;&nbsp;&nbsp;&nbsp;"Ne. Teško ih je pratiti. Ja..."
<BR>&nbsp;&nbsp;&nbsp;&nbsp;&nbsp;"Sada ih ima znatno manje. Toliko mogu da vidim. Znate li šta će se desiti kada ih najurite odavde?"
<BR>&nbsp;&nbsp;&nbsp;&nbsp;&nbsp;"Vorene, dobićete svoju priliku." Ceng položi ruku na njega - gest koji je nalagao uzdržljivost. "Znam da vam nije bilo lako ovde i na onom splavu ali, verujte mi, u stanju smo da..."
<BR>&nbsp;&nbsp;&nbsp;&nbsp;&nbsp;Priđe im Đijan noseći neke listove papira. Zaštektao je nešto na kineskom i Ceng klimnu glavom. "Bojim se da su nas još jednom prekinuli. Oni incidenti od prošle noći - videli ste ih? - zahtevali su od nas, istraživačkog tima, da se pozabavimo... Pa, Amerikanci su doživeli još jedno poniženje. S lakoćom smo uništili njihove projektile."
<BR>&nbsp;&nbsp;&nbsp;&nbsp;&nbsp;"Sigurni ste da je to bilo njihovo oružje?"
<BR>&nbsp;&nbsp;&nbsp;&nbsp;&nbsp;"Oni se žale - nije li zaključak očigledan? Verujem da su oni, a možda i njihovi lakeji, Japanci, otkrili koliki napredak ostvarujemo. Oni bi veoma voleli da gmazove i njihove larve pretvore u svoju stratešku prednost. One poruke", mahnuo je rukom prema svežnju papira, "imaju diplomatskiji sadržaj. Japanci su mojoj vladi postavili neku vrstu ultimatuma. Ha? Možete li vi to zamisliti...!" Obrecnuo se podrugljivo.
<BR>&nbsp;&nbsp;&nbsp;&nbsp;&nbsp;"Razmišljate li o tome da su njihove snage u blizini?" upita Voren.
<BR>&nbsp;&nbsp;&nbsp;&nbsp;&nbsp;"Malo verovatno. Što se drugih sila tiče, međutim..." Obrnuo je oči prema Vorenu. "Jedan od naših ljudi je nestao."
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;"Pretpostavljamo da se išunjao i otišao na pecanje prošle noći. Na plažu - niko nije toliko glup da bi isplovio na more sam, pa čak nijedan vojnik. Nije se vratio."
<BR>&nbsp;&nbsp;&nbsp;&nbsp;&nbsp;"Hu. Skidači obično odlaze izvan grebena u zalazak sunca. Noću ne bi trebalo da ima ikog u laguni. Pecanje je ionako slabo u to doba."
<BR>&nbsp;&nbsp;&nbsp;&nbsp;&nbsp;"Jedan vojnik to ne može da zna. Možda mu se prohtelo da dođe do svežeg mesa. Razumljivo." Ceng se na trenutak smrkao, a potom reče zvanično: "Uveren sam da čak i vi razumete kako je ovo deo veće igre. Kina, dakako, ne želi da upotrebi gmazove protiv drugih sila. Čak i kada bismo znali način da to učinimo."
<BR>&nbsp;&nbsp;&nbsp;&nbsp;&nbsp;"Ne znam ništa o tome."
<BR>&nbsp;&nbsp;&nbsp;&nbsp;&nbsp;"Ali mislio sam da ste Amerikanac."
<BR>&nbsp;&nbsp;&nbsp;&nbsp;&nbsp;"Mislim da to nikada nisam izjavio."
<BR>&nbsp;&nbsp;&nbsp;&nbsp;&nbsp;"Shvatam. Ako je tako, mislim da je vreme da vas podoficir Đijan isprati natrag u vašu malu sobu."
</TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
