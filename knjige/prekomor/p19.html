<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>8.
<P>&nbsp;&nbsp;&nbsp;&nbsp;&nbsp;Ted Lendon je vodio sastanak ka zaključku koji mu nije bio po volji. Najdžel ga je posmatrao, razmišljajući. Ted je tražio da se podnesu izveštaji istraživačkih timova, planetarnog nadgledanja, pododeljenja zaduženih za osmatranje Raa i sistema na brodu. Jedan ravan ekran na zidu prikazivao je alternative. Ted je ukratko analizirao predložene zadatke, ocenjujući odmeravanje faktora rizika za svaki ponaosob. Svaki put kada bi se rukovodilac nekog sektora upustio u opisivanje pojedinosti, ili skrenuo sa osnovnog predmeta razgovora, Ted bi ga vraćao u kolosek. Te stakato kadence, kojima je održavao disciplinu, poticale su iz njegovog nervnog sistema, posve nepromenjivog.
<BR>&nbsp;&nbsp;&nbsp;&nbsp;&nbsp;"Pa, veliki zahvat koji smo preduzeli pre dva dana - rukovodeći se otkrićima Volmslija i Daflera - izgleda da se nije isplatio. Jesam li u pravu?" Uzdignute veđe, ispitivački pogledi svuda oko stola. Potvrdno klimanje glavama. Najdžel je, takođe, klimnuo jer, istini za volju, muškarci i žene koji su se razmileli širom vulkanske zone nisu saznali ništa značajno. 'Sela' EM-a bila su prosti zakloni i jedva nešto više od toga. U nekim pećinama pronađene su gomile vešto obrađenog kamena; druge su bile posve prazne, sa izuzetkom niša zakrčenih izmetom EM-a, koje su jasno ukazivale na njihovu namenu. U nekoliko špilja u zidove bili su urezani složeni crteži, ispunjeni komadićima superprovodničke tvari. Ovo je za EM-e lako moglo da predstavlja umetnost; složene spirale i crte mogle su biti istorija, literatura ili grafiti.
<BR>&nbsp;&nbsp;&nbsp;&nbsp;&nbsp;Ted je glatko prešao na sažete preglede rada ostalih misija na površini Izisa. One su tragale za shemom te složene ekologije, no još su postojale velike rupe, koje je valjalo popuniti. Šta se dogodilo s drevnim gradovima EM-a? Zbog čega nije bilo i drugih nervnih sistema poluprovodničkog tipa u ekologiji Izisa?
<BR>&nbsp;&nbsp;&nbsp;&nbsp;&nbsp;"Sve je to veoma zanimljivo", reče Ted mekanim glasom. "Ali za mnoge od nas", prešao je očima duž stola, "najvažnija zagonetka su ona dva satelita. Kako su oni dospeli tamo? Da li oni predstavljaju sve što je ostalo od tehnologije EM-a? Zbog čega..."
<BR>&nbsp;&nbsp;&nbsp;&nbsp;&nbsp;"Slušaj", upade mu u reč Najdžel, "jasno je kud smeraš. Želiš da ih posetiš."
<BR>&nbsp;&nbsp;&nbsp;&nbsp;&nbsp;"Pa, opet istrčavaš pred rudu, Najdžele, ali si ovog puta pogodio. Želimo."
<BR>&nbsp;&nbsp;&nbsp;&nbsp;&nbsp;"To je strahovito opasno."
<BR>&nbsp;&nbsp;&nbsp;&nbsp;&nbsp;"Oni su prastari, Najdžele. Spektrofotometrija pokazuje da su veštačke komponente tih satelita - metali, u svakom slučaju - stopljeni i formirani pre više od milion godina."
<BR>&nbsp;&nbsp;&nbsp;&nbsp;&nbsp;"Biti star ne znači biti i mrtav."
<BR>&nbsp;&nbsp;&nbsp;&nbsp;&nbsp;"Najdžele, znam šta zagovaraš." Ted se osmehnu sa simpatijom, a manir mu postade blaži. Najdžel se pitao koliko je od svega toga bio kontrolisan odgovor. "Ti želiš prvi kontakt. EM-i još ne znaju da smo mi ovde, ukoliko su naši trikovi upalili - bezmalo sam siguran da su tvoji radio-omotači ispunili svoj zadatak, Bobe - i želim da ostane tako. Direktive koje smo dobili nalažu nam da ostanemo nevidljivi sve dok potpuno ne shvatimo situaciju."
<BR>&nbsp;&nbsp;&nbsp;&nbsp;&nbsp;"Posve jasno", reče Bob lakonski.
<BR>&nbsp;&nbsp;&nbsp;&nbsp;&nbsp;"Možda je i tako, ali samo pod uslovom da objasniš definiciju tog 'potpunog shvatanja'", uzvrati Najdžel. "Ali mi smo videli EM-e. Oni su već pokušali da privuku našu pažnju. S druge strane, nemamo blagog pojma o tome šta ti sateliti kriju."
<BR>&nbsp;&nbsp;&nbsp;&nbsp;&nbsp;Ted preplete prste i izvrnu dlanove u širokom gestu koji je Najdžel pročitao kao: Šta pokušavaš da kažeš? U njemu je bilo primese razdraženosti - znak koji bi trebalo svi oko stola da shvate dok je, u isti mah, Ted mirno, bez imalo oštrine u tonu, rekao: "Izvesno je da će nam jedan dobro očuvan, veštački izrađen predmet više reći o najnaprednijim razdobljima ove civilizacije..."
<BR>&nbsp;&nbsp;&nbsp;&nbsp;&nbsp;"Ako potiče odavde, svakako."
<BR>&nbsp;&nbsp;&nbsp;&nbsp;&nbsp;Ted teatralno raširi oči. "Misliš li da je Snark bio došao odavde? Ili, pak, olupina sa Manginvsa?"
<BR>&nbsp;&nbsp;&nbsp;&nbsp;&nbsp;"Naravno da ne. Međutim, u odsustvu znanja..."
<BR>&nbsp;&nbsp;&nbsp;&nbsp;&nbsp;"To odsustvo jeste upravo ono zbog čega ja, osećam - kao i većina za ovim stolom, pretpostavljam - da treba da se još neko vreme držimo na odstojanju od EM-a." Rukovodioci saktora oko stola složno ćutke klimnuše glavama.
<BR>&nbsp;&nbsp;&nbsp;&nbsp;&nbsp;"Oni ni izbliza nisu toliko potencijalno opasni za ovu misiju", reče Najdžel. "Pored toga, to su prirodni životni oblici. Imamo zajedničkih stvari s njima. Moramo imati. Svaka prilika da naša vrsta života komunicira..."
<BR>&nbsp;&nbsp;&nbsp;&nbsp;&nbsp;"Naša vrsta?"
<BR>&nbsp;&nbsp;&nbsp;&nbsp;&nbsp;"I mašinske civilizacije su negde ovde okolo."
<BR>&nbsp;&nbsp;&nbsp;&nbsp;&nbsp;"Hmmm." Ted je napravio predstavu od razmišljanja o ovom pitanju. "Šta misliš, Najdžele, u kojoj meri je život preovlađujući?"
<BR>&nbsp;&nbsp;&nbsp;&nbsp;&nbsp;"Škakljivo pitanje. Izis je bio jedan jedini izvor veštačkog emitovanja koji su astronami otkrili u toku više od pola veka pomnog osluškivanja svakog shvatljivog dela elektromagnetskog spektra." Najdžel se za trenutak zamislio, a onda reče: "Značajnoj."
<BR>&nbsp;&nbsp;&nbsp;&nbsp;&nbsp;"Oh? Otkuda onda onaj radio-muk? Sa izuzetkom Izisa?"
<BR>&nbsp;&nbsp;&nbsp;&nbsp;&nbsp;"Jesi li ikada bio na koktel-partiju gde osoba koja nije sigurna u sebe brblja bez veze? A svi ostali ćute?"
<BR>&nbsp;&nbsp;&nbsp;&nbsp;&nbsp;Ted se osmehnu. "Gospode, sačuvaj me od analogija. Galaksija nije koktel-parti."
<BR>&nbsp;&nbsp;&nbsp;&nbsp;&nbsp;I Najdžel se osmehnu. Pošto ovde nije imao mogućnosti da preokrene odluku, barem je mogao da istakne svoju zastavu. "Verovatno. Ali mislim da nije ni otvorena kuća."
<BR>&nbsp;&nbsp;&nbsp;&nbsp;&nbsp;"Pa pokucajmo na vrata i uverimo se", odgovori Ted.
<BR>&nbsp;&nbsp;&nbsp;&nbsp;&nbsp;Najdžel je zatekao Niku i Karlotu kako seu apartmanu bave nekim zamršenim kuvanjem. Biberile su šnicle od belog mesa i umakale ih u mirisna ulja. Bio je to posao pun naslade i obe su radile ozbiljno i spretno. Mnoštvo malih odluka proizvodila je poneku rečcu ovde, i produženo promišljanje onde, s tim što se sve to spletalo u jednu vezu koju je on dabro poznavao. Nije bio pravi trenutak da ih prekida.
<BR>&nbsp;&nbsp;&nbsp;&nbsp;&nbsp;Dobrovoljno se javio da isecka povrće. Svu napetost iskalio je na crnom luku, šargarepama i prokulama, a zatim je popio šolju kafe. Prvo 'sezonsko' voće je stiglo te je napravio salatu, sledeći Karlotina uputstva; začinio ju je laganim uljem od susama. Dan ranije sazreo je prvi limun, što je proslavljeno malim obredom. Prokofjeva Ljubav za tri po tri orandže širila se iznad okupljene gomile, odjekujući u pećini. Neko je posolio oblake koji su se formirali na osi, tako da su trake tamnocrvene i žad boje plovile u avetinjski pravim linijama iznad glava, uz kičmeni stub broda.
<BR>&nbsp;&nbsp;&nbsp;&nbsp;&nbsp;Konačno je iskoristio mali zastoj i prozborio: "Upravo sam čuo vesti."
<BR>&nbsp;&nbsp;&nbsp;&nbsp;&nbsp;"Oh", reče Nika s prizvukam razumevanja u glasu.
<BR>&nbsp;&nbsp;&nbsp;&nbsp;&nbsp;"Zbog čega mi nisi rekla da si se dobrovoljno prijavila za satelitsku misiju?"
<BR>&nbsp;&nbsp;&nbsp;&nbsp;&nbsp;"Dobravoljno? Nisam. Nalazim se na listi rotirajućih naimenovanja."
<BR>&nbsp;&nbsp;&nbsp;&nbsp;&nbsp;"Smatrali su da je bolje za moral", umeša se Karlota, "ako naprosto dozvolimo da program najbolje organizacije osoblja odabere posadu za misiju. To je uostalom daleko najpošteniji način."
<BR>&nbsp;&nbsp;&nbsp;&nbsp;&nbsp;"Oh, da, moramo biti pošteni, zar ne? Neverovatno glupa ideja", reče on.
<BR>&nbsp;&nbsp;&nbsp;&nbsp;&nbsp;"Svi crkavaju od želje da izađu iz ovog broda", nastavi Karlota.
<BR>&nbsp;&nbsp;&nbsp;&nbsp;&nbsp;"Moglo bi ispasti doslovce tako", reče on ogorčeno.
<BR>&nbsp;&nbsp;&nbsp;&nbsp;&nbsp;Nika prozbori: "Mislila sam da je bolje ako pustim da se vesti jednostavno pojave kao i obično. Umalo ti nisam to rekla ranije..."
<BR>&nbsp;&nbsp;&nbsp;&nbsp;&nbsp;"Pa, onda, 'umalo' ti hvala."
<BR>&nbsp;&nbsp;&nbsp;&nbsp;&nbsp;"To je prilika da radim nešto!"
<BR>&nbsp;&nbsp;&nbsp;&nbsp;&nbsp;"Ne želim da se izlažeš opasnosti."
<BR>&nbsp;&nbsp;&nbsp;&nbsp;&nbsp;Nika reče prkosno: "Koristim svoje prilike, na isti način na koji ti to činiš sa svojim."
<BR>&nbsp;&nbsp;&nbsp;&nbsp;&nbsp;"Prema objavi, bićeš na servo opremi."
<BR>&nbsp;&nbsp;&nbsp;&nbsp;&nbsp;"Da. Uparavljaću pokretnim detektorima."
<BR>&nbsp;&nbsp;&nbsp;&nbsp;&nbsp;"Koliko blizu satelita?"
<BR>&nbsp;&nbsp;&nbsp;&nbsp;&nbsp;"Nekoliko kilometara."
<BR>&nbsp;&nbsp;&nbsp;&nbsp;&nbsp;"Ne sviđa mi se to. Ted nepromišljeno uleće u ovo."
<BR>&nbsp;&nbsp;&nbsp;&nbsp;&nbsp;Karlota odloži krpu za brisanje posuđa i reče: "Ne možeš rukovoditi Nikinim životom."
<BR>&nbsp;&nbsp;&nbsp;&nbsp;&nbsp;Netremice ju je posmatrao. "A ti ne možeš očekivati da ne brinem."
<BR>&nbsp;&nbsp;&nbsp;&nbsp;&nbsp;"Madre! Zaista želiš da se svađaš oko ovoga?" upita Karlota.
<BR>&nbsp;&nbsp;&nbsp;&nbsp;&nbsp;"Čini se da je svaka diplomatija otišla do đavola."
<BR>&nbsp;&nbsp;&nbsp;&nbsp;&nbsp;Nika reče blagim glasom: "Misija je isplanirana, ima rezervi, sve eventualnasti..."
<BR>&nbsp;&nbsp;&nbsp;&nbsp;&nbsp;"Mi smo proklete neznalice. Prevelike neznalice."
<BR>&nbsp;&nbsp;&nbsp;&nbsp;&nbsp;"Čini se da je stena na satelitu otprilike iste starosti kao i poslednji veliki krateri na Izisu, je li tako?" upita Nika vedrim glasom, da bi ublažila raspravu.
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Zar je daleko od pameti da oni predstavljaju poslednje veštačke predmete tehnologije EM-a. Ta dva satelita i oni superprovodnici u selu - to je sve što je preostalo."
<BR>&nbsp;&nbsp;&nbsp;&nbsp;&nbsp;"Moguće", promrmlja Najdžel. "Moguće. Ali da bismo razumeli Izis, moramo se kretati obazrivo; da počnemo od onih ogrebotina..."
<BR>&nbsp;&nbsp;&nbsp;&nbsp;&nbsp;"Mi grebemo, to je barem sigurno", reče Karlota.
<BR>&nbsp;&nbsp;&nbsp;&nbsp;&nbsp;"Ne želim da izložiš svoj život opasnosti zbog jedne pretpostavke."
<BR>&nbsp;&nbsp;&nbsp;&nbsp;&nbsp;Karlotino lice se smrče. "Gospode, prokleto daleko ideš. Zar zaista nameravaš da sprečiš Niku da radi posao za koji je rođena?"
<BR>&nbsp;&nbsp;&nbsp;&nbsp;&nbsp;Najdžel je otvorio usta da kaže: Slušaj, ovo je privatna stvar između nas dvoje - ali je shvatio kud bi to vodilo.
<BR>&nbsp;&nbsp;&nbsp;&nbsp;&nbsp;"Možeš biti prokleti živi spomenik koliko te volja", reče Karlota, "ali ne možeš vladati na osnovu tog auteriteta. Ne nama."
<BR>&nbsp;&nbsp;&nbsp;&nbsp;&nbsp;Najdžel je treptao razmišljajući. Ona je u pravu. Tako lako sam upao u tu klopku, i - odjednam je shvatio kako se Nika osećala, njen um se vrpolji, nemiran, zakrčen sećanjima, poseže sada prema njemu rukama još vlažnim od kuvanja, sem odlučnosti na licu, čvrst uzdignut stomak, elastičan trzaj stečen za beskrajnih sati vežbanja, održavanje mašine u pripravnom stanju, kako bi i dalje bila u stanju da izađe... raširene ruke, glatke i mrežaste usled starosti, s mokinim flekama od vremešne jetre, prostor između njih se smanjuje...
<BR>&nbsp;&nbsp;&nbsp;&nbsp;&nbsp;"Ne možeš me držati u ćilibaru", reče ona.
<BR>&nbsp;&nbsp;&nbsp;&nbsp;&nbsp;"Nijednu od nas, do đavola", dodade Karlota.
<BR>&nbsp;&nbsp;&nbsp;&nbsp;&nbsp;Sada mu je Nikino lice sjalo asociranim sećanjima, blistalo u oskudnoj kuhinji s prijemčivom spremnošću.
<BR>&nbsp;&nbsp;&nbsp;&nbsp;&nbsp;"Ja... pretpostavljam da ste u pravu."
<BR>&nbsp;&nbsp;&nbsp;&nbsp;&nbsp;...Ponovo je 2014, i on stiže kuči u vrelini pasadenske večeri, puć-puć na svom skuteru. Otključava bravu i lupa velikim hrastovim vratima da bi najavio svoj dolazak, a zatim trči uz stepenice. U beloj dnevnoj sobi uzvikuje njeno ime. Nešto jedva čujno zuji mu u ušima. Koraci mu odzvanjaju po mrkim meksikanskim pločicama dok se upućuje ka zasvođenom preseku kuhinje i niše za obedovanje. Jedna šiljata ženska cipela leži na pločicama. Jedna cipela. Tačno ispod zasvođenog ulaza u spavaću sobu. On stupa napred, a zvonjava u uhu mu se pojačava. Ulazi u spavaću sobu. Baca pogled nalevo. Aleksandrija leži nepokretno, licem okrenuta nadole. Ruke su joj raširene kao da nešto hvataju, a šake stisnute. Na ramenima ružno naduveno crvenilo na mestu gde ju je bolest proždirala i nikada neće prestati da je proždire -
<BR>&nbsp;&nbsp;&nbsp;&nbsp;&nbsp;Znao je to tada, video je kako propada u ništavilo. Bolnička kola koja zavijaju u noćnoj tmini, antiseptička bolnica, užasne stvari koje su učinjene kasnije - sve to bio je završetak simfoničnog života koji su njih dvoje delili i pokušali da imaju sa Širli; ipak taj problem tri tela ostao je nerešen zanavek...
<BR>&nbsp;&nbsp;&nbsp;&nbsp;&nbsp;Najednom je shvatio da je taj strah od gubljenja Aleksandrije postao sada deo njega. Nikada to nije preboleo. Strah od promene uvukao se u njega sa starenjem i pomešao se s osećanjem gubljenja nje. Nika je sada bila duže s njim nego Aleksandrija i već sam nagoveštaj opasnosti za nju...
<BR>&nbsp;&nbsp;&nbsp;&nbsp;&nbsp;Najdžel zavrte glavom, puštajući da stare, još oštre slike izblede.
<BR>&nbsp;&nbsp;&nbsp;&nbsp;&nbsp;"Jesi li ponovo s nama?" upita Karlota.
<BR>&nbsp;&nbsp;&nbsp;&nbsp;&nbsp;"Nadam se", reče on ravnim glasom.
<BR>&nbsp;&nbsp;&nbsp;&nbsp;&nbsp;Nika ga je motrila dok joj se licem polako širio izraz razumevanja.
<BR>&nbsp;&nbsp;&nbsp;&nbsp;&nbsp;On nastavi: "Te stvari zahtevaju malko vremena."
<BR>&nbsp;&nbsp;&nbsp;&nbsp;&nbsp;Karlota reče: "Naprosto ti ne dam da je maltretiraš." Zaštitnički je obgrlila rukom Niku.
<BR>&nbsp;&nbsp;&nbsp;&nbsp;&nbsp;"Zbog čega me ovaj razgovor stalno podseća na Ujedinjene Nacije?"
<BR>&nbsp;&nbsp;&nbsp;&nbsp;&nbsp;"Pa, to je istina."
<BR>&nbsp;&nbsp;&nbsp;&nbsp;&nbsp;Nika se obrati Karloti: "Pa ipak, svako od nas ima izvesnu vlast nad ostalima."
<BR>&nbsp;&nbsp;&nbsp;&nbsp;&nbsp;"Ne te vrste."
<BR>&nbsp;&nbsp;&nbsp;&nbsp;&nbsp;"Svih vrsta", reče Najdžel. "Butine se rastvaraju preda mnom kao Crveno more. Suštinsko pitanje je, međutim: gde su granice?"
<BR>&nbsp;&nbsp;&nbsp;&nbsp;&nbsp;"Da ti se ne isprečim, ti bi je jednostavno pregazio", reče Karlota.
<BR>&nbsp;&nbsp;&nbsp;&nbsp;&nbsp;Nika se blago osmehnu. "To zavisi od okolnosti."
<BR>&nbsp;&nbsp;&nbsp;&nbsp;&nbsp;Najdžel se nasmeši. "Nisam ambivalentan tip. 'Da li uvek nastojite da stvar sagledate iz oba ugla, gospodine Volmsli?' 'Pa, i da i ne.' Ne, to nije moj fazon."
<BR>&nbsp;&nbsp;&nbsp;&nbsp;&nbsp;"Pa, bolje bi ti bilo da se potrudiš da ti postane..."
<BR>&nbsp;&nbsp;&nbsp;&nbsp;&nbsp;"Oh, dosta vas dvoje. Kriza je prošla", reče Nika.
<BR>&nbsp;&nbsp;&nbsp;&nbsp;&nbsp;"Stvarno. Hajde da jedemo. Vratimo se osnovnim stvarima."
<BR>&nbsp;&nbsp;&nbsp;&nbsp;&nbsp;Nika upita: "Hoćemo li malo Crvenog mora posle?"
<BR>&nbsp;&nbsp;&nbsp;&nbsp;&nbsp;"Pregovaraćemo za vreme dezerta."
</TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
