<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>1.
<P>&nbsp;&nbsp;&nbsp;&nbsp;&nbsp;Voren je posmatrao kako Manamiks tone. Okean je prodro u njega, preteći da mu uguši motore i preplavi ga tišinom. Svetla su mu još sijala u magli i kiši.
<BR>&nbsp;&nbsp;&nbsp;&nbsp;&nbsp;Ležao je na desnom boku, s oborenim pramcem, a voda ga je držala u čvrstom zagrljaju tupo dobujući po njemu. Strukovi koje su gmazovi izbacili vitlali su preko paluba i obmotavali se oko ležišta za topove i ljudi koji su ih opsluživali.
<BR>&nbsp;&nbsp;&nbsp;&nbsp;&nbsp;Dugački zeleno-žuti strukovi i dalje su lizali uz bokove i prelazili preko paluba tragajući, lepeći se. Bili su ispredeni iz nadutih trbušnih džepova gmazova. Njihova zelena tela jatila su se u tamnoj vodi oko pramca.
<BR>&nbsp;&nbsp;&nbsp;&nbsp;&nbsp;Dugački prst tropske munje zaparao je nebo. Osvetlio je klin prostora između baldahina crnih olujnih oblaka i kišom istačkane, naborane kože mora. Krupni tuđini zablistaše u tom blesku.
<BR>&nbsp;&nbsp;&nbsp;&nbsp;&nbsp;Voren je obazrivo plivao, nastojeći da ne diže buku. Jedan struk je plutao u blizini i talas nabaci Vorena na njega ali na sreću ne beše nikakvog uboda. Verovatno je gmaz od koga je poticao bio mrtav i tonuo na dno. Ali bilo ih je još mnogo u talasima koji su se valjali oko broda. Mogao je čuti krike drugih članova posade koji su pali preko ograde sa njim.
<BR>&nbsp;&nbsp;&nbsp;&nbsp;&nbsp;Sohe za čamce na levoj strani broda njihale su se, povlačeći užad, a čamci za spasavanje visili su nahereni na njima - potpuno beskorisni. Voren je pokušao da spusti jedan u vodu ali čekrci i kablovi otkazali su poslušnost te je na kraju i on preleteo preko ograde kao i ostali.
<BR>&nbsp;&nbsp;&nbsp;&nbsp;&nbsp;Svetla na brodu su žmirkala, a onda se ponovo ustališe. Sada su strukovi tvorili gustu mrežu preko paluba. Čim bi ošamutili čoveka, lepljivi žuti nervni sok prestao bi da brizga i strukovi bi izgubili svoju žaoku. Dok je tako posmatrao, poskakujući na talasima, video je jednog od velikih tuđina kako se blizu sredine broda obrnuo i, ošinuvši strukom, svukao jedno telo u vodu. More se oko njega uskomešalo i zapenilo.
<BR>&nbsp;&nbsp;&nbsp;&nbsp;&nbsp;Pramenovi pare uzdizali su se od poklopca prostorije sa mašinama. Učinilo mu se da može čuti cviljenje dizela. Čekrk na palubi bio je oslobođen i obrtao se kao kakav metalni cvet. U pločama trupa zapažao je razderane rupe koje su grupe gmazova izbušile. Brod se sada brzo punio vodom.
<BR>&nbsp;&nbsp;&nbsp;&nbsp;&nbsp;Voren je znao da mlaznjaci koje su Filipinci obećali kapetanu nikada neće doseći ovako daleko. Ovo je bila žestoka i gromovita oluja i izručivanje kanistera sa otrovom koji bi ubio gmazove zahtevao je nizak i opasan let. Filipinci nisu bili spremni da toliko rizikuju.
<BR>&nbsp;&nbsp;&nbsp;&nbsp;&nbsp;Brod je potonuo bez ikakve najave. Voda je preplavila pramac i dimnjak se brzo obrušio. Crna voda pokuljala je u korito i u obloge njegovih ventilatora; svetla počeše da trnu. Tamno udubljenje prednje palube za šetnju i hodnici brzo su se ispunili i para je pokuljala iz otvora, stvarajući utisak kao da se neka džinovska stvar izdiše.
<BR>&nbsp;&nbsp;&nbsp;&nbsp;&nbsp;Pripremio se za to, razmišljajući o mašini o kojoj se on starao. Iznenadna duboka tutnjava doprla je do njega u trenutku kada je more prodrlo unutra a bojleri eksplodirali. Brod je brzo tonuo. Sevnula je munja, odrazivši se u hiljadama slomljenih ogledala mora. Voda ga je primila u svoju utrobu i poslednje što je video bio je ogroman izdah pare, dok su strahotni akordi tutnjali iz brodskog trupa.
<BR>&nbsp;&nbsp;&nbsp;&nbsp;&nbsp;U zatišju koje je usledilo do uha mu dopreše povici i krici nošeni vetrom. Toliko mnogo ljudi je palo u more sa dela palube blizu krme da je samo tome mogao da zahvali što su ga gmazovi promašili. Sada su smotavali svoje pantljike i sva je prilika bila da će ga uskoro otkriti. Plutajući na leđima stao je da se odbacuje nogama, nastojeći da ne pljuska.
<BR>&nbsp;&nbsp;&nbsp;&nbsp;&nbsp;Nešto mu je očešalo nogu. Oduze se.
<BR>&nbsp;&nbsp;&nbsp;&nbsp;&nbsp;Ponovilo se.
<BR>&nbsp;&nbsp;&nbsp;&nbsp;&nbsp;Potisnuo je strah koliko je mogao. Ta stvar nalazila se dole u crnilu, vidljiva jedino zahvaljujući fosforescentnim trakama oko čeljusti. Ako opazi jedan pokret...
<BR>&nbsp;&nbsp;&nbsp;&nbsp;&nbsp;Jedan talas pređe preko njega. Plutao je licem okrenut nadole ne čineći ništa da promeni položaj. Drugi talas ga zaljulja a zatim još jedan i u trenu lice mu se nađe izvan vode što je iskoristio da uzme vazduh. Dopustio je da ga struja polako odnese nalevo i tek tada je podigao delić otvorenih usta iznad vode i stao udisati male količine vazduha.
<BR>&nbsp;&nbsp;&nbsp;&nbsp;&nbsp;Nešto hladno dodirnu mu stopalo. Kuk. Čekao je. Dopustio je da mu mehurići polako izlaze na usta tako da može isprazniti pluća kada izbije na površinu. Nečija glatka koža očešala se o njega. Grlo mu se počelo stezati. Uronivši glavu u vodu našao se ponovo u crnom okruženju, bez težine. Ugledao je mutno svetlucanje, promicanje, promicanje srebrnaste svetlosti slične zvezdinoj - i shvatio da zuri u iscerene fosforescentne gmazove čeljusti.
<BR>&nbsp;&nbsp;&nbsp;&nbsp;&nbsp;Vatra u njegovim grudima i grlu beše postojana i on se borio da ne dođe u stanje grča. Ono zeleno svetleće cerenje priđe bliže. Nije mogao sebi da priušti otiskivanje nogom koje bi ga dovelo do vazduha. Čekao je da još jednom iskoči i na kraju je to učinio, opažajući kako nešto jezdi niz talas blizu njega. Čamac za spasavanje.
<BR>&nbsp;&nbsp;&nbsp;&nbsp;&nbsp;Lagano je zaplivao prema njemu. Ništa ga nije zgrabilo. Ukoliko je gmaz već bio sit možda je bio naprosto radoznao. Možda je izvršio svoj zadatak i sada se vraća u jato.
<BR>&nbsp;&nbsp;&nbsp;&nbsp;&nbsp;Jedan izmah, zaveslaj, još jedan izmah. Ispružio se i dohvatio ivicu ograde na delu kod krme. S mukom se uspentrao i pružio se na daske. Vesla zatandrljaše po drvenom dnu. Tiho je zaveslao prema sve slabijim povicima. A onda ga je struja ponela prema desnom boku broda. Nije postavio vesla u držače, zato što bi to proizvodilo larmu, a zvuk bi se neminovno raširio unaokolo. Uputio se prema kricima koji su zamirali. Posle kiše spustila se magla.
<BR>&nbsp;&nbsp;&nbsp;&nbsp;&nbsp;U čamcu je bilo dvadesetak centimetara vode, a oplate behu rascepljene na mestu gde su gmazovi pokušali da ih probiju. Jedna kutija zaliha još je stajala u pregratku urne.
<BR>&nbsp;&nbsp;&nbsp;&nbsp;&nbsp;Nešto kasnije opazio je nekakvu žutu mrlju. Bila je to jedna žena, Roza, koja se držala za prsluk za spasavanje. Držao se bio u čamcu što je mogao niže, da bi ostao skriven od pogleda gmazova, ali se sada bez razmišljanja uspravio i izvukao je iz vode u čamac.
<BR>&nbsp;&nbsp;&nbsp;&nbsp;&nbsp;Ona je bila novinarka. Upoznao se s njom na Manamiksu. Pisala je o putovanju za jednu brazilsku televizijsku agenciju i nameravala je da iskoristi ovu brzu vezu od Tajvana do Manile. Rekla je da želi da vidi makar jednog gmaza. Njena snimateljska ekipa vrzmala se povazdan po palubi, dosađujući posadi.
<BR>&nbsp;&nbsp;&nbsp;&nbsp;&nbsp;Sela je i šćućurila se kod krme i tek posle nekog vremena počela da govori. Rukom joj je prekrio usta. Kolutala je očima tražeći po vodi. Voren je polako veslao. Na sebi je imao pantalone od džinsa i košulju s dugačkim rukavima. Iako natopljena vodom, ova odeća ga je štitila od noćne studeni. Magla beše gusta. Čuli su neko udaljeno pljuskanje, a jednom i pucanj iz puške. Magla je prigušivala zvuke.
<BR>&nbsp;&nbsp;&nbsp;&nbsp;&nbsp;Kada se dovoljno razdanilo, pojeli su malo od zaliha. Voren je osećao da oplata propušta vodu i činilo mu se da se stvari pogoršavaju.
<BR>&nbsp;&nbsp;&nbsp;&nbsp;&nbsp;Osvanula je topla zora. Jedna olupina plutala je pored njih. Bilo je tu i iščupanog drveća koje je, po svoj prilici, oluja bacila u more. Kiša je započela baš kada su prva jata napala krmu. To im je otežalo gađanje automatskim puškama s palube, i Voren je bio gotovo siguran da su gmazovi toga bili svesni.
<BR>&nbsp;&nbsp;&nbsp;&nbsp;&nbsp;Oko njih su plivale polomljene daske s drugih čamaca, jedna prazna kutija, nešto tankog užeta, prsluci za spasavanje, boce. Niko nikada nije posvedočio da su gmazovi pokazali zanimanje za otpatke u vodi. Interesovao ih je samo plen. Ti stvorovi nisu raspolagali oruđem. Izvesno je da oni sami nisu napravili brodove koji su ih spustili u atmosferu i njima zasejali okeane. Ti brodovi su jamačno zasluživali pažnju, no oni su se raspali iznad okeana i potonuli pre no šta je iko mogao da dospe do njih.
<BR>&nbsp;&nbsp;&nbsp;&nbsp;&nbsp;Olupina, očigledno, nije privlačila gmazove. Moguće je, međutim, da su oni sledili struju u potrazi za preživelima. Voren je znao da se u blizini ne nalazi nijedno jato gmazova, zato što su izbijali na površinu uvek u grupi, tako da su se mogli videti s poprilične razdaljine. Bilo je, doduše, i usamljenih gmazova. Neki ljudi su mislili da su to zapravo njihovi izviđači. Niko uistinu nije znao šta su oni činili ali su, van svake sumnje, bili jednako opasni kao i drugi.
<BR>&nbsp;&nbsp;&nbsp;&nbsp;&nbsp;Nije uspevao dovoljno dobro da krmani, kako bi se dočepao olupine. Čamac se sve više punio vodom i on je shvatao da nemaju mnogo vremena na raspolaganju. Bilo im je potrebno to plutajuće drvo i njemu postade jasno da će morati da otplivaju po njega. Spuštao se u vodu u pet navrata i svaki put je morao da pobeđuje strah, plivajući onoliko nečujno i lagano koliko je to bilo moguće, sve dok konačno strah nije postao toliko jak da više nije mogao da ga podnese.
<BR>&nbsp;&nbsp;&nbsp;&nbsp;&nbsp;Oljuštio je koru s dva velika panja, koristeći nož iz kutije sa zalihama, i načinio spone. Voda je sve više navirala u čamac sada kada se valjao na talasima pučine. On i Roza sekli su vezivali i gradili. Kada su načinili ram od panjeva, rasturili su čamac da bi iskoristili neke od njegovih dasaka za palubu. Čamac je potonuo pre no što su uspeli da spasu najveći deo ali im je ipak pošlo za rukom da prenesu onu kutiju sa zalihama na splav.
<BR>&nbsp;&nbsp;&nbsp;&nbsp;&nbsp;Iščupali su malo eksera iz naplavljenog drveta. Vidik mu se mutio u bleštavoj sunčevoj svetlosti i on se osećao kao prebijen. Raščistili su prostor u jednom delu splava i Roza je zaspala još dok je on zakucavao poslednju dasku. Sve što je sada radio kao da se nalazilo na kraju jednog tunela i on je piljio kroz njega posmatrajući svoje ruke kako obavljaju posao: one su bile utrnule i naduvene i imao je utisak da nosi rukavice. Osigurao je kutiju i ostale slobodne komade zaglavivši desnu ruku između ivica da ne bi pao sa splava. Zaspao je s licem okrenutim nadole.
</TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
