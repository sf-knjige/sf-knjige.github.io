<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>3.
<P>&nbsp;&nbsp;&nbsp;&nbsp;&nbsp;Kiša je domosila mirise bašte - nektarina, hrskavog zrnevlja, sveže prekopane zemlje, mešajući ih i potčinjavajući ih. Najdžel je za trenutak zastao u svom kostobolnom radu i bacio pogled prema pramcu broda, gde se životna sfera skupljala u jednu golu tačku. Bilo je to kao kad biste piljili u donju površinu trošnog kamena, preokrenutu spiralu koju vrti neki veliki pauk.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Proteglio se da bi olakšao leđnim mišićima. Ah. U poslednje vreme jedva da je mogao da sastavi sat ovakvog rada. Rekao je Niki da se mane komentara o njegovoj opštoj nesposobnosti za fizičke stvari, da ne pribegava podrobnijem ispitivanju njegovog zdravstvenog stanja. Ali on je zapravo voleo ovo prevrtanje tla, ovo 6CO<SUP>2</SUP>+6H<SUP>2</SUP>O koje je davalo skrobasto C<SUP>6</SUP>H<SUP>12</SUP>O<SUP>6</SUP> + kiseonik da ponovo sagori na brodu, baš kao i na nebesima. Budući da je pogon bio isključen, za inženjere nije bilo spremnih ultravioletnih zraka, koji bi im osvetljavali silaženje u optičku oblast, tako da su ponovo koristili fosfor razapet duž ose nulte gravitacije. Ti svetleći konopci odavali su oštar sjaj, koji je njemu bio neprijatan, ali biljke su lepo rasle pod njim - listu je svejedno gde će uzeti svoje fotone.
<BR>&nbsp;&nbsp;&nbsp;&nbsp;&nbsp;Lanser je pravio veliku petlju kroz sistem Rosa 128, prilazeći unaokolo na randevu sa gasnim džinom i njegovim zanimljivim mesecom. Više mu je odgovaralo da provodi vreme izvan tandrkanja operativne mreže.
<BR>&nbsp;&nbsp;&nbsp;&nbsp;&nbsp;Vratio se otkidanju zaperaka s paradajza. Po njegovom mišljenju prvorazredna vrlina veštačke biosfere sastojala se u odsustvu korova, jer bi ovo inače bio gorak posao da...
<BR>&nbsp;&nbsp;&nbsp;&nbsp;&nbsp;"Mogu da čujem stenjanje na sto metara razdaljine", reče Ted Lendon.
<BR>&nbsp;&nbsp;&nbsp;&nbsp;&nbsp;Najdžel se uspravi što je brže mogao bez bolnog treptanja i osmehnu se: "Volim da radim dok me znoj ne oblije."
<BR>&nbsp;&nbsp;&nbsp;&nbsp;&nbsp;"Nedostajao si drugarima na mreži jutros."
<BR>&nbsp;&nbsp;&nbsp;&nbsp;&nbsp;"Nadam se da ste mogli nekako bez mog gunđanja."
<BR>&nbsp;&nbsp;&nbsp;&nbsp;&nbsp;"Dobili smo najnovije snimke onog meseca."
<BR>&nbsp;&nbsp;&nbsp;&nbsp;&nbsp;"Doista?"
<BR>&nbsp;&nbsp;&nbsp;&nbsp;&nbsp;"Standardan satelit gasnog džina. Čudne ljubičaste boje. Određene mase tektonskog leda koje stvaraju grebene. Prekriven dubokim i čestim kraterima."
<BR>&nbsp;&nbsp;&nbsp;&nbsp;&nbsp;"Kao Ganimed." Nije spomenuo da se nekoliko sati pre mreže uključio u kartografsku subrutinu i neposredno uzeo podatke.
<BR>&nbsp;&nbsp;&nbsp;&nbsp;&nbsp;"Daaa, čini se da je tako. Bio si ipak u pravu u pogledu asteroida koji se nalazi u njegovoj orbiti."
<BR>&nbsp;&nbsp;&nbsp;&nbsp;&nbsp;Najdžel je nastavio da bere paradajz. Ted čučnu i otkide nekoliko zrelih komada. "Velika ljuska od duročelika na jednoj njegovoj strani", reče on gotovo nehajno.
<BR>&nbsp;&nbsp;&nbsp;&nbsp;&nbsp;"Čuvar, dakle."
<BR>&nbsp;&nbsp;&nbsp;&nbsp;&nbsp;"Izgleda da je tako. Reklo bi se da doprinosi dvosmislenosti Volmslijevog zakona."
<BR>&nbsp;&nbsp;&nbsp;&nbsp;&nbsp;"Hmmm. Čuvar je tu, ali ipak nema krunskog dokaza da je taj mesec ikada bio sedište života?"
<BR>&nbsp;&nbsp;&nbsp;&nbsp;&nbsp;"Smanjiće tvoj uticaj na mrežu. Prvi čist slučaj da smo se upustili u proveru tvog pravila i promašaj."
<BR>&nbsp;&nbsp;&nbsp;&nbsp;&nbsp;"Ako je tako, onda mi je drago što nisam bio prisutan."
<BR>&nbsp;&nbsp;&nbsp;&nbsp;&nbsp;"Daaa."
<BR>&nbsp;&nbsp;&nbsp;&nbsp;&nbsp;"Kao kad bi čovek došao na recepciju luksuznog hotela i utvrdio da mu je rajferšlus zakačio đoku."
<BR>&nbsp;&nbsp;&nbsp;&nbsp;&nbsp;Ted se nasmeja.
<BR>&nbsp;&nbsp;&nbsp;&nbsp;&nbsp;"Slučaj je ipak vredan proučavanja, a?"
<BR>&nbsp;&nbsp;&nbsp;&nbsp;&nbsp;Ted se uspravi i stade da promatra paradajz sa izrazom zamišljenosti na licu. "Nisam zbog toga došao ovamo." Uzdržljivo je odmerio Najdžela.
<BR>&nbsp;&nbsp;&nbsp;&nbsp;&nbsp;"Oh?" Najdžel takođe ustade, zadovoljan što su prebrodili poteze iz otvaranja.
<BR>&nbsp;&nbsp;&nbsp;&nbsp;&nbsp;"Karlos mi se žali da si prilično tvrd kada je njegov slučaj u pitanju."
<BR>&nbsp;&nbsp;&nbsp;&nbsp;&nbsp;"Možda je Amerikancima lakše. Sveštenici visoke tehnike, bez obzira kud vodi, i sve u tom stilu."
<BR>&nbsp;&nbsp;&nbsp;&nbsp;&nbsp;"Ne misliš li da možda preteruješ?"
<BR>&nbsp;&nbsp;&nbsp;&nbsp;&nbsp;"Moguće." Uvek je bilo najbolje ostaviti jedan prostor neodređenosti zarad kasnijeg kompromisa kada sagovornik iznese svoj stav.
<BR>&nbsp;&nbsp;&nbsp;&nbsp;&nbsp;"Nisi prvi koji se sa tim suočio, znaš li to."
<BR>&nbsp;&nbsp;&nbsp;&nbsp;&nbsp;"Istina je."
<BR>&nbsp;&nbsp;&nbsp;&nbsp;&nbsp;"Mislim da bih voleo ako bi ti pristao da se podvrgneš izvesnoj ambijentalnoj terapiji. Dobili smo prošle godine neke sasvim nove putem prenosnog snopa sa Zemlje."
<BR>&nbsp;&nbsp;&nbsp;&nbsp;&nbsp;"Pa", reče Najdžel vedro, "to mi se čini posve mogućim."
<BR>&nbsp;&nbsp;&nbsp;&nbsp;&nbsp;"Ne samo mogućim", reče Ted mirno, stavljajući naglasak na svaku reč. "Ti znaš da ja ne volim da idem dalje od davanja predloga, no naši numerički sociometričari vele da ta vrsta stvari ume da izmakne kontroli."
<BR>&nbsp;&nbsp;&nbsp;&nbsp;&nbsp;"Jedva da bih pomislio..."
<BR>&nbsp;&nbsp;&nbsp;&nbsp;&nbsp;"Upraznio sam jedno mesto za tebe." Ted se široko osmehnu. "Nema smisla da naš građanin broj jedan čeka, a?"
<BR>&nbsp;&nbsp;&nbsp;&nbsp;&nbsp;Najdžel se takođe, usiljeno osmehnu. "Baš tako."
<BR>&nbsp;&nbsp;&nbsp;&nbsp;&nbsp;Ted ga potapša po leđima. "Hajde da popijemo nešto."
<BR>&nbsp;&nbsp;&nbsp;&nbsp;&nbsp;"Trebalo bi da završim..."
<BR>&nbsp;&nbsp;&nbsp;&nbsp;&nbsp;"Pusti to sad. Već si izgurao pun sat."
<BR>&nbsp;&nbsp;&nbsp;&nbsp;&nbsp;Najdžel se suvo osmehnu. Ted je, dakle, i to pratio. "Baš tako."
<BR>&nbsp;&nbsp;&nbsp;&nbsp;&nbsp;Najdžel je dozvolio da ga zaključaju u kabinu 'svih oseta'. Pokušao je da ih ubedi da mu ne priključuju medicinske senzore i transduktore, ali je osoblje navelo njegovu vremešnost kao razlog za preduzimanje mera predostrožnosti. Terapijske seanse bile su poverljive, znao je to, tako da je posle dužeg razmišljanja zaključio da mu medicinski podaci neće nauditi. Oni su naprosto želeli da se uvere da nije preterao u samostimulisanju.
<BR>&nbsp;&nbsp;&nbsp;&nbsp;&nbsp;Osetio je kako lebdi, oslobođen svih osećaja. Ovo će potrajati svega nekoliko časova, a potom će moći da se vrati na posao. Osetio je kako se utaknuti kablovi aktiviraju, spojeni neposredno sa senzorskim zonama njegovog velikog mozga. Padao je - sve brže i brže u nešto daleko dole...
<BR>&nbsp;&nbsp;&nbsp;&nbsp;&nbsp;Sedenje. Sedenje u pletenoj stolici. Ispunila ga je tromost. Dodatna težina, trbuh, tesna odeća. Svrab na desnoj butini. Prostorija se postepeno obrazovala pomaljajući se iz magle.
<BR>&nbsp;&nbsp;&nbsp;&nbsp;&nbsp;Gleđosani stakleni zidovi, pločice na podu, zveket dok kelneri uklanjaju tanjire sa obližnjih stolova. Bledožuta svetlost. Ukus putera s belim lukom u njegovim ustima. Glatka imitacija elegantnog stolnjaka pod levim dlanom. Žamor razgovora u pozadini. Vlažnost je pridavala težinu svakom dahu. Jedna žena preko stola, privlačna, razgovarala je (iznenada je shvatio) s njim...
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Ne radimo ništa", reče Helen.
<BR>&nbsp;&nbsp;&nbsp;&nbsp;&nbsp;"Videli smo štošta", promrmlja njen muž braneći se.
<BR>&nbsp;&nbsp;&nbsp;&nbsp;&nbsp;"Ruševine Berkleja, Spomenik kostima, korita potoka", reče ona. "Zatim smo večerali i otišli u krevet. To je sve. A epizoda u krevetu i nije neka velika atrakcija, šta ti misliš?"
<BR>&nbsp;&nbsp;&nbsp;&nbsp;&nbsp;"Ali sinoć smo išli u Kaza Sigmu..."
<BR>&nbsp;&nbsp;&nbsp;&nbsp;&nbsp;"Da nisi bio sa mnom, pronašao bi ti, znaš već, neka mesta."
<BR>&nbsp;&nbsp;&nbsp;&nbsp;&nbsp;Robert je morao priznati da je ovo bila sušta istina. Pretvarao se da je usredsređen na ispijanje poslednjeg pića, promatrajući je u međuvremenu kroz stisnute očne kapke. Sredila je danas kosu, tako da je izgledala svetlija i duža nego obično, a meka mesečeva svetlost stvarala je utisak bujnosti. Nije mu se to preterano dopadalo. Pripremajući se za ovo veče uspela je da uz pomoć krema koži prida pomodno bledilo, ali je to ovde, u suncem opaljenoj Kaliforniji delovalo neubedljivo, jer se znalo da je veštačko. S druge strane, možda to i nije bilo značajno u datom trenutku. Tanke crte razdraženosti oko njenih usta davale su ton čitavom izrazu lica. Činilo se da malo šta može da uradi u tom pogledu. Jedan sat po udešavanju lica vratili su se, jednako loše raspoloženi kao i pre.
<BR>&nbsp;&nbsp;&nbsp;&nbsp;&nbsp;"Pre nego što smo pošli na ovaj put rekao si mi da ćemo ići u začinsku kupku."
<BR>&nbsp;&nbsp;&nbsp;&nbsp;&nbsp;"Ne, ovde, Helen. To je protivzakonito. Sačekaj dok ne dodemo u Japan."
<BR>&nbsp;&nbsp;&nbsp;&nbsp;&nbsp;"Pa dobro, i ovde mora biti takvih mesta."
<BR>&nbsp;&nbsp;&nbsp;&nbsp;&nbsp;"Prljavih ima, to da. Amerikanci bi zurili u nas. Posebno u tebe. Oni tamo ne odvode svoje žene. Amerikanci su kruti. To je smešno, znam, ali..."
<BR>&nbsp;&nbsp;&nbsp;&nbsp;&nbsp;"Ti si krut."
<BR>&nbsp;&nbsp;&nbsp;&nbsp;&nbsp;Rešio je da izbaci svoj glavni adut. "Ta mesta su puna insekata. Amerikanci ne mare za njih."
<BR>&nbsp;&nbsp;&nbsp;&nbsp;&nbsp;Zatreptala je. "Kad bih bila sama na jednom ovako egzotičnom mestu, budi uveren da bih išla svuda."
<BR>&nbsp;&nbsp;&nbsp;&nbsp;&nbsp;"Igranka na motociklima..."
<BR>&nbsp;&nbsp;&nbsp;&nbsp;&nbsp;Pogledala ga je podrugljivo. "Neumesno. To je za turiste."
<BR>&nbsp;&nbsp;&nbsp;&nbsp;&nbsp;Počeo je da zapaža njenu srdžbu. Potrošio je pozamašnu svotu da bi je poveo sa sobom na ovo poslovno putovanje. Prečesto ju je ranije ostavljao samu kod kuće. U poslednje vreme savest ga je pekla zbog toga. Pre par decenija njihov brak je bio stožerna činjenica njegovog života, potpuno ispunjenje. Ta osećanja su iskopnila. Uklinčio se u međuvremenu u surovi takmičarski svet muškaraca. Naslađivao se osećajem žestokih sudara, opojnih pobeda posle izuzetnih napora.
<BR>&nbsp;&nbsp;&nbsp;&nbsp;&nbsp;Osećao je, ipak, obavezu prema njoj. Ali pokazalo se da je putovanje sa ženom koju ne volite gora stvar od življenja sa njom.
<BR>&nbsp;&nbsp;&nbsp;&nbsp;&nbsp;Dokrajčio je piće i lupnuo čašom o mermernu ploču stola. "Zaboga", reče ona iznenađeno.
<BR>&nbsp;&nbsp;&nbsp;&nbsp;&nbsp;Ustao je. Stolica je hrapavo zastrugala i jedan kelner se trže i brzo priđe. Robert mu odmahnu rukom. "U redu", reče glasno. "Pronaći ću nešto. Neko mesto koje tebi odgovara." Gotovo da je ispljunuo poslednje reči.
<BR>&nbsp;&nbsp;&nbsp;&nbsp;&nbsp;Robert napusti nakinđureni hotel i krenu peške niz Ešbi. Osećao je neku unutrašnju vrelinu, da li od jela ili od besa - nije umeo da kaže - te je brzo koračao. Nije primetio jednog sićušnog čoveka koji mu priđe otpozadi i stade da hoda naporedo s njim. Taj čovek reče unjkavim glasom: "Tražite nešto?"
<BR>&nbsp;&nbsp;&nbsp;&nbsp;&nbsp;Robert zastade. "Imam vlastitu ženu", bilo je sve što mu je tog časa palo na pamet.
<BR>&nbsp;&nbsp;&nbsp;&nbsp;&nbsp;"Onda nešto za predjelo?"
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Dečaka?"
<BR>&nbsp;&nbsp;&nbsp;&nbsp;&nbsp;Preplaviše ga snažne uzburkane emocije. Odgurnuo je spodobu i podigao jetku, nerazgovetnu galamu.
<BR>&nbsp;&nbsp;&nbsp;&nbsp;&nbsp;Udaljio se brzo dok su mu stopala šljapkala po mokrom kamenom pločniku. Prošao je dva bloka. a da nije video nijednu neonsku reklamu ili neku prljavu radnjicu.
<BR>&nbsp;&nbsp;&nbsp;&nbsp;&nbsp;Neko ga potapša po ramenu. Okrenuo se i ugledao onog istog suvonjavog tipa koji se sada držao na pristojnoj razdaljini. Na licu tog čoveka počivao je izraz učtivog, mudrog samopouzdanja.
<BR>&nbsp;&nbsp;&nbsp;&nbsp;&nbsp;"Senso?" upita on.
<BR>&nbsp;&nbsp;&nbsp;&nbsp;&nbsp;Robert zastade ustanovivši na svoje iznenađenje da više uopšte nije ljut. Osećanje srdžbe iščilelo je u toku hodanja.
<BR>&nbsp;&nbsp;&nbsp;&nbsp;&nbsp;"Koliko?"
<BR>&nbsp;&nbsp;&nbsp;&nbsp;&nbsp;Računajući taksi i ovog tipa kao vodiča, cena se popela na preko hiljadu jena. Po izrazu čovekovog lica Robert je znao da je to više od uobičajene ulične cene, no to nije bilo važno. Ovo će obezbediti prost način da preseče Helenino torokanje o 'mestima', a moglo je da ispadne i zabavno. Ako ništa drugo sigurno zabavnije od 'živih' stvari dostupnih u poslednjih nekoliko godina. Krenuo je natrag da pokupi Helen.
<BR>&nbsp;&nbsp;&nbsp;&nbsp;&nbsp;Njih troje uputiše se na sever u Ričmond preko jednog glibavog kanala prekrivenog slanom korom, koji se protezao severno od mrtvaja. Taksi je brektao vijugavim ulicama i zaustavio se ispred jednog oniskog bungalova osvetljenog spolja mutnim narandžastim svetiljkama. "Savršeno avetinjski", promrmlja Robert sebi u bradu, ali Helen ne reče ništa.
<BR>&nbsp;&nbsp;&nbsp;&nbsp;&nbsp;Krenuli su uz škripave drvene stepenice i zašli ispod izbušene ploče solarnog kolektora koja je jednom polovinom štrčala preko krova. "Da li je ovo zebeleženo u turističkom vodiču?" upita Helen i uhvati ga za ruku.
<BR>&nbsp;&nbsp;&nbsp;&nbsp;&nbsp;"Dabome da nije", reče on kruto, odmičući se od nje. "To je ovde protivzakonito."
<BR>&nbsp;&nbsp;&nbsp;&nbsp;&nbsp;Nespretno koračajući preko podova zastrtih linoleumom prošli su kroz dve prazne sobe. Vodič gurnu ključ u bravu i zid se glatko razmače. Prispeli su u jednu prostoriju osvetljenu crvenim svetlom sa dve uglačane istovetne stolice ućuškane među splet elektronske opreme. Jedan tehničar ustade sa kauča odakle je gledao 3-D. Imao je izraz dosade na licu. On im pomože da se smeste u stolice. Oprema je izgledala srazmerno nova. Imala je ugodne priključke za glavu, kakve je Robert viđao u evropskim reklamama. Njegovo mišljenje o ovom mestu se popravljalo. Helen je povikala kada joj je tehničar spojio kablove s vratom i zglobovima, ali se ubrzo umirila i pripremila za prvi film.
<BR>&nbsp;&nbsp;&nbsp;&nbsp;&nbsp;Taj prvi bio je zagrevanje, erotsko predjelo. Jedan sredovečan muškarac sreće neku mlađu ženu u restoranu. Posle nekoliko oveštalih fraza o socijalnim razlikama oni odlaze u njen stan. Senso se sastojao od dugačke predigre i nešto malo fantaziranja premda su grafički dalovi bili ubedljivi i jaki. Osetio je kadifni dodir ženine kože, slađano previjanje mladih mišića, onaj mošusni miris, usijavanje pohote kod muškarca. Robertu se komad sve u svemu svideo, iako ga je ženina frizura podsećala na nekog koga je poznavao i to mu je prilično pokvarilo asocijacije. Pretpostavljao je da je vodič namerno odabrao ovo, jer je muškarac prilično ličio na njega, a korišćenje mlade žene trebalo je da udovolji stvaranju auto-slike za obe strane. Osmehnuo se prozrevši ovaj predumišljaj.
<BR>&nbsp;&nbsp;&nbsp;&nbsp;&nbsp;Kada se komad završio, ustanovio je kako pomalo dahće da bi posle par časaka rekao: "Odgovarajuće", baš kao da je sam iskusio ono što je gledao.
<BR>&nbsp;&nbsp;&nbsp;&nbsp;&nbsp;"I to je sve? Nije mnogo..."
<BR>&nbsp;&nbsp;&nbsp;&nbsp;&nbsp;"Ne, ne, glavno jelo tek sledi."
<BR>&nbsp;&nbsp;&nbsp;&nbsp;&nbsp;Započelo je. Scenografija: jedna stara ulica u sumrak. Neki čovek prilazi ženi koja čeka autobus. Žena na sebi ima prilično mnogo odeće kao i čudan ukras na glavi koji je barem tri decenije u raskoraku s modom; on joj senči lice. Sledi kraći razgovor. Dosta toga je saopšteno kroz muškarčevo šepurenje i ženin izbočen kuk, te izmenu uspaljenih pogleda. U bledim tragovima sunčevog zalaska lica su im skrivena, a ulična svetiljka otkriva samo sugestivne nijanse njihovih izraza, određujući ton nakupljajuće erotske energije.
<BR>&nbsp;&nbsp;&nbsp;&nbsp;&nbsp;Ona reaguje na naginjanje njegove glave i mrmljajuća izvinjenja. Robert uživa u ovom laganom nenametljivom udvaranju. Dopada mu se osećaj vitkog mišićavog tela. Čovek poseduje fino izbrušenu napetost, čvrstinu i pritisak koji nestaju sa godinama.
<BR>&nbsp;&nbsp;&nbsp;&nbsp;&nbsp;Prelaze kratku razdaljinu do njegovog stana. Unutra ima atmosfere koja je primerena elastičnom, prisnom maniru vlasnika. On se skida prvi otkrivajući valjkasta prsa i gustu crnu telesnu dlaku. Raspored osvetljenja doprinosi tajanstvenosti žene u trenucima kada se ona spušta na krevet. U njenom ponašanju oseća se lebdeće uzbuđenje.
<BR>&nbsp;&nbsp;&nbsp;&nbsp;&nbsp;Čovek baca pogled na obližnje veliko ogledalo. Ovo ima za cilj identifikaciju s karakterom, ali je Roberta potresao snažan trzaj prepoznavanja kada je ugledao to lice. Zakrabuljeni izgled onog muškarca otrcana sofa u uglu, poznati francuski akvarel blizu ogledala...
<BR>&nbsp;&nbsp;&nbsp;&nbsp;&nbsp;Čovek se upušta u predigru između ženinih nogu, a vlažan osećaj postelje dopire do Roberta dok se hrve sa sećanjima.
<BR>&nbsp;&nbsp;&nbsp;&nbsp;&nbsp;Zaboga. Pomisao na Suzan koja nadmašuje upliv sensoa, iznenađuje ga. Čovek je delovao. Odviše sirovo za mene, pomislio je uzbuđeno, nadajući se da će se probiti kroz navalu oseta. Voleo bih da ovo prekinem.
<BR>&nbsp;&nbsp;&nbsp;&nbsp;&nbsp;Čovek je činio pokrete s razrađenom veštinom. Da, pomisli Robert u sebi, to je bila veština, tehnika. Čista tehnika. U to vreme mislio je da je posredi strast isto tako puna i nova kao što je bila ženina. Nije uzimao u obzir činjenicu da je muškarac valjkastog grudnog koša šest godina stariji od nje i daleko prefinjeniji.
<BR>&nbsp;&nbsp;&nbsp;&nbsp;&nbsp;Ne. Želim da ostanem. Koncerctriši se. Može ti pomoći, zaključila je suvo.
<BR>&nbsp;&nbsp;&nbsp;&nbsp;&nbsp;Stvarno mislim...
<BR>&nbsp;&nbsp;&nbsp;&nbsp;&nbsp;Ne. Ako ti prekineš ova stvar se zaustavlja, zar ne? A ja želim da nastavim.
<BR>&nbsp;&nbsp;&nbsp;&nbsp;&nbsp;Robert je znao da može da istrgne gajtane i okonča ovo. Posegao je rukom za vodovima, zgrabio jedan i zastao. Nešto je u njemu tražilo da se ovo dogodi. Stara sećanja su se uskomešala.
<BR>&nbsp;&nbsp;&nbsp;&nbsp;&nbsp;Čovek je zagrlio kadifastu ženu, a njegove ruke izvodile su vešt rad na njoj. Ta žena - devojka, zapravo, okrenula se na bok na njegov zahtev. U njenim pokretima uprkos veštačkoj situaciji, bilo je očevidne svežine. Da bi učvrstila Heleninu identifikaciju ona se pogleda u ogledalo.
<BR>&nbsp;&nbsp;&nbsp;&nbsp;&nbsp;Osetio je brz blesak Helenine iznenađenosti.
<BR>&nbsp;&nbsp;&nbsp;&nbsp;&nbsp;To je - ona je - ti!
<BR>&nbsp;&nbsp;&nbsp;&nbsp;&nbsp;Bila ja. Pre više od trideset godina. Devojka gladi tamno mišićavo telo, Roberta zahvata drhtaj uzbuđenja koje naglo raste u Manuelu, muškarcu.
<BR>&nbsp;&nbsp;&nbsp;&nbsp;&nbsp;Ali ja - nikada mi nisi rekao - sve ovo...
<BR>&nbsp;&nbsp;&nbsp;&nbsp;&nbsp;Sreo sam te mnogo kasnije.
<BR>&nbsp;&nbsp;&nbsp;&nbsp;&nbsp;To lice, tvoje lice - čak i u ovom dobu, i uz promene, mogu da vidim da si to ti.
<BR>&nbsp;&nbsp;&nbsp;&nbsp;&nbsp;Promenio sam se što sam manje mogao. Oslobodio se viška kilograma, promenio hormone...
<BR>&nbsp;&nbsp;&nbsp;&nbsp;&nbsp;Sve ovo vreme...
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Mogao si da mi kažeš...
<BR>&nbsp;&nbsp;&nbsp;&nbsp;&nbsp;Ne, moja promena mora da bude potpuna. Nema gledanja unazad.
<BR>&nbsp;&nbsp;&nbsp;&nbsp;&nbsp;Zbog toga, dakle, nisi mogao da imaš dece. A ja sam mislila...
<BR>&nbsp;&nbsp;&nbsp;&nbsp;&nbsp;Da.
<BR>&nbsp;&nbsp;&nbsp;&nbsp;&nbsp;Moj bože, mislim da ne mogu...
<BR>&nbsp;&nbsp;&nbsp;&nbsp;&nbsp;Ali navala osećanja oduzela joj je moć govora. Robert je osećao kako ga zahvata isti talas ritma, ali mu se nije suprotstavljao. Vreli i oštri krici minulih decenija ščepali su oboje. Ovo je potrajalo nekoliko neizdrživo dugih trenutaka, dovodeći ih do grozničavog, uzdrhtalog, simuliranog vrhunca.
<BR>&nbsp;&nbsp;&nbsp;&nbsp;&nbsp;Slike su iščezle u tišini koja je usledila, a nestalo je i onih peckavih oseta. Ostala su samo dva ljudska bića u izlizanim stolicama, s kablovima koji su se klatili.
<BR>&nbsp;&nbsp;&nbsp;&nbsp;&nbsp;Nisu izmenili nijednu reč dok je Robert isplaćivao onog čoveka. Ćutanje je potrajalo sve dok nisu ušli u taksi koji ih je povezao prema hotelu.
<BR>&nbsp;&nbsp;&nbsp;&nbsp;&nbsp;"Pa to je odvratno", reče Helen. "Saznati na ovaj način..."
<BR>&nbsp;&nbsp;&nbsp;&nbsp;&nbsp;"Sada je to obična stvar."
<BR>&nbsp;&nbsp;&nbsp;&nbsp;&nbsp;"Ne među ljudima koje mi znamo, ne..." Zamukla je.
<BR>&nbsp;&nbsp;&nbsp;&nbsp;&nbsp;"Morao sam to da prikrivam. Preselio sam se posle toga u Čile, gde niko nije znao da sam se podvrgao Promeni."
<BR>&nbsp;&nbsp;&nbsp;&nbsp;&nbsp;"Kako, kako ti je bilo ime?"
<BR>&nbsp;&nbsp;&nbsp;&nbsp;&nbsp;"Suzan."
<BR>&nbsp;&nbsp;&nbsp;&nbsp;&nbsp;"Shvatam", reče ona krutim glasom.
<BR>&nbsp;&nbsp;&nbsp;&nbsp;&nbsp;Šta je očekivala, pomislio je gorko. Da sam preobratio Robertu u Roberta kao u nekoj jeftinoj šali?
<BR>&nbsp;&nbsp;&nbsp;&nbsp;&nbsp;"Bio si, dakle, od one vrste žena koje su radile takve stvari za senso."
<BR>&nbsp;&nbsp;&nbsp;&nbsp;&nbsp;"Da, za njega sam bio."
<BR>&nbsp;&nbsp;&nbsp;&nbsp;&nbsp;"On je bio odvratan."
<BR>&nbsp;&nbsp;&nbsp;&nbsp;&nbsp;"Bio je hipnotičan. Sada to shvatam."
<BR>&nbsp;&nbsp;&nbsp;&nbsp;&nbsp;"Morao je biti takav kada te je privoleo da radiš onako ponižavajuće stvari kao..."
<BR>&nbsp;&nbsp;&nbsp;&nbsp;&nbsp;"Da li je veće poniženje raditi takve stvari, ili osećati potrebu da ti one pomognu?"
<BR>&nbsp;&nbsp;&nbsp;&nbsp;&nbsp;Lice joj se zateglo i ona zažali zbog svojih reči. Rekla je ogorčeno. "Nisam ja ta kojoj je potrebna pomoć. I nije nikakvo čudo - ti nisi stvarno ono što svi misle da jesi, je li tako?"
<BR>&nbsp;&nbsp;&nbsp;&nbsp;&nbsp;Prenebregao je njen ton. "Dobro sam izgurao. Nisi imala nikakvih primedbi, koliko se sećam."
<BR>&nbsp;&nbsp;&nbsp;&nbsp;&nbsp;Sedela je ćuteći. Taksi je zviždao kroz mutno osvetljene ulice. "Izdao si me."
<BR>&nbsp;&nbsp;&nbsp;&nbsp;&nbsp;"Sve se to dogodilo davno pre no što sam te upoznao."
<BR>&nbsp;&nbsp;&nbsp;&nbsp;&nbsp;"Da sam znala da si bio takav, tako neuravnotežen kao..."
<BR>&nbsp;&nbsp;&nbsp;&nbsp;&nbsp;"Doneo sam ipak odluku. Morao sam."
<BR>&nbsp;&nbsp;&nbsp;&nbsp;&nbsp;"Zbog čega. Mora da je taj čovek imao..."
<BR>&nbsp;&nbsp;&nbsp;&nbsp;&nbsp;"On..." Robert zauzda sebe. "Voleo sam ga."
<BR>&nbsp;&nbsp;&nbsp;&nbsp;&nbsp;"I šta se dogodilo s njim?"
<BR>&nbsp;&nbsp;&nbsp;&nbsp;&nbsp;"Otišao je. Napustio me je."
<BR>&nbsp;&nbsp;&nbsp;&nbsp;&nbsp;"Nisam iznenađena. Svaka žena koja može..." Uzdrhtala je a izraz treperavih, sukobljenih emocija pređe joj preko lica.
<BR>&nbsp;&nbsp;&nbsp;&nbsp;&nbsp;Taksi se zaustavio pred hotelom. Jedan prosjak hramajući izađe iz senke, moleći. Rabort ga otera. Koračali su put sobe bez reči. Koraci su im odjekivali u starom popločanom hodniku. Kada su ušli, on skide sako i oseti kako mu srce udara.
<BR>&nbsp;&nbsp;&nbsp;&nbsp;&nbsp;Okrenula se odlučno prema njemu. "Hoću da znam kako je to bilo. Zbog čega si..."
<BR>&nbsp;&nbsp;&nbsp;&nbsp;&nbsp;Presekao ju je rečima: "Taj postupak je u to vreme bio grub. Manuel me je napustio. Mislio sam tada da je prestao da me voli, ali gledajući unazad, osećajući to večeras..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Ne znam. Možda me se naprosto zasitio."
<BR>&nbsp;&nbsp;&nbsp;&nbsp;&nbsp;"Ali nešto te je nagnalo da..."
<BR>&nbsp;&nbsp;&nbsp;&nbsp;&nbsp;"Da. Sada je sve to tako daleko od mene, da ne mogu da budem siguran šta sam osećao. Kao da se između mene i onog sensoa isprečila nekakva magla."
<BR>&nbsp;&nbsp;&nbsp;&nbsp;&nbsp;"Nisi prepoznao situaciju sve dok...?"
<BR>&nbsp;&nbsp;&nbsp;&nbsp;&nbsp;"Ne, nisam. Prošao sam kroz dve godine drogiranja, terapije, punkcija. Puno toga sam zaboravio. Napetosti u mom telu..."
<BR>&nbsp;&nbsp;&nbsp;&nbsp;&nbsp;"I dalje ne... možda je taj čovek, bio je tako slatkorečiv, mora da ti je činio razne stvari da bi ti probudio želju za promenom..."
<BR>&nbsp;&nbsp;&nbsp;&nbsp;&nbsp;Robert zavrte glavom. Iznenada se obrnuo i otišao u kupatilo. Ostao je dugo tamo, tuširajući se i puštajući da mu vrela voda spira ovo veče, sve dak mu koža nije postala ružičasta. Spustio je pogled na svoje telo, razmišljajući o tome šta su godine učinile njegovim mišićima i koži. Bilo je teško, glomazno i izgledalo mu je kao kakva neobična mašina. Pitao se šta bi se dogodilo da ona devojka obavijena maglovitim sećanjem nije...
<BR>&nbsp;&nbsp;&nbsp;&nbsp;&nbsp;Kada se vratio u spavaću sobu, svetla behu pogašena. Ušao je polako i nesigurno u krevet i začuo suvo šuštanje čaršava.
<BR>&nbsp;&nbsp;&nbsp;&nbsp;&nbsp;"Dođi", reče ona.
<BR>&nbsp;&nbsp;&nbsp;&nbsp;&nbsp;Ispružila se prema njemu. "Bio si... bio si mi dobar muškarac." Ispitivački dodir. "Mislim da ne mogu da te krivim zbog tvoje prošlosti, koju si izbrisao... još pre no što smo se..."
<BR>&nbsp;&nbsp;&nbsp;&nbsp;&nbsp;Poljubio ju je. Mrmljala je: "Tada si bio slabiji, znaš. Mislila sam da je to zbog tvoje mladosti, neiskustva. Ali si kasnije ojačao. Bila sam iznenađena. Sećaš li se?"
<BR>&nbsp;&nbsp;&nbsp;&nbsp;&nbsp;Shvatio je na šta je ciljala te reče: "Zahvaljujući tebi."
<BR>&nbsp;&nbsp;&nbsp;&nbsp;&nbsp;I to beše istina. Počinjala je da shvata da je ona bila ta, u slavnim, prvim godinama njihovog braka, koja je od njega, zapravo, napravila muškarca. I ovo otkriće oslobodilo ju je smutljivog kovitlaca emocija.
<BR>&nbsp;&nbsp;&nbsp;&nbsp;&nbsp;Pokušala je načinom na koji je to činila toliko puta ranije. Neočekivano, naišla je na izvestan odgovor. Duboka osećanja sensoa verovatno su provalila u njega i otkrila neki rezervoar.
<BR>&nbsp;&nbsp;&nbsp;&nbsp;&nbsp;Vlažna vrelina brzo je rasla u njoj i on se upusti u igru, izvodeći stare pokrete za koje je znao da su efikasni. Dah joj se i dalje ubrzavao. Jedan deo u njemu održavao je blagu zainteresovanost, dovoljnu da njegova predstava izgleda ubedljiva. Dahtala je i sve više dahtala. Nešto je večeras uticalo da se njen kovitlac osećanja zgusne u ovaj čin, nekakvo galicavo uzbudenje izbilo je iz ovog sensoa i šoka. Sada je reagovala na njega kao da je bio nekakva egzotična stvar.
<BR>&nbsp;&nbsp;&nbsp;&nbsp;&nbsp;Robert se iznenada seti Manuela. Gospode, nadam se da je sada mrtav. Bolje bi bilo kada bi i sama mogućnost njegovog postojanja bila zauvek izgnana iz života. Terapija je utulila i izbrisala Manuela. Terapeuti su bili veoma uvereni da je sve u najboljem redu.
<BR>&nbsp;&nbsp;&nbsp;&nbsp;&nbsp;Helen se revnosno pamerala ispod njega, pokušavajući da izazove strast koju više nije mogao da oseti. Hriste, pomislio je. Osetio je za nju jedno novo razumevanje, pitajući se kakvu je potporu ona mogla da pronađe u ovom.
<BR>&nbsp;&nbsp;&nbsp;&nbsp;&nbsp;Odjednom je doživeo sebe nadvijenog iznad ispropletanih tela koja su delala u postelji. Gledao je strast iz visoke ali ne i nipodaštavajuće perspektive, dvostruku viziju samog sebe. Bilo je to kao umnožena slojevitost oseta koju ste doživljavali u sensou, osećaj da ste više osoba u istom času. Samo čudnije, dublje.
<BR>&nbsp;&nbsp;&nbsp;&nbsp;&nbsp;Video je da je običan događaj parenja obavijen aurom, različitim oreolom asocijacija za svaki pol. Čin esencijalnog samoodređivanja. Odista je bilo teško izraziti u kojoj meri je ta razlika bila duboka.
<BR>&nbsp;&nbsp;&nbsp;&nbsp;&nbsp;Prođoše ga žmarci i on još jednom pomisli na Manuela. Ona sjajna, lakoverna devojka tamo - stravično je želela Manuela. A kada ju je ovaj ostavio, jedini način da ga zadrži bio je da pokuša da pobegne od sebe na onaj neobičan način i postane ono što je želela da zadrži.
<BR>&nbsp;&nbsp;&nbsp;&nbsp;&nbsp;Helen jeknu i priljubi se uz njega kao da traži zaklon u ovoj privatnoj oluji, a zatim ispusti iznenadan prodoran krik. Pogladio ju je, obrisao joj čelo i po prvi put za mnogo godina ponovo je u Helen i onoj davnašnjoj devojci, uistinu video drugu stranu široke, mutne reke koju više nikada nije mogao da pređe.
</TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
