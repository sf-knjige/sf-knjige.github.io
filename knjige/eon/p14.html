<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>13.
<P>&nbsp;&nbsp;&nbsp;&nbsp;&nbsp;Sledeći korak bio je grad u trećoj komori.
<BR>&nbsp;&nbsp;&nbsp;&nbsp;&nbsp;Posle posete prvom kolu izvora i sa znanjem stečenin iz knjiga koje su prupadale aleksandrijskoj biblioteci, a za čiji izbor se pobrinuo Lenijer, Patricija je osetila kako polako uranja u svekoliki problem. Bila je to igra, jedna vežba, ne mnogo stvarnija od neobičnih matematičkih vežbi kojima se bavila kao tinejdžerka.
<BR>&nbsp;&nbsp;&nbsp;&nbsp;&nbsp;Toliko puta je putovala vozom ispod Čičkovog grada u poslednje dve nedelje da joj nije izmaklo pažnji da je od prvih pet komora, treća najbrižljivije čuvana. Voz se tamo nikada nije zaustavljao - do sada.
<BR>&nbsp;&nbsp;&nbsp;&nbsp;&nbsp;Rupert Takahaši ispratio ju je od podzemne stanice do pešačkih prolaza na površini.
<BR>&nbsp;&nbsp;&nbsp;&nbsp;&nbsp;Takahaši je služio naučonom timu sa neobičnom revnošću. Njegovo zvanje matematičara ni izbliza nije moglo da 'pokrije' sve ono što je on radio; izgledalo je da leti sa predmeta na predmet, radeći jednog dana sa jednom, a već sledećeg dana sa nekom drugom grupom. Bio je više nego poslovođa - dejstvovao je kao poslovođa sa posebnim zadatkom koji se sastojao u nadgledanju matematičkog i statističkog rada različitih grupa u okviru naučnog tima. Ovo je objašnjavalo činjenicu da je došao u priliku da sa Rimskajom radi na prvoj teoriji hodnika; raspravljali su o ovoj problematici dok je Takahaši proveravao Rimskajina istraživanja o stanovništvu Kamena.
<BR>&nbsp;&nbsp;&nbsp;&nbsp;&nbsp;Čičkov grad beše zapanjujući, dva veka mlađi od Aleksandrije. Sagrađen posle lansiranja Kamena, ovaploćivao je zamisli koje su iskrsle u svesti tek pošto su stanovnici stekli značajno iskustvo u novim okolnostima. Ovde su arhitekte Kamena dozvolili sebi potpunu slobodu. Sagledavajući komoru kao džinovsku dolinu, razapeli su kablove od poklopca do poklopca i obesili o njih zgrade koje su se nizale tvoreći privlačan zavojit obrazac. Koristeći okolnost da je dno bilo iskošeno sazidali su zasvođene strukture u dužini od punih deset kilometara; čelične trake i obrađen materijal sa Kamena međusobno su se preplitali u modelima srebrnaste i bele boje, bacajući senke mekih ivica na susedni prostor ispod sebe. Neke od ovih struktura uzdizale su se od krajnjih granica atmosfere komore. One su zapravo bile deblje pri kraju nego na dnu, nalik na štapove koji označavaju rupe na igralištima za golf.
<BR>&nbsp;&nbsp;&nbsp;&nbsp;&nbsp;Iako prazan, Čičkov grad je delovao živo. Patriciji se činilo da je i sama pomisao na ljude bila dovoljna da potpuno oživi. Zamišljala je nekoliko stotina građana koji se kreću između zgrada u svojoj nečuvenoj odeći - raznobojnim gracioznim modelima u skladu sa savijucima, lukovima i svodovima - kostimima svetlih boja u kontrastu sa prigušenim nijansama belog, metaliziranog i kremastog odsjaja, koji su ukrašavali grad.
<BR>&nbsp;&nbsp;&nbsp;&nbsp;&nbsp;Glavna biblioteka bila je zapravo skrivena ispod prizemnog dodatka jedne od manjih struktura. Takahaši je rekao da se biblioteka nalazi na par minuta laganog hoda, te su krenuli pešice preko trga, a zatim produžili preko pešačkog mosta i konačno duž službenih drumova koji su nekada, po svoj prilici, vrveli od prometa - uglavnom kompjuterski kontrolisanih vozila. "Sva vozila su nestala", rekao je Takahaši. "Znamo jedino iz zabeleški kako su izgledala. Mora da su sva upotrebljena u egzodusu."
<BR>&nbsp;&nbsp;&nbsp;&nbsp;&nbsp;Pokušala je da zamisli desetine miliona Kamenjara - tolika populacija lako je mogla da se smesti samo u Čičkovom gradu - kako odmiče niz hodnik u svojim robotskim kolima.
<BR>&nbsp;&nbsp;&nbsp;&nbsp;&nbsp;Ulaz u biblioteku bio je napravljen od čvrste ploče materijala koji je podsećao na crni mermer. Kada su mu se približili, jedan pojačan glas im naredi da se zaustave radi provere identiteta. Stajali su pred vratima čitava dva minuta pre no što im je izdata dozvola da uđu.
<BR>&nbsp;&nbsp;&nbsp;&nbsp;&nbsp;Široka poluelipsa rasprostirala se u crnom prostranstvu. Iza toga iščekivala ih je sveprisutna služba obezbeđenja, čiji su pripadnici bili odeveni u tradicionalnu sivu i crnu boju. Propustili su ih posle obaveznog ceremonijala. Unutrašnjost biblioteke beše potpuno osvetljena; nisu bile neophodne dodatne svetlosne trake. "U Čičku nema prekidača strujnih kola. Ne znamo sa sigurnošću na koji način električna energija dopire do osvetljenja, a još manje odakle ona dolazi."
<BR>&nbsp;&nbsp;&nbsp;&nbsp;&nbsp;Po ukupnoj zapremini, ova biblioteka bila je manja od svoje rođake - ili pretka - u Aleksandriji. Nije čak posedovala ni vidljiva skladišta zapisa. Glavni sprat izgledao je kao trg zastrt pastelnoplavim tepihom ispod ravni od belog materijala mekog sjaja, koji se bez ikakve potpore pružao nekih stotinu metara. Taj je trg bio istačkan najmanje sa hiljadu stolica žućkastozelene boje. Ispred svakog sedišta nalazio se pult u obliku suze, na postolju sive boje.
<BR>&nbsp;&nbsp;&nbsp;&nbsp;&nbsp;Na tkaninama i materijalima u ovoj biblioteci nisu se primećivali tragovi pohabanosti ili propadanja.
<BR>&nbsp;&nbsp;&nbsp;&nbsp;&nbsp;Takahaši je odvede do jednog sedišta koje je okruživala oprema. za zapisivanje i madziranje, koja je delovala deplasirano i koju su ovde očito montirali pripadnici službe bezbednosti. "Obično koristimo ovo, ali izbor je potpuno vaš."
<BR>&nbsp;&nbsp;&nbsp;&nbsp;&nbsp;Zavrtela je glavom. "Ne sviđa mi se ovaj okvir", reče ona pokazujući opremu. Prošavši između redova sedišta odabrala je jedno mesto koje se nalazilo na oko dvadeset metara od ruba prvog reda.
<BR>&nbsp;&nbsp;&nbsp;&nbsp;&nbsp;Takahaši ju je sledio. "Ovde možete da vidite Kamen - onakav kakav je nekada bio", reče on. "Da li biste želeli da se prošetate gradovima u vreme kada su bili naseljeni?" Otvorio je poklopac na naslonu za ruke njenog sedišta, koji je bio prekriven tkaninom, i pokazao joj kako da upotrebi proste komande na ploči ispod toga. "Ovo su samo osnovne komande. Ima na stotine mogućih trikova. Slobodno eksperimentišite. Shvatite ovo kao odmor. Budući da mi nije zabavno da vas posmatram i s obzirom na činjenicu da ovde nemam druga posla osim da vam pokažem kako se povlače ovi konci, pričekaću vas napolju. Pridružite mi se kada završite - recimo za jedan sat?"
<BR>&nbsp;&nbsp;&nbsp;&nbsp;&nbsp;Nije joj bilo nimalo prijatno da ostane sama na ovom trgu. Bila je duboko zahvalna Lenijeru što joj je pravio društvo u aleksandrijskoj biblioteci. Pa ipak, klimanjem glave dala je do znanja da se slaže i smestila se u sedište, pomerajući komande jednom rukom. Ispod nje je lebdeo jedan jednostavan kružni grafički ekran, iskričav i čist kao da je posredi bilo nešto tvrdo. Takahaši ju je pogrešno uputio u pogledu jedne stvari i njeno nespretno baratanje aktiviralo je instruktora. Aparat je ispravio njene greške i poučio je - na engleskom, sa blagim američkim naglaskom - kako da na pravilan način koristi opremu. Zatim joj je dao pozivne brojeve i kodove za druge tipove podataka.
<BR>&nbsp;&nbsp;&nbsp;&nbsp;&nbsp;Pozvala je studentskog vodiča za grad u drugoj komori. U istom trenu okružila ju je Aleksandrija. Činilo se kao da stoji na stubištu stana, u zoni nižih spratova, jednog od onih kolosa s pogledom na prometne ulice. Iluzija je bila savršena - čak joj je obezbeđivala sećanja o tome kako je 'njen' stan izgledao. Mogla je da okrene glavu i pogleda slobodno iza sebe ako je to želela - odista, mogla je da hoda unaokolo i pored toga što je bila svesna da zapravo sedi.
<BR>&nbsp;&nbsp;&nbsp;&nbsp;&nbsp;U oba njena uha - ili negde u središtu glave, jedan glas je tumačio ono što je gledala.
<BR>&nbsp;&nbsp;&nbsp;&nbsp;&nbsp;Provela je pola sata u Aleksandriji, posmatrajući odeću koju su ljudi nosili, njihova lica, frizure, izraze i način kretanja. Neki modeli privukli su joj pažnju. Drugi su bili prihvatljivo puritanski na jedan graciozan način. Među najpopularnijim stilovima odevanja za žene, u vreme ovog zapisa, isticala se neprozirna haljina - najčešće ružičaste ili prljavonarandžaste boje - s kapuljačom, na čijem vrhu se nalazio mali tamnocrveni disk od nekog pernatog materijala. Pojedine žene nosile su plave šestougaone crteže na levoj naramenici...
<BR>&nbsp;&nbsp;&nbsp;&nbsp;&nbsp;(Za informacije o oznakama službe i čina, razgovetno i tiho vokalizujte sledeći niz kodova...)
<BR>&nbsp;&nbsp;&nbsp;&nbsp;&nbsp;...a druge crvene trake našivene preko desnog ramena koje su se završavale zlatnom perlom. Muška odeća nije bila manje drečava; činilo se da razlike upućuju na seksualne stavove, koji su bili znatno drugačiji od onih u njenom vremenu i njenom svetu.
<BR>&nbsp;&nbsp;&nbsp;&nbsp;&nbsp;Čula je kako govore. Bio je to čudan govor, koji je podsećao na velški, ali se povremeno mogao identifikovati kao engleski ili francuski.
<BR>&nbsp;&nbsp;&nbsp;&nbsp;&nbsp;("Kojim jezikom mi se ti - ova jedinica - obraćaš i kako si znala da je to jezik kojim ja govorim?")
<BR>&nbsp;&nbsp;&nbsp;&nbsp;&nbsp;(Potonjim engleskim iz dvadeset prvog veka, najbližim onome koji je dostupan, bez određenog koda, odabranim na temelju tvog razgovora pre pristupanja podacima.)
<BR>&nbsp;&nbsp;&nbsp;&nbsp;&nbsp;Dok su etničke populacije i dalje negovale verzije svog maternjeg jezika, mnogi jezici mutirali su stapajući se u jedan zajednički - istovremeno ispod praga svesti bila je informisana o tome da su se jezički oblici dosta menjali tokom kraćih vremenskih razdoblja. Brze promene bile su moguće zbog toga što je učenje ubrzano zahvaljujući efikasnim učilima, kakvo je bilo i ovo u ovoj biblioteci. Svako je mogao da nauči bilo koji novi jezik ili varijaciju za nekoliko sati, pa čak i minuta.
<BR>&nbsp;&nbsp;&nbsp;&nbsp;&nbsp;Što se pisanih jezika tiče, shvatila je da su mnogi pravopisi bili uprošćeni ili su - paradoksalno postali složeniji. Da li je bilo razdoblja kada je u modi bio kitnjast pravopis?
<BR>&nbsp;&nbsp;&nbsp;&nbsp;&nbsp;(Ovo je čuveni Nader trg, koji je dobio nagrade za izuzetno arhitektonsko dostignuće pre no što je Čičkov brod napustio Zemlju...)
<BR>&nbsp;&nbsp;&nbsp;&nbsp;&nbsp;Napeto je slušala potpuno izgubljena u ovom doživljaju. Neki muškarci nosili su suknjice nalik na kilt i široke rukave, drugi su imali na sebi poslovna odela koja ne bi delovala neumesno ni u Los Anđelesu iz dvadeset prvog veka. Izgledalo je da su cipele sasvim izašle iz mode, možda i zbog toga što su automatski sanitarni uređaji održavali besprekornu čistoću.
<BR>&nbsp;&nbsp;&nbsp;&nbsp;&nbsp;(A šta je sa društvenim devijacijama? Getima i slamovima?)
<BR>&nbsp;&nbsp;&nbsp;&nbsp;&nbsp;Scena se vrtoglavom brzinom promenila.
<BR>&nbsp;&nbsp;&nbsp;&nbsp;&nbsp;(Socijalni nemiri nisu nepoznati Aleksandriji i ostalim delovima Kamena. Određeni okruzi isključeni su iz sistema stalnog gradskog održavanja. Građani koji žive u ovim okruzima opredelili su se za egzistenciju lišenu svih modernih pogodnosti, odbacujući svu opremu izumljenu posle dvadesetog veka. Njihovi prohtevi brižljivo se prate; među njima ima dosta uglednih građana i oni imaju pravo da žive u skladu sa vlastitim uverenjem da tehnologija vodi u Smrt i da Bog zahteva da živimo bez svih onih potpora koje nisu spomenute u radovima Blaženog Nadera i njegovih apostola od Planine.)
<BR>&nbsp;&nbsp;&nbsp;&nbsp;&nbsp;Čula je da je ime Nader spomenuto više puta, ali joj je bilo potrebno izvesno vreme da zaobilaznim putem dođe do posebne grane funkcije 'fusnota'. Kada joj je to pošlo za rukom, zatražila je objašnjenje za sijaset stvari koje bi svaki Kamenjar naprosto znao. Ovaj čin je, međutim, aktivirao iznošenje osnovne sažete istorije Kamena i razdoblja između Smrti i izgradnje Čička.
<BR>&nbsp;&nbsp;&nbsp;&nbsp;&nbsp;Bila je šokirana kada je otkrila da je Blaženi Nader, zapravo, Ralf Nader, zastupniik potrošača i nezavisni istraživač, koji je podigao veliku prašinu šezdesetih i sedamdesetih godina dvadesetog veka. Bio je još živ, tamo na Zemlji - njenoj Zemlji u njenom vremenu - ali u zapisima ove biblioteke njegovo ime uvek je spominjano sa velikim uvažavanjem. Uvek je nazivan 'Blaženi Nader' ili 'Dobri čovek'. Oni koji su uzeli njegovo prezime - Naderiti - bili su moćna politička snaga, i to vekovima. Ili... će možda biti. Zaklela se da će od sada pa nadalje koristiti fiizičarski pojam vremena gde se događaji nižu jedan za drugim bez ijednog iskoraka u prošlost, sadašnjost ili budućnost.
<BR>&nbsp;&nbsp;&nbsp;&nbsp;&nbsp;Posle Smrti, grozne Duge zime i Revolucija obnove, jedan Španac po imenu Diego Garsija de Santiljana stekao je moć u ostacima zapadne Evrope pod barjakom pokreta za Povratak prirodi. On je prvi pokrenuo inicijativu za stvaranje svetske vlade. Naredne godine, 2010 (samo pet godina od sada pomisli ona kršeći svoju zakletvu) stvorena je prva koalicija Naderita u Severnoj Americi. Nader, 'koji je stekao oreol mučenika' za vreme Smrti, bio je odabran zbog svog odlučnog stava protiv nuklearne energije i prekomerne tehnologije. Zasluženo ili ne, postao je svetac, heroj u opustošenoj zemlji još ispunjenoj strahom i gnevom zbog onoga što je ljudska rasa sama sebi učinila. Naderiti su 2011. apsorbovali pokret za Povratak prirodi a vlade Severne Amerike i Zapadne Evrope, koje su vaskrsavale, sklopile su sporazume o razmeni i saradnji. Naderitska vlada izglasana je ogromnom većinom glasova i odmah su istaknuti zahtevi za ograničavanje visoke tehnologije i nuklearnih istraživanja. 'Agrarizovanje!' postao je zajednički poklič trećine svetske ekonomije i Prepadači - jedna elitna i pomalo tajanstvena organizacija - rastrčali su se po celom svetu da bi 'ubedili' jogunaste vlade da im se pridruže. Revolucija izvedena 2012. godine u Rusiji, koju su podigli simpatizeri Naderita, oborila je poslednji vladin savet SSSR, koji se prethodno već povukao u središte svoje moći - Rusku Sovjetsku Federalnu Socijalističku Republiku. Narodi širom Istočnog bloka povratili su svoj politički suverenitet a najveći deo njih prišao je Naderitima.
<BR>&nbsp;&nbsp;&nbsp;&nbsp;&nbsp;Ako ništa drugo, ovo je objašnjavalo počasno mesto Naderovog imena u zapisima. Između 2015. i 2100. sledbenici Dobrog čoveka učvrstili su svoju vlast u dve trećine sveta. U tim decenijama jedino uporište žilavog otpora bilo je u Aziji, gde je Velika azijska kooperacija - koju su činili Japan, Kina, Jugoistočna Azija (povremeno) i Malezija - odbacila Naderizam i sa oduševljenjem se vratila naučnom istraživanju i visokoj tehnologiji, uključujući tu i nuklearnu energiju. Prvo ozbiljno suprotstavljanje Naderitima na Zapadu začelo se 2100. godine, sa Volkovim pokretom u Velikoj Nemačkoj...
<BR>&nbsp;&nbsp;&nbsp;&nbsp;&nbsp;Isključila je aparat i zavalila se u stolicu trljajući oči. Informacija je bila sastavljena od štampanih izvoda, odabranih vizuelnih priloga i još probranijeg zvučnog komentara. Tamo gde je manjkao multimedijski materijal, na scenu su stupali štampani prilozi, ali sa tananim i jasnim vokalnim komentarom. U poređenju s ovim, prosto čitanje predstavljalo je mučenje, a savremene video metode bile su arhaične kao pećinske slike.
<BR>&nbsp;&nbsp;&nbsp;&nbsp;&nbsp;Da je bila u dovoljnoj meri sklona ovim stvarima, mogla je da prijatno provede ostatak života ovde, kao večiti izučavalac, parazitski se koristeći znanjima vekova koje ni ona niti njeni preci nisu stigli da prožive.
<BR>&nbsp;&nbsp;&nbsp;&nbsp;&nbsp;Uzimajući u obzir obilje sa kojim je bila suočena, takva mogućnost beše veoma privlačna.
<BR>&nbsp;&nbsp;&nbsp;&nbsp;&nbsp;Sat je isticao.
<BR>&nbsp;&nbsp;&nbsp;&nbsp;&nbsp;Nakratko se vratila sistemu da bi pregledala podatke o hodniku, egzodusu Kamenjara i napuštanju gradova. Pri svakom od ovih pokušaja dočekala bi je grafička lebdeća lopta sa šiljcima koja je davala do znanja da su ovi podaci nedostupni.
<BR>&nbsp;&nbsp;&nbsp;&nbsp;&nbsp;Kada je izašla napolje da se nađe sa Takahašijem koji je spokojno pušio cigaretu - prvu koju je videla na Kamenu - Patricija protegnu ruke i vrat. "Moraću da se vratim ovamo."
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"Kuda ćemo sada?"
<BR>&nbsp;&nbsp;&nbsp;&nbsp;&nbsp;"Na jedno kratko putovanje. Ali kako tamo kuda idemo ne možemo stići dovoljno brzo pešice, uzećemo kamion."
<BR>&nbsp;&nbsp;&nbsp;&nbsp;&nbsp;Garaža za kamione u trećoj komori bila je zapravo nekakva šupa od metalnih ploča, nezgrapno ugnežđena u podnožju jednog od tih lukova. U blizini se raskriljivao ulaz u podzemnu saobraćajnicu; tranzitna linija koja je nekada služila Čičkovom gradu nije više, međutim, funkcionisala tako da je za prebacivanje od jednog podzemnog raskršća do bilo kog drugog mesta u gradu bilo neophodno voziti kamion duž uzanih službenih puteva.
<BR>&nbsp;&nbsp;&nbsp;&nbsp;&nbsp;"Sve što bi u ovoj biblioteci moglo biti vezano za egzodus, nedostupno mi je", reče Patricija dok je Takahaši proveravao kamion. Sagnuo se da pogleda šasiju, a zatim se uspravio i obrisao ruke.
<BR>&nbsp;&nbsp;&nbsp;&nbsp;&nbsp;"Arheološka grupa upravo sada završava posao na tome. Trebalo bi da se vratimo na vreme za njihov nedeljni izveštaj. To je u 11:00 sati." Bacio je pogled na svoj časovnik. "Sada je, oh, devet stotina. Sve izgleda tako u redu. Hoćemo li da krenemo?"
<BR>&nbsp;&nbsp;&nbsp;&nbsp;&nbsp;Otvorio joj je vozačeva vrata. "Jeste li već prošli obuku za vožnju kamiona?"
<BR>&nbsp;&nbsp;&nbsp;&nbsp;&nbsp;Patricija odmahnu glavom.
<BR>&nbsp;&nbsp;&nbsp;&nbsp;&nbsp;"Pa onda je vreme za to. Ne mislite li tako?"
<BR>&nbsp;&nbsp;&nbsp;&nbsp;&nbsp;Nervozno je slegla ramenima.
<BR>&nbsp;&nbsp;&nbsp;&nbsp;&nbsp;"Nije uopšte teško. Pogotovo ovde. Lako je voziti po ovim uslužnim putevima. Otkrili smo kod za znake na zidovima, koje su uslužne mašine koristile, nisu značajno različiti od semafora na Zemlji. Zamenjuju ulične saobraćajne znake. Dovoljno je da samo uperim čitač pisaljke na znake u blizini uglova i odmah ćemo znati gde se nalazimo. Reći ću kada da skrenemo... da vi skrenete. Svi uslužni putevi okruženi su zidovima. Ne možete se izgubiti čak i kada biste to hteli. Je li u redu?"
<BR>&nbsp;&nbsp;&nbsp;&nbsp;&nbsp;"U redu."
<BR>&nbsp;&nbsp;&nbsp;&nbsp;&nbsp;Popeo se na suvozačevo sedište i pokazao joj sistem upravljanja polugom. "Ovo je na izvestan način slično kao kod aviona - gurnete polugu napred i kamion krene napred; što je dalje gurate to brže ide, sve do granice od sto klikova. Usporavate povlačeći polugu natrag do uspravnog položaja. Maksimalna brzina kretanja unatrag je oko deset klikova. Promena brzine je automatska. Dohvatite ručice na horizontalnoj šipki i savijate šipku u pravcu u kome želite da se krećete. Ako želite da se obrnete pun krug ne krećući se ni napred ni nazad naprosto zadržite polugu na središnjoj liniji i okrenete šipku do kraja. Kamion će rotirati oko svoje središnje linije. Hoćete li malo da vežbate?"
<BR>&nbsp;&nbsp;&nbsp;&nbsp;&nbsp;"Naravno." Manevrisala je kamionom nazad i napred po garaži. Morala se navići da koristi polugu kao kočnicu. Kada je osetila da je postala dovoljno vešta, osmehnula se Takahašiju. "Hajdemo", reče ona.
<BR>&nbsp;&nbsp;&nbsp;&nbsp;&nbsp;"Brzo učite, koliko vidim."
<BR>&nbsp;&nbsp;&nbsp;&nbsp;&nbsp;"Ne žurite sa ocenama", upozorila ga je.
<BR>&nbsp;&nbsp;&nbsp;&nbsp;&nbsp;"U redu. Okrenite nas." Pokazao je prema najbližem ulazu na uslužni put.
<BR>&nbsp;&nbsp;&nbsp;&nbsp;&nbsp;Uslužni putevi, ograđeni zidovima, vijugali su između i ispod zgrada, najčešće izbegavajući nagibe strmije od deset ili petnaest stepeni. U jednom odeljku, međutim, vožnja je ličila na tandrkanje železnice. Takahaši joj naloži da se uputi uz i niz jednu strminu. "Upravo smo prešli preko glavnih vodovodnih instalacija za ovaj kraj", objasnio je.
<BR>&nbsp;&nbsp;&nbsp;&nbsp;&nbsp;Na mestima gde su uslužni putevi postajali tuneli kao i tamo gde su lukovi i druge strukture zaklanjali najveći deo svetlosti iz cevi, velike ploče mlečne boje davale su blago osvetljenje. U gradu nije bilo primetnih senki, sve se kupalo u bogatoj i ravnomernoj svetlosti.
<BR>&nbsp;&nbsp;&nbsp;&nbsp;&nbsp;Takahaši joj predloži da uspori kada su se približili jednom odvajanju od uslužnog puta. Izvadio je pisaljku-čitač iz džepa i usmerio ga prema kolopletu linija nejednake debljine, koji se video na kraju zida sa leve strane. Pisaljka je bila pričvršćena za njegovu ploču na kojoj se ocrtavala karta - digitalne koordinate i pravci do najbližih tačaka. "Levo", reče on. "Uskoro ćemo ući u stambenu zgradu. Kroz zadnja vrata, da tako kažem."
<BR>&nbsp;&nbsp;&nbsp;&nbsp;&nbsp;Ubrzo je uslužni put prošao ispod trga sa zaslepljujućim cilindričnim tornjem prekrivenim zlatom. Dok su prolazili, svetla su bleskala ka njima ali zahvaljujući obliku kamiona - ili njihovom prisustvu u njemu - nije bilo nikakve automatske reakcije.
<BR>&nbsp;&nbsp;&nbsp;&nbsp;&nbsp;"Zaustavite ispred onih otvorenih vrata", reče Takahaši.
<BR>&nbsp;&nbsp;&nbsp;&nbsp;&nbsp;Znak postavljen na lancu blokirao je prolaz za saobraćajna vozila. Patricija je pročitala znak kada je zaustavila kamion i povukla kočnicu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;ZABRANJENO KRETANJE KAMIONA I PEŠAKA
<BR>&nbsp;&nbsp;&nbsp;&nbsp;&nbsp;IZA OVE TAČKE - PO NAREĐENJU
<BR>&nbsp;&nbsp;&nbsp;&nbsp;&nbsp;I. DŽEKOBA, RUKOVODIOCA ARHEOLOŠKOG TIMA
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"I on to ozbiljno misli", reče Takahaši suvim glasom. "Iza onog znaka prostire se devičanska teritorija. Oni su proverili ovu zgradu i samo zahvaljujući tome dozvoljen nam je ulaz - ali ništa ne dirajte."
<BR>&nbsp;&nbsp;&nbsp;&nbsp;&nbsp;Popeli su se na metar visoku izbočenu ivicu i uputili se ka jednom otvoru. Nedavno instalirane brave i lanci osiguravali su još nekoliko otvorenih vrata. Patricija je opazila i druga osetljiva sredstva - neka su bila prekrivena srebrnastim trakama - ugrađena u zidove, pod i tavanicu.
<BR>&nbsp;&nbsp;&nbsp;&nbsp;&nbsp;"Mašine su ovde istovarale hranu, opremu, sve što je zgradi bilo potrebno. Automatizovana kolica raznosila su robu do odgovarajućih cevi kojima bi ona putovala do različitih delova zgrade. Od ove tačke, nadalje međutim, mi nismo roba; mi smo ljudi."
<BR>&nbsp;&nbsp;&nbsp;&nbsp;&nbsp;Jedan drugi otvoren prolaz vodio je do prostrane prijemne dvorane u prizemlju. Sedišta i kaučevi slobodnih oblika - očigledno napravljenih od prirodnog drveta - zapremali su uvučeni foaje pokraj širokog jednodelnog prozora koji se uzdizao najmanje dvadeset metara ka tavanici. Ispod tog prozora pružala se brižljivo održavana cvetna bašta. Bila je potpuno opčinjena ovom iluzijom sve dok nije shvatila da baštu obasjava sunčeva svetlost i da između drveća proviruje plavo nebo. Zapanjeno je stajala i zurila, a Takahaši ju je sa prekrštenim rukama strpljivo čekao.
<BR>&nbsp;&nbsp;&nbsp;&nbsp;&nbsp;"Ovo je prekrasno", reče ona.
<BR>&nbsp;&nbsp;&nbsp;&nbsp;&nbsp;"Bašta je stvarna; sunčeva svetlost i nebo su lažni", reče on gotovo nehatno.
<BR>&nbsp;&nbsp;&nbsp;&nbsp;&nbsp;"Pitala sam se kako su izdržavali bez sunčeve svetlosti i plavog neba."
<BR>&nbsp;&nbsp;&nbsp;&nbsp;&nbsp;"Kad biste izašli napolje videli biste da nas ovi prozori obmanjuju."
<BR>&nbsp;&nbsp;&nbsp;&nbsp;&nbsp;"Deluje veoma stvarno."
<BR>&nbsp;&nbsp;&nbsp;&nbsp;&nbsp;Pod je ličio na uglačan mermer koji je bio zastrt debelim tepihom. Patricija je provere radi prevukla stopalima po njemu ali njeni napori nisu proizveli nikakav zvuk.
<BR>&nbsp;&nbsp;&nbsp;&nbsp;&nbsp;"Odlazak gore zahtevaće određenu snagu volje", upozorio ju je Takahaši. Na drugom kraju prijemne dvorane nalazila su se dva okna koja behu usađena u zid. "Ne preporučuje se onima koji pate od vrtoglavice." Ušli su u levo okno. Takahaši pokaza nadole i posegnu stopalom da bi dotakao jedan crveni krug na podu. Krug zasja. "Sedam", reče on. "Oboje."
<BR>&nbsp;&nbsp;&nbsp;&nbsp;&nbsp;Pod se izgubio u daljini. Bez ikakvog vidljivog uporišta poleteli su uz okno. Izuzimajući očitost kretanja moglo se reći da nije bilo nikakvog drugog osećaja. Patricija razrogači oči i osloni se na Takahašijevu ruku. Iznad prijemne dvorane okno je izgledalo potpuno bezoblično. Nije bilo načina da se utvrdi koliko su spratova prošli.
<BR>&nbsp;&nbsp;&nbsp;&nbsp;&nbsp;"Dovoljna je sekunda", reče on. "Zar vam se ovo ne dopada? Ne znam koliko sam pročitao romana u kojima je opisana ova vrsta stvari. U Čičkovom gradu to je java." Ovo beše prvi put kad je Patricija čula da on izražava zadovoljstvo. Činilo se da sa velikim zanimanjem promatra njene reakcije: Još jedna misterija u stilu špageti filmova, prođe joj kroz glavu. Pogledajte kako devojka vrišti.
<BR>&nbsp;&nbsp;&nbsp;&nbsp;&nbsp;Pustila mu je ruku kada je segment okna ispred njih postao providan. Blago i bez ikakvog potresa bili su istovareni na pod sprata.
<BR>&nbsp;&nbsp;&nbsp;&nbsp;&nbsp;Patricija nervozno proguta pljuvačku. "Zapanjena sam", priznade uz izvestan napor, "činjenicom da ovde sve funkcioniše kako treba dok u drugoj komori mnogo štošta ne radi."
<BR>&nbsp;&nbsp;&nbsp;&nbsp;&nbsp;Takahaši klimnu glavom kao da je hteo da potvrdi da je posredi zanimljiv problem ali nije bio u stanju ili, pak, nije želeo da da odgovor. "Sledite me, molim vas."
<BR>&nbsp;&nbsp;&nbsp;&nbsp;&nbsp;Hodnik se zavojito račvao na obe strane. Bio je kružnog oblika u poprečnom preseku a boje su mu blago prelazile od jake šumske zelene do tamno smeđe. Činilo se da stalno hodaju u krugu tople svetlosti. Patricija je spustila pogled i opazila da im stopala dodiruju neku nevidljivu ravan iznad poda hodnika. "Hodamo po vazduhu", reče ona suzbijajući drhtavicu nesigurnosti.
<BR>&nbsp;&nbsp;&nbsp;&nbsp;&nbsp;"Omiljena iluzija Kamenjara. Dosadi posle izvesnog vremena." Zaustavili su se i Takahaši pokaza prstom ka podu na desnoj strani. '756' sijalo je crvenom svetlošću ispod jedne blede crte boje zelenog lista.
<BR>&nbsp;&nbsp;&nbsp;&nbsp;&nbsp;"To su vrata i sticajem okolnosti reč je o vratima koja smo tražili. A sada je na vas red da primite goste. Podignite dlanove prema zidu i pritisnite ih bilo gde."
<BR>&nbsp;&nbsp;&nbsp;&nbsp;&nbsp;Podigla je dlanove i učinila ono što joj je savetovao. Jedna ovalna vrata visoka preko dva metra najednom nestadoše sa zida otkrivajući belu sobu iza sebe.
<BR>&nbsp;&nbsp;&nbsp;&nbsp;&nbsp;"Arheolozi su slučajno otkrili ovu. Očigledno da je bila prazna pre egzodusa, a ovo je način na koji potencijalni stanari proveravaju stanove. Sva druga vrata u ovoj zgradi otvaraju se samo uz pomoć lične šifre ili su na drugi način zatvorena za posetioce. Pored toga - znali biste to da ste pokušali. Podaci o unutrašnjosti privatnih prostora u Čičkovom gradu ne mogu se dobiti u biblioteci. Dobro došli."
<BR>&nbsp;&nbsp;&nbsp;&nbsp;&nbsp;Patricija uđe prva u predsoblje. Odaje su bile ofarbane starinskom belom bojom, nameštene neuglednim belim komadima koji jedva da su podsećali na kaučeve, stolice i stolove. "Ružno je", reče ona obišavši dnevnu sobu bez prozora. Ovalna vrata vodila su u dve jednako bele i nedopadljive spavaće sobe - barem je pretpostavljala da je to u pitanju.
<BR>&nbsp;&nbsp;&nbsp;&nbsp;&nbsp;Kreveti su isto tako lako mogli da budu i divani. Jedini predmet u stanu koji nije imao belu boju bio je hromirani pult na postolju. Patricija zastade pored njega. "Poput onih u biblioteci."
<BR>&nbsp;&nbsp;&nbsp;&nbsp;&nbsp;Takahaši klimnu glavom. "Zabranjeno korišćenje." Pokazao je na malu kutiju pripojenu osnovi postolja. "Na najmanje čačkanje alarm bi se oglasio u prostorijama službe bezbednosti."
<BR>&nbsp;&nbsp;&nbsp;&nbsp;&nbsp;"Ovo je jedinica čija se centrala nalazi u biblioteci?"
<BR>&nbsp;&nbsp;&nbsp;&nbsp;&nbsp;"Pretpostavljamo da je tako."
<BR>&nbsp;&nbsp;&nbsp;&nbsp;&nbsp;"Da li radi?"
<BR>&nbsp;&nbsp;&nbsp;&nbsp;&nbsp;"Koliko ja znam, niko nije pokušao da to proveri. Možete da zapitate Gerija."
<BR>&nbsp;&nbsp;&nbsp;&nbsp;&nbsp;"Zašto nema prozora? Je li ovaj stan u unutrašnjem delu zgrade?"
<BR>&nbsp;&nbsp;&nbsp;&nbsp;&nbsp;"Nijedan stan nema jednostavne prozore."
<BR>&nbsp;&nbsp;&nbsp;&nbsp;&nbsp;"A zbog čega je ovako ružan?"
<BR>&nbsp;&nbsp;&nbsp;&nbsp;&nbsp;"Ako ste hteli da kažete da je prost, to je zbog toga što niko nije odabrao ovaj ambijent. Nema nikakvog dizajna, jer niko tu ne živi. Prazan je, kao što vidite."
<BR>&nbsp;&nbsp;&nbsp;&nbsp;&nbsp;"Da. Šta bi trebalo uraditi da bude dekorisan?"
<BR>&nbsp;&nbsp;&nbsp;&nbsp;&nbsp;"Nagađam da bi se prethodno morao sklopiti nekakav ugovor o zakupnini", reče Takahaši. "U tom slučaju mogao bi da reaguje kao i sve ostalo unaokolo. Možete ga dekorisati uz pomoć glasa."
<BR>&nbsp;&nbsp;&nbsp;&nbsp;&nbsp;"Divno", reče Patricija. "I niko nije ušao ni u jedan drugi stan?"
<BR>&nbsp;&nbsp;&nbsp;&nbsp;&nbsp;"Nije u trećoj komori. Čvrsto su zapečaćeni, kao bubanj."
<BR>&nbsp;&nbsp;&nbsp;&nbsp;&nbsp;"Kako su onda otkrili ovaj? Posve slučajno?"
<BR>&nbsp;&nbsp;&nbsp;&nbsp;&nbsp;"Isak Džekob je išao sam od sprata do sprata, obilazeći krug na svakom spratu. Ovo je bio jedini stan iznad koga je svetleo broj."
<BR>&nbsp;&nbsp;&nbsp;&nbsp;&nbsp;"Kako su mogli znati da su stigli kući?"
<BR>&nbsp;&nbsp;&nbsp;&nbsp;&nbsp;"Možda se broj palio a vrata otvarala kada bi im se oni približili. A možda su imali i neke druge načine. Daleko smo od razumevanja čak i takvih, osnovnih stvari."
<BR>&nbsp;&nbsp;&nbsp;&nbsp;&nbsp;Ako ne znamo osnovne stvari, pomisli Patricija, kako uopšte mogu da se nadam da ću ikad razumeti nadgradnju... šestu komoru, hodnik?
<BR>&nbsp;&nbsp;&nbsp;&nbsp;&nbsp;"Vratićemo se putem kojim smo došli", reče Takahaši, "i pokušati da stignemo na taj sastanak pre no što počne."
<BR>&nbsp;&nbsp;&nbsp;&nbsp;&nbsp;Jedva su uspeli u tome. Kafeterija u prvom kompleksu naučnog tima bila je preuređena tako da su sada jedna niska bina, pult i redovi stolica zapremali trpezarijski deo. Rimskaja je stajao u blizini bine dok su znatiželjni članovi tima ulazili u kafeteriju, razgovarajući i merkajući dobra mesta u redovima sedišta.
<BR>&nbsp;&nbsp;&nbsp;&nbsp;&nbsp;Patricija i Takahaši ušli su tačno u 11:00 časova. Najveći broj sedišta bio je popunjen, tako da su morali da sednu pozadi. Karen Ferli okrenula se u sedištu i mahnula im. Patricija joj je uzvratila, a onda je Rimskaja prišao govornici.
<BR>&nbsp;&nbsp;&nbsp;&nbsp;&nbsp;"Dame i gospodo, kolege, naš jutrošnji izveštaj odnosi se na egzodus sa Kamena. Ostvarili smo određen napredak u rasvetljavanju ovog problema, te smo sada u prilici da vam iznesemo svoje zaključke sa izvesnim stepenom sigurnosti." Predstavio je jednog omanjeg čoveka sa slamastom smeđom kosom i prefinjenim apolonskim crtama. "Doktor Valas Rajner sa univerziteta u Oklahomi izložiće vam naše zaključke. Današnji sastanak ne bi trebalo da traje duže od trideset minuta."
<BR>&nbsp;&nbsp;&nbsp;&nbsp;&nbsp;Rajner je uputio pogled ka dnu prostorije, sačekao potvrdan mig od žene zadužene za projekcioni sistem, a zatim pristupio govornici mašući štapom za pokazivanje. "Na ovom izveštaju radili su svi članovi arheološke grupe kao i više članova sociološke grupe. Doktor Džekob nije bio u stanju da obavi ovu dužnost, a ja sam izvukao najkraću slamku."
<BR>&nbsp;&nbsp;&nbsp;&nbsp;&nbsp;Iz publike je dopro kikot. "Džekob nikada ne podnosi izveštaj", reče Takahaši. "Veoma je stidljiv. Više voli napuštene ruine."
<BR>&nbsp;&nbsp;&nbsp;&nbsp;&nbsp;"Činjenica da na Kamenu istovremeno postoji grad u drugoj komori, poznat kao Aleksandrija i daleko moderniji Čičkov grad, u trećoj komori, od samog početka izazivala je izvesnu nedoumicu. Svi smo mi pre ili kasnije postavljali sebi ovo pitanje. Zbog čega su Kamenjari održavali Aleksandriju u njenoj prvobitnoj fazi? Zašto je nisu ponovo sagradili i modernizovali? Izvesno je da bi se ljudi koji poseduju naš ovovremeni temperament osećali nelagodno živeći u srazmerno primitivnim okolnostima znajući u isti mah da bi se modernije pogodnosti mogle obezbediti po cenu neznatne urbanističke obnove.
<BR>&nbsp;&nbsp;&nbsp;&nbsp;&nbsp;Sada znamo poprilično o životnim uslovima u Aleksandriji ali bitno manje o Čičkovom gradu. Kao što znate, mere bezbednosti - one koje su postavili Kamenjari - veoma su oštre, i ukoliko ne želimo da se upustimo u ozbiljna provaljivanja i prekršaje, raspolažemo samo jednim mestom na kome nam je moguć pristup stambenim odajama. Aleksandrija je otvorenija i u izvesnom smislu više prijateljska ukoliko mi ne zamerite na ovoj veoma neantropološkoj oceni.
<BR>&nbsp;&nbsp;&nbsp;&nbsp;&nbsp;Svi ovde prisutni poseduju drugi nivo ovlašćenja i svesni smo da su Kamenjari bili ljudska bića i da su potekli iz jedne kulture izvanredno slične našoj. U stvari, oni dolaze iz verzije Zemljine budućnosti. Znamo da su ovde nekada istovremeno postojale dve društvene kategorije: Gešeli, to jest ljudi usmereni ka tehnici i nauci i Naderiti. Pitam se, onako uz put, ko će ovo ispričati Ralfu."
<BR>&nbsp;&nbsp;&nbsp;&nbsp;&nbsp;Iz publike je dopro prigušen smeh. "Stara šala", došapnuo je Takahaši Patriciji.
<BR>&nbsp;&nbsp;&nbsp;&nbsp;&nbsp;"Sada znamo da je Aleksandrija, pre egzodusa Kamenjara bila pretežno naseljena ortodoksnim Naderitima. Izgleda da su se oni opredelili za tehnologije i stilove koji datiraju iz vremema pre dvadeset prvog veka."
<BR>&nbsp;&nbsp;&nbsp;&nbsp;&nbsp;Patricija je, lecnuvši se, shvatila da nijedna od prisutnih osoba, izuzev nje, Takahašija i Rimskaje, najverovatnije ne zna zbog čega je ova linija podele bila važna.
<BR>&nbsp;&nbsp;&nbsp;&nbsp;&nbsp;"Imajući to u vidu moglo bi se reći da su oni bili nešto poput Amiša. I kao i Amiši pristali su na neke ustupke - zgrade-mastodonte i druge arhitektonske novotarije, između ostalog. No njihov cilj bio je jasan; rešili su da očuvaju stil Aleksandrije odbijajući napredniji stil Čičkovog grada. Ni izdaleka nismo sigurni kada je došlo do podele na ortodoksne Naderite i njihove liberalnije sadruge Gešele, ali znamo da se to nije zbilo u početnoj fazi Kamenovog putovanja.
<BR>&nbsp;&nbsp;&nbsp;&nbsp;&nbsp;U ovom času srazmerno smo sigurni da je Čičkov grad evakuisan i zapečaćen najmanje jedan vek pre nego Aleksandrija. Drugim rečima, egzodus se zbio u trećoj komori skoro sto godina pre konačne evakuacije druge komore. Postoje pouzdani dokazi da je druga komora na kraju prisilno ispražnjena.
<BR>&nbsp;&nbsp;&nbsp;&nbsp;&nbsp;Kamen je, dakle, ispražnjen ne samo zbog masovne društvene migracije već i da bi se ispunio određen plan. Ljudi koji su stajali iza tog plana očigledno su svojim konzervativnijim susedima dali čitav vek za razmišljanje, a kada su ovi i dalje ostali tvrdoglavi, iselili su ih protiv njihove volje. Začudo, raspolažemo dokazima da su neki od ortodoksnih Naderita bili primorani da žive u Čičkovom gradu još nekoliko godina.
<BR>&nbsp;&nbsp;&nbsp;&nbsp;&nbsp;Pretpostavljamo da su svi Kamenjari otišli kroz hodnik. Nemamo fizički dokaz za ovo i još ne znamo zbog čega je došlo do egzodusa ili zbog čega su snage koje su ga organizovale želele da Kamen bude potpuno napušten."
<BR>&nbsp;&nbsp;&nbsp;&nbsp;&nbsp;Predavanje je okončano nizom projektovanih slika, koje su pokazivale stambene prostorije u Aleksandriji i dijagrame teorijskih pretpostavki o nivoima stanovništva u različitim vekovima u drugoj i trećoj komori. Posle mlakog i raštrkanog aplauza Rajner je vratio pult Rimskaji.
<BR>&nbsp;&nbsp;&nbsp;&nbsp;&nbsp;"Antropološka i arheološka grupa uradila je lep posao. Da li se slažete?" reče on udvorno pokazujući na one koji su sedeli u prvim redovima.
<BR>&nbsp;&nbsp;&nbsp;&nbsp;&nbsp;Patricija ustade kada je odjeknuo jači aplauz. Takahaši ju je sledio na putu iz kafeterije ka krugu svetlosti iz cevi.
<BR>&nbsp;&nbsp;&nbsp;&nbsp;&nbsp;"To je očaravajuće", reče ona, "i ja visoko cenim današnji program. Oni rade u potpunom mraku, zar ne?"
<BR>&nbsp;&nbsp;&nbsp;&nbsp;&nbsp;Takahaši slegnu ramenima, a onda klimnu glavom. "Da. Sociološke i antropološke grupe nemaju ovlašćenje trećeg stepena. Rimskaja ih vodi što bolje može bez kršenje mera bezbednosti."
<BR>&nbsp;&nbsp;&nbsp;&nbsp;&nbsp;"Zar vam nikada ne pozli od ove šarade?"
<BR>&nbsp;&nbsp;&nbsp;&nbsp;&nbsp;Takahaši žustro zavrte glavom. "Ne. To je od suštinskog značaja."
<BR>&nbsp;&nbsp;&nbsp;&nbsp;&nbsp;"Možda", reče Patricija sumnjičavo. "Imam puno posla da obavim pre no što se Lenijer vrati."
<BR>&nbsp;&nbsp;&nbsp;&nbsp;&nbsp;"Svakako. Da li želite pratnju?"
<BR>&nbsp;&nbsp;&nbsp;&nbsp;&nbsp;"Ne. Idem nakratko u Aleksandriju. Posle toga biću u sedmoj komori, ako sam vam zbog nečega potrebna."
<BR>&nbsp;&nbsp;&nbsp;&nbsp;&nbsp;Takahaši je zastao s rukama u džepovima, klimnuo glavom a zatim se vratio u kafeteriju.
<BR>&nbsp;&nbsp;&nbsp;&nbsp;&nbsp;Ferli se pojavila nekoliko sekundi kasnije i sustigla je kod garaže, izvan kompleksa. "Primaš li autostopere?" upitala ju je.
<BR>&nbsp;&nbsp;&nbsp;&nbsp;&nbsp;"Rupert mi je davao časove vožnje. Mislim da će mi malo vožnje goditi."
<BR>&nbsp;&nbsp;&nbsp;&nbsp;&nbsp;"Svakako", reče Ferlijeva. Pozvale su jedan kamion i popele se u kabinu.
</TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
