<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>15.
<P>&nbsp;&nbsp;&nbsp;&nbsp;&nbsp;Hajneman je sam pilotirao V/STOL-om, koristeći raketu letelice kako bi potisnuo cevobob duž ose, polazeći od otvora bušotine prve komore. Proteklo je svega četrdeset minuta otkako je spojio cevobob i V/STOL u otvoru bušotine južnog pola. 'Tlo' ga je okružavalo sa svih strana, izazivajući kod njega u početku osećaj neobične vrtoglavice; mučilo ga je pitanje - na koji način će se orijentisati? Ipak, brzo se prilagodio.
<BR>&nbsp;&nbsp;&nbsp;&nbsp;&nbsp;Oslanjajući se na radio-farove montirane u svakoj komori, vršeći koordinaciju uz pomoć kompjutera za navodenje V/STOL-a mogao je da odredi svoj položaj sa centimetarskom preciznošću. Obazrivo i s užitkom gonio je ovo vozilo iz komore u komoru, koristeći privremene mlazne motore na cevobobu i letelici, koordinirane preko sistema za navođenje.
<BR>&nbsp;&nbsp;&nbsp;&nbsp;&nbsp;Približavanje svakom otvoru bušotine izazivalo je uzbuđenje od koga mu se dizala kosa na glavi. U središtu masivnih sivih poklopaca, iščekivala ga je ta sićušna rupa - šira od fudbalskog igrališta, ali iz daljine gotovo nevidljiva - dakle, nikakav naročit izazov...
<BR>&nbsp;&nbsp;&nbsp;&nbsp;&nbsp;Postojano je leteo iznad mračnog gotičkog pejzaža pete komore, sazdanog od oblaka, planina i klisura. Ulazeći u otvor bušotine između pete i šeste komore, izdao je kratka uputstva svom timu inženjera koji su čekali u blizini singularnosti sedme komore: "Spustite je dole. Proći ću tuda kroz nekoliko minuta." Potvrdili su prijem i počeli da rasklapaju istraživačke skele.
<BR>&nbsp;&nbsp;&nbsp;&nbsp;&nbsp;Hajnemanova namera bila je da se provuče kroz iglene uši bez preudešavanja, sporo ali stručno. Sa gledišta aerodinamike, sparena vozila delovala su čudovišno i nezgrapno, ma iz kog ugla posmatrana, ali leteti u njima nije bilo teško. Atmosfera, koja je oko Kamenovih osa bila na granici vakuuma, nije pružala nikakav otpor.
<BR>&nbsp;&nbsp;&nbsp;&nbsp;&nbsp;Ćak i sada kada je usredsređivao pažnju na poslednju fazu dovođenja, Hajneman se nije mogao oteti utisku da leti avionom.
<BR>&nbsp;&nbsp;&nbsp;&nbsp;&nbsp;Ponovni ulazak u otvor predstavljao je nesiguran deo putovanja. Kada cevobob bude uveden i učvršćen na singularnosti, Hajneman je imao nameru da proveri spone duž trideset i jednog kilometra niz osu. Silazak je trebalo da bude mnogo manje komplikovan - tako mu je rečeno - na tom delu hodnika; mogao se spustiti bezmalo pravom linijom umesto spiralom, koja je bila obavezan način kretanja u rotirajućim komorama.
<BR>&nbsp;&nbsp;&nbsp;&nbsp;&nbsp;Trebalo je da se V/STOL otkači i potisne od ose uz pomoć kratkih mlazeva iz motora sa vodonik-peroksidom. U tom slučaju padaće ravnomerno, susrećući se sa otporom na ravni granice između atmosferskog polja i cevi sa plazmom, na oko dvadeset dva kilometra iznad dna komore i tri kilometra od ose. Mlaznjaci i isparenja od koriolisa kao i kompresivno zagrevanje uslovljavali su da prvi kilometar razređenog vazduha deluje varljivo; pilot V/STOL-a moraće da zaboravi mnoštvo očiglednih zakonitosti naučenih na Zemlji.
<BR>&nbsp;&nbsp;&nbsp;&nbsp;&nbsp;Konstruktori su proračunali utrošak goriva. Letelica je mogla napraviti dvadeset spuštanja i uspinjanja i da leti približno četiri hiljade kilometara brzinom krstarenja kroz vazduh pre no što se javi potreba za punjenjem tankova gorivom: kiseonikom i vodonik-peroksidom. Napunjen do vrha, cevobob je mogao pet puta da napuni gorivom V/STOL. A kada se jednom poveže sa singularnošću, cevobob će moći da putuje beskonačno, koristeći efekat transformisanog prostora.
<BR>&nbsp;&nbsp;&nbsp;&nbsp;&nbsp;Sada su, kako avion tako i cevobob, putovali uz minimum utroška goriva. Kada ih uveze u kanal, tamošnje osoblje moći će da ih napuni gorivom i kiseonikom s platforme u otvoru bušotine sedme komore.
<BR>&nbsp;&nbsp;&nbsp;&nbsp;&nbsp;Šesta komora rotirala je oko njega nalik na cilindričnu oblačnu maglinu, s probojima vedrine koje su otkrivale mašine za koje je čuo tek pre tri dana.
<BR>&nbsp;&nbsp;&nbsp;&nbsp;&nbsp;Bio je napola ubeđen da su se arheolozi i fizičari iz čiste pakosti urotili protiv njega, sprečavajući ga da vidi najzanimljivije delove Kamena. "Nema tamo nikakvih pokretnih delova", govorila je Karolsonova. "Mislili smo da te neće zanimati." Škrgutnuo je zubima, a zatim ispustio vazduh, zviznuvši. Mašinerija Šeste komore delovala je zastrašujuće. Nije ni sanjao da će videti ovako nešto, čak ni na Kamenu. Bezmalo mu je odvukla pažnju od pilotiranja cevobolom i V/STOL-om.
<BR>&nbsp;&nbsp;&nbsp;&nbsp;&nbsp;Poslednji otvor bušotine brzo se približavao. Usporio je ovaj mašinski sklop i poslednji put izveo manevar s letelicom. Zahvaljujući manjim korekcijama u odnosu na središte otvora i ispravljanju zanošenja izazvanih nepravilnostima koje su bile posledica uticaja Kamenove orbite oko Zemlje i Meseca, biće u stanju da sklizne ravno na singularnost, uspori mašineriju uz pomoć spojnica, a zatim nastavi s proverom cevoboba.
<BR>&nbsp;&nbsp;&nbsp;&nbsp;&nbsp;"Eno ga", reče Karolsonova, pokazujući prstom. Gledala je jedno vreme kroz polarizovan dogled sa filterima ka cevi sa plazmom, na mestu gde se ona spajala s južnim poklopcem, a zatim je dodala durbin Ferlijevoj. Ferlijeva je piljila kroz stakla, da bi konačno ugledala sparena vozila koja su na izgled lebdela bez ikakve potpore. Sa ove razdaljine nije se dala razaznati singularnost.
<BR>&nbsp;&nbsp;&nbsp;&nbsp;&nbsp;"Da li će on danas leteti tom stvarčicom?"
<BR>&nbsp;&nbsp;&nbsp;&nbsp;&nbsp;Karolsonova klimnu glavom. "Hajneman će je isprobati i ostati ovde do Lenijerovog povratka."
<BR>&nbsp;&nbsp;&nbsp;&nbsp;&nbsp;Rimskaja im priđe s leđa i neko vreme je ćutke stajao, dok su one dodavale dogled jedna drugoj. "Dame", reče on posle nekoliko časaka, "imamo puno posla."
<BR>&nbsp;&nbsp;&nbsp;&nbsp;&nbsp;"Svakako", reče Ferlijeva. Karolsonova se osmehnu iza Rimskajinih leđa. Vratiše se u šator.
</TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
