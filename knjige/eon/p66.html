<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>65.
<P>&nbsp;&nbsp;&nbsp;&nbsp;&nbsp;Lenijer je lebdeo u pravcu tokobroda, usamljen i sklon da ostane u takvom stanju za duže vreme. Proticao je još jedan kilometar, posle hiljada nesamerljivih kilometara, crn, zlatast i nerazgovetan.
<BR>&nbsp;&nbsp;&nbsp;&nbsp;&nbsp;Ispostavilo se da je više dugovao Zemlji nego Patricija. A nije mogao da joj pomogne da dovrši svoje putovanje - da se stara o njenoj bezbednosti - jer to putovanje nije bilo i njegovo.
<BR>&nbsp;&nbsp;&nbsp;&nbsp;&nbsp;Da li je preživela? Da li je stigla na svoje odredište?
<BR>&nbsp;&nbsp;&nbsp;&nbsp;&nbsp;Čak i ako jeste, u ovom Putu nagomilanih univerzuma, koji je podsećao na polusan i polumoru, bila je isto toliko daleko od njega - i jednako nepristupačna - kao da je mrtva.
<BR>&nbsp;&nbsp;&nbsp;&nbsp;&nbsp;Olmi mu pristupi s leđa, nakašljavši se.
<BR>&nbsp;&nbsp;&nbsp;&nbsp;&nbsp;"Dobro sam", reče Lenijer mrzovoljno.
<BR>&nbsp;&nbsp;&nbsp;&nbsp;&nbsp;"To nikada i nije bilo u pitanju", reče Olmi. "Pomislio sam da bi vas mogla zanimati naša situacija. Dobrano smo izmakli prednjem delu plazme. Radijacija je podnošljiva - premda preporučujem temeljitu fizičku Talzit seansu kada stignemo."
<BR>&nbsp;&nbsp;&nbsp;&nbsp;&nbsp;"Ima li kakvih novosti u vezi sa okruzima?"
<BR>&nbsp;&nbsp;&nbsp;&nbsp;&nbsp;"Uspostavili smo vezu s njima. Kao što smo pretpostavili, sada ubrzavaju prema nama. Pristali su da podignu svoje hvataljke i dopuste nam da prođemo kroz njih."
<BR>&nbsp;&nbsp;&nbsp;&nbsp;&nbsp;"Možemo li to izvesti?"
<BR>&nbsp;&nbsp;&nbsp;&nbsp;&nbsp;"Da, uz određenu sreću", reče Olmi. "Oni će se kretati brzinom od trideset jednog procenta brzine svetlosti."
<BR>&nbsp;&nbsp;&nbsp;&nbsp;&nbsp;"Pretpostavljam da to vredi videti", reče Lenijer.
<BR>&nbsp;&nbsp;&nbsp;&nbsp;&nbsp;"Sumnjam da ćemo 'videti' nešto naročito od toga", reče Olmi.
<BR>&nbsp;&nbsp;&nbsp;&nbsp;&nbsp;"Bila je to tek jedna govorna figura."
<BR>&nbsp;&nbsp;&nbsp;&nbsp;&nbsp;"Da. Ima hrane ako želite da jedete. Ser Jejts se upravo priprema za obed, a nema sumnje da bi uživao u vašem društvu."
<BR>&nbsp;&nbsp;&nbsp;&nbsp;&nbsp;"Koliko nam minuta preostaje do susreta sa okruzima?"
<BR>&nbsp;&nbsp;&nbsp;&nbsp;&nbsp;"Dvadeset sedam", reče Olmi.
<BR>&nbsp;&nbsp;&nbsp;&nbsp;&nbsp;Lenijer proguta knedlu u grlu i obrte se. "Svakako", reče on, "mogao bih nešto da pojedem."
<BR>&nbsp;&nbsp;&nbsp;&nbsp;&nbsp;Pojeo je, međutim, sasvim malo, nervozno se obazirući po kabini - posmatrajući neljudska bića, izolovana u svojim vučnim mehurima, pospana ili uznemirujuće aktivna (ona zmija sa četiri glave izvodila je nekakve trzajuće baletske pokrete u zelenkastoj tečnosti); Proročka Oi, koja mu je otvoreno uzvratila pogled, Jejtsa kako jede, i koji je ponajviše ličio na čoveka od svih njih. On je imao najprirodnije navike, pa ipak, bio je otvarač kapija.
<BR>&nbsp;&nbsp;&nbsp;&nbsp;&nbsp;Olmi je bio tih i miran. Nedaleko od njega, onaj radnik koji je sadržavao rekonstruisanu ličnost Korzenovskog - kao i deo Patricije - lebdeo je obavijen linijama vučnih polja s isključenom slikom inženjera koji je prolazio kroz nastavak dugog procesa konačnog sazrevanja.
<BR>&nbsp;&nbsp;&nbsp;&nbsp;&nbsp;Lenijer odloži ostatak nepojedenog obroka i saopšti da bi radije čekao u pramcu. Olmi se složi s tim.
<BR>&nbsp;&nbsp;&nbsp;&nbsp;&nbsp;Tiskali su se u prednjem delu. Lenijer je stajao pored Olmija i Jejtsa, dok je ona čudna zver u obliku slova U, na suprotnoj strani prolaza toka, i dalje bila okružena karantinskim poljem. Dva Franta stajala su opušteno pozadi, sklupčani, sa istegnutim vratovima i glavama.
<BR>&nbsp;&nbsp;&nbsp;&nbsp;&nbsp;Tamo napred crna i zlatna boja preobražavale su se u topliju narandžastu i mrku. Tok je pulsirao ružičastim odsjajima izazvanim njihovim ubrzanjem.
<BR>&nbsp;&nbsp;&nbsp;&nbsp;&nbsp;"Još svega nekoliko sekundi", reče Olmi.
<BR>&nbsp;&nbsp;&nbsp;&nbsp;&nbsp;Izgledalo je da se Put nadima u svim pravcima. Lenijer oseti kako mu ruke trnu, a oči žare. Tok je vibrirao i isijavao sažižuću plavu svetlost. Uspostavljajući svetlosnu ravnotežu, providni pramac postajao je sve tamniji. Prolaz toka kroz središte broda treperio je i jačao.
<BR>&nbsp;&nbsp;&nbsp;&nbsp;&nbsp;Samo nekoliko sekundi života manje.
<BR>&nbsp;&nbsp;&nbsp;&nbsp;&nbsp;Lenijer je imao utisak kao da će se rasprsnuti. Povikao je od muke i iznenađenja i zamlatarao rukama i nogama.
<BR>&nbsp;&nbsp;&nbsp;&nbsp;&nbsp;A onda je bilo gotovo. Oslonio se o mrežu vučnih linija, žmirkajući. Put je ponovo postao crn i zlatan. Tok je isijavao ružičastu svetlost.
<BR>&nbsp;&nbsp;&nbsp;&nbsp;&nbsp;"Nema nikakvih oštećenja", reče Olmi.
<BR>&nbsp;&nbsp;&nbsp;&nbsp;&nbsp;"Ispravka", reče Jejts držeći ruku iznad očiju. Lenijer ga munu laktom. Izvini se.
<BR>&nbsp;&nbsp;&nbsp;&nbsp;&nbsp;"Ništa se nije poremetilo", reče Jejts. "To je dodatni izgovor za još malo Talzita. Krajnje uzbudljivo, zapravo."
<BR>&nbsp;&nbsp;&nbsp;&nbsp;&nbsp;Iza njih, međusobno povezani Osni Nader i Središnji grad, sudarili su se sa prednjim delom plazme pri ubrzanju od četiri stotine g, izazvavši udarni talas prostora-vremena i započevši proces pretvaranja Puta u jednu izduženu novu.
<BR>&nbsp;&nbsp;&nbsp;&nbsp;&nbsp;Stepen radijacije izvan tokobroda brzo se uvećavao.
<BR>&nbsp;&nbsp;&nbsp;&nbsp;&nbsp;Eksplozivna punjenja oko perimetra sedme komore bila su postavljena. Inženjeri su se razleteli po Čičku izvodeći konačne strukturne probe i provere mašinerije u šestoj komori. Kada se asteroid otkine od početka puta, mašinerija šeste komore suočiće se sa strahovitim naprezanjem - završetkom svojih zaduženja kao stabilizatora Puta i naglim i žestokim uvećanjem obaveza u sređivanju destruktivnih sila unutar komora.
<BR>&nbsp;&nbsp;&nbsp;&nbsp;&nbsp;Okruzi Osni Toro i Euklid behu premešteni na sto hiljada kilometara od sedme komore. U ovim okruzima-blizancima vladala je strahovita zbrka. Najveći deo Osnih građana - Naderiti, ortodoksni i ostali i iznenadujući broj homorfnih Gešela - bili su preseljeni u nove stambene prostorije. Malo je bilo onih kojima su novi okruzi delovali potpuno poznato. Vladala je atmosfera praznika, trijumfa, ali, takođe, osećanja teške zabrinutosti.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na stotine Zemljana ispunjavalo je dvorane za procesovanje. Tu su bili podvrgnuti nezi gešelskih doktora i nadzoru zastupnika.
<BR>&nbsp;&nbsp;&nbsp;&nbsp;&nbsp;Jedan muški homorf - Hofmanova je pribeležila tu reč i dodala je svom rečniku koji je brzo rastao - uzeo je uzorke kože od svoje grupe, koju je činilo dvadeset Zemljana. Ona je bila sedma po redu. Za svakog je imao osmeh i nekoliko biranih reči ohrabrenja. Bio je naočit, ali ne i po njenom ukusu - previše izbrušen, s crtama koje se nisu razlikovale od desetina drugih homorfa. Ili možda njena čula nisu bila dovoljno tanana. Možda je bila naviknuta na široku lepezu fiziognomskih varijeteta njenog doba, kada su neizbežne manjkavosti - nosevi nepravilnog oblika, korpulentnost, nepravilnosti zuba - proizvodile srednjevekovni karneval telesnih osobenosti.
<BR>&nbsp;&nbsp;&nbsp;&nbsp;&nbsp;Kada su uzorci uskladišteni, on izvadi jednu šolju u obliku ljudskog lica iz svoje lebdeće torbe sa instrumentima. "Ovo vrši značajan broj medicinskih analiza", obrati im se on. "I ovi testovi su na dobrovoljnoj osnovi - premda bi svaka vaša saradnja bila od velike pomoći."
<BR>&nbsp;&nbsp;&nbsp;&nbsp;&nbsp;Svi su pristali na sarađuju. Piljili su u onu šolju posmatrajući nekoliko sekundi nizanje složenih obrazaca.
<BR>&nbsp;&nbsp;&nbsp;&nbsp;&nbsp;Tokom čitavog postupka nije joj se javio osećaj nevoljništva ili ropske potčinjenosti, već drugarstva. Tako mnogo čuvara je ponosito isticalo projektovane zastave iznad levog ramena. Zastave Indije, Australije, Kine, Sjedinjenih Američkih Država, Japana, SSSR-a i drugih naroda. Svi su bili voljni - čak željni - da sa svojim štićenicima razgovaraju na maternjem jeziku.
<BR>&nbsp;&nbsp;&nbsp;&nbsp;&nbsp;Kada su medicinska ispitivanja završena, odveli su ih do niza otvora za liftove na jednoj strani dvorane. En Blejkli bivša Lenijerova, a sada sekretarica Hofmanove, odvojila se iz jedne druge grupe i prišla joj. U njenom društvu nalazila se Dorin Kaningam, nekadašnji rukovodilac službe bezbednosti u naučnom kompleksu.
<BR>&nbsp;&nbsp;&nbsp;&nbsp;&nbsp;"Svi su tako napeti", došapnu Kaningamova Hofmanovoj.
<BR>&nbsp;&nbsp;&nbsp;&nbsp;&nbsp;"Ja nisam", odgovori Hofmanova. "Osećam se kao da sam na svojevrsnom odmoru. Ovaj veliki narod preuzima sada stvar u svoje ruke. Oh, gospode."
<BR>&nbsp;&nbsp;&nbsp;&nbsp;&nbsp;Upravo je bacila pogled u lift. Tamo nije bilo nikakvog poda. Uprkos svim objašnjenjima i demonstriranju za koje su se čuvari postarali bilo je neophodno izvesno nagovaranje da bi pristali da krenu napred.
<BR>&nbsp;&nbsp;&nbsp;&nbsp;&nbsp;Držalu su se jedni za druge u grupi od šezdeset ljudi koja se uspinjala. Kaninganova je držala sklopljene oči. Saopštila je Hofmanovoj da je najveći deo Rusa bio u najtežem položaju; njihov mračni pesimizam uslovljavao je da se drže povučeno.
<BR>&nbsp;&nbsp;&nbsp;&nbsp;&nbsp;"Neko mi je rekao da je nekolicina naših ljudi dezertirala", reče Hofmanova. Uporno je držala oči na leđima osobe ispred sebe. Zidovi lifta behu odviše jednolični da bi se moglo zapaziti kretanje. Nije, takođe, bilo nikakvog osećaja, prijatnog ili drugačijeg. Nije mogla uživati u ovom putovanju.
<BR>&nbsp;&nbsp;&nbsp;&nbsp;&nbsp;"Četvoro - dva Rusa i dvoje Amerikanaca; tako sam barem čula", reče En.
<BR>&nbsp;&nbsp;&nbsp;&nbsp;&nbsp;"Zna li neko ko su oni?"
<BR>&nbsp;&nbsp;&nbsp;&nbsp;&nbsp;"Rimskaja", reče Kaningamova. "I Beril Valas."
<BR>&nbsp;&nbsp;&nbsp;&nbsp;&nbsp;"Beril..." Uzdigla je veđe i zavrtela glavom. "Ne bih to očekivala od nje... ili Rimskaje." Da li je osećala da su je izdali? Pa to beše smešno.
<BR>&nbsp;&nbsp;&nbsp;&nbsp;&nbsp;"A koji su Rusi?"
<BR>&nbsp;&nbsp;&nbsp;&nbsp;&nbsp;"Jedan je Mirski", reče En. "Drugo ime mi nije poznato."
<BR>&nbsp;&nbsp;&nbsp;&nbsp;&nbsp;Mirski je uopšte nije iznenadio. Lako je mogla da pročita strance, ali ne i ljude pod svojom komandom. Toliko su vredeli njeni instinkti velemajstora upravnika.
<BR>&nbsp;&nbsp;&nbsp;&nbsp;&nbsp;Njihove odaje bile su raštrkane po okruzima. Kako su se dalje delili u grupe, pristupali su im novi homorfi koji su ih vodili do stanova na različitim nivoima.
<BR>&nbsp;&nbsp;&nbsp;&nbsp;&nbsp;"Stanovaćete po troje u odajama", reče im njihov pratilac. "Veoma oskudevamo u stambenom prostoru."
<BR>&nbsp;&nbsp;&nbsp;&nbsp;&nbsp;"Pristajete li da mi budete cimerke?" upita Kaningamova Hofmanovu i Blejklijevu.
<BR>&nbsp;&nbsp;&nbsp;&nbsp;&nbsp;"Svakako", reče Hofmanova. Blejklijeva klimnu glavom.
<BR>&nbsp;&nbsp;&nbsp;&nbsp;&nbsp;Njihova dvanaestočlana grupa brzo se topila, kako ih je čuvar raspoređivao u prazne stanove. Njih tri su ostale poslednje, predvođene jednom ženom homorfom koja je ucrtala rusku zastavu iznad svog ramena. Njihov apartman nalazio se na samom kraju dugačkog blago zakrivljenog cilindričnog hodnika. Dok su se približavale, zeleni brojevi ispod vrata sjajno su svetleli.
<BR>&nbsp;&nbsp;&nbsp;&nbsp;&nbsp;Sobe su bile male i gotovo prazne. Ona žena-homorf ostala je načas da im da osnovna uputstva o korišćenju izvora podataka. Zatim im je poželela sve najbolje i otišla.
<BR>&nbsp;&nbsp;&nbsp;&nbsp;&nbsp;"Kakva žurba", reče Blejklijeva vrteći glavom.
<BR>&nbsp;&nbsp;&nbsp;&nbsp;&nbsp;"S obzirom na to da smo izvan matice događanja", reče Hofmanova, "ili u fazi pripreme za dugu vožnju, mogle bismo da se smestimo."
<BR>&nbsp;&nbsp;&nbsp;&nbsp;&nbsp;Sledećih par minuta žučno su raspravljale o mogućnostima ukrašavanja prostorija sa jednim naimenovanim duhom iz biblioteke. Ostalo im je nekoliko minuta pre proboja, kako je to već nazvano. Hofmanova je iskoristila to vreme da stupi u vezu s ostalima u okruzima, kojima su bile dodeljene odaje.
<BR>&nbsp;&nbsp;&nbsp;&nbsp;&nbsp;Blejklijeva i Kaningamova opredelile su se za jedan privremeni dekor, koji je apartmanu podario ponešto boje i oblika - i znatno više prostora za boravak. Hofmanova im se pridružila da ispita pogodnosti i da odabere hranu koju je obezbeđivala automatska kuhinja smeštena u jednom uglu.
<BR>&nbsp;&nbsp;&nbsp;&nbsp;&nbsp;I Građani i Zemljani - obavestio ih je naimenovani duh - buće u prilici da posmatraju proboj, gotovo u potpunosti. Monitori raspoređeni po Čičku prenosiće događaje iz raznih uglova, prikazujući i rezultate; svako je mogao da dobije mesto pored ringa ako je samo želeo.
<BR>&nbsp;&nbsp;&nbsp;&nbsp;&nbsp;Site i ne naročito zainteresovane za igru preuređivanja ovih odaja, tri žene sedoše i stadoše da posmatraju neprekidan dokumentarac o onome šta se događalo u asteroidu i okruzima.
<BR>&nbsp;&nbsp;&nbsp;&nbsp;&nbsp;Slika beše gotovo odviše stvarna. Posle nekoliko minuta, Kaningamova se okrete od ekrana i poče nekontrolisano da se kikoće. "Ovo je smešno", reče ona štipkajući se za obraze i valjajući se po ćilimu jasnih orijentalnih šara. "Zastrašujuće je", reče Blejklijeva koju je, takođe, uhvatilo luckasto raspoloženje.
<BR>&nbsp;&nbsp;&nbsp;&nbsp;&nbsp;"Histerične smo", reče ona i to gurnu njih dve u nov napad bezrazložnog smeha. "Nemamo blagu predstavu o tome šta se dešava."
<BR>&nbsp;&nbsp;&nbsp;&nbsp;&nbsp;"Oh, ja imam", reče Hofmanova svečano, osećajući se isključenom iz veselja.
<BR>&nbsp;&nbsp;&nbsp;&nbsp;&nbsp;"Šta?" upita Kaningamova, pokušavajući da bude ozbiljna.
<BR>&nbsp;&nbsp;&nbsp;&nbsp;&nbsp;Hofmanova zaokruži rukom opisujući u vazduhu cilindar. Piljila je u njih kroz njega. "Razneće jedan kraj - kraj koji niko nikad nije pokušao da probuši. Severni pol."
<BR>&nbsp;&nbsp;&nbsp;&nbsp;&nbsp;"Isuse", reče Kaningamova, čiji je kikot zamro isto onako brzo kako je i započeo. "Šta bi se dogodilo da smo pokušali da ga probušimo? Gde bi bušači završili?"
<BR>&nbsp;&nbsp;&nbsp;&nbsp;&nbsp;"Razneće i odvaliće severni pol", zaključi Hofmanova ne obazirući se na pitanje, "i odvojiti Kamen od hodnika. A posle toga..."
<BR>&nbsp;&nbsp;&nbsp;&nbsp;&nbsp;"Šta?" upita En iskolačivši oči iznenada, i sama veoma ozbiljna.
<BR>&nbsp;&nbsp;&nbsp;&nbsp;&nbsp;"Ova polovina grada napušta hodnik. Postajemo svemirska stanica."
<BR>&nbsp;&nbsp;&nbsp;&nbsp;&nbsp;"A kamen?" upita Kaningamova.
<BR>&nbsp;&nbsp;&nbsp;&nbsp;&nbsp;"Još jedan Mesec."
<BR>&nbsp;&nbsp;&nbsp;&nbsp;&nbsp;"A vraćamo li se na Zemlju?" upita Blejklijeva.
<BR>&nbsp;&nbsp;&nbsp;&nbsp;&nbsp;Hofmanova klimnu glavom.
<BR>&nbsp;&nbsp;&nbsp;&nbsp;&nbsp;"Prokletstvo", reče Blejklijeva. "To je... Ne znam šta je to: Bajka. Možda je to Uskrs. Kako oni to nazivaju? Uznesenje. Mrtvaci putuju autoputevima. Ljudi napuštaju svoja kola izlazeći ravno kroz krov." Zbunjena, Blejklijeva se ponovo okrenula prema projektovanom ekranu. "To baš nema nikakvog smisla, je li tako? Nigde autoputeva, nigde kola. Samo anđeli sleću s neba."
<BR>&nbsp;&nbsp;&nbsp;&nbsp;&nbsp;Hofmanova je duboko uzdrhtala i udahnula vazduh. "U pravu si", reče ona. "To je bajka." A onda je najednom prsnula u smeh nesposobna da ga obuzda sve dok je pluća nisu zabolela, a lice joj se nije kupalo u suzama.
<BR>&nbsp;&nbsp;&nbsp;&nbsp;&nbsp;Jedan sat pre zakazanjog proboja, predsednik korporeala, Rozen Gardner, ucrtao je ličnu poruku za Hofmanovu, zahtevajući da bude primljen. Nekoliko minuta docnije lično se - 'inkarniran' što Hofmanova nije propustila da zapazi - pojavio pred vratima apartmana. Pozvala ga je da uđe. Do tog časa sve tri žene uspele su koliko-toliko da se priberu.
<BR>&nbsp;&nbsp;&nbsp;&nbsp;&nbsp;Gardner je objasnio da njegov politički rad, koji se ticao podeljenog Heksamona i Naderita, nije više nužan; on se dobrovoljno prijavio da u Novom Neksusu zastupa interese Zemljana, i prostom logikom došao do zaključka da je Hofmanova prava osoba sa kojom treba da razgovara. Ponudio joj je mogućnost stalnog obaveštavanja, tako što bi je povezao sa svojom privatnom memorijom i izvorom informacija.
<BR>&nbsp;&nbsp;&nbsp;&nbsp;&nbsp;Odmor je završen, pomisli ona ne bez izvesnog žaljenja. Ponovo je bila na dužnosti.
<BR>&nbsp;&nbsp;&nbsp;&nbsp;&nbsp;"Donosim takođe vest", reče on, stojeći ispred nje s rukama na ledima. Počinjala je da sagledava ortodoksne Naderite - posvećene, gotovo viteškog držanja, ne mnogo različite od nekih političkih konzervativaca sa kojima je imala posla na Zemlji. "Imamo novosti o Patriciji Luizi Vaskez i još četvoro ljudi koji su bili poslati da je pronađu."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Troje od četvoro vratilo se u naše okruge. To su Lorens Hajneman, Karen Ferli i Lenora Karolson. Sramota me je da kažem ali njih su neko vreme držali kao zatočenike Gešeli u Osnom Naderu i Središnjem gradu. Oslobođeni su neposredno pre no što su gešelski okruzi započeli ubrzavanje. Ubrzo će se pridružiti vašim ljudima."
<BR>&nbsp;&nbsp;&nbsp;&nbsp;&nbsp;"A šta je sa ostalima?"
<BR>&nbsp;&nbsp;&nbsp;&nbsp;&nbsp;"Patriciji Luizi Vaskez pružena je prilika da pronađe put do kuće", produži ser Gardner. "Nisam siguran da znam šta to tačno znači; pojedinosti su tek ocrtane u vestima. Ona i Geri Lenijer zadržani su i poslati s otvaračem kapija i njegovom pratnjom do 1,3 x 10<SUP>9</SUP>; većina iz tog društva, uključujući i Lenijera, vraća se sada ovamo i bezbedno je prošla kroz ubrzavajuće okruge. Neće, međutim, na vreme stići u naš sektor da nam se pridruže."
<BR>&nbsp;&nbsp;&nbsp;&nbsp;&nbsp;Nije imala predstavu šta je to 'otvarač kapija', a osećala je da ne ba bilo umesno da se raspituje. Mogla je kasnije da to proveri. "Hoće li oni napustiti hodnik?"
<BR>&nbsp;&nbsp;&nbsp;&nbsp;&nbsp;"Ne znam", reče Gardner. "Njihov vođa, Ser Olmi, izvestio nas je o redu letenja. On veruje da mogu da izbegnu zapečaćivanje Puta. Zadržali su se zbog zaustavljanja kod više ponovo otvorenih kapija, da bi tamo ostavili ne-ljudske klijente."
<BR>&nbsp;&nbsp;&nbsp;&nbsp;&nbsp;Hofmanova je smireno slušala novosti, blago lupkajući levom šakom po butini. Mislila je da su četvoro tragača i Vaskezova mrtvi ili nepovratno izgubljeni u svom ovom haosu. Neko vreme uspevala je da zaboravi na njih. Sada je ponovo imala o čemu da brine i to sa malo znanja o prisutnim opasnostima ili njihovim izgledima na uspeh.
<BR>&nbsp;&nbsp;&nbsp;&nbsp;&nbsp;"Naš nulti čas zbiće se kroz četrdeset tri minuta", reče Gardner. "Uzgred, mislim da nije na odmet da vas obavestim da je jedna mala grupa vaših ljudi naprosto saletela jedan broj građana Heksamona. U odajama Osnog Toroa odvija se jedna orgija. Deo vašeg ženskog osoblja nudi seksualne usluge. Šta traže za uzvrat - nije mi poznato. Zabranio sam svojim ljudima pristup takvim zabavama."
<BR>&nbsp;&nbsp;&nbsp;&nbsp;&nbsp;Hofmanova ga zaprepašćeno pogleda, ne znajući šta bi odgovorila. "To je mudro", prozborila je konačno. "Ne znam ko bi koga više pokvario."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;U Kamenu.
<BR>&nbsp;&nbsp;&nbsp;&nbsp;&nbsp;S kraja na kraj sedam komora: tama i tišina. U prvoj komori oblaci su se nagomilali od ponovnog početka rotacije; kiša je pretila u pomrčini.
<BR>&nbsp;&nbsp;&nbsp;&nbsp;&nbsp;U otvorima bušotina, potpuna tišina vakuuma i nikakva aktivnost osim povremenog proletanja monitora.
<BR>&nbsp;&nbsp;&nbsp;&nbsp;&nbsp;U drugoj komori, tih zvižduk vetra, koji je označavao ponovno uspostavljanje atmosferske ravnoteže. Polomilo se još prozora, a neke zgrade - uključujući i jednu megu - srušile su se uprkos naporima inženjera.
<BR>&nbsp;&nbsp;&nbsp;&nbsp;&nbsp;U trećoj komori, slična stvar, iako se nijedna zgrada nije srušila. Mestimični odsjaji još aktivnih iluzionih prozora u Čičkovom gradu podsećali su na roj svitaca.
<BR>&nbsp;&nbsp;&nbsp;&nbsp;&nbsp;U četvrtoj komori, uvele šume i oslobođene vode najposle su sklopile mir. Kompleksi, koje su donedavno zauzimali pripadnici Istočnog i Zapadnog bloka bili su slišćeni, a delovi ruševina odneti do jezera ili nagomilani oko drveća u blizini obale.
<BR>&nbsp;&nbsp;&nbsp;&nbsp;&nbsp;Oni koji su poginuli osvajajući ili braneći Kamen - Krompir - Čičak - još su ležali u svojim grobovima. Uspomena na njih je bledela. Misterije su postajale još misterioznije.
<BR>&nbsp;&nbsp;&nbsp;&nbsp;&nbsp;Peta komora: tamna i šuplja kao kakva ogromna pećina na Zemlji, s večnim zvukom vodopada i reka.
<BR>&nbsp;&nbsp;&nbsp;&nbsp;&nbsp;Šesta komora; budna, jedina komora, uz sedmu, koja je još bila osvetljena pomoću cevi s plazmom, premda je to bilo nesigurno i nepouzdano.
<BR>&nbsp;&nbsp;&nbsp;&nbsp;&nbsp;Cev sa plazmom zatreperi i utrnu. To nije imalo nikakvog značaja. Sve pripreme behu izvršene i sada su samo monitori patrolirali neizmerjem Čička.
<BR>&nbsp;&nbsp;&nbsp;&nbsp;&nbsp;Sedma komora: vetar je blago duvao s poklopca, izazivajući šuštanje čestara i šipražja. Zviždukao je kroz napuštene šatore, izazivajući lepršanje platna. Deo šatora se ugnuo na mestu gde je motka olabavila za vreme obustavljanja rotacije. Iznenađujuće, ali malo toga još bilo je poremećeno.
<BR>&nbsp;&nbsp;&nbsp;&nbsp;&nbsp;Detonatori su strpljivo čekali pored svojih punjenja.
<BR>&nbsp;&nbsp;&nbsp;&nbsp;&nbsp;Sjedinjeni okruzi Osnog Toroa a Euklida nalazili su se predaleko niz Put da bi se mogli videti sa ovog mesta bez pomoći veoma jakih teleskopa. Put je izgledao prazan, beskrajan, večit i spokojan; najveća stvar koju su ljudska bića ikada stvorila.
<BR>&nbsp;&nbsp;&nbsp;&nbsp;&nbsp;Izvan Čička, crni svemir, Mesec i jedna porušena, spaljena, zimom okovana Zemlja gde je malo njih ako ih je uopšte i bilo - čak i pomišljalo na asteroid ili na mogućnost spasa. Kako je i moglo biti spasa iz potpune bede i smrti? Istorija ih je ostavila za sobom.
<BR>&nbsp;&nbsp;&nbsp;&nbsp;&nbsp;Asteroidove popravljene mašine na Bekmanov pogon bile su pripravne za svoju ulogu u drami. Nagomilavale su reaktivnu masu koja će biti izbačena i dematerijalizovana u združenim snopovima.
<BR>&nbsp;&nbsp;&nbsp;&nbsp;&nbsp;Njihov zadatak bio je da smanje udar odvajanja tako da kombinovani udar i protivudar mogu da pošalju Čičak u kružnu orbitu oko Zemlje na visini od nekih deset hiljada metara.
<BR>&nbsp;&nbsp;&nbsp;&nbsp;&nbsp;Okruzi Osnog Toroa i Euklida započeli su svoje ubrzanje u naizgled samoubilačkom jurišu da se smrskaju o poklopac sedme komore. Unutra, dvadeset devet miliona ljudskih bića, korporeala i drugih, činili su razne stvari koje ljudi inače čine čekajući da vide da li će preživeti ili umreti.
<BR>&nbsp;&nbsp;&nbsp;&nbsp;&nbsp;Iza tih okruga, pola miliona kilometara niz Put, jedan sićušan odbrambeni tokobrod naglo je usporavao budući da se tok ispred njega rasvetljavao poprimajući ljubičastu i plavu boju. Morao je da uspori do Zemljine orbitalne brzine u času kada krene za povezanim okruzima izvan kraja Puta - ako uopšte uspe da napravi takav podvig.
<BR>&nbsp;&nbsp;&nbsp;&nbsp;&nbsp;Punjenja ukopana u zidove sedme komore bila su sinhronizovana.
<BR>&nbsp;&nbsp;&nbsp;&nbsp;&nbsp;Hvataljke Osnog Toroa i Euklida uvučene su i veliki cilindri poleteše na jug prema poklopcu sedme komore brzinom tek nešto većom od četrdeset hiljada kilometara na sat ili jedanaest kilometara u sekundi.
<BR>&nbsp;&nbsp;&nbsp;&nbsp;&nbsp;Detonatori dostigoše određenu mikrosekundu.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;U sedmoj komori začula se buka koju čovek nije mogao da opiše. Milijarde tona stena i metala jurnuše prema osi iz sedam pravaca označenih tačkama eksplozivnog punjenja, i neizmerna raspuklina šiknu prema vakuumu svemira.
<BR>&nbsp;&nbsp;&nbsp;&nbsp;&nbsp;Oko severnog pola asteroida, prašina i krlomci raširiše se u široku kružnu lepezu za kojom je sledio beo sjaj sjajniji i od samog sunca. Sjaj je bledeo prelazeći u crveno i ljubičasto. Kaluđerska kamena kapa široka sedamdeset kilometara bila je otkinuta od asteroida. Asteroid se mnogo sporije povukao od svog otkinutog kraja i u jednom beskrajno kratkom trenu između njih se u svemiru stvorila rupa ispunjena svetlošću cevi sa plazmom otkrivajući beskrajnu perspektivu...
<BR>&nbsp;&nbsp;&nbsp;&nbsp;&nbsp;Iz koje su izleteli spojeni okruzi Osnog Euklida i Toroa jedva izbegavši sudar sa asteroidom. Njihova konusna vučna polja razbacivala su krhotine na sve strane. Okruzi izađoše iz domašaja Bekmanovih pogona Čička kroz bledeći sjaj i rotirajuće komadine kamena i metala. Pogoni su se zatim aktivirali da bi potisnuli Čičak u orbitu.
<BR>&nbsp;&nbsp;&nbsp;&nbsp;&nbsp;Put je sada bio nezavisan entitet. Rupa u svemiru počela je da zaceljuje, obmotana hiljadama varijeteta tame - ljubičastom i morskom zelenom, bojom karmina i indiga, s vetrovima koji su izbijali kroz otvor i bili moćniji od hiljadu orkana u vakumu.
<BR>&nbsp;&nbsp;&nbsp;&nbsp;&nbsp;Zatvaranje.
<BR>&nbsp;&nbsp;&nbsp;&nbsp;&nbsp;Zapečaćivanje samog sebe zanavek u odnosu na ovaj univerzum.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Olmi je seo i zavalio se sklopivši oči. Jejts je bio živahniji trljajući ruke. Senatorka Oi izgledala je jednako smirena kao uvek ali je Lenijer opazio da su joj pokreti očiju bili česti i u trzajima.
<BR>&nbsp;&nbsp;&nbsp;&nbsp;&nbsp;Ako je Proročka Oi mogla da bude barem malo nervozna a Olmi utučen, Lenijer je smatrao da je on imao sva prava da bude užasnut.
<BR>&nbsp;&nbsp;&nbsp;&nbsp;&nbsp;"Hoćemo li uspeti?" upita on.
<BR>&nbsp;&nbsp;&nbsp;&nbsp;&nbsp;"Za dlaku", reče Olmi i dalje ne otvarajući oči.
<BR>&nbsp;&nbsp;&nbsp;&nbsp;&nbsp;Lenijer se okrete ka pramcu.
<BR>&nbsp;&nbsp;&nbsp;&nbsp;&nbsp;Sjajnost sedam koordiniranih eksplozija smanjila je prozirnost pramca do neprozirnosti. Sada se razbistrilo i ukazao im se prizor početka Puta. Unutar isijavajućeg kruga istopljenih asteroidskih krhotina i smrznutih pruga kuljajuće vodene pare nazirao se kružić tame.
<BR>&nbsp;&nbsp;&nbsp;&nbsp;&nbsp;Taj kružić se skupljao, ustupajući pred uništavajućim procesom odraženim u prelivanju duginih boja od koga su bolele oči. Nov kraj Puta.
<BR>&nbsp;&nbsp;&nbsp;&nbsp;&nbsp;A onda je Lenijer u okviru iščezavajućeg crnog kruga ugledao mutan beli srp. Zažmirkao je.
<BR>&nbsp;&nbsp;&nbsp;&nbsp;&nbsp;Mesec.
<BR>&nbsp;&nbsp;&nbsp;&nbsp;&nbsp;Tokobrod se obrtao u atmosferi koja je jurila napolje. Ono prelivajuće ništavilo gotovo da je dovršilo svoj zadatak; činilo se da im je potrebna čitava večnost da bi se približili pomrčini koja se brzo smanjivala i mesečevom srpu.
<BR>&nbsp;&nbsp;&nbsp;&nbsp;&nbsp;Komadine tla podigoše se od zidova i stadaše krivudavo da se penju uz svežu sedefnu ivicu. Ta ivica zamrači Mesec.
<BR>&nbsp;&nbsp;&nbsp;&nbsp;&nbsp;"Oh, gospode", reče Lenijer. Sklopio je ruke i zatvorio oči.
</TD></TR></TABLE>
<P class="next">
<A HREF=p67.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
