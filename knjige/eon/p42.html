<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>41.
<P>&nbsp;&nbsp;&nbsp;&nbsp;&nbsp;Belozerski je s rukama na leđima stajao ukrućeno iza Jazukova, koji je sedeo za konferencijskim stolom. Jazukov je držao skupljene šake na stolu. Hofmanova pređe pogledom preko zahteva i brzo napisa za Gerharda prevod na svojoj ploči. Gerhard ih je za tren oka pročitao i odmahnuo glavom.
<BR>&nbsp;&nbsp;&nbsp;&nbsp;&nbsp;"Odbijamo vaše zahteve", reče Hofmanova ravnim glasom na ruskom. Ona je, takođe, provela izvesno vreme u biblioteci treće komore.
<BR>&nbsp;&nbsp;&nbsp;&nbsp;&nbsp;"Ovi ljudi su kriminalci", reče Jazukov. "Kidnapovali su našeg kolegu i sada se skrivaju u jednom od gradova. Ne možemo da ih pronađemo."
<BR>&nbsp;&nbsp;&nbsp;&nbsp;&nbsp;"Bila to istina ili ne, već smo se saglasili da ćemo imati zasebne sisteme uprave i sudstva. Ne možemo vam pomoći da pronađete te ljude, a da ne prekršimo naš sporazum."
<BR>&nbsp;&nbsp;&nbsp;&nbsp;&nbsp;"Oni se skrivaju u sektorima koji su u rukama vaših ljudi", reče Belozerski. "Možda ih vi sami krijete."
<BR>&nbsp;&nbsp;&nbsp;&nbsp;&nbsp;"Ako je to slučaj, onda ja o tome ništa ne znam", reče Hofmanova. "Sumnjam u to."
<BR>&nbsp;&nbsp;&nbsp;&nbsp;&nbsp;"Nadamo se da podržavate naše pokušaje da ustanovimo civilnu vladu", reče Jazukov.
<BR>&nbsp;&nbsp;&nbsp;&nbsp;&nbsp;"Ne podržavamo, ali se ni ne protivimo", reče Hofmanova. "To je vaša stvar. Nas se za ovim stolom tiče jedino miroljubiva koegzistencija. Ništa više."
<BR>&nbsp;&nbsp;&nbsp;&nbsp;&nbsp;Jazukov naglo ustade i klimnu glavom u pravcu Hofmanove. Brzo su prošli kroz kafeteriju i izašli na zadnja vrata.
<BR>&nbsp;&nbsp;&nbsp;&nbsp;&nbsp;"Šta misliš o ovome?" upita Hofmanova Gerharda. General žalostivo zavrte glavom i osmehnu se.
<BR>&nbsp;&nbsp;&nbsp;&nbsp;&nbsp;"Mirski im je ukrao glavnog čoveka", reče on. "Čini se kao da je predvideo razvoj događaja i prvi potez."
<BR>&nbsp;&nbsp;&nbsp;&nbsp;&nbsp;"Kakvo je tvoje mišljenje o Mirskom?"
<BR>&nbsp;&nbsp;&nbsp;&nbsp;&nbsp;"Bio on sovjetski vojnik čvrste ruke ili ne, radije bih imao posla s njim nego sa Jazukovim ili Belozerskim."
<BR>&nbsp;&nbsp;&nbsp;&nbsp;&nbsp;"Pa, hoćemo li mu pomoći?"
<BR>&nbsp;&nbsp;&nbsp;&nbsp;&nbsp;"Da pomognemo Mirskom? Do đavola, ne! Prvi instinkti su i najbolji. Ostaćemo po strani i pustiti da sami to srede među sobom. Pored toga, Mirski će tražiti pomoć. Možemo samo da se nadamo da neće doći do okršaja. Možda ne bismo uspeli da izbegnemo da se ne umešamo u njega."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Mirski i Pogodin izveli su Vielgorskog iz grada treće komore kamionom, sledeći niz zavojitih uslužnih puteva sve dok nisu pronašli glavnu arteriju, koja je u pravoj liniji prelazila preostalih dvadeset kilometara. Ta arterija je prolazila kroz nekoliko otvorenih polumesečastih kapija i ulivala se u devedeseti tunel, koji je vodio u drugu komoru.
<BR>&nbsp;&nbsp;&nbsp;&nbsp;&nbsp;Mirski je istražio više zgrada pored autoputeva u drugoj komori pre no što je odabrao onu koja mu je odgovarala. Ona je bila skrivena iza jednog od džinovskih nebodera u obliku lustera, koje su Amerikanci nazivali megasima, i dugačkog niza sto metara visokih kula od asteroidne stene, koje nisu imale vidljivu svrhu.
<BR>&nbsp;&nbsp;&nbsp;&nbsp;&nbsp;Zgrada je bila visoka svega četiri sprata i reklo bi se da je nekada bila neka vrsta škole. Dugi redovi povezanih sedišta ispunjavali su tri prostorije na svakom spratu i bili su okrenuti zidovima od crnih ploča obrubljenih srebrnastim staklom.
<BR>&nbsp;&nbsp;&nbsp;&nbsp;&nbsp;U najistočnijoj sobi poslednjeg sprata, rasprostrli su svoje zalihe i Mirski sede za sto sa sada znatno mirnijim i čak trezvenijim Vielgorskim. Pogodin je otišao da sakrije kamion.
<BR>&nbsp;&nbsp;&nbsp;&nbsp;&nbsp;"Ne zahvaljujem vam", reče Vielgorski. Opružio se po klupi i zagledao se u zlataste zvezde na tamno plavoj tavanici. "Moj otac je poginuo u Avganistanu. Ništa mi nije bilo rečeno o njegovoj smrti... državna tajna. Još ne znam. Ali da je sve to bila vojna vežba... da bi se armija proverila u borbi..." Upitno je zavrteo glavom. "Desetogodišnja vežba! Da bih otkrio..." Nakašljao se u šaku, "da bih otkrio da je sve u šta se verovalo bila jedna orkestrirana laž..."
<BR>&nbsp;&nbsp;&nbsp;&nbsp;&nbsp;"Ne sve", reče Mirski. "Veliki deo toga, ali ne sve."
<BR>&nbsp;&nbsp;&nbsp;&nbsp;&nbsp;"Nije dovoljno držati samo jedno oko otvoreno."
<BR>&nbsp;&nbsp;&nbsp;&nbsp;&nbsp;"Uvek smo znali za deliće i komadiće, zar ne?" upita Mirski. "Bili smo svesni korupcije, nesposobnih, neupućenih i podmitljivih rukovodilaca... Država je čuvala sebe nauštrb revolucionarnih ideala."
<BR>&nbsp;&nbsp;&nbsp;&nbsp;&nbsp;"Svaki čovek mora da živi s takvim stvarima, čak i ako ih ne prihvata. Ali korišćenje naših najboljih atleta i igrača kao konkubina..."
<BR>&nbsp;&nbsp;&nbsp;&nbsp;&nbsp;"Hipokrizija pomešana s glupošću."
<BR>&nbsp;&nbsp;&nbsp;&nbsp;&nbsp;"Tim gore po vladu koja stalno govori da je iznad skandala i da ne može pogrešiti. Amerikanci su se barem valjali u blatu svojih skandala."
<BR>&nbsp;&nbsp;&nbsp;&nbsp;&nbsp;Razgovarali su tako čitava dva sata. Pogodin se u međuvremenu vratio. Pomno je slušao, povremeno nabirajući veđe, kada se raspravljalo o stvarima koje su ga posebno mučile. Samo jednom se uključio u razgovor upitavši: "Jesu li Amerikanci otkrili koliko su i sami podmitljivi i pokvareni?"
<BR>&nbsp;&nbsp;&nbsp;&nbsp;&nbsp;Mirski klimnu glavom. "Uvek su to znali, ili barem u onoj meri u kojoj je to njihova štampa uspevala da obelodani."
<BR>&nbsp;&nbsp;&nbsp;&nbsp;&nbsp;"Zar njihova štampa nije bila kontrolisana?"
<BR>&nbsp;&nbsp;&nbsp;&nbsp;&nbsp;"Manipulisana jeste bila", reče Mirski, "ali nikada potpuno kontrolisana. Imali su na hiljade istoričara, s tim što je svaki imao svoj ugao gledanja. Njihova istorija bila je zbrkana, ali su hotimična iskrivljavanja obično razotkrivana."
<BR>&nbsp;&nbsp;&nbsp;&nbsp;&nbsp;"Ono što su nama govorili o Staljinu, Hruščovu, Brežnjevu, Gorbačovu..." Vielgorski je propratio svoje reči odmahivanjem glave.
<BR>&nbsp;&nbsp;&nbsp;&nbsp;&nbsp;"Različito je od onog što je govoreno našim očevima", dovrši Mirski umesto njega, "i njihovim očevima pre toga."
<BR>&nbsp;&nbsp;&nbsp;&nbsp;&nbsp;Nastavili su da razgovaraju još jedan sat, ovog puta o životu u vojsci. Mirski je opisao kako umalo nije postao politički oficir. Vielgorski je ocrtao kurseve ubrzane obuke kojoj su on i ostali zampoliti bili podvrgnuti pre lansiranja sa Trupama svemirskog udara iz Indijskog okeana.
<BR>&nbsp;&nbsp;&nbsp;&nbsp;&nbsp;"Posle svega i nismo toliko daleko jedni od drugih", reče Vielgorski dok mu je Mirski sipao vodu iz termosa. Mirski sleže ramenima i dodade mu šolju. "Vama su poznate odgovornosti političkog oficira... partijske dužnosti, obaveze prema revoluciji..."
<BR>&nbsp;&nbsp;&nbsp;&nbsp;&nbsp;"Kakvoj revoluciji?" upita Mirski smirenim glasom.
<BR>&nbsp;&nbsp;&nbsp;&nbsp;&nbsp;Vielgorskog se namah zajapuri. "I dalje moramo biti odani revoluciji. Naši životi, naše duševno zdravlje - zavise od toga."
<BR>&nbsp;&nbsp;&nbsp;&nbsp;&nbsp;"Revolucija počinje ovde i sada", reče Mirski. "Mi smo oslobođeni naše prošlosti."
<BR>&nbsp;&nbsp;&nbsp;&nbsp;&nbsp;Neprijatno dugo gledali su se netremice u oči. Kada se Pogodin vratio zatekao ih je kako ćute. Seo je na stranu, sastavio kažiprst i palac jedne ruke i turio između njih kažiprst druge, povlačeći ga sa osećanjem nelagodnosti.
<BR>&nbsp;&nbsp;&nbsp;&nbsp;&nbsp;"Vlast se mora podeliti", reče Vielgorski. "Partija se mora vaspostaviti."
<BR>&nbsp;&nbsp;&nbsp;&nbsp;&nbsp;"Ali ne uz pomoć ubistava i pogroma", uzvrati Mirski oštro, stisnuvši vilične mišiće. "Dosta je bilo toga. Rusija je previše bila mrcvarena ubistvima i pogromima u ime revolucije. Neće više biti toga. Radije ću ovde stati tome na kraj nego da to vratim našoj deci na Zemlji."
<BR>&nbsp;&nbsp;&nbsp;&nbsp;&nbsp;Vielgorski stade da pretura po svom džepu i izvuče odande jedan starinski zlatan sat. "Belozerski i Jazukov su do sada sigurno van sebe od uznemirenosti. Ko zna šta mogu da urade ako im se ne javim."
<BR>&nbsp;&nbsp;&nbsp;&nbsp;&nbsp;"To ih čini slabijima", reče Mirski. "Pustimo ih da još malo čekaju, ili da se obese."
<BR>&nbsp;&nbsp;&nbsp;&nbsp;&nbsp;Vielgorski se isceri kao vuk i pripreti Mirskom. "Ti kopile. Znaš šta si ti? Ti si vizionar. Izopačeni vizionar."
<BR>&nbsp;&nbsp;&nbsp;&nbsp;&nbsp;"Ali sam jedini s kojim bez nevolja možeš podeliti vlast", reče Mirski. "I sam znaš da bi na kraju nasrnuli na tebe. Njima ne možeš verovati više no što možeš besnom psu."
<BR>&nbsp;&nbsp;&nbsp;&nbsp;&nbsp;Vielgorski nije izgledao ubeđen.
<BR>&nbsp;&nbsp;&nbsp;&nbsp;&nbsp;"Možda sada bolje razumemo jedan drugog."
<BR>&nbsp;&nbsp;&nbsp;&nbsp;&nbsp;Vielgorski sleže ramenima i povi uglove svojih usana.
<BR>&nbsp;&nbsp;&nbsp;&nbsp;&nbsp;U 12:00 sati narednog dana, Pogodin je usmerio antenu kamiona prema južnoj rupi bušotine i Vielgorski je poslao poruku Jazukovu i Belozerskom:
<BR>&nbsp;&nbsp;&nbsp;&nbsp;&nbsp;"Naše snage iz četvrte komore zarobile su Mirskog i njegove sledbenike u biblioteci treće komore. Priključite nam se tamo. Suđenje će se održati u biblioteci."
</TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
