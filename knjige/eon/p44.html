<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>43.
<P>&nbsp;&nbsp;&nbsp;&nbsp;&nbsp;Vielgorski je stajao ispred crne ploče koja je označavala ulaz u biblioteku treće komore. Belozerski i Jazukov obazrivo su koračali prema njemu preko trga na koji svetlost iz cevi nije bacala gotovo nijednu senku. Iza njih su stupala dva voda TSV-a s puškama u rukama.
<BR>&nbsp;&nbsp;&nbsp;&nbsp;&nbsp;Mirski i Pogodin su motrili sa napuštenog stražarskog mesta, koje je ranije pripadalo službi bezbednosti NATO snaga. Bila je to mala prostorija na jednom ispustu, opremljena video monitorom. Mirski se poigravao sa prekidačima megafona.
<BR>&nbsp;&nbsp;&nbsp;&nbsp;&nbsp;Pogodin ga popreko pogleda. "Sada nam je biti il' ne biti", reče on.
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Pogodin okrete leđa ekranu. Mirski uperi američko sredstvo za prisluškivanje prema njima i pojača ton.
<BR>&nbsp;&nbsp;&nbsp;&nbsp;&nbsp;"Nisu nam potrebni novi vojnici", reče Vielgorski. "Već sam poslao Mirskog i Pogodina u četvrtu komoru, u zatvor."
<BR>&nbsp;&nbsp;&nbsp;&nbsp;&nbsp;"Izgleda kao da sarađuje", reče Pogodin tiho.
<BR>&nbsp;&nbsp;&nbsp;&nbsp;&nbsp;Mirski klimnu glavom. Ovo je zaista bilo riskantno. U poslednjih par dana postalo mu je jasno da bez Vielgorskog ne bi mogao da vlada. Nije imao ni iskustva ni sklonosti da se upliće u političke intrige i na taj način obezbedi opstanak za duži rok. Vielgorski je bio najbolji politički oficir. Ako on i Mirski nisu mogli raditi zajedno, onda nikakva saradnja nije bila ni moguća. Mirski je sumnjao da je u stanju da ih sve poubija, što je bila alternativa. Za njega bi bilo bolje da pređe Amerikancima ili da se izgubi negde u ovim gradovima i da se sam stara o sebi.
<BR>&nbsp;&nbsp;&nbsp;&nbsp;&nbsp;"Mislim da je vreme da vidite ono za šta smo se borili i naučite kako da to upotrebljavate", reče Vielgorski.
<BR>&nbsp;&nbsp;&nbsp;&nbsp;&nbsp;"Nemam nameru da oponašam Mirskog", reče Belozerski. "Ne marim za ovo mesto."
<BR>&nbsp;&nbsp;&nbsp;&nbsp;&nbsp;"Druže", reče Vielgorski strpljivo. "Znanje je moć. Zar želiš da budeš veća neznalica od ostalih? Ja sam bio tamo ali sam i dalje Vielgorski, i dalje partijski sekretar."
<BR>&nbsp;&nbsp;&nbsp;&nbsp;&nbsp;"Da...", reče Jazukov "Ja se toga ne bojim."
<BR>&nbsp;&nbsp;&nbsp;&nbsp;&nbsp;"Ni ja", reče brzo Belozerski. "Ali..."
<BR>&nbsp;&nbsp;&nbsp;&nbsp;&nbsp;"Hajdemo onda unutra da vidimo šta je nateralo Mirskog da tu provede toliko vremena."
<BR>&nbsp;&nbsp;&nbsp;&nbsp;&nbsp;Mirski je okretao video kamere prema njima sve dok nisu nestali sa vidika. Još nešto je stavljeno na kocku. Da li je bilo moguće ne znati ništa o karakteru svoje zemlje ako si proveo bezmalo ceo životni vek u okviru njenih granica? Da. Nije bilo nikakve osnove za poređenja i bez obzira na to koliko je znao, bez upoređivanja, to znanje je ostajalo neiskorišćeno. Čak i uz sve one podatke iz biblioteke, morao je da izvede jedan eksperiment.
<BR>&nbsp;&nbsp;&nbsp;&nbsp;&nbsp;Ma koliko ta provera bila nekorektna, sada se spremao da donese sud o svojoj zemlji i svemu onome što je ona podrazumevala, u skladu sa ponašanjem Vielgorskog.
<BR>&nbsp;&nbsp;&nbsp;&nbsp;&nbsp;"Oduzeće im oružje", reče Mirski. "Kada se pojavim, ne smeju biti naoružani."
<BR>&nbsp;&nbsp;&nbsp;&nbsp;&nbsp;"Idete li dole sada?" upita Pogodin.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Toliko verujete Vielgorskom?"
<BR>&nbsp;&nbsp;&nbsp;&nbsp;&nbsp;"Ne znam. To je rizik."
<BR>&nbsp;&nbsp;&nbsp;&nbsp;&nbsp;"Ne samo za vas", reče Pogodin. "Za sve nas koji smo sarađivali s vama - Pletneva, naučnike, mene, Anekovskog, Garabedijana."
<BR>&nbsp;&nbsp;&nbsp;&nbsp;&nbsp;Mirski se uputi ka vertikalnom otvoru stepeništa. Dok je silazio osećao je žmarce u leđima. Više se sada plašio nego kada je iskočio iz transportera u otvor bušotine. Čudno, ali ponovo se osećao kao dečak. I bio je umoran. Primetio je već jednom tu vrstu zamora kod onog Amerikanca, Lenijera.
<BR>&nbsp;&nbsp;&nbsp;&nbsp;&nbsp;Otvorio je vrata.
<BR>&nbsp;&nbsp;&nbsp;&nbsp;&nbsp;Stupio je na pod biblioteke. Unutra su se nalazila samo tri zampolita: Vielgorski koji je držao pištolj uperen u Belozerskog i Jazukov, koji je stajao po strani i zurio u svog kolegu političkog oficira sa užasom u očima. Njihove puške ležale su odbačene na podu, odgurnute van njihovog domašaja.
<BR>&nbsp;&nbsp;&nbsp;&nbsp;&nbsp;"Priđite, druže generale", reče Vielgorski. Napravio je nekoliko koraka u stranu neprestano nišaneći pištoljem i podigao jednu AKV. Belozerski je posmatrao Mirskog s neshvatljivom mržnjom. Jazukovljevo lice beše bledo, s izrazom suspregnutog besa. Mirski krenu preko dvorane prema njima.
<BR>&nbsp;&nbsp;&nbsp;&nbsp;&nbsp;Kada se Mirski našao na razdaljini od pet metara od grupe, Vielgorski okrenu pištolj od Belozerskog, uzdiže ga i pogleda Mirskog preko mušice. "Nemam na čemu da ti zahvalim, druže", reče on. Povukao je okidač.
<BR>&nbsp;&nbsp;&nbsp;&nbsp;&nbsp;Vidno polje Mirskog namah se iskosi kao kada bi se anamorfna sočiva u kinoprojektoru iznenada uvrnula. Jedna strana glave učini mu se strašno velikom. Pao je na kolena i nagnuo se napred, savio se, a zatim se i preturio oštro lupivši obrazom o tvrd pod.
<BR>&nbsp;&nbsp;&nbsp;&nbsp;&nbsp;Ovo ga je zabolelo više nego bilo šta što mu se ikada dogodilo sa bradom. Ono njegovo čitavo oko žmirkalo je.
<BR>&nbsp;&nbsp;&nbsp;&nbsp;&nbsp;Vielgorski je spustio pištolj i predao ga Belozerskom. Zatim je otišao do razbacanih pušaka, pokupio ih i uperio jedan AKV na stolice i kugle u dvorani i poče da prazni magacin u njih. Pultovi u obliku suze počeše da se lome; kuršumi su se odbijali proizvodeći zvuk koji je na neki način delovao udaljeno i neupečatljivo u ogromnoj dvorani bez obzira na odjeke.
<BR>&nbsp;&nbsp;&nbsp;&nbsp;&nbsp;Usklik pobede i ushićenja koji je ispustio Belozerski beše presečen jednim veoma moćnim zvukom koji se nije mogao opisati. Tri politička oficira se zgrčiše. Vielgorski ispusti oružje i trže glavu unazad. Jazukov rukama poklopi uši i usta. Sva trojica se sručiše na pod. Bele svetleće trake sevnuše iz tavanice leteći svuda po dvorani i razapinjući gustu maglu.
<BR>&nbsp;&nbsp;&nbsp;&nbsp;&nbsp;Magla je popala po njima i Mirski zatvori oko, zahvalan što konačno može na miru da zaspi.
</TD></TR></TABLE>
<P class="next">
<A HREF=p45.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
