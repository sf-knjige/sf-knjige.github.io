<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>48.
<P>&nbsp;&nbsp;&nbsp;&nbsp;&nbsp;Korak po korak, Patricija je sledila napredovanje krivine kroz pet dimenzija, posmatrajući je kako se pomalja kao kakvo stepenište u noćnoj mori, s jednim delom koji je tonuo u senku, i drugim nužno potirućim u odnosu na prvu krivinu. Oči su joj bile tako čvrsto zatvorene da su je bolele a lice zgrčeno u izraz pomešane ekstaze i patnje. Nikada nije iskusila ovakvu jačinu misli, ovakvu dubinu utonulosti u vlastite unutrašnje proračune. To ju je plašilo. Čak i kada je otvorila oči prema sutonskom plavetnilu tavanice i prevrnula se na bok, s jednom rukom pruženom iza postelje...
<BR>&nbsp;&nbsp;&nbsp;&nbsp;&nbsp;Čak i tada joj je prst sledio jedan deo krivine - živu zmiju u vazduhu. Stežući pesnicu videla je male tačke svetlosti koje su se jatile oko putanje koju je njen prst povukao. Ponovo je sklopila oči.
<BR>&nbsp;&nbsp;&nbsp;&nbsp;&nbsp;Namah je zaspala, sanjajući krivinu. Bila je i dalje polusvesna, posmatrala je u snu, sa udaljene osmatračnice, kako njen mozak nastavlja, iako na sniženom nivou, rad koji nikako nije uspevala da prekine.
<BR>&nbsp;&nbsp;&nbsp;&nbsp;&nbsp;Samo nekoliko sati kasnije probudila se i skočila, shvatajući da mora ponovo pregledati svoj seminarski rad - onaj koji je tek imala da napiše, a koji je otkrila u biblioteci treće komore. Sa izvesnom zebnjom - izvor podataka, u četiri maha je pokušala da ga koristi, nije joj obezbedio ono što je tražila - ustala je iz ovalnog kreveta i ogrnula odeću boje lavande, vezujući kaiš u hodu kroz prigušeno osvetljenu dnevnu sobu.
<BR>&nbsp;&nbsp;&nbsp;&nbsp;&nbsp;"Podaci, Grad memorije", reče ona. Jedna prstenasta kugla pojavi se pred njom; na njoj su se isticale trake sjajnocrvene i zlatne boje. Potom, jedan iznad drugog iskrsnuše dva kružića, s tim što je prvi imao dvostruko veći prečnik - zamena za zastareli znak pitanja.
<BR>&nbsp;&nbsp;&nbsp;&nbsp;&nbsp;"Molim pristup članku Patricije Luize Vaskez... oh, gospode, pa ja sam zaboravila tačan naziv i vreme. Da li su vam potrebni?"
<BR>&nbsp;&nbsp;&nbsp;&nbsp;&nbsp;Stadoše da sevaju nekakvi složeni crteži, sve dok ih ona nije deaktivirala i zatražila samo govorni jezik. "Želite li da vidite celu listu kratkih radova Patricije Luize Vaskez?" upita glas izvora podataka.
<BR>&nbsp;&nbsp;&nbsp;&nbsp;&nbsp;"Da", reče ona još jednom zagolicana sablasnom prirodom svog čina.
<BR>&nbsp;&nbsp;&nbsp;&nbsp;&nbsp;Pred njenim očima pojavi se listing na latinskom pismu kao na dugačkom listu belog papira. Negde oko sredine liste opazila je ono što je tražila: Teorija n-prostornih Geoda primenjena na njutnovsku fiziku, s posebnim osvrtom na RHo-Simplon linije sveta.
<BR>&nbsp;&nbsp;&nbsp;&nbsp;&nbsp;"To je to", reče ona. "Pokaži."
<BR>&nbsp;&nbsp;&nbsp;&nbsp;&nbsp;Brižljivo je još jednom pročitala članak dobujući prstima po ivici stolice. "Sjajno je", reče ona sumornim glasom, "ali ipogrešno. Možda je to svojevremeno i bilo uticajno delo, no sada joj postade potpuno jasno da je posredi jedan rani i primitivan rad. Molim, ponovo mi prikažite listu."
<BR>&nbsp;&nbsp;&nbsp;&nbsp;&nbsp;Izvor se odazvao, i ona odabra jedan kasnije napisan rad, zahtevajući da joj bude izložen.
<BR>&nbsp;&nbsp;&nbsp;&nbsp;&nbsp;Iskrsnuo je onaj stari i već dobro poznat simbol lopte sa strelicama. "Zabranjeno", reče onaj glas.
<BR>&nbsp;&nbsp;&nbsp;&nbsp;&nbsp;Odabrala je sledeći članak osećajući kako u njoj raste bes. "Zabranjeno."
<BR>&nbsp;&nbsp;&nbsp;&nbsp;&nbsp;I još jedan, pri kraju liste napisan kada joj je bilo - kada će joj biti - šezdeset osam godina.
<BR>&nbsp;&nbsp;&nbsp;&nbsp;&nbsp;"Zabranjeno."
<BR>&nbsp;&nbsp;&nbsp;&nbsp;&nbsp;"Zbog čega su moji radovi zabranjeni?" upitala je ljutito.
<BR>&nbsp;&nbsp;&nbsp;&nbsp;&nbsp;Jedini odgovor beše ona famozna lopta.
<BR>&nbsp;&nbsp;&nbsp;&nbsp;&nbsp;"Zbog čega je ovaj izvor podataka cenzurisan?" Iznenada je obuze osećanje od koga je podiđoše žmarci u vratu - više nije sama u sobi. "Olmi? Svetla pojačajte se." U sobi se namah razdani. Nije bilo nikakvog odgovora.
<BR>&nbsp;&nbsp;&nbsp;&nbsp;&nbsp;Ustala je i polako zaokružila pogledom po prostoriji osećajući napetost duž kičme.
<BR>&nbsp;&nbsp;&nbsp;&nbsp;&nbsp;Najzad je ugledala uljeza koji je lebdeo blizu tavanice. Beše to jedna siva okruglina veličine lopte za bezbol, s licem u sredini. Za trenutak nije ništa drugo mogla učiniti do da otvorenih usta posmatra to ispitivačko lice. Činilo se da je muško, sa sitnim azijatskim očima i prćastim nosem. Teško da se moglo reći da mu je izraz bio preteći; ako išta, bio je veoma radoznao.
<BR>&nbsp;&nbsp;&nbsp;&nbsp;&nbsp;Ustuknula je prema zidu. Lice se nije pomicalo, ali su je one oči uporno sledile.
<BR>&nbsp;&nbsp;&nbsp;&nbsp;&nbsp;"Ko ste vi?" upita ona. Po sobi iskrsnuše njoj posve nerazumljivi simboli. "Ja ne crtam", reče ona. "Molim vas, recite mi šta radite ovde?"
<BR>&nbsp;&nbsp;&nbsp;&nbsp;&nbsp;"Istina je, ne bi trebalo da sam ovde", oglasi se ono lice. Spustilo se na pola metra od nje. Lopta je poprimla boju ružičaste zore. "Pa ipak, ja sam samo ikona. Molim vas, ne uzbuđujte se."
<BR>&nbsp;&nbsp;&nbsp;&nbsp;&nbsp;"Ali ja jesam uzbuđena. Plašite me. Ko ste vi?"
<BR>&nbsp;&nbsp;&nbsp;&nbsp;&nbsp;"Ja sam iz Grada memorije. Jedna bitanga."
<BR>&nbsp;&nbsp;&nbsp;&nbsp;&nbsp;"Ne poznajem vas", reče ona. "Molim vas odlazite."
<BR>&nbsp;&nbsp;&nbsp;&nbsp;&nbsp;"Ne mogu nikako da vam naudim. Možda jedino da vas razdražim. Želim samo da vam postavim nekoliko pitanja."
<BR>&nbsp;&nbsp;&nbsp;&nbsp;&nbsp;Lopta se spustila na pod i raspukla kao kakav vampir u starim filmovima strave i užasa pretvorivši se u muško telo odeveno u poširoku belu košulju i zelene pantalone. Izgledalo je da se prilika zgušnjava. Sada je u njenoj sobi stajao sitan, slabunjav muškarac, nešto mlađi od srednjih godina, s dugačkom crnom kosom i ispošćenim mršavim licem. Patricija se malo primiri i odmače nekoliko centimetara od zida.
<BR>&nbsp;&nbsp;&nbsp;&nbsp;&nbsp;"Dičim se svojim dostignućima", reče ta slika. "Dostupni su mi najbolji zapisi. Zapravo, zaboravljeni zapisi U donjim slojevima Grada memorije vlada takva zbrka. A ono što sam ja otkrio predstavlja delimično prečišćen zapis o jednom sudskom slučaju... Nešto, odista, ozbiljno. Prekršaj bezbednosti saobraćaja. Komadići i delići informacija koji su ukazivali na ovo mesto... Tanane povezanosti, priznajem, ali takve koje pobuđuju zanimanje."
<BR>&nbsp;&nbsp;&nbsp;&nbsp;&nbsp;Prilika joj je izgledala poznata, kao da ju je srela ili videla na nekom drugom mestu. "Šta radite ovde?"
<BR>&nbsp;&nbsp;&nbsp;&nbsp;&nbsp;"Ja sam bitanga, i to prilično opaka, premda to nikada ne biste rekli na prvi pogled. Idem kud mi je volja; i sve dok sam oprezan uspevam da se održim. Već sto i pedeset godina sam nekorporealan, osuđen tobože, na neaktivnu memoriju. Dakako, samo je jedna moja kopija neaktivna. Povremeno mi poveravaju različite poslove. Obično je to borba protiv drugih bitangi. Do sada sam sredio šezdesetak takvih. Smrtonosni šah."
<BR>&nbsp;&nbsp;&nbsp;&nbsp;&nbsp;"Niste mi odgovorili na pitanje." Bila je na ivici plača. Mučilo ju je to što se nije mogla setiti na koga je ova bitanga podseća. "Ostavite me na miru. Ja samo želim da razmišljam."
<BR>&nbsp;&nbsp;&nbsp;&nbsp;&nbsp;"Bitange nikada nisu naročito učtive. Privlačite puno pažnje u Osnom Naderu. Nisam imao blagu predstavu gde se nalazite, sve dok niste malopre upotrebili ovaj izvor podataka. Jedan tragač vas je otkrio - jedan od mojih najboljih tragača. Zasnovan na obrascu miša."
<BR>&nbsp;&nbsp;&nbsp;&nbsp;&nbsp;"Molim vas", povika Patricija iz sveg glasa, "Izbacite ga odavde!"
<BR>&nbsp;&nbsp;&nbsp;&nbsp;&nbsp;"Uzalud vam je", reče bitanga. "Odakle ste?"
<BR>&nbsp;&nbsp;&nbsp;&nbsp;&nbsp;Patricija nije odgovarala. Krenula je postrance prema vratima spavaće sobe.
<BR>&nbsp;&nbsp;&nbsp;&nbsp;&nbsp;"Naloženo mi je da otkrijem odakle dolazite. Plaćeno mi je unapred, kako bi se preduhitrili naši davnašnji neprijatelji. Neću otići odavde dok mi ne kažete."
<BR>&nbsp;&nbsp;&nbsp;&nbsp;&nbsp;"Ko vas je unajmio?" povika ona sada odista uplašena.
<BR>&nbsp;&nbsp;&nbsp;&nbsp;&nbsp;"Da vidimo... Govorite engleski iz dvadesetog veka - američki zapravo. To je iznenađujuće. Samo krajnje konzervativni amerofili mogu naučiti taj jezik ovako kako ga vi govorite. Ali zbog čega bi se bilo ko zanimao za jednog amerofila?" Prilika ju je sledila u spavaću sobu. "Ne plaćaju me za nagađanja. Recite mi."
<BR>&nbsp;&nbsp;&nbsp;&nbsp;&nbsp;Patricija potrča ka glavnim vratima i naredi im da se otvore. Nisu je poslušala. Povratila je dah i okrenula se prema ovoj prilici odlučivši naprečac da ne izgubi kontrolu nad sobom. "Šta... šta dobijam zauzvrat?" upita ona. "Ako vam kažem?"
<BR>&nbsp;&nbsp;&nbsp;&nbsp;&nbsp;"Možda bismo mogli da se nagodimo."
<BR>&nbsp;&nbsp;&nbsp;&nbsp;&nbsp;"Dopustite mi onda da sednem."
<BR>&nbsp;&nbsp;&nbsp;&nbsp;&nbsp;"Oh, ne pada mi na pamet da vas sprečim u tome. Ja, znate, nisam okrutan."
<BR>&nbsp;&nbsp;&nbsp;&nbsp;&nbsp;"Vi ste duh", reče ona odlučno.
<BR>&nbsp;&nbsp;&nbsp;&nbsp;&nbsp;"Više no većina duhova koje ste upoznali", objasni prilika.
<BR>&nbsp;&nbsp;&nbsp;&nbsp;&nbsp;"Kako vam je ime?"
<BR>&nbsp;&nbsp;&nbsp;&nbsp;&nbsp;"Sada ga više nemam. Trag, ali bez imena. A vaše?"
<BR>&nbsp;&nbsp;&nbsp;&nbsp;&nbsp;"Patricija."
<BR>&nbsp;&nbsp;&nbsp;&nbsp;&nbsp;"Nije uobičajeno."
<BR>&nbsp;&nbsp;&nbsp;&nbsp;&nbsp;Odjednom joj dođe u sećanje lice ove bitange. Isto tako nenadno odbacila je tu ideju; bila je smešna. "Ja sam stvarno Amerikanka", reče ona.
<BR>&nbsp;&nbsp;&nbsp;&nbsp;&nbsp;"S kojim procentom? Većina je srećna ukoliko može da poseduje tri ili četiri procenta, premda je u tom pogledu tako nešto zasigurno lažno predstavljanje..."
<BR>&nbsp;&nbsp;&nbsp;&nbsp;&nbsp;"Sto procenata. Rođena sam u Sjedinjenim Američkim Državama u Kaliforniji, u Santa Barbari."
<BR>&nbsp;&nbsp;&nbsp;&nbsp;&nbsp;Prilika se ponovo zaklatila. "Nemam mnogo vremena Patricija Luiza Vaskez. Ono što govorite po sebi nema nikakvog smisla, ali izgleda da vi verujete u to. Kako ste uspeli da odrastete tako nezbrkani i elementarni?"
<BR>&nbsp;&nbsp;&nbsp;&nbsp;&nbsp;"Tamo odakle dolazim, i u vremenu iz koga dolazim", ponovo je duboko udahnula vazduh da bi se smirila, "to je gotovo sav izbor koji postoji." Naherila je glavu na stranu. "Ja vas poznajem", reče ona. "Izgledate kao Edgar Alan Po."
<BR>&nbsp;&nbsp;&nbsp;&nbsp;&nbsp;Bitangi se ote usklik iznenadenja. "Čudno da ste prepoznali to. Odista čudno. Jeste li poznavali Poa?"
<BR>&nbsp;&nbsp;&nbsp;&nbsp;&nbsp;"Naravno da nisam", reče Patricija, osećajući ispod straha sasvim neumesno peckanje nekakvog zadovoljstva. "Čitala sam ga. On je mrtav."
<BR>&nbsp;&nbsp;&nbsp;&nbsp;&nbsp;"On je mentor koga sam odabrao. Kakav um!" Bitanga se okruži crtežima zagrobnih prilika, živih sahranjenih, brodova u vrtlozima i arktičkih pustinja, koji su se brzo izmenjivali. "Patricija Luiza Vaskez prepoznaje Poa. Tvrdi da je Amerikanka iz dvadeset prvog veka. Očaravajuće."
<BR>&nbsp;&nbsp;&nbsp;&nbsp;&nbsp;"Uskoro moram da krenem. Pitajte me ono što ste hteli da saznate, a onda ću ja vas još nešto da priupitam."
<BR>&nbsp;&nbsp;&nbsp;&nbsp;&nbsp;"Šta nameravaju da učine sa nama?"
<BR>&nbsp;&nbsp;&nbsp;&nbsp;&nbsp;"Sa nama? Zar postoje i drugi?"
<BR>&nbsp;&nbsp;&nbsp;&nbsp;&nbsp;"Još njih četvoro. Šta nameravaju sa nama?"
<BR>&nbsp;&nbsp;&nbsp;&nbsp;&nbsp;"Zaista ne znam. Pokušaću da otkrijem. A sada moje poslednje pitanje za ovu posetu. Zbog čega ste im toliko važni?"
<BR>&nbsp;&nbsp;&nbsp;&nbsp;&nbsp;"Zbog onoga što sam upravo rekla." Na njeno iznenađenje sav strah je iščileo. Bilo da je u pitanju bitanga, duh ili nešto treće, izgleda da je ova spodoba bila spremna da sarađuje, a ona nije videla razlog zbog koga bi bila budalasto odana svojim kidnaperima.
<BR>&nbsp;&nbsp;&nbsp;&nbsp;&nbsp;"Mislim da bismo mogli pomoći jedno drugom. Jeste li znali da je vaš izvor podataka blokiran? Oni vas drže ovde i selektivno smanjuju širinu pristupa informacijama. Ako im kažete da sam bio ovde, možda neću moći da se vratim, te neću biti u stanju da odgovorim na vaša pitanja. Razmislite o tome. Do sledećeg puta", reče bitanga i nestade. Apartman najednom povrati svoj glas.
<BR>&nbsp;&nbsp;&nbsp;&nbsp;&nbsp;"Ser Vaskez, jeste li dobro? Bio je prekid..."
<BR>&nbsp;&nbsp;&nbsp;&nbsp;&nbsp;"Mislite da ne znam?" reče Patricija.
<BR>&nbsp;&nbsp;&nbsp;&nbsp;&nbsp;"Da li biste mogli da opišete nedaću?"
<BR>&nbsp;&nbsp;&nbsp;&nbsp;&nbsp;Za časak je gricnula zglob na prstu, a potom odmahnula glavom. "Ne", reče ona. "Nije bilo ozbiljnih problema." Ona prilika ju je uplašila - ali joj je i spomenula niz zanimljivih stvari. Sumnjala je da je ovo što se desilo bila provera ili eksperiment. Moglo bi se ispostaviti da je bitanga koristan izvor informacija... "Mora biti da je došlo do kratkog spoja, ili nešto slično tome u vašim uređajima, znate."
<BR>&nbsp;&nbsp;&nbsp;&nbsp;&nbsp;Nekoliko sekundi soba nije ništa odgovorila. "Popravke će biti obavljene ukoliko bude neophodno. Da li vam je nešto potrebno?"
<BR>&nbsp;&nbsp;&nbsp;&nbsp;&nbsp;"Ne, ne, hvala vam", reče Patricija. Pogledala je namrgođeno prema ucrtavaču i ponovo gricnula zglob prsta.
</TD></TR></TABLE>
<P class="next">
<A HREF=p50.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
