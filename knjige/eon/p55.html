<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>54.
<P>&nbsp;&nbsp;&nbsp;&nbsp;&nbsp;"Onda da svedemo zaključke", reče Lenijer. Ponovo su se okupili u Patricijinim odajama da čuju njenu priču o bitangi i da se dogovore o zajedničkom ponašanju. "Mi smo gosti, ali ne u pravom smislu te reči. Zaštićeni smo, što znači da naš položaj ima određenih sličnosti sa položajem zatočenika."
<BR>&nbsp;&nbsp;&nbsp;&nbsp;&nbsp;"Naši izvori podataka su cenzurisani", reče Ferlijeva.
<BR>&nbsp;&nbsp;&nbsp;&nbsp;&nbsp;"Ne možemo da se vratimo na Kamen", reče Hajneman.
<BR>&nbsp;&nbsp;&nbsp;&nbsp;&nbsp;"I - ako je ono što je Patricija saznala istina - uskoro ćemo postati slavni", reče Karolsonova.
<BR>&nbsp;&nbsp;&nbsp;&nbsp;&nbsp;"Da li je ta bitanga rekla je li iko očekivao da se Kamen vrati Zemlji?" upita Lenijer.
<BR>&nbsp;&nbsp;&nbsp;&nbsp;&nbsp;"Ne", reče Patricija. "Ali mislim da nije. Ako se ne varam, oni su mislili da će Kamen naprosto produžiti kroz svemir. Računali su da je odviše malen da bi bio primećen i da nigde određeno neće završiti putovanje - zbog trzaja do koga je došlo prilikom stvaranja hodnika."
<BR>&nbsp;&nbsp;&nbsp;&nbsp;&nbsp;"I kakav je naš položaj u svemu ovom?" upita Lenijer "Lari? Leonora?"
<BR>&nbsp;&nbsp;&nbsp;&nbsp;&nbsp;"Kakvog značaja ima pitanje šta mi želimo? Šta mi možemo učiniti?" upita Hajneman šireći ruke.
<BR>&nbsp;&nbsp;&nbsp;&nbsp;&nbsp;"Razmisli, Lari", reče Karolsonova spustivši ruku na njegovo koleno. "Mi smo slavni. Ne mogu tek tako da prenebregnu naše želje."
<BR>&nbsp;&nbsp;&nbsp;&nbsp;&nbsp;"Oh, ne!" reče Hajneman. "Mogu jednostavno da nam isperu mozgove. Oni više nisu ljudska bića, barem to nisu neki među njima!"
<BR>&nbsp;&nbsp;&nbsp;&nbsp;&nbsp;"Oni jesu ljudska bića", reče Patricija. "To što mogu da biraju oblik u kome će živeti, ili koje će talente i sposobnosti posedovati, ne znači da više nisu naši potomci."
<BR>&nbsp;&nbsp;&nbsp;&nbsp;&nbsp;"Gospode", reče Hajneman, vrteći glavom. "To je izvan domašaja moje svesti."
<BR>&nbsp;&nbsp;&nbsp;&nbsp;&nbsp;"Ne, nije", bodrila ga je Karolsonova. "Ako ja mogu da izađem s tim na kraj, možeš i ti." Uštinula mu je koleno.
<BR>&nbsp;&nbsp;&nbsp;&nbsp;&nbsp;"Ako nastupimo jedinstveno, možda ćemo iznuditi dodatne ustupke", reče Lenijer. "Ako smo slavni, ili barem kurioziteti, mogli bismo možda uticati na odnos prema nama i - ne na ovako slučajan način, na odnos prema našima na Kamenu."
<BR>&nbsp;&nbsp;&nbsp;&nbsp;&nbsp;"Šta ćemo, dakle, zahtevati?" upita Karolsonova.
<BR>&nbsp;&nbsp;&nbsp;&nbsp;&nbsp;"Kao prvo, tražićemo da naše izvore podataka oslobode cenzure", predloži Patricija.
<BR>&nbsp;&nbsp;&nbsp;&nbsp;&nbsp;"Ja svoj nisam ni koristio", reče Hajneman.
<BR>&nbsp;&nbsp;&nbsp;&nbsp;&nbsp;"Sve ćemo pokušati da dobijemo dozvolu za uspostavljanje veze s Kamenom." Lenijer se obazre po sobi. "Jesmo li svi saglasni u tome?"
<BR>&nbsp;&nbsp;&nbsp;&nbsp;&nbsp;Bili su.
<BR>&nbsp;&nbsp;&nbsp;&nbsp;&nbsp;"Zahtevaćemo da putujemo u grupi; nikada ne bi trebalo da se razdvajamo", nastavio je on. "Ako pokušaju protestovaćemo..."
<BR>&nbsp;&nbsp;&nbsp;&nbsp;&nbsp;"Štrajk glađu?" upita Ferlijeva.
<BR>&nbsp;&nbsp;&nbsp;&nbsp;&nbsp;"Šta god bude delotvorno. Jasno mi je da naši domaćini nisu ljudožderi i malo je verovatno da će rđavo postupati s nama. Možda ćemo biti malo ošamućeni, podvrgnuti svim vrstama šoka budućnosti, ali... Možemo da izađemo na kraj s tim. Svi smo preživeli golgotu na Kamenu, pa zašto onda ne bismo preživeli i ovo? Je li tako?"
<BR>&nbsp;&nbsp;&nbsp;&nbsp;&nbsp;"Tako je", reče Ferlijeva, posmatrajući Lenijera s izrazom u kome je bilo nešto više od poštovanja autoriteta. Patricija hitro pređe pogledom između njih da bi joj se na licu pojavilo ono što je Lenijer tumačio kao njen oštro-veseo izgled - osmeh sa tragom gorčine, propraćen prodornim pogledom.
<BR>&nbsp;&nbsp;&nbsp;&nbsp;&nbsp;Karolsonova ih je sve troje netremično i ispitivački posmatrala.
<BR>&nbsp;&nbsp;&nbsp;&nbsp;&nbsp;"Olmi je u salonu", reče Patricija. "Sa njim je i Ram Kikura. Rekla sam mu da pričeka dok ne završimo - ali oni žele da razgovaraju sa nama."
<BR>&nbsp;&nbsp;&nbsp;&nbsp;&nbsp;"Pa jesmo li jedinstveni?" upita Lenijer.
<BR>&nbsp;&nbsp;&nbsp;&nbsp;&nbsp;"Naravno", reče Hajneman tihim glasom.
<BR>&nbsp;&nbsp;&nbsp;&nbsp;&nbsp;Olmi i Ram Kikura uđoše u Patricijine odaje i sedoše u središte grupe skrstivši noge. Ram Kikura se radosno smešila; Lenijeru je ona izgledala tek nešto starija od Patricije iako je sigurno bila mnogo starija.
<BR>&nbsp;&nbsp;&nbsp;&nbsp;&nbsp;Lenijer iznese njihove zahteve. Na njegovo iznenađenje, Olmi je pristao gotovo na sve, isključujući jedino uspostavljanje veze sa Čičkom. "To u ovom času ne mogu da vam obezbedim. Možda kasnije. Možemo vam dopustiti necenzurisan pristup podacima, ali to će zahtevati izvesno obrazovanje", reče on. "Potpun pristup podacima veoma je složen i predstavlja veliku odgovornost. Postoji mogućnost zloupotrebe. Da li biste za početak prihvatili pomoć jednog pedagoga? Ram Kikura može da ovlasti jednog duha - delimičnu ličnost utemeljenu na njenoj vlastitoj. Taj pedagog bi umesto vas vršio pretrage i izdavao naredbe. Naši mlađi građani ih neprekidno koriste."
<BR>&nbsp;&nbsp;&nbsp;&nbsp;&nbsp;"To će nam dati priliku da sve istražujemo?" upita Patricija.
<BR>&nbsp;&nbsp;&nbsp;&nbsp;&nbsp;"Izneli ste veoma težak zahtev", reče Ram Kikura.
<BR>&nbsp;&nbsp;&nbsp;&nbsp;&nbsp;"Nijedan građanin nema pravo pristupa svemu u Gradu memorije. Postoji puno toga što može biti opasno za neobučene..."
<BR>&nbsp;&nbsp;&nbsp;&nbsp;&nbsp;"Kao na primer?" upita Hajneman.
<BR>&nbsp;&nbsp;&nbsp;&nbsp;&nbsp;"Programi koji menjaju ličnost ili mešaju različite ličnosti. Pojačanje psihe. Različite fikcije visokog nivoa i teorijski programi. Kasnije ćete možda poželeti da istražite i spomenuto ali za sada će vas pedagog zaštititi od nepromišljenog... recimo, preopterećivanja vaše glave."
<BR>&nbsp;&nbsp;&nbsp;&nbsp;&nbsp;"Ili pražnjenja", reče Karolsonova.
<BR>&nbsp;&nbsp;&nbsp;&nbsp;&nbsp;"Hoćemo li i dalje biti održavani u čistom stanju?" upita Patricija.
<BR>&nbsp;&nbsp;&nbsp;&nbsp;&nbsp;"Do određenog stepena", priznade Olmi. "Ali testovi su već izvedeni..."
<BR>&nbsp;&nbsp;&nbsp;&nbsp;&nbsp;"Jesu li?" trže se Hajneman iznenađeno.
<BR>&nbsp;&nbsp;&nbsp;&nbsp;&nbsp;"Da. Dok ste spavali."
<BR>&nbsp;&nbsp;&nbsp;&nbsp;&nbsp;"Mislim da je bio red da nas upozorite na ono što se događalo", reče Lenijer mršteći se.
<BR>&nbsp;&nbsp;&nbsp;&nbsp;&nbsp;"Bili ste upozoreni. Vaše persone spavanja upravljale su našim istraživanjem i mi nismo ništa učinili osim onoga što su one odobrile."
<BR>&nbsp;&nbsp;&nbsp;&nbsp;&nbsp;"Isuse", reče Karolsonova. "Šta su do đavola te persone spavanja?"
<BR>&nbsp;&nbsp;&nbsp;&nbsp;&nbsp;Ram Kikura podiže ruke. "Možda vam je sada jasno zbog čega vaš zakonski status odgovara dečijem ili, u najboljem slučaju, adolescentskom. Naprosto ste nepripremljeni da budete izloženi svemu što vam Osni grad može ponuditi. Molim vas da se ne osetite uvređeni. Ja sam ovde da vam pomognem kad god je to moguće - a ne da vas sputavam ili osujećujem. Ovde sam, takođe, da vas zaštitim i učiniću to - bez obzira na primedbe koje ćete možda imati."
<BR>&nbsp;&nbsp;&nbsp;&nbsp;&nbsp;"Da li je to posao zastupnika?" upita Hajneman. "Hoću da kažem, da li su zastupnici pravnici ili, pak, nešto drugo"
<BR>&nbsp;&nbsp;&nbsp;&nbsp;&nbsp;"Zastupnik je i vodič i predstavnik pred zakonom", reče Ram Kikura. "Mi dajemo savete u pogledu smera akcije, na osnovu istraživanja koja naši ovlašćeni duhovi sprovode u Gradu memorije i na drugim mestima. Imamo mnoga preimućstva - pristup privatnim kolekcijama memorije, na primer. Iako ne možemo da objavljujemo sadržinu tih kolekcija imamo prava da dejstvujemo na osnovu onoga što smo iz njih saznali - bez ikakvih ograničenja. Neki zastupnici - među koje spadam i ja - nude ono što se u vaše vreme možda nazivalo psihološko savetovalište."
<BR>&nbsp;&nbsp;&nbsp;&nbsp;&nbsp;"U suštini", reče Olmi, "Ser Ram Kikura vam obezbeđuje još jedan nivo zaštite - protiv zloupotrebe od strane viših vlasti. Imate li još kakvih pitanja?"
<BR>&nbsp;&nbsp;&nbsp;&nbsp;&nbsp;"Da", reče Karolsonova pogledavši Lenijera. On klimnu glavom i ona nastavi. "Šta će se dogoditi sa našim ljudima na Kamenu - u Čičku?"
<BR>&nbsp;&nbsp;&nbsp;&nbsp;&nbsp;"To još ne znamo", reče Olmi. "Odluka o tome još nije doneta."
<BR>&nbsp;&nbsp;&nbsp;&nbsp;&nbsp;"Da li će se sa njima postupati na ispravan način?" upita Ferlijeva. "Sa Amerikancima i ostalima?"
<BR>&nbsp;&nbsp;&nbsp;&nbsp;&nbsp;"Mogu jemčiti da im neće biti učinjeno ništa nažao", reče Olmi.
<BR>&nbsp;&nbsp;&nbsp;&nbsp;&nbsp;"Imate li bilo kakvu predstavu, o tome kada ćemo moći da uspostavimo vezu sa njima?" upita Lenijer.
<BR>&nbsp;&nbsp;&nbsp;&nbsp;&nbsp;Olmi je sastavio kažiprste ne rekavši ni reč.
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Kao što sam rekao o tom pitanju ništa nije odlučeno. Stoga ne može ni biti neposrednog odgovora."
<BR>&nbsp;&nbsp;&nbsp;&nbsp;&nbsp;"Voleli bismo da saznamo čim vi saznate", reče Lenijer.
<BR>&nbsp;&nbsp;&nbsp;&nbsp;&nbsp;"I hoćete", uveravao ga je Olmi. "Bili ste zaštićeni i izolovani. To će se unekoliko promeniti sada kada vaše prisustvo više nije tajna. Pretpostavljam da ste u stanju da sebi predstavite vašu moguću popularnost. Biće svetkovina i putovanja. Pažnja kojom ćete biti okruženi verovatno će vas poprilično izmoriti."
<BR>&nbsp;&nbsp;&nbsp;&nbsp;&nbsp;"Uveren sam u to", reče Lenijer podozrivo. "A sada Ser Olmi, ovako u krugu nas sedmoro ovde ukoliko ste vi jedna ličnost, kao što izgleda da jeste, i pod uslovom da niko ne viri preko vašeg ramena koji je vaš ulog u svemu ovome sa nama?"
<BR>&nbsp;&nbsp;&nbsp;&nbsp;&nbsp;"Gospodine Lenijer", reče Olmi, "svesni ste isto koliko i ja da sada nije vreme kada možemo da budemo savršeno iskreni. Ma koliko to ispalo uvredljivo, moram vam reći da vi naprosto ne razumete stvari, i ako bih ja pokušao da vam ih objasnim, samo bih vas zbunio. Ja ću vam ih objasniti, na kraju, ali vi najpre morate da iskusite naš grad, našu kulturu. Budući da ste od sada slobodni da koristite izvore podataka..."
<BR>&nbsp;&nbsp;&nbsp;&nbsp;&nbsp;"Srazmerno slobodni", reče Lenijer.
<BR>&nbsp;&nbsp;&nbsp;&nbsp;&nbsp;"Da, slobodni sa zaštitom... Možda ćete poželeti da provedete sledećih dvadeset i četiri časa 'osvežavajući svoje znanje' ako je to pravi izraz."
<BR>&nbsp;&nbsp;&nbsp;&nbsp;&nbsp;"Da li smo suočeni još sa nekim ograničenjima?"
<BR>&nbsp;&nbsp;&nbsp;&nbsp;&nbsp;"Da", reče reče Olmi. "Ne možete da napuštate ovo stambeno područje; ne sve dok se ne sačini vaš program boravka i Neksus ne organizuje vaš... nazovimo to debi. A pre no što se to dogodi, predlažemo vam da se bolje obavestite o Osnom gradu i saznate barem najosnovnije o načinima našeg života."
<BR>&nbsp;&nbsp;&nbsp;&nbsp;&nbsp;Prešao je pogledom od lica do lica, očekujući uzdignutih veđa još koje pitanje, ali ni jedno ne usledi. Sklopivši ruke iza potiljka, Linijer se nasloni na kauč.
<BR>&nbsp;&nbsp;&nbsp;&nbsp;&nbsp;Ram Kikura je sa mesta na kome je stajala programirala ucrtavače. "Sada imate pedagoga utemeljenog na mojoj ličnosti", reče ona. "Možete koristiti izvore podataka iz svih vaših apartmana, a pedagog će vam pomagati. Bilo bi najbolje da počnemo sa opisom grada i Puta... Jeste li saglasni?"
<BR>&nbsp;&nbsp;&nbsp;&nbsp;&nbsp;Sedmoro je ćutke posmatralo kako se Osni grad u hipnotičkim pojedinostima projektuje pred njima. Stvoren je utisak kao da se približavaju gradu sa severa, jureći uzduž i veoma blizu singularnosti - toka - i prolazeći kroz više tamnih štitova.
<BR>&nbsp;&nbsp;&nbsp;&nbsp;&nbsp;Njihova tačka gledanja promenila se zatim veoma blizu zidu Puta sve dok im se nije učinilo da lebde na nekoliko stotina metara iznad saobraćajnih traka. Hajneman se trže kad je ugledao cilindre nalik na tankove, koji su jurili krećući se duž mnogostrukih traka ispod njih; svaki cilindar beše opremljen krugom blistavih reflektora, uperenih napred, a sa tri naporedne svetleće trake duž bokova. U daljini, jedna pristanišna kapija, široka četiri kilometra, prihvatala je na hiljade takvih cilindara koji su dolazili iz svih pravaca. (Jedan vizuelni dodatak nakratko im je pokazao unutrašnjost ovog terminala - lavirint manevrišućih ravni na više nivoa, gde su cilindri bili ponovo uvođeni u saobraćajni tok, sprovođeni u garaže radi istovara i utovara, a njihov sadržaj prenošen u raznovrsne kontejnere, da bi nastavio put kroz kapiju. Sama kapija bila je znatno šira od one kroz koju su oni prošli - stepenasta rupa, široka najmanje dva kilometra, koja je podsećala na otvorenu rudničku jamu ali mnogo pravilnijeg oblika i krcatija mašinerijom.)
<BR>&nbsp;&nbsp;&nbsp;&nbsp;&nbsp;Osni grad je izgledao strahotno, gledan iz bilo kog ugla, ali posmatran s tačke blizu površine Puta, delovao je zapanjujuće. Ucrtavač je istakao najsevernije delove grada i objasnio njihove funkcije, a zatim se njihova tačka gledanja premestila ka jugu.
<BR>&nbsp;&nbsp;&nbsp;&nbsp;&nbsp;Najudaljeniji južni produžetak grada bio je jedan široki malteški krst razapet između dve kocke postavljene jedna iza druge na toku. Središte toga krsta primalo je tok koji se zatim širio kroz one kocke. Ovde se nalazila mašinerija koja je snabdevala energijom, pokretala i vodila grad duž singularnosti. Isti onaj efekt koji je mogao da pokreće grad duž toka i potiskuje cevobob, obezbeđivao je, takođe, najveći deo gradske energije. Generatori unutar kocki okretali su se uz pomoć turbina čija su 'sečiva' presecala singularnost i bila podvrgnuta prostornoj transformaciji.
<BR>&nbsp;&nbsp;&nbsp;&nbsp;&nbsp;(Gde je krajnji izvor te energije? pitala se Patricija. Da li je to pitanje uopšte imalo smisla?)
<BR>&nbsp;&nbsp;&nbsp;&nbsp;&nbsp;Iza te dve kocke nalazio se odbojnik u obliku vinske čaše; širi kraj mu je bio pljoštimice priljubljen uz prvi cilindar, koji se obrtao - Osni Nader, u kome su bile smeštene njihove odaje. Osni Nader bio je najstariji deo grada. Posle konačnog preseljenja ortodoksnih Naderita iz Čička, svi oni su naseljeni u Osni Nader, koji je tako postao svojevrstan naderitski geto.
<BR>&nbsp;&nbsp;&nbsp;&nbsp;&nbsp;U to vreme, ekspanzivna populacija neomorfa preselila se na sever, u Središnji grad i ostale rotirajuće cilindre, koji su bili noviji i stoga poželjniji u i smislu opipljivog imetka. Osni Nader je rotirao proizvodeći centrifugalnu silu, koja je na spoljašnjim delovima bila otprilike jednaka sili u Putu. Njegovu populaciju i dalje su činili pretežno ortodoksni Naderiti koji su, to se podrazumevalo i bez izričitog objašnjenja, bili gotovo u potpunosti homorfni.
<BR>&nbsp;&nbsp;&nbsp;&nbsp;&nbsp;Iza Osnog Nadera nalazio se Središnji grad. Geometrija arhitekture Središnjeg grada bila je sama po sebi zaprepašćujuća. Lenijerovu radoznalost pobudila je grafička nepravilnost oblika koji je započinjao kockom. Svaka strana kocke podupirala je nisku piramidu, s tim što su 'stepenice' rotirale, vodeći računa jedne o drugima i tvoreći poluspiralu. Ukupan oblik mogao se uklopiti u jednu sferu prečnika oko deset kilometara, i veoma je podsećao na Vavilonsku kulu onakvu kakvu bi je video M. C. Ešer, umetnik iz dvadesetog veka, pod uslovom da je sarađivao s arhitektom Paolom Solerijem. U svakom pogledu, Središnji grad je predstavljao najupečatljiviji deo Osnog grada. Motiv 'uvrnutih piramida' izgleda da je bio univerzalan; tog oblika su bila i pristaništa kapija.
<BR>&nbsp;&nbsp;&nbsp;&nbsp;&nbsp;Iza Središnjeg grada sledio je Osni Euklid, koji je pružao utočište mešovitoj populaciji neomorfa i homorfa, sa simpatijama kako za Gešele tako i za Naderite. Osni Toro i Osni Euklid obrtali su se u suprotnim pravcima, da bi neutralisali rotaciju Osnog Nadera, koji je bio nešto veći od svakog od njih.
<BR>&nbsp;&nbsp;&nbsp;&nbsp;&nbsp;Projektovana tačka gledanja vratila se do onog malteškog krsta na južnom kraju grada. U središtu krsta zatekli su se u pristanišnom ambijentu, imajući priliku da posmatraju opremanje znatno složenije verzije njihovog razorenog cevoboba. Letelica, koja je nosila naziv tokobrod, bila je dugačka oko stotinu metara i uobličena kao okarina, stisnuta u centru. Dva segmenta ovog vretena bila su gotovo bez ikakvih pojedinosti, osim što je jedan bio sivocrn, a drugi plavoljubičast.
<BR>&nbsp;&nbsp;&nbsp;&nbsp;&nbsp;Činjenice i brojke pratile su ovaj prikaz. Tokobrod - jedan iz flote koja je brojala više od stotinu takvih - mogao je putovati brzinom od pet hiljada kilometara u sekundi. Mogao se izdvojiti iz toka da bi propustio ostali saobraćaj - iako je Hajneman priznao u sebi da ne shvata kako je to moguće izvesti, budući da je tok prolazio tačno kroz središte broda - takođe je mogao lansirati manje letelice za akcije sletanja i izviđanja.
<BR>&nbsp;&nbsp;&nbsp;&nbsp;&nbsp;U blizini površine Puta, onaj ogromni disk, koji su videli kada su se približavali gradu, obezbeđivao je transport tovara i putnika na kraćim putovanjima. Ucrtani obilazak završio se sa zlatno-srebrnom prstenastom sferom, koja se obrtala pred njihovim očima.
<BR>&nbsp;&nbsp;&nbsp;&nbsp;&nbsp;"Ser Olmi", reče Lenijer.
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;"Jesmo li mi gosti ili zatočenici?"
<BR>&nbsp;&nbsp;&nbsp;&nbsp;&nbsp;"Ni jedno ni drugo, zapravo", reče Olmi. "Zavisi od toga koga to pitate - i u kojoj meri vam pošteno odgovaraju - vi ste preimućstva ili obaveze. Molim vas zapamtite to. Imamo tri planirana prijema" reče on. "Jedan pred Heksmanom Neksusom, drugi na Timblu, Frantovoj zavičajnoj planeti, gde ćete možda imati priliku da se sretnete sa predsednikom i treći na tački 3 x 10<SUP>9</SUP> gde treba da se otvori nova kapija."
<BR>&nbsp;&nbsp;&nbsp;&nbsp;&nbsp;Lenijer polako ustade i pritisnu greben svog nosa. "U redu", reče on. "Postali smo javni i sada nas koristite u propagandne svrhe. Biće nam potrebne godine da se ovde usavršimo - možda nam to nikada neće poći za rukom, budući da nemamo implante. No, barem ste nam pokazali više nego do sada. Više nismo nevini primerci homo sapiensa od pre Smrti." Zastao je ne znajući ni sam šta je naumio. "Ali..."
<BR>&nbsp;&nbsp;&nbsp;&nbsp;&nbsp;"Nikada nećete biti potpuno srećni i zadovoljni mojim objašnjenjima", prekide ga Olmi. "Osećate - ma koliko mnogo da vam kažemo - da postoji podtekst koji ne možete shvatiti. I u pravu ste. Primetićete da nikada neću tražiti da mi verujete. To bi bilo više od onoga što razborito mogu očekivati. Ali ako ništa drugo, do sada bi trebalo da bude očigledno kako neizmerno mnogo pomažemo jedni drugima. Vi želite da uspostavite vezu sa svojim drugovima - a Neksus se mora uhvatiti ukoštac s vašim prisustvom i svim onim što ono podrazumeva. U nekoliko narednih dana saznaćete više o Putu i o našoj misiji ovde - čak više nego što stubovi sa podacima mogu da vam kažu. Ja ću vas pratiti, a zajedno sa Suli Ram Kikurom učiniću sve u granicama svojih mogućnosti da se zauzmem za vaš slučaj - pre svega zato što je to pravedno, a potom i zato što verujem da će od onog što je najbolje za vas i Neksus imati koristi."
<BR>&nbsp;&nbsp;&nbsp;&nbsp;&nbsp;Lenijer pogleda ostalih četvoro. Pogled mu se zadržao na Ferlijevoj, a zatim i na Patriciji. Ferlijeva se ohrabrujuće osmehivala. Patricijin izraz lica beše manje jasan.
<BR>&nbsp;&nbsp;&nbsp;&nbsp;&nbsp;"Možete računati na našu saradnju, u razumnim granicama, još sedam dana", reče Lenijer. "Ako mi ne bude jasno da su nam interesi zajednički i ako nam ne bude dozvoljeno da stupimo u vezu sa Čičkom, saradnja se obustavlja. Ne znam u kojoj meri ovo za vas predstavlja pretnju", reče on uzimajući vazduh. "Koliko za sada znam, vi ste u stanju da kompjuterskim putem stvorite naše slike i prilike i da ih naterate da čine što vam je volja, pa čak i da izradite posve slične androide. Ali ovo što sam vam rekao jeste naš stav."
<BR>&nbsp;&nbsp;&nbsp;&nbsp;&nbsp;"Slažem se", reče Olmi. "Sedam dana."
<BR>&nbsp;&nbsp;&nbsp;&nbsp;&nbsp;Olmi i Ram Kikura ih napustiše. Hajneman je lagano zanjihao glavu napred-nazad, a onda pogledao Lenijera. "Pa?"
<BR>&nbsp;&nbsp;&nbsp;&nbsp;&nbsp;"Daćemo se na proučavanje", reče Lenijer. "I čekaćemo našu priliku."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Hofmanova je stajala ispred malog ogledala u svom 'kartonskom salonu', kako je nazivala ovu sobu u ženskom bungalovu. Zaključila je da ne izgleda preterano rđavo. Nešto bolje je spavala poslednjih nekoliko dana.
<BR>&nbsp;&nbsp;&nbsp;&nbsp;&nbsp;Broj samoubistava se smanjivao; njeni ljudi - Hofmanova je uvek na taj način razmišljala o svima njima, vojnicima i civilima - prihvatili su, činilo se, svoju sudbinu tako da su već pravili planove da se ponovo opreme šatl i neki od ruskih transportera i izvidi mogućnost putovanja na Mesec. Nekolicina se čak zanosila ekspedicijom na Zemlju - Gerhard i Rimskaja su predvodili tu grupu.
<BR>&nbsp;&nbsp;&nbsp;&nbsp;&nbsp;Rimskaja se upadljivo brzo oporavio od 'propadanja' kako je on to sam nazvao. Bio je strahovito pometen i konačno je zatražio - pomalo paradoksalno - da ljudi prestanu da pokazuju razumevanje za njega. "Budite grubi sa mnom onako kako bih ja bio sa vama", zahtevao je.
<BR>&nbsp;&nbsp;&nbsp;&nbsp;&nbsp;Hofmanova ga je smesta zadužila za logistiku, jednu oblast kojom će on, bila je uverena u to, umeti valjano da rukovodi. Uvek treba postaviti čvrstog (ali veoma pametnog) kučkinog sina ispred ormana sa hranom i zalihama. On će dobro koordinirati saradnju sa Rusima i skinuće to breme sa njenih pleća. U slobodno vreme - ono koje mu preostane - moći će da razrađuje sa Gerhardom zajedničke planove vezane za Zemlju. Hofmanova je posedovala jedinstven način čvrstog upravljanja ljudima. Činilo se da Rimskaja cveta pod novim i obimnim bremenom rada.
<BR>&nbsp;&nbsp;&nbsp;&nbsp;&nbsp;Njena jedina velika briga, u ovom času, bila je sudbina ekspedicije sa cevobobom.
<BR>&nbsp;&nbsp;&nbsp;&nbsp;&nbsp;S povratkom Mirskog i nestankom ona tri politička oficira, Rusi su postajali sve više raspoloženi za saradnju. Javio se problem oskudice žena - zabeležena su dva silovanja i nekoliko pokušaja, ali je toga, zapravo, bilo manje no što je očekivala. Mnogi vojnici - NATO-a i ruski - poklonili su ženama oružja manjeg kalibra. Još nisu morale da ga upotrebe.
<BR>&nbsp;&nbsp;&nbsp;&nbsp;&nbsp;Kroz jedan sat Hofmanova je imala zakazan sastanak sa Mirskim u četvrtoj komori. To je trebalo da bude njihov drugi susret posle njegovog povratka, a dnevni red rasprave beše dugačak premda nije bio opterećen kritičnim pitanjima.
<BR>&nbsp;&nbsp;&nbsp;&nbsp;&nbsp;Ukrcala se sa Beril Valas i dva marinca u nulti voz kojim su se prevezli iz prve komore u četvrtu, a zatim su se kamionom prebacili u NATO-ov kompleks. Ruski kompleks podelio se na tri celine za vreme odsustva Mirskog. Sada je zauzimao dugačak priobalni pojas i dva ostrva. Od panjeva i direka sastavljena su dva velika splava, dok su brodovi građeni polako i mukotrpno. Još nije bilo postrojenja za proizvodnju drvene građe, iako su postojali izgledi da će se podići za par meseci, a i materijali dostupni graditeljima bili su krajnje primitivni.
<BR>&nbsp;&nbsp;&nbsp;&nbsp;&nbsp;Putovanje kroz šumu pričinilo je Hofmanovoj istinsko zadovoljstvo. Ruski 'kopneni' kompleks nalazio se blizu devedesete vozne platforme, na oko četrdeset kilometara od kompleksa NATO-a.
<BR>&nbsp;&nbsp;&nbsp;&nbsp;&nbsp;Drum koji su izgradili Kamenjari prolazio je kroz izrazito neravan teren i verovatno najgušće šume. Čak je pala i kišica, orosivši prozore kamiona.
<BR>&nbsp;&nbsp;&nbsp;&nbsp;&nbsp;Valasova je govorila o nastavljanju naučnog rada u šestoj i sedmoj komori; Hofmanova je slušala i klimala glavom, ali ta tema nije joj bila naročito zanimljiva. Posle nekoliko minuta Valasova je to osetila i pustila je da utone dublje u svoje sanjarenje.
<BR>&nbsp;&nbsp;&nbsp;&nbsp;&nbsp;Ruski kopneni kompleks podsećao je na stare tvrđave divljeg zapada. Visoke okresane i oguljene mladice bile su pobijene u tlo tvoreći drugi odbrambeni zid iza visokog zemljanog bedema. Kada su se približili, ruski vojnici širom otvoriše kapije, a zatim ih i zatvoriše za njima.
<BR>&nbsp;&nbsp;&nbsp;&nbsp;&nbsp;Prva stvar koja je privukla pogled Hofmanove behu vešala. Stajala su - prazna, zahvalila je Bogu na tome - u središtu pravougaonika očišćenog od trave i obloga i podastrtog kamenjem veličine glave.
<BR>&nbsp;&nbsp;&nbsp;&nbsp;&nbsp;Ostali objekti bili su u izgradnji; najambiciozniji trebalo je da bude visok tri sprata, planiran po uzoru na rusku poljsku kuću.
<BR>&nbsp;&nbsp;&nbsp;&nbsp;&nbsp;Vojnici im dadoše znak da parkiraju kamion iza dugačke uske zgrade, načinjene od drvenih oblica. Mirski ih je primio nezvanično, za stolom u istočnom delu te dugačke zgrade. Unutra nije bilo zidova. Ostali radni prostori i odeljci za spavanje stajali su otvoreni, pristupačni svačijem oku. Hofmanova i Valasova rukovaše se s njim i on im dade znak da sednu na platnene stolice. Dva marinca ostadoše napolju okružena svečanim ćutanjem ruskih vojnika.
<BR>&nbsp;&nbsp;&nbsp;&nbsp;&nbsp;Ponudio ih je čajem. "Bojim se da potiče iz vaše bivše prodavnice", reče on. "Ali to je dobar čaj."
<BR>&nbsp;&nbsp;&nbsp;&nbsp;&nbsp;"Napredujete sa izgradnjom logora", reče Hofmanova.
<BR>&nbsp;&nbsp;&nbsp;&nbsp;&nbsp;"Hajde da razgovaramo na engleskom", predloži Mirski. "Potrebna mi je vežba." Sipao je taman čaj boje ćilibara u lagane plastične šolje.
<BR>&nbsp;&nbsp;&nbsp;&nbsp;&nbsp;"Izvrsno", reče Hofmanova.
<BR>&nbsp;&nbsp;&nbsp;&nbsp;&nbsp;"Ne mogu primiti pohvale za napredak", reče Mirski. "Znate i sami da nisam bio ovde kada je najveći deo radova obavljen."
<BR>&nbsp;&nbsp;&nbsp;&nbsp;&nbsp;"Svi su bili znatiželjni..." započe Hofmanova.
<BR>&nbsp;&nbsp;&nbsp;&nbsp;&nbsp;"Oh? U vezi sa čim?"
<BR>&nbsp;&nbsp;&nbsp;&nbsp;&nbsp;Hofmanova se osmehnu i zavrte glavom. "Nije važno", reče ona.
<BR>&nbsp;&nbsp;&nbsp;&nbsp;&nbsp;"Ne, zahtevam da mi kažete." Mirski raširi oči. "U vezi sa čim?"
<BR>&nbsp;&nbsp;&nbsp;&nbsp;&nbsp;"U vezi s vašim nestankom."
<BR>&nbsp;&nbsp;&nbsp;&nbsp;&nbsp;Zagledao se u prostor između njih. "Bio sam mrtav", reče on. "A onda su me oživeli. Da li je to zadovoljavajući odgovor na vaše pitanje?" Pre nego što je mogla da odgovori, on reče: "Ne, ne bih rekao. Pa, dobro, ne znam. Za mene je to tajna isto koliko i za vas."
<BR>&nbsp;&nbsp;&nbsp;&nbsp;&nbsp;"Pa, bilo kako bilo", reče Hofmanova, opušteno se nasmešivši. "Drago nam je da ste se vratili. Čeka nas veliki posao."
<BR>&nbsp;&nbsp;&nbsp;&nbsp;&nbsp;Prva tačka dnevnog reda bio je dogovor o istovarivanju transportera na kome su se nalazile oprema i zalihe. On je ostao ukotvljen u otvoru bušotine još od Smrti; posadi je u međuvremenu dozvoljeno da se evakuiše, ali još nije bio postignut sporazum o raspolaganju teretom. U roku od nekoliko minuta Hofmanova i Mirski dogovorili su se oko postupka. Sve naoružanje biće ostavljeno u jednoj zaključanoj prostoriji na platformi, koju čuvaju Rusi i osoblje NATO-a; ostali materijal biće isporučen ruskom kompleksu u četvrtoj komori. "Potreban nam je materijal za razmenu isto koliko i zalihe", reče Mirski.
<BR>&nbsp;&nbsp;&nbsp;&nbsp;&nbsp;Sledeće pitanje odnosilo se na položaj ruskog naučnog tima. Hofmanova je htela da zadrži one članove tima koji su želeli da ostanu sa NATO grupom pod uslovom da im to bude dopušteno. Mirski je ćutke razmišljao par trenutaka a onda je klimnuo glavom.
<BR>&nbsp;&nbsp;&nbsp;&nbsp;&nbsp;"Nije mi potrebno još ljudi koji se ne slažu sa mojom vlašću", reče on, posmatrajući obe žene raširenih očiju i zgrčenih viličnih mišića. Dvaput je brzo žmirnuo.
<BR>&nbsp;&nbsp;&nbsp;&nbsp;&nbsp;Hofmanova je prešla pogledom preko svojih zabeležaka. "Klizi još bolje nego prošli put", reče ona.
<BR>&nbsp;&nbsp;&nbsp;&nbsp;&nbsp;Mirski se naže prema njoj sa laktovima na kolenima i sklopljenim rukama. "Umoran sam od rasprava", reče on. "Posedujem spokoj mrtvog čoveka, gospođice Hofman. Bojim se da time uznemiravam neke od mojih drugova."
<BR>&nbsp;&nbsp;&nbsp;&nbsp;&nbsp;"Stalno ponavljate da ste bili ubijeni. To nema mnogo smisla, generale."
<BR>&nbsp;&nbsp;&nbsp;&nbsp;&nbsp;"Možda i nema. Ali je istina. Ne sećam se svega. Ali se sećam da sam bio pogođen u glavu. Pogodin mi kaže da su oni..."
<BR>&nbsp;&nbsp;&nbsp;&nbsp;&nbsp;Uzdigao je ruke. "Možete i sami zaključiti ko me je ubio. Pola moje glave." Mahnuo je rukom od desne polovine lobanje. "Ubijen, a potom vraćen u život. Sreća što nisam bio naoružan inače bih bio tamo gde se sada nalaze Belozerski, Vielgorski i Jazukov."
<BR>&nbsp;&nbsp;&nbsp;&nbsp;&nbsp;"A gde je to?"
<BR>&nbsp;&nbsp;&nbsp;&nbsp;&nbsp;"Nisam siguran", reče Mirski. "U zatvoru, možda. Izgleda da Čičkov grad još raspolaže sredstvima za sprovođenje vlastitog zakona."
<BR>&nbsp;&nbsp;&nbsp;&nbsp;&nbsp;"Pomislila sam da se nešto tako dogodilo. To znači da je Čičkov grad još sposoban da donosi odluke i procene kao i da ih sprovodi."
<BR>&nbsp;&nbsp;&nbsp;&nbsp;&nbsp;"Ako je tako onda moramo da pazimo kako se ponašamo, zar ne?" primeti Mirski.
<BR>&nbsp;&nbsp;&nbsp;&nbsp;&nbsp;Hofmanova klimnu glavom i oni se vratiše dnevnom redu. Za četrdeset pet minuta sva pitanja su, jedno po jedno, razmotrena i dogavorena.
<BR>&nbsp;&nbsp;&nbsp;&nbsp;&nbsp;"Bilo je to pravo zadovoljstvo", reče Mirski, ustajući i pružajući joj ruku. Hofmanova mu je čvrsto stisnu i on je isprati do kamiona.
<BR>&nbsp;&nbsp;&nbsp;&nbsp;&nbsp;"A šta je sa vešalima?" upita Valasova dok su se vraćali kamionom u nulti kompleks. "Šta ćemo s tim?"
<BR>&nbsp;&nbsp;&nbsp;&nbsp;&nbsp;"Nema više gospodina Finog Momka", reče Hofmanova nehatno. "Možda je to samo jedno upozorenje."
<BR>&nbsp;&nbsp;&nbsp;&nbsp;&nbsp;"Deluje sablasno", reče Valasova.
<BR>&nbsp;&nbsp;&nbsp;&nbsp;&nbsp;Hofmanova je delila njeno mišljenje. "Veoma", reče ona.
</TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
