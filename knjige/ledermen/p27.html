<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>AKCELERATORI I TELESKOPI
<P>&nbsp;&nbsp;&nbsp;&nbsp;&nbsp;Kvarkovi su još apstraktniji od atoma i još ih je teže dočarati. Niko nikad nije 'video' nijedan kvark. Odakle nam onda pomisao da oni postoje? Imamo dokaze, ali posredne. Čestice se sudaraju u akceleratoru. Usavršena elektronika prima i obrađuje električne impulse koje čestice, dok proleću, izazivaju u svakojakim senzorima ugrađenim u detektor. Kompjuter tumači elektronske impulse koji mu stižu iz detektora, svodi ih na hrpe nula i jedinica. Te nalaze šalje do monitorskih ekrana u našoj kontrolnoj sali. Mi gledamo predstavu sačinjenu na osnovu svih tih nula i jedinica i kažemo: "Auh, ljudi, eno jednog kvarka!" Laiku to izgleda prilično nategnuto. Kako smo to mi baš sigurni? Zar nije moglo da se desi da neka naša sprava (akcelerator, detektor, računar, ili naprosto neka žica negde) 'izmisli' taj kvark? Pa, mi nikad nijedan kvark nismo videli ovim očima koje nam Bog dade. Eh, kad bismo se samo mogli vratiti u vremena kad je nauka bila jednostavnija! Zar ne bi super bilo da opet zaronimo u šesnaesti vek? Možda bi, a možda i ne bi, a? Pitajte Galileja.
<BR>&nbsp;&nbsp;&nbsp;&nbsp;&nbsp;Galilej je, tako stoji u njegovim zapisima, napravio ogroman broj teleskopa. Oprobavao ih je, kaže, "sto hiljada puta na sto hiljada zvezda i drugih objekata". Imao je veliko poverenje u teleskop. Evo meni jedne slike u mislima. Stoji Galilej, a oko njega njegovi postdiplomci, svi. On teleskopom osmatra, kroz prozor, i opisuje šta vidi, a svi zapisuju žurno. "Vidim jedno drvo. Njegova grana je savijena na takav i takav način. Iz te grane jedan veliki list strši u tom i tom pravcu." I kad im dovoljno ispriča, oni svi pojašu konje ili se ukrcaju u neka kola (autobus?) i brzo preko polja, da provere; kad, tamo, stvarno je tako kao u beleškama. Ovo se zove 'kalibracija instrumenta'. To uradiš, stvarno, deset hiljada puta. Međutim, jedan od onih koji kritikuju Galileja kaže: "Dobro, dok teleskopom gledamo stvari na Zemlji, stvarno odlično radi. Imam ja poverenja u teleskop, ne laže nas on, pod tim uslovom, iako je teleskop stvar koju je neko ubacio između bogomdanog oka i bogomdanog predmeta posmatranja. Ali kad pogledaš nebo, vidiš jednu zvezdu, onda pogledaš tu istu zvezdu kroz teleskop i vidiš dve zvezde - e, to ne može. To je već ludilo!"
<BR>&nbsp;&nbsp;&nbsp;&nbsp;&nbsp;Dobro, nije to tačan navod nečijih reči. Ali jedan od kritičara rekao je, u suštini, da ne može biti tačna Galilejeva tvrdnja da Jupiter ima četiri meseca. Pošto teleskop omogućava Galileju da vidi više nego što se može golim okom videti, znači - teleskop laže. Jedan profesor matematike takođe je odbacio Galilejeve tvrdnje, rekavši da bi i on mogao da vidi četiri meseca oko Jupitera kad bi imao dovoljno vremena da ih "ugradi u neka stakla".
<BR>&nbsp;&nbsp;&nbsp;&nbsp;&nbsp;Ko god se služi ikakvim instrumentom, naiđe na ovaj problem. Da li instrument 'proizvodi' rezultate? Oni koji su tako kritikovali Galileja izgledaju nam danas kao nerazumnici; ali šta ako su samo bili konzervativni naučnici? Bilo je, nema sumnje, i jednog i drugog. Godine 1600. ljudi su verovali da čovečje oko ima aktivnu ulogu u gledanju; da nam je očnu jabučicu dao Bog, i da ona tumači vidljivi svet i javlja nam o tome. Danas znamo da je oko samo jedno sočivo iza koga je postavljen skup receptora koji primaju informacije i prenose ih dalje, u naš mozak, i to u takozvani vizuelni korteks; mi tek tamo, u korteksu, stvarno 'vidimo'. Oko je uistinu samo jedan posrednik između predmeta i mozga. I teleskop je to isto. Nosiš li ti naočare? Ako nosiš, eto, već preinačuješ nešto. Zapravo, među pobožnim filozofima u šesnaestom veku u Evropi smatralo se da je nošenje naočara maltene svetogrđe, iako su Evropljanima naočare bile poznate već tri stotine godina pre toga. Jedan veoma religiozan čovek, Johan Kepler (Johannes Kepler), ipak se odlučio da nosi naočare, da bi bolje video; a to mu je bio dobar potez, što znamo na osnovu činjenice da je posle postao najslavniji astronom svog vremena.
<BR>&nbsp;&nbsp;&nbsp;&nbsp;&nbsp;Hajde da prihvatimo da dobro kalibrisan instrument može dati približno tačan izveštaj o stvarnosti. Možda ne lošiji od onog izveštaja koji se na kraju stvori u konačnom instrumentu, a to je naš mozak. Pa čak i mozak mora ponekad da se kalibrira, čak i u njemu moraju postojati sigurnosne mere protiv grešaka i izobličenja. Šta da vam kažem - svi znate da vam se može desiti, čak i ako imate savršeno oštar vid, da posle nekoliko čaša vina odjednom vidite oko sebe dvostruko veći broj prijatelja.
</TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
