<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>AJOJ! MATIŠ!
<P>&nbsp;&nbsp;&nbsp;&nbsp;&nbsp;Moraće se malo pomenuti i matematika. Čak ni eksperimentatori ne mogu da se provuku kroz život bez poneke jednačine, poneke brojke tu i tamo. Izbegavati matematiku sasvim, bilo bi to kao da si antropolog, a izbegavaš jezik one kulture koju proučavaš, ili kao da si šekspirolog, a ne znaš engleski. Matematika tako prožima istančano tkanje nauke, a naročito fizike, da njenim izostavljanjem gubiš veliki deo lepote, prikladnosti izraza, pa i ritualističkog kostimiranja svoje teme. Na praktičnom nivou, matematika nam olakšava da objasnimo kako su se zamisli razvijale, kako razne sprave rade, kako je sve to utkano u jednu celinu. Nađeš jedan broj na jednom mestu; na drugom mestu nađeš, gle, isti taj broj; možda su nekako povezani?
<BR>&nbsp;&nbsp;&nbsp;&nbsp;&nbsp;Hrabro, samo hrabro. Neću baš da izračunavam ovde. Nećete dobiti 'matiš' na završnom ispitu. Jedne godine držao sam, na Čikaškom univerzitetu, tečaj za studente završne godine čiji glavni predmeti nisu bili iz oblasti prirodnih nauka (takozvana 'kvantna mehanika za pesnike'). Zaobilazio sam matiš tako što sam iscrtavao štošta matematičko na tabli i onda samo pokazivao prstom i govorio o tome. Nisam stvarno izračunavao ništa. Daleko bilo i ne daj Bože da neko radi matematiku pred tolikim svetom! Pa ipak, i samo pojavljivanje apstraktnih simbola na tabli dovodi do jedne automatske reakcije organizma - naime, stimuliše se neki organ, neka žlezda valjda, koji ustakli pogled studentskih očiju. Napišem, na primer, x = vt (a to se čita, znate, 'iks jednako ve puta te'), a slušaoci, puna sala studenata, samo jeknu: Auh! Blistavi su to studenti, a roditelji svakoga od njih plaćaju školarinu od 20.000 dolara godišnje; nije, baš, da ti momci i te devojke ne mogu da savladaju x = vt. Ako im daš vrednosti za x i za t i zatražiš da ustanove koliko je v, 48 procenata njih će nabosti tačan odgovor, 15 posto će odbiti da odgovore dok se ne posavetuju sa svojim advokatom, a 5 posto će se izjasniti da su prisutni. (Dobro... Znam da zbir ovde ne iznosi sto posto. Ali ja sam samo eksperimentator, nisam, znate, teoretičar. Osim toga, kad ja napravim neku tako glupu grešku, studenti se ohrabre.) Ono zbog čega studenti gotovo skrenu sa uma i ukoče se od strave jeste saznanje da ću ja od tog trenutka tek početi da govorim o matišu. Matiš je za njih nešto novo i užasavajuće.
<BR>&nbsp;&nbsp;&nbsp;&nbsp;&nbsp;Da bih ponovo pridobio poštovanje i privrženost studenata, ja brže-bolje promenim temu. Pređem na nešto što je svima mnogo bolje poznato, nešto sa čime se osećaju daleko udobnije. Evo: gledajte.
<BR>
<BR><img SRC="01.jpg" border="0" vspace="5"><BR>
<BR>&nbsp;&nbsp;&nbsp;&nbsp;&nbsp;Zamislite kako neki Marsovac zuri u ovaj dijagram i pokušava da shvati njegov smisao. Napreže se sve dok mu suze ne pocure iz pupka. Međutim, tipični američki srednjoškolac odmah drekne: "To je shema 'Blast' pomoću koje se vašingtonski Redskinsi probijaju do gol-linije!" Da li je ovaj prikaz prodora jednog ragbi beka prema gol-liniji zaista toliko jednostavnija stvar od formule x = vt? Kad pogledate, jednako je apstraktna, samo daleko manje poznata u svetu. Jednačina x = vt dejstvuje jednako uspešno svuda, uzduž i popreko celog kosmosa. A Redskinsi sa tim svojim fazonima mogu da postignu neki gol samo u Detroitu ili Bafalu, a već protiv Bersa - ni slučajno.
<BR>&nbsp;&nbsp;&nbsp;&nbsp;&nbsp;Pomislite, dakle, na ovo: jednačine imaju neko značenje u stvarnom svetu, baš kao što i dijagrami ragbista, zamršeni i neelegantni, imaju značenje kad ih u stvarnom svetu trener okači na tablu. Zapravo, i nije toliko bitno da li smo u stanju da manipulišemo jednačinom x = vt. Daleko je važnije da smo u stanju da je pročitamo, da je shvatimo kao jednu izjavu o svetu u kome živimo. Razumeti ovo x = vt znači imati moć. Naime, moć da predvidiš budućnost i pročitaš prošlost. To ti je i tabla za igru 'uidža' i ploča iz Rozete. Pa dobro - da pogledamo šta ta jednačina znači.
<BR>&nbsp;&nbsp;&nbsp;&nbsp;&nbsp;Ono x kaže gde je nešto. A to nešto može biti Hari, dasa koji juri autoputem u svom poršeu, ili može biti elektron koji je upravo izleteo iz akceleratora. Kad je x = 16 nekih jedinica, na primer, to znači da je Hari (ili je elektron) 16 tih jedinica udaljen od nekog mesta koje mi nazivamo 'nula'. A ono v, to vam je brzina kojom se kreće Hari (ili elektron) - na primer Hari gazi 160 kilometara na sat, ili se elektron vuče mlitavo i polako, nekih jadnih milion metara u sekundi. A šta nam je ono t? To je vreme, vreme koje protekne od trena kad neko drekne "Sad!" i Hari (ili elektron) jurne napred. Eto, stekli smo moć da predskažemo gde će naše 'nešto' biti u bilo kom času u budućnosti, svejedno da li je t = 3 sekunde, ili 16 sati, ili 100.000 godina. Štaviše, sad smo osposobljeni da kažemo gde se to pomenuto 'nešto' nalazilo i u prošlosti, recimo u trenu t = -7 sekundi (znači 7 sekundi pre t = 0) ili, što da ne, t = -1 milion godina. Drugim rečima, ako je Hari bio parkiran ispred tvoje kuće, i krenuo odatle, i vozio neprekidno na istok, postojanom brzinom od 160 kilometara na sat, onda, jasna stvar, biće 160 kilometara istočno od tvoje kuće u trenu kad istekne ceo jedan sat od tvog povika "Hari, kreeeni... sad!" I obratno, možeš izračunati gde je Hari bio pre jedan sat, dakle u vreme zvano 'minus jedan sat', pod pretpostavkom da je još odranije vozio tako i da je tom brzinom v samo prohujao pored tvoje kuće. Doduše... u ovom poslednjem postoji jedan problem, kritična pretpostavka: možda Hari nije uvek vozio brzinom v, možda je on 'ljudsko biće kome treba piće', pa je usput stao i nacvrcao se u baru 'Kod Džoa'.
<BR>&nbsp;&nbsp;&nbsp;&nbsp;&nbsp;Ričard Fajnmen dočarava nam na drugi način istančanost ove jednačine. U Fajnmenovoj verziji, saobraćajna patrola zaustavlja jednu ženu koja vozi onaj veliki auto sa proširenim zadnjim delom. Policajac se došeta polako do prozora kola i kaže, a više reži nego što govori, toj ženi: "Gospođo, je l' znate vi da ste išli preko osamdeset milja na sat?"
<BR>&nbsp;&nbsp;&nbsp;&nbsp;&nbsp;"Ma, hajte, molim vas, nemojte biti smešni", odgovara mu žena. "Nema ni petnaest minuta kako sam krenula od kuće." Fajnmen je pričao studentima ovaj vic, misleći da će ih tako lakše uvesti u pojam diferencijalnog računa, i zapanjio se kad su ga kritikovali da je seksista. Iz tog razloga neću da vam ispričam kako se vic završava.
<BR>&nbsp;&nbsp;&nbsp;&nbsp;&nbsp;Poenta ovog našeg kratkog izleta u zemlju matematike je sledeća: jednačine imaju rešenja, a ta rešenja mogu biti upoređena sa 'stvarnim svetom' merenja i opažanja. Pa ako ishod ovog suočenja nekog zakona sa stvarnošću bude povoljan, mi onda sa većim pouzdanjem gledamo na taj zakon - čvršće smo uvereni da je tačan. Opet, dogodi se, s vremena na vreme, da rešenja nekih jednačina ne budu baš u skladu sa onim što izmerimo i opazimo; u tom slučaju, mi proverimo još jednom, proverimo još mnogo, mnogo puta, i najzad bacimo taj tobožnji zakon kao još jednu našu zabludu u koš za smeće, u istoriju. Desi se, katkad, da rešenja nekih jednačina koje iskazuju neki prirodni zakon budu sasvim neočekivana i bizarna, zbog čega cela teorija dolazi pod znak pitanja. Ako kasnija osmatranja pokažu da je teorija ipak bila ispravna, mi se radujemo. Kakav god ishod da bude, mi znamo da i najkrupnije istine o Vaseljeni, i male istine o rezonanciji jednog elektronskog kola ili o vibriranju neke čelične grede, mogu biti iskazane jezikom matematike.
</TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
