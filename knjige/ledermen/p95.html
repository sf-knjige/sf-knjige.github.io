<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>AJK I PIONI
<P>&nbsp;&nbsp;&nbsp;&nbsp;&nbsp;Jedan od ranih akceleratora bio mi je i blizu i drag - sinhro-ciklotron od 400 MeV na Univerzitetu Kolumbija. Taj je bio sagrađen na jednom imanju u mestašcu Irvington na Hadsonu, u državi Njujork; moglo se sa Menhetna stići gradskim prevozom donde. Vlasnik tog imanja, u kolonijalno doba, bio je Aleksandar Hamilton (Alexander Hamilton). On je imanju dao naziv 'Ben Nevis', po jednoj planini u Škotskoj, odakle su bili njegovi preci. Kasniji vlasnici imanja bili su neki ljudi iz jednog ogranka porodice Dipon (Du Pont), a posle njih Univerzitet Kolumbija, ali je naziv 'Ben Nevis' ostao. Zato je i ciklotron dobio naziv Nevis. Sagrađen je između 1947. i 1949, radio je dvadesetak godina (od 1950. do 1972) i bio je jedan od najproduktivnijih akceleratora na svetu, u tom razdoblju. Proizveo je on i oko 150 doktora nauka, od kojih je približno polovina ostala na polju fizike čestica i postala profesori na Berkliju, Stenfordu, Kalteku, Prinstonu i u mnogim drugim takvim poluilegalnim ćumezima. Druga polovina tih doktora fizike otide kud koji: u razne male nastavne institucije, u državne laboratorije, u naučnu administraciju, u industrijsko istraživanje, investiciono bankarstvo...
<BR>&nbsp;&nbsp;&nbsp;&nbsp;&nbsp;Bio sam postdiplomac kad je tadašnji predsednik (Univerziteta Kolumbija) Dvajt Ajzenhauer proglasio to novo postrojenje otvorenim, juna 1950. godine, na maloj svečanosti koja je održana na travnjaku divnog imanja Nevis. Tamo je drveće veličanstveno, žbunje divno, imate nekoliko zgrada od crvene opeke, a nekoliko livada niže protiče, veličanstveno, reka Hadson. Ajk je održao prikladan govor, a onda okrenuo prekidač; iz zvučnika se začulo pojačano pucketanje Gajgerovog brojača, što je trebalo da znači da tu negde, u zgradi, ima radioaktivnog zračenja. Pucketanje je nastajalo zato što sam držao jedan izvor radioaktivnosti blizu tog Gajgerovog brojača. Jer, mašina je bila odabrala baš taj dan i sat da se pokvari. Ajk to nikad nije saznao.
<BR>&nbsp;&nbsp;&nbsp;&nbsp;&nbsp;Zašto 400 MeV? Godine 1950. nama je glavna po značaju čestica bio pion, za koji se još upotrebljava i naziv pi-mezon. Postojanje piona predvideo je 1936. godine jedan Japanac, teorijski fizičar Hideki Jukava (Hideki Yukawa). Mislilo se da bi pion mogao biti ključ za jaku silu, koja je u ono doba bila velika tajna. Mi danas o jakoj sili razmišljamo u terminima gluona. Ali u ono vreme, pioni, to jest pi-mezoni, koji letucaju napred-nazad između protona i neutrona i drže ih čvrsto na okupu u jezgru, bili su ključ i nama je bilo potrebno da ih pravimo i proučavamo. Da biste proizveli pione u nuklearnim sudarima, čestica koja doleće iz akceleratora mora imati energiju veću nego što je masa piona pomnožena brzinom svetlosti na kvadrat, dakle veću od m<SUB>(piona)</SUB>c<SUP>2</SUP>; a to znači veću od energije koju ima pionova masa mirovanja. Kad pionovu masu mirovanja pomnožiš brzinom svetlosti podignutom na kvadrat, dobiješ 140 MeV. To mu je masa mirovanja iskazana sad kao energija. Pošto samo jedan deo energije sudara biva iskorišćen za proizvodnju novih čestica, nije nam bilo dovoljno ni 140, pa smo ocenili da bi 400 bilo, valjda, dovoljno. Mašina zvana Nevis postala je fabrika pi-mezona.
</TD></TR></TABLE>
<P class="next">
<A HREF=p96.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
