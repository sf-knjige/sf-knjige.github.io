<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PRE POČETKA VREMENA
<P>&nbsp;&nbsp;&nbsp;&nbsp;&nbsp;Hajde da se vratimo još jednom onoj prenatalnoj Vaseljeni. Živimo u jednoj Vaseljeni o kojoj znamo, bogami, poprilično. Kao paleontolog koji rekonstruiše celog mastodonta na osnovu samo jedne nađene, čak ne cele, cevanične kosti, ili kao arheolog koji dočara sliku nekog drevnog grada na osnovu samo nekoliko pronađenih kamenova, tako i mi zaključujemo mnogo štošta na osnovu zakona fizike koji izranjaju iz naših laboratorija širom sveta. Uvereni smo (iako to ne možemo dokazati) da je postojao samo jedan jedini redosled događaja; da o njima možemo da razmišljamo unatraške, ka sve ranijim i ranijim događajima; da se pri tome možemo oslanjati na zakone prirode; i da takvim misaonim zalaženjem sve dublje i dublje u prošlost (dakle, prateći redosled događaja unazad) možemo od ove Vaseljene koju opažamo stići sve do samog početka njenog, pa čak i do 'onog pre'. Mora biti da su zakoni prirode postojali i pre nego što je počelo čak i samo vreme; jer, da nisu, ne bi se ništa ni moglo početi da događa. To, evo, kažemo, i u to verujemo, da, ali možemo li to da dokažemo? Ne možemo. A šta znače reči "pre nego što je vreme počelo"? Samo da znate, sad smo izišli iz fizike. Sad se bavimo filozofijom.
<BR>&nbsp;&nbsp;&nbsp;&nbsp;&nbsp;Koncept vremena vezan je za pojavu događaja. Desi se nešto; to je događaj. On obeležava jednu tačku u vremenu. Budu dva događaja; ono između te dve tačke u vremenu jeste jedan vremenski razmak, dakle - jedno razdoblje. I kao što dva događaja određuju razmak, tako i neki pravilan, ravnomeran niz događaja odredi 'časovnik'. Otkucaji srca, zamasi klatna, izlasci i zalasci Sunca - sve su to časovnici. E, sad zamislite situaciju u kojoj se ne dešava ništa. Ništa ne kucka, niko ne donosi ništa za jelo, nema događanja. Čak i sam koncept vremena u takvom jalovom svetu nema smisla. Eto, takvo je moglo biti stanje Vaseljene 'pre početka'. Naš Veliki događaj - naime, Veliki prasak - možda je stvorio, između ostalog, i samo vreme.
<BR>&nbsp;&nbsp;&nbsp;&nbsp;&nbsp;Hoću ovo da kažem: ako ne možemo da odredimo bar jedan časovnik, onda ne možemo da damo nikakav smisao ni vremenu. Razmotrite kvantnu zamisao o raspadu neke čestice - na primer, našeg starog prijatelja piona (pi-mezona). Sve dok se on ne raspadne, nema nikakvog načina da se meri proticanje vremena u Vaseljeni tog piona. Ništa se u njemu ne menja. Njegova struktura, ako mi razumemo išta, ostaje istovetna sama sebi i ostaje nepromenjena sve dok se tom pionu ne dogodi njegova sopstvena, pionska verzija Velikog praska. Uporedite to sa našim ljudskim iskustvom, raspadanjem jednog homo sapiensa. Verujte mi, ima puno znakova da je raspadanje u toku ili da neposredno predstoji! U kvantnom svetu, međutim, besmisleno je čak i pitati "Kad će se ovaj pion raspasti?" ili "Kad se dogodio Veliki prasak?" Možemo, međutim, postaviti pitanje (ono ima smisla): "Pre koliko vremena se dogodio Veliki prasak?"
<BR>&nbsp;&nbsp;&nbsp;&nbsp;&nbsp;Možemo pokušati da zamislimo Vaseljenu pre Velikog praska: u njoj ne postoji vreme, ona nema ni jednu jedinu crtu niti odliku, ali, na neki nezamislivi način, ona je sva predata zakonima fizike u vlast. To su zakoni koji ovoj Vaseljeni, kao pi-mezonu koji je osuđen na raspadanje, dosuđuju jednu određenu, ne nultu, verovatnoću da će eksplodirati, preobraziti se, proći kroz promenu svoga stanja. Sad možemo malo i da poboljšamo onu analogiju kojom smo počeli knjigu. Bili smo uporedili Vaseljenu, onu na samom početku, pre Postanja, sa jednom ogromnom stenom koja se klati na samom rubu ludo duboke provalije. Hajde sada da zamislimo da stena nije na rubu, nego u nekom udubljenju, žlebu planine, na nekom rastojanju od ruba. Po klasičnoj fizici, morala bi tu i da ostane jer je to postojana ravnoteža. Ali kvantna fizika dopušta tunel efekat - jedan od onih 'uvrnutih', čudnih efekata o kojima smo govorili u petom poglavlju - pa, prema tome, može da se dogodi (i to će biti prvi događaj u istoriji Vaseljene) da se stena pojavi izvan žleba. A tamo, uuups! Nema nikakvog oslonca, nego pada, i pada, i tako oslobađa svoju potencijalnu energiju i stvara ovu Vaseljenu koja je nama poznata. U nekim, veoma spekulativnim modelima, naše drago, drago Higsovo polje igra ulogu te planine.
<BR>&nbsp;&nbsp;&nbsp;&nbsp;&nbsp;Prijatno je zamisliti kako, kad odmotamo 'film' unazad do samog Postanja, nestanu i prostor i vreme. Dešava se ovo: vreme se svodi ka nuli, a i prostor se svodi ka nuli, a dok se to zbiva, jednačine pomoću kojih objašnjavamo Vaseljenu raspadaju se jedna po jedna i postaju besmislene. I tad ispadnemo iz nauke. Možda je baš dobro što tada i prostor i vreme prestaju da imaju ma kakav smisao; jer, ostaje nam nada da bi se taj proces mogao završiti tiho i mirno. Šta preostaje? Ono što preostaje, to moraju biti zakoni fizike.
<BR>&nbsp;&nbsp;&nbsp;&nbsp;&nbsp;Kad se bavimo svim tim elegantnim teorijama o prostoru, vremenu i o Postanju kosmosa, jedna očigledna osujećenost počne da nam smeta. Za razliku od gotovo svih drugih stvari kojima se nauka bavila - barem od 1500. godine - ovde, reklo bi se, nema nikakve mogućnosti da izvedemo opit, bar ne u sledećih nekoliko dana. Čak i u Aristotelovo vreme, mogao si (ne bez rizika) da otvoriš konju usta i da mu pokušaš prebrojati zube da bi učestvovao u raspravi na temu: koliko zuba ima konj? A sad naše kolege učestvuju u raspravama o jednoj temi za koju ne postoje nikakvi podaci osim jednog, samo jednog, a taj je... činjenica da Vaseljena postoji. Ovo nas vraća na neozbiljni podnaslov naše knjige: Vaseljena je odgovor, ali đavo da me nosi ako ja znam šta je pitanje.
</TD></TR></TABLE>
<P class="next">
<A HREF=p173.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
