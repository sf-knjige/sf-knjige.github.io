<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KAD DUGA NIJE DOVOLJNA
<P>&nbsp;&nbsp;&nbsp;&nbsp;&nbsp;Fizičari su tada počeli da zaviruju izbliza i u osobine svetlosti. Njutn je pomoću prizme pokazao da može napraviti kopiju duge tako što će rastaviti belu svetlost u njene spektralne sastojke; dobija se spektar koji počinje crvenom bojom, a na drugom kraju se završava ljubičastom, pri čemu se boje postupno i glatko pretapaju jedna u drugu. Godine 1815. Jozef fon Fraunhofer (Joseph von Fraunhofer), zanatlija veoma vešt, znatno je unapredio optički sistem korišćen za gledanje tih boja koje izviru iz prizme. Namestio je pored prizme maleni teleskop. Kad zuriš jednim okom kroz taj teleskop, a drugo zatvoriš, ugledaš veoma jasno, sa izvrsnim izoštrenjem, uveličanu sliku spektra. Ovim instrumentom Fraunhofer je začas došao do jednog otkrića. Na veličanstvenim bojama Sunčevog spektra postoje, pokazalo se, neke fine crne linije, čitav niz; Fraunhofer je posle nekog vremena zabeležio čak 576 tih uporednih tankih linija. Šta bi to moglo da znači? U Fraunhoferovo vreme već je bilo poznato da je svetlost talasna pojava. Kasnije će Džejms Klerk Maksvel pokazati da su svetlosni talasi električna i magnetna polja i da je, kod njih, presudan parametar razdaljina između vrha jednog talasa i vrha sledećeg - dakle, talasna dužina, koja određuje boju.
<BR>&nbsp;&nbsp;&nbsp;&nbsp;&nbsp;Kad znamo talasne dužine, možemo spektar duginih boja raširen ispred nas razložiti na uspravne uporedne trake i svakoj traci pridodati određene brojčane vrednosti. Biće to numerička skala, to jest raspon brojeva. Vidljiva svetlost kreće se od duboke crvene, koja ima talasnu dužinu oko 8.000 angstrema (0,00008 cm), pa sve do duboke ljubičaste, koja ima oko 4,000 angstrema. Upotrebljavajući ovu skalu, Fraunhofer je tačno odredio mesto svake od tih tankih crnih linija. Na primer, jedna slavna, poznata kao 'ha-alfa' (tako se naziva, a ako ti se to ne dopada, možeš da je prekrstiš u, recimo, 'Cica') ima talasnu dužinu od 6.526,8 angstrema i nalazi se u zelenom području, blizu sredine spektra.
<BR>&nbsp;&nbsp;&nbsp;&nbsp;&nbsp;Šta nas briga za te crte? Briga nas je i te kako, jer je oko 1859. godine nemački fizičar Gustaf Robert Kirhof (Gustav Robert Kirchoff) pronašao duboku povezanost ovih linija sa hemijskim elementima. Tip je zagrevao pojedine hemijske elemente - bakar, ugljenik, natrijum - u plamenu dok ih nije doveo do usijanja. Propuštao je struju kroz razne gasove u cevima i pomoću još usavršenije optičke aparature osmatrao je spektar dobijen razlaganjem svetlosti iz svake takve užarene tvari. Otkrio je da svaki element emituje osobeni niz vrlo oštrih linija, blistavo obojenih, na pozadini koja se sastojala od tamnijeg žarenja boja koje se bez prekida prelivaju jedna u drugu. Kod Kirhofa je u unutrašnjost teleskopa bila već umetnuta jedna skala, ugravirana u staklo, kalibrisana da pomoću nje možeš odmah tačno izmeriti talasne dužine. Na taj način se moglo vrlo precizno odrediti mesto na kome se nalazi svaka blistava linija. Pošto su rasporedi ovih linija bili različiti za svaki hemijski element, Kirhof i njegov saradnik Robert Bunzen (Robert Bunsen) napravili su katalog ovih 'otisaka prstiju' koje svaki element ostavlja pomoću pomenutih spektralnih linija. (Kirhofu je bio potreban neko da užaruje sve te elemente; a koga bi boljeg mogao da angažuje nego čoveka koji je pronašao Bunzenov gorionik?) Uskoro su istraživači mogli, uz malo veštine, da ustanove da li se u neki užareni komad provukla nečistoća - prisutnost nekog drugog hemijskog elementa u maloj količini. Tako je nauka dobila alatku pomoću koje može da ispituje hemijski sastav svakog predmeta koji iz sebe zrači svetlost - Sunca, na primer; posle izvesnog broja godina počeli smo na taj način da ispitujemo i sastav dalekih zvezda. Naučnici su našli spektralne linije čitavog niza novih, još neotkrivenih hemijskih elemenata, kao prebogati rudnik. U Suncu je nađen jedan takav i dat mu je naziv 'sunčani', a to je helijum. U spektru je uočen 1878. godine, a tek sedamnaest godina kasnije ovaj hemijski element koji se u zvezdama rađa otkriven je i na Zemlji.
<BR>&nbsp;&nbsp;&nbsp;&nbsp;&nbsp;Pomislite kakvo je to uzbuđenje bilo kad je prvi put proučena svetlost jedne blistave zvezde... i kad se pokazalo da je i ona sagrađena od istih ovih materijala od kojih smo sagrađeni mi, ovde, na Zemlji! Pošto je svetlost zvezda veoma bleda, bila je potrebna velika veština u baratanju teleskopom i spektroskopom da bi se proučavali zvezdani spektralni otisci boja i crnih linija, ali su dobijeni zaključci koje više niko nije mogao da izbegne: i Sunce i zvezde od iste su građe kao Zemlja. Zapravo, još nismo našli ni jedan jedini element u zvezdama koji već nemamo na Zemlji. Svi smo napravljeni od zvezdane tvari. Za svako uzvišeno zaključivanje o svetu u kome živimo ovo otkriće je, naravno, od nepojamno velike važnosti. Ono dodatno potvrđuje Kopernikovo gledište: nismo ništa posebno.
<BR>&nbsp;&nbsp;&nbsp;&nbsp;&nbsp;Ah, da, ali otkud one crne crte koje je video već Fraunhofer, tip koji je sve ovo započeo? Crne uspravne linije u spektru Sunca? Odgovor na ovo pitanje nađen je prilično brzo. Užareno jezgro Sunca (ono je belo; nalazi se u stanju belog usijanja) emituje svetlost svih talasnih dužina. Međutim, ta svetlost mora da prođe kroz srazmerno 'prohladne' (to jest, mnogo hladnije od jezgra) gasove na površini Sunca, a dok svetlost prolazi, gasovi apsorbuju iz nje izvesne frekvencije, i to upravo iste one koje vole i da emituju. Prema tome, Fraunhoferove tamne linije su posledica, i dokaz, apsorpcije, upijanja. A njegove svetle linije su posledica, i dokaz, emisije.
<BR>&nbsp;&nbsp;&nbsp;&nbsp;&nbsp;Nalazimo se, dakle, na kraju devetnaestog veka i nastojimo sve ovo nekako da skontamo. Šta sad? Navodno su hemijski elementi čestice koje su tvrde, imaju masu, nemaju strukturu, nemoguće je da budu presečene: a-tomi. Ali, gle, svaki takav 'a-tom' izgleda da je sposoban da emituje ili apsorbuje svoj osoben niz oštrih traka elektromagnetne energije. Nekim naučnicima se činilo da ove činjenice naprosto viču, da se dernjaju: "Struktura! Struktura!" Bilo je veoma dobro poznato da neki mehanički predmeti imaju strukturu koja, kad na nju delujete ujednačenim, pravilnim i jednakim impulsima, počinje da daje rezonanciju, pojačano odzvanjanje. Žice na violini ili u klaviru trepere i zato ovi vrlo pažljivo pravljeni instrumenti daju muzičke note. Kad neki moćni tenor peva savršenu notu, dešava se da fina vinska čaša prsne u komade. Vojska krene preko mosta na nerazuman način, gruvajući nogama 'svi u korak' i most počne strahovito da se trese i vibrira. I svetlosni talasi su to isto, ništa drugo: impulsi koji imaju svoj 'ritam', a to vam je njihova brzina podeljena njihovom talasnom dužinom. Ovi mehanički primeri navodili su ljude na pitanje: ako atomi nemaju unutrašnju strukturu, kako mogu da ispoljavaju odlike rezonancije, kao što je ovo sa spektralnim linijama?
<BR>&nbsp;&nbsp;&nbsp;&nbsp;&nbsp;Ali, ako atomi imaju strukturu, šta bi Njutnove i Maksvelove teorije rekle o tome? Jedna stvar bila je zajednička za rendgenske zrake, radioaktivnost, elektron i spektralne linije: ništa od ta četiri nije se nikako moglo objasniti klasičnom teorijom (mnogi su pokušali...). Opet, nijedna od tih pojava nije bila ni u neposrednoj suprotnosti sa Njutnovom i Maksvelovom teorijom. To su bile samo pojave koje se nisu dale objasniti. Dakle, nije se nigde video 'zadimljeni pištolj' i zato klasična fizika nije bila leš u padu; ostajala je nada da će odnekud došetati neki mladi pametnjaković da joj spase život.
<BR>&nbsp;&nbsp;&nbsp;&nbsp;&nbsp;Nije došetao nijedan. Umesto toga, pojavio se pištolj iz koga se dimilo. U stvari, bar tri zadimljena pištolja su se pojavila.
</TD></TR></TABLE>
<P class="next">
<A HREF=p64.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
