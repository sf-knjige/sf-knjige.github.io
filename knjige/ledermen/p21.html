<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H2>3. TRAGANJE ZA ATOMOM: MEHANIKA
<P>&nbsp;&nbsp;&nbsp;&nbsp;&nbsp;Vama koji se pripremate da obeležite trista pedesetu godišnjicu objavljivanja velikog Galilejevog naučnog rada Dialoghi sui due massimi sistemi del mondo želeo bih da kažem da je iskustvo Crkve, tokom tih događaja sa Galilejem i kasnije, dovelo do jednog zrelijeg stava i do tačnijeg uviđanja koliko vlasti Crkva može i treba da ima. Ponavljam pred vama ono što iskazah pred Pontificijskom akademijom nauka 10. novembra 1979: 'Nadam se da će teolozi, naučnici i istoričari, pokrenuti duhom istinske saradnje, dublje proučavati slučaj Galilejev i da će, iskreno priznajući nepravde ma s koje strane da su bile nahrupile, razagnati nepoverenje koje i do dana današnjega čini zapreku, u svesti mnogih ljudi, plodnoj slozi nauke i vere.'
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Njegova svetost papa Jovan Pavle Drugi, 1986.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Vinćenco Galilej (Vincenzo Galilei) mrzeo je matematičare. To može izgledati čudno, jer on sam beše matematičar, veoma sposoban. Ali više od toga beše odan muzici, čuveni lautista u Firenci šesnaestog veka. Oko godine 1580. posveti on pažnju teoriji muzike i nađe da ona ne valja. Krivicu za ovo pripisa jednom matematičaru koji beše dve hiljade godina pre toga upokojen. Pitagora je kriv, reče Vinćenco.
<BR>&nbsp;&nbsp;&nbsp;&nbsp;&nbsp;Pitagora je bio mistik. Rođen je na grčkom ostrvu Samosu, otprilike jedan vek pre Demokrita. Proveo je glavninu svog života u Italiji, gde je i organizovao svoj pokret, pitagorejce, jednu vrstu tajnog udruženja muškaraca koji su na religijski način obožavali brojeve i koji su živeli pod stegom nekoliko opsesivnih tabua. Odbijali su da jedu pasulj ili da podignu ma koji predmet koji padne sa njih ili iz njihovih ruku. Kad god su se ujutro probudili, veoma pomno su poravnavali posteljinu, da ne ostane ni najmanje udubljenje u obliku njihovih tela. Verovali su u reinkarnaciju i odbijali da jedu pseće meso ili, čak, da tuku pse, smatrajući da bi u telu nekog psa mogao biti duh nekog njihovog davno preminulog prijatelja.
<BR>&nbsp;&nbsp;&nbsp;&nbsp;&nbsp;Opsednuti su bili brojevima. Verovali su da stvari jesu brojevi. Ne u smislu da stvari možeš prebrojati, nego da predmeti jesu brojevi, na primer broj 1 da je jedan predmet, jedna stvar; broj 2, ili 7, ili 32 takođe su stvari, objekti. Pitagora je nastojao da vidi oblik brojeva i dosetio se da brojeve diže na kvadrat i na kub, a to su izrazi koje i danas koristimo. (Ali je govorio i o brojevima koji su navodno 'ovalni' ili 'trouglasti', što nama danas ni na kraj pameti nije da upotrebimo.)
<BR>&nbsp;&nbsp;&nbsp;&nbsp;&nbsp;Pitagora je prvi dokučio jednu veliku istinu o pravouglim trouglovima. Ukazao je na činjenicu da je kvadrat nad hipotenuzom jednak zbiru kvadrata nad katetama, što danas zna svako dete. Zna, jer mu to zakucaju u mozak nastavnici matematike, u svakoj školi, od De Muana do Ulan Batora. Ovo me podseća na vreme kad je jedan od mojih studenata regrutovan. Jednog dana sede mladi vojnici, redovi, a narednik im drži predavanje o metričkom sistemu mera.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;NAREDNIK: U metričkom sistemu mera voda ključa na devedeset stepeni.
<BR>&nbsp;&nbsp;&nbsp;&nbsp;&nbsp;REDOV: Izvinjavam se, gosdopodine, ključa na sto.
<BR>&nbsp;&nbsp;&nbsp;&nbsp;&nbsp;NAREDNIK: Uh, da, pogrešio sam. Prav ugao ključa na devedeset stepeni.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Pitagorejci su voleli da proučavaju razmere, brojne odnose. Smislili su 'zlatni pravougaonik', idealan oblik, čije razmere jasno vidimo na Partenonu i mnogim drugim grčkim građevinama, ali i na renesansnim slikama.
<BR>&nbsp;&nbsp;&nbsp;&nbsp;&nbsp;Pitagora je bio prvi kosmolog. On je, naime, i uzeo reč kosmos (on, a ne Karl Segan) i njome označio sve što postoji u našoj Vaseljeni, baš sve odjednom, od ljudskih bića do zvezda koje se iznad nas vrte ukrug. U stvari, kosmos je reč koja je i pre Pitagore postojala u grčkom jeziku, ali je značila nešto neprevodivo, otprilike: urednost, sređenost, lepota. Vaseljena je jedan kosmos, rekao je Pitagora, a i svaki čovek je po jedan kosmos za sebe, samo ne svaki podjednako.
<BR>&nbsp;&nbsp;&nbsp;&nbsp;&nbsp;Kad bi Pitagora bio živ danas, stanovao bi u bregovima Malibu ili možda u Marin Kauntiju. Zadržavao bi se po restoranima 'zdrave hrane', u pratnji mladih žena koje bi mrzele pasulj, obožavale njega i imale imena kao 'Princeza Gaja' ili 'Sunčica Akacija'. Ili bi možda bio profa sa pola radnog vremena i predavao matiš na Kalifornijskom univerzitetu u Santa Kruzu.
<BR>&nbsp;&nbsp;&nbsp;&nbsp;&nbsp;Napravio sam veliku digresiju. Ključna istina u našoj priči jeste ta da su pitagorejci obožavali muziku, u koju su unosili svoju opsednutost brojevima. Pitagora je verovao da sazvučja u muzici proističu iz 'zvučnih brojeva'. Tvrdio je da savršeni akordi jesu intervali na muzičkim lestvicama, i to intervali koji se mogu iskazati brojevima 1, 2, 3 i 4. Zbir ta četiri broja jeste 10, a to je u pitagorejskom pogledu na svet savršen broj. Pitagorejci su donosili muzičke instrumente na svoje skupove, koji su prerastali u 'jam session' slobodnog sviranja. Ne znamo da li je i koliko ta muzika bila dobra, jer nisu to snimali na kompakt diskove. Međutim, jedan kasniji kritičar je izrekao učenu pretpostavku o toj stvari.
<BR>&nbsp;&nbsp;&nbsp;&nbsp;&nbsp;Vinćenco Galilej ustvrdio je da su Pitagorejci svakako bili gluvaći, svi odreda, imajući u vidu njihove teorije o akordima. Vinćencu je sluh javljao da je Pitagorino učenje o sazvučjima skroz-naskroz pogrešno. Ostali aktivni muzičari šesnaestog veka takođe su prenebregavali te davne Grke. Pa ipak, Pitagorine zamisli živele su i dogurale čak do Vinćencovih dana; 'zvučni brojevi' zadržali su se kao uvažavan deo muzičke teorije, mada ih niko nije primenjivao u praksi. Najveći branitelj Pitagore u Italiji u šesnaestom veku bio je Đozefo Zarlino (Gioseffo Zarlino), najistaknutiji muzički teoretičar tog doba i ujedno Vinćencov učitelj.
<BR>&nbsp;&nbsp;&nbsp;&nbsp;&nbsp;Vinćenco i Đozefo su se grdno posvađali oko ovoga, a onda je Vinćenco smislio način, revolucionaran za ono vreme, da dokaže da je u pravu: vršio je opite. Pripremio je i obavio dve grupe opita, i to sa strunama različitih dužina i sa drugim strunama koje su sve bile iste dužine, ali različite zategnutosti. Radeći tako, otkrio je nove, nepitagorejske matematičke odnose u muzičkoj lestvici. Neki kažu da je Vinćenco prvi čovek koji je opitnim dokazima oborio jedan do tada opšteprihvaćeni matematički zakon. Sigurno je bar ovo: bio je na čelu jednog pokreta koji je staru polifoniju zamenio modernom harmonijom.
<BR>&nbsp;&nbsp;&nbsp;&nbsp;&nbsp;Znamo zasigurno da je tim opitima sa strunama prisustvovao bar jedan zainteresovani posmatrač. Vinćencov najstariji sin gledao je šta tata meri i računa. Ogorčen muzičko-teorijskim dogmatizmom, Vinćenco se dernjao, nastojeći da dokaže sinu koliko je matematika glupava. Ne znamo tačne reči koje je izgovarao, ali meni se pričinjava da čujem Vinćenca kako viče otprilike ovo: "Zaboravi te teorije sa glupim brojevima. Slušaj šta ti uho govori. Nemoj slučajno da čujem nešto kao da bi ti da postaneš, daleko bilo, matematičar!" Podučavao je momka valjano, pa je njegov najstariji sin postao umešan izvođač na lauti i na drugim instrumentima. Uvežbavao je čula svoga sina, učio ga kako da oseti grešku u raspolaganju vremenom; a upravo je osećanje za vreme bitno za muzičara. Međutim, Vinćenco je želeo da se njegov najstariji sin odrekne i muzike i matematike. Beše Vinćenco tipičan otac: pun želje da mu sin postane lekar, da bi mogao pristojno zarađivati za život.
<BR>&nbsp;&nbsp;&nbsp;&nbsp;&nbsp;Posmatranje tih opita delovalo je na mladića mnogo jače nego što je to Vinćenco mogao i zamisliti. Momka je naročito očaravao jedan opit u kome je njegov tata postigao različite zategnutosti žica tako što je o njih okačio različite tegove. Žica na čijem kraju visi teg može, kad je čupneš, početi i da se njiše, kao klatno; možda je to navelo mladoga člana porodice Galilej da počne razmišljati o različitim načinima na koje se predmeti kreću kroz ovu Vaseljenu.
<BR>&nbsp;&nbsp;&nbsp;&nbsp;&nbsp;Ime tog momka bilo je, naravno, Galileo. Kad gledamo odavde, modernim očima, dostignuća Galilejeva toliko blistaju, da nam je teško da uočimo prisutnost ma koga drugog u tom razdoblju istorije. Galilej je prenebregao Vinćencove harange protiv podlaca koji se bave čistom matematikom i postao upravo nastavnik matematike. Ali iako je veoma voleo matematičko logičko razmišljanje, podvrgnuo ga je posmatranjima i opita. Zapravo, mnogi danas smatraju da je Galilejevo spretno stapanje tih dvaju elemenata bilo pravi početak naučnog metoda.
</TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
