<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PRVA TUTNJAVA REVOLUCIJE
<P>&nbsp;&nbsp;&nbsp;&nbsp;&nbsp;Kvantna teorija je laka meta za one pisce koji proglašavaju da je ona nešto srodno nekoj religiji ili misticizmu. Klasičnu njutnovsku fiziku često prikazuju kao bezbednu, logičnu i usklađenu sa čovekovom intuicijom. Onda naiđe kvantna teorija koja je kontraintuitivna i avetinjska, i 'zameni' njutnovsku. Teška je za razumevanje. Zvuči preteće. Jedno rešenje - predloženo u nekim od pomenutih knjiga - jeste to da se o kvantnoj fizici razmišlja kao o još jednoj religiji. Zašto ne smatrati da je ona samo novi oblik hinduizma (ili budizma i tako dalje)? Eto lepog načina da naprosto napustimo svaku logiku.
<BR>&nbsp;&nbsp;&nbsp;&nbsp;&nbsp;Međutim, može se stvar sagledati i ovako: kvantna teorija je, hm, nauka. A što se tiče onoga da neko nekoga zamenjuje, nemojte nasedati na to. Nauka ne baca na đubrište ideje vekovima stare tek tako, kako se nekome prohte. Naročito ne one ideje koje su uspešno dejstvovale. Vredi ovde napraviti jednu malu digresiju i videti kako se dešavaju naučne revolucije.
<BR>&nbsp;&nbsp;&nbsp;&nbsp;&nbsp;Ne mora nova fizika uvek da potuče staru. Nauka je sklona da revolucije u sebi samoj izvodi konzervativno i ekonomično. Možda filozofske posledice mogu da 'obaraju s nogu', da bar prividno napuste staru mudrost koja je govorila kako svet dejstvuje i tako dalje. Ali u konkretnoj stvarnosti nauke dogodi se ovo: stara dogma se proširi na nova područja.
<BR>&nbsp;&nbsp;&nbsp;&nbsp;&nbsp;Pomislite na jednog antičkog Grka koji se zvao Arhimed. Godine 100. pre rođenja Hrista, taj je naučnik sažeo načela statike i hidrostatike. Statika je disciplina koja proučava postojanost sklopova kao što su merdevine, mostovi i građevinski lukovi - najčešće nekih stvari koje je čovek načinio da mu život bude udobniji. Arhimed je radio i na hidrostatici koja govori o tečnostima i o predmetima koji plove po tečnosti, ili potonu, ili plove neko vreme uspravno, pa se onda izvrnu; o načelima plovnosti, zatim o razlozima zbog kojih bi normalan čovek mogao da počne da viče "Eureka! Eureka!" kad uđe u kadu punu vode i tako dalje. Te teme su i danas isto onako važne kao i pre dve hiljade leta - štaviše, način na koji im je Arhimed pristupao dobar je i danas.
<BR>&nbsp;&nbsp;&nbsp;&nbsp;&nbsp;Godine 1600, Galileo Galilej uzeo je da preispita zakone statike i hidrostatike. Međutim, svoja merenja proširio je i na predmete u pokretu - na primer, lopte koje se kotrljaju niz nagnute žlebove, druge lopte koje neko pušta da padaju sa tornja, zatim na strune muzičkog instrumenta leuta, ali opterećene tegovima - a takve su se blago njihale tamo-amo u radionici njegovog oca. Galilejev rad je obuhvatio i uključio u sebe Arhimedova dostignuća, ali je objasnio i mnogo više. Čak do objašnjenja za pojedine odlike površine Meseca, i čak do Jupiterovih prirodnih satelita dosegnuo je Galilejev rad. Nije Galilej pobedio i srušio Arhimeda. Obuhvatio ga je. Ako bismo hteli slikom da prikažemo šta se tu desilo, slika bi izgledala ovako:
<BR>
<BR><img SRC="03.jpg" border="0" vspace="5"><BR>
<BR>&nbsp;&nbsp;&nbsp;&nbsp;&nbsp;Njutn je domašio mnogo dalje nego Galilej. Dodajući uzročnost, uspeo je da ispita naš planetni sistem, kao i dnevne plime i oseke. Njutnova sinteza uključila je nova merenja kretanja planeta i njihovih 'meseca' (prirodnih satelita). Ništa u Njutnovoj revoluciji nije bacilo ljagu na dostignuća Galileja, a ni Arhimeda, ali je ta revolucija proširila ono područje Vaseljene koje je dostupno našoj velikoj sintezi.
<BR>
<BR><img SRC="04.jpg" border="0" vspace="5"><BR>
<BR>&nbsp;&nbsp;&nbsp;&nbsp;&nbsp;U osamnaestom i devetnaestom veku, naučnici su počeli da proučavaju jednu pojavu koja izlazi iz okvira svakidašnjeg ljudskog iskustva. Ona je dobila naziv elektricitet. Da bismo mogli da proučavamo elektricitet, morali smo prvo da ga sami proizvodimo, osim u jednom slučaju, a to je kad sevne munja - nesumnjivo zastrašujuća pojava. (Isto tako moramo danas da prvo proizvedemo neke čestice u našim akceleratorima, a tek onda da ih proučavamo.) Elektricitet je tad bio jednako egzotičan kao kvarkovi danas. Električna struja, napon, jačina, razna električna i magnetna polja, postepeno su shvatani. Čak i stavljani pod kontrolu. Zakone elektriciteta i magnetizma proširio je i kodifikovao Džejms Maksvel. Ali su Maksvel, pa Hajnrih Herc, pa Guljelmo Markoni, pa Čarls Štajnmec (Charles Steinmetz) i mnogi drugi uvodili te zamisli i u praktičnu primenu, pa se ljudska životna okolina menjala. Nas, danas, elektricitet okružuje sa svih strana, komunikacije pucketaju u ovom vazduhu koji udišemo. Pa ipak, Maksvel je sa besprekornim poštovanjem gledao na sve svoje prethodnike.
<BR>
<BR><img SRC="05.jpg" border="0" vspace="5"><BR>
<BR>&nbsp;&nbsp;&nbsp;&nbsp;&nbsp;Posle Njutna i Maksvela nije imalo više šta da se traži u nekim prostorima 'izvan'. Da li će biti baš tako? Ajnštajn je usredsredio svoju pažnju na sam rub njutnovskog kosmosa. Njegove konceptualne zamisli otišle su veoma duboko; pojedini vidovi Galilejevih i Njutnovih verovanja uznemiravali su Ajnštajna i konačno ga naterali da smisli odvažne nove premise. Područje njegovih posmatranja sada je obuhvatilo i neke stvari koje se kreću veoma brzo. Takve pojave nisu bile od značaja posmatračima pre godine 1900. Međutim, pošto su posle 1900. ljudi počeli da razgledaju atome, da prave nuklearne naprave i da zaviriju u najranija dešavanja pri postanku kosmosa, Ajnštajnova razmatranja stekla su veći značaj.
<BR>
<BR><img SRC="06.jpg" border="0" vspace="5"><BR>
<BR>&nbsp;&nbsp;&nbsp;&nbsp;&nbsp;Ajnštajnova teorija gravitacije takođe je otišla dalje od Njutnove, uključila je i dinamiku Vaseljene (jer Njutn je verovao u statičnu Vaseljenu) kao i širenje Vaseljene iz jednog prvobitnog kataklizmičnog događaja. Pa ipak, kad primenimo Ajnštajnove jednačine na Njutnov svet, one daju njutnovske rezultate.
<BR>&nbsp;&nbsp;&nbsp;&nbsp;&nbsp;Znači, time je cela frka okončana, zar ne? Ne! Tek je trebalo da zavirimo u unutrašnjost atoma, a za to su nam bili neophodne zamisli koje će otići mnogo, mnogo dalje nego Njutn, zamisli neprihvatljive čak i samome Ajnštajnu. Sada smo morali da proširimo svoj svet nadole, u dubinu atoma, u jezgro atoma; taj put još nije pređen do kraja, izgleda da ima da se ide i dalje. (To jest, još dublje unutra.) Pa ipak, ništa u kvantnoj revoluciji nije nas navelo da prodamo Arhimeda neprijatelju, izdamo Galileja, opustošimo Njutna, obaspemo Ajnštajnovu relativnost blatom. Ne, nego smo ušli u jedan novi, drugačiji svet, pun sasvim novih pojava. Ustanovili smo da je Njutnova nauka tamo neprikladna; proticalo je vreme i jednog dana stiglo se do nove sinteze.
<BR>
<BR><img SRC="07.jpg" border="0" vspace="5"><BR>
<BR>&nbsp;&nbsp;&nbsp;&nbsp;&nbsp;Pamtite šta smo ono rekli u petom poglavlju - da je Šredingerova jednačina stvorena da bi se ovladalo elektronima i drugim česticama, ali da, primenjena na loptice za bezbol i druge velike predmete, ona počne pred našim očima da se menja, menja i najzad se pretvori u F = ma? (Ili, bar, u nešto sasvim blisko i slično tome.) Dirakova jednačina, ona koja je predskazala antimateriju, bila je 'elegantno pročišćenje' Šredingerove, smišljeno da se uhvate 'brzi' elektroni, oni koji lete nekom brzinom koja je značajan deo brzine svetlosti. Pa ipak, kad Dirakovu jednačinu primenimo na spore elektrone, ona počne da se menja... i gle šta zuri u nas, Šredingerova jednačina. Doduše, magično proširena, jer u njoj sada postoji i spin elektrona. Jesmo li sad izgazili Njutna? Nismo. Ništa ni slično tome.
<BR>&nbsp;&nbsp;&nbsp;&nbsp;&nbsp;Možda ovaj marš napretka zvuči kao da je predivno delotvoran. Zato treba da napomenemo da u naučnom radu nastaju i ogromne količine škarta i rasipanja. Kad god, ovako radoznali i dovitljivi (i obilato finansirani iz budžeta ove naše savezne vlade), otvorimo za posmatranje neku novu oblast, iz našeg roga izobilja poteku bujice novih zamisli, teorija i sugestija, uglavnom pogrešnih. Vodi se borba za kontrolu najdalje dohvatljive granice znanja; pobednik bude, među zamislima, obično samo jedna. Sve ostale su gubitnici. One potonu u tamu. One ostaju samo fusnote u istoriji nauke.
<BR>&nbsp;&nbsp;&nbsp;&nbsp;&nbsp;Kako se dogodi revolucija? Tokom svakog razdoblja intelektualne smirenosti, kao što je bilo ono doba pod kraj devetnaestog veka, postoji i jedan skup pojava koje 'još nisu objašnjene'. Eksperimentatori se nadaju da će opaziti nešto pomoću čega može biti ubijena vladajuća teorija, pa da nova, bolja teorija zauzme njeno mesto, a novi ljudi steknu glavnu slavu. Ali to obično ne uspeva; pokaže se da su merenja bila netačna, ili da se novi tačni podaci mogu, ipak, objasniti domišljatom primenom stare teorije. Ipak, ponekad uspe. Uvek postoje tri mogućnosti: (1) pogrešni podaci; (2) stara teorija se žilavo brani i (3) potrebna je nova. Opiti čine da je nauka jedan vrlo živahan zanat.
<BR>&nbsp;&nbsp;&nbsp;&nbsp;&nbsp;A kad se revolucija u nauci dogodi, ona ne samo što proširi dohvat naučne misli nego, pokatkad, bitno utiče i na naš ukupan pogled na svet. Primer: Njutn ne samo što je dao opšti zakon gravitacije on je uveo i determinističku filozofiju koja je prinudila teologe da Bogu dodele sasvim novu ulogu. Njutnovske matematičke jednačine pokazale su da možemo odrediti budućnost svakog sistema ako znamo početne uslove. Suprotno od toga delovala je, čim je stupila na pozornicu, kvantna fizika, ona koja je primenljiva u svetu atoma; ublažila je determinizam. Dala je pojedinačnim atomskim događajima zadovoljstvo neodređenosti. Kretanja u nauci najnovijeg doba pokazuju da je čak i u svetu velikih predmeta Njutnov determinizam, zapravo, suviše idealistički prikaz onog što se stvarno zbiva. Mnoge pojave u makrosvetu sačinjene su od ogromnog broja malih sastavnih delova, na takav način uklopljenih u sistem da i najneznatnija promena u početnim uslovima može izazvati ogroman preokret u konačnom ishodu. Šta ćete jednostavniji sistem nego kad voda teče niz brdo, ili kad se dva klatna njišu jedno pokraj drugog; pa ipak, i tu se pokaže 'haotično ponašanje'. Sada postoji nauka o haosu, takozvana nelinearna dinamika, koja nam pokazuje da stvarni svet nije ni približno onoliko deterministički koliko se ranije mislilo.
<BR>&nbsp;&nbsp;&nbsp;&nbsp;&nbsp;To, međutim, nikako ne znači da su nauke i razni istočnjački misticizmi najednom otkrili da imaju mnogo zajedničkog. Nemaju. Ali ipak, ako vama lično neke verske metafore (date u knjigama autora koji porede novu fiziku sa istočnjačkim misticizmom) pomažu da se snađete u modernim revolucijama u fizici - koristite ih, zašto ne. Metafore, ipak, ostaju samo metafore. To su vrlo grube mape. Pozajmićemo jednu staru izreku: ne gubi nikad iz vida koliko se razlikuju mapa i stvarni teren. Fizika nije religija. Eh, kad bi bila, koliko bismo lakše pribavili pare.
</TD></TR></TABLE>
<P class="next">
<A HREF=p83.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
