<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>TRKA
<P>&nbsp;&nbsp;&nbsp;&nbsp;&nbsp;Još u Raderfordovim vremenima počela je trka ko će prvi napraviti aparate u kojima bi bile dostignute vrlo visoke energije. U ovom naporu, tokom dvadesetih godina našeg veka pomagale su kompanije za proizvodnju i raspodelu električne energije zato što se električna struja najekonomičnije prenosi pri visokim naponima. Još jedna pobuda bila je želja da se proizvode rendgenski zraci kojima bi se suzbijali zloćudni tumori. Radijum je već tada korišćen za uništavanje tumora, ali je bio strašno skup; osim toga, mislilo se da bi zračenje sa višom energijom moglo biti od velike koristi pacijentima. Zato su elektrokompanije i medicinske istraživačke ustanove podržavale razvoj generatora za proizvodnju struje visokog napona. Na čelo trke izbio je na svoj osobeni način Raderford kad je uputio engleskoj elektrokompaniji 'Metropoliten-Vikers' izazov: "Dajte nam potencijal reda deset miliona volti, ali da se može smestiti u sobu razumne veličine... i dajte nam vakuumsku cev sposobnu da izdrži taj napon."
<BR>&nbsp;&nbsp;&nbsp;&nbsp;&nbsp;Nemački fizičari pokušali su da upregnu ogromnu voltažu alpskih oluja bogatih grmljavinom. Između dva planinska vrha okačili su izolovan kabl; kad god bi u blizini sevnula munja, oni su uspevali iz tog kabla da izvuku napon čak do 15 miliona volti i da postignu preskakanje ogromnih varnica između dve metalne kugle razmaknute čak 6 metara - spektakularno, ali od slabe koristi za posao. Ovaj pristup je napušten kad je jedan naučnik poginuo dok je podešavao aparat.
<BR>&nbsp;&nbsp;&nbsp;&nbsp;&nbsp;Krah ovog pokušaja nemačke ekipe pokazao je da treba obezbediti i nešto više, a ne samo silu. Polovi u Razmaku morali su biti smešteni u neku elektronsku cev ili vakuumsku komoru koja će poslužiti kao odličan izolator. (Visoki napon naprosto obožava da preskoči kroz izolacioni prazan prostor koji ostavimo. Ovo se može sprečiti samo veoma tačnom konstrukcijom.) Ta cev je morala biti dovoljno jaka da izdrži ispumpavanje vazduha. A od bitnog značaja bio je vakuum; morao je biti visokokvalitetan. Ako bi u cevi zaostalo suviše molekula gasa, oni bi, u svome plovljenju tamo-amo, uletali u zrak i ometali ga. Visoka voltaža morala je biti dovoljno postojana da ubrzava mnogo čestica. Na ovim i drugim tehničkim problemima radilo se od 1926. do 1933, kad su konačno rešeni.
<BR>&nbsp;&nbsp;&nbsp;&nbsp;&nbsp;Ovo takmičenje bilo je žestoko širom Evrope, a američke institucije i naučnici brzo su se uključili u opštu 'frku'. U Berlinu je firma 'Algemajne Elektricitet Gezelšaft' napravila impulsni generator koji je davao napone i do 2,4 miliona volti, ali nijednu česticu. Nemačka zamisao preneta je u američki gradić Šenektedi, gde je firma 'Dženeral Elektrik' poboljšala rezultat na 6 miliona volti. U instituciji Karnegi u Vašingtonu fizičar Merl Tuve (Merle Tuve) naterao je jedan indukcioni namotaj - solenoid - da proizvede nekoliko miliona volti godine 1928, ali nije imao odgovarajuću vakuumsku cev. Čarls Loricen (Charles Lauritsen) uspeo je u Kalteku da napravi vakuumsku cev sposobnu da izdrži 750.000 volti. Tuve je adaptirao Loricenovu cev i proizveo zrak sa 10<SUP>13</SUP> (deset hiljada milijardi) protona u sekundi, pri naponu od pola miliona volti, što je, teorijski, dovoljno izobilje projektila, a i dovoljan napon da se počne istraživati jezgro. Tuve je i postigao sudare jezgara, ali tek 1933, a do tada su dve druge ekipe već ostvarile to isto.
<BR>&nbsp;&nbsp;&nbsp;&nbsp;&nbsp;Još jedan od učesnika, ali ne pobednika, bio je Robert Van de Graf (Robert Van de Graaff) koji je radio na Jelu, a posle na MIT-u; on je sagradio mašinu koja je pomoću svilene pokretne 'beskonačne trake' nosila malo-pomalo naelektrisanje do jedne velike metalne kugle, na čijoj spoljašnjosti se napon povećavao. Najzad, po dostizanju nekoliko miliona volti, napon se praznio tako što je ogromna 'munja' poletala sa kugle i zabijala se u zid laboratorije. Bio je to Van de Grafov generator, proslavljen u to doba, o kome su na časovima fizike učili svi srednjoškolci. Što je veći bio poluprečnik kugle, to je kasnije dolazilo do onog završnog bleska munje. Kad je umesto vazduha u prostoriji bio samo suvi azot u gasnom stanju, dostizani su još viši naponi pre tog naglog pražnjenja. Posle nekog vremena, Van de Grafovi generatori odabrani su kao najbolje rešenje za mašine u kategoriji ispod 10 miliona volti, ali bile su potrebne još godine rada da bi se ta zamisao usavršila.
<BR>&nbsp;&nbsp;&nbsp;&nbsp;&nbsp;Trka se nastavila i u kasnim dvadesetim i ranim tridesetim godinama ovog veka. Pobediše (ali za dlaku ispred drugih) dvojica iz nekadašnje Raderfordove družine sa Kevendiša, Džon Kokroft i Ernest Volton. Njima je (ovde moram da zaječim od muke) presudno pomogao jedan teoretičar. Kokroft i Volton su, posle niza pretrpljenih neuspeha, pokušavali da dostignu milion volti, napon koji je smatran neophodnim za proboj u jezgro. Jedan ruski teoretičar po imenu Georg Gamov boravio je tada u Kopenhagenu, gde je došao u posetu Nilsu Boru. Skoknuo je preko vode, u Kembridž, da malo vidi šta se tamo radi pre nego što krene kući. Ali tamo se upleo u raspravu sa Kokroftom i Voltonom; pokušavao je toj dvojici eksperimentatora da objasni da im nije potrebna toliko visoka voltaža koliko su oni mislili. Dokazivao im je da nova teorija, kvantna, dopušta uspešne prodore u jezgro čak i ako se ne raspolaže energijom dovoljno visokom za savladavanje odbojne sile pozitivnog elektriciteta u njemu. Objašnjavao im je da kvantna teorija daje protonima talasne osobine, što im omogućava da prokrče sebi 'tunel' kroz barijeru sačinjenu od nadmoćnog naelektrisanja istog znaka, kao što smo videli u petom poglavlju. Kokroft i Volton su ga konačno poslušali i sredili svoj aparat da pokušaju sa 500.000 volti. Upotrebili su transformator i električno kolo za uvećanje napona, pa su ubrzavali protone dobijene iz cevi sa elektrodama unutra, nalik na onu pomoću koje je Dž. Dž. Tomson stvarao katodne zrake.
<BR>&nbsp;&nbsp;&nbsp;&nbsp;&nbsp;U mašini Kokrofta i Voltona, mlazevi protona, približno po bilion njih svake sekunde, jurili su kroz bezvazdušnu cev, ubrzavani i zarivali se u mete od olova, litijuma i berilijuma. Godina je bila 1930, uspeh je postignut, najzad je pomoću ubrzanih čestica izvedena jedna nuklearna reakcija. Litijum se raspadao pod naletom protona sa samo 400.000 eV energije, što je bilo daleko ispod onih miliona volti za koje se mislilo da su neizostavno potrebni. Bio je to istorijski događaj. Od tog trenutka nauka ima na raspolaganju 'nož' nove vrste; doduše, tada je bio tek u svom najprimitivnijem obliku.
</TD></TR></TABLE>
<P class="next">
<A HREF=p92.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
