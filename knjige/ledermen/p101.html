<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ČETVRTO VELIKO OTKRIĆE: SUPERPROVODLJIVOST
<P>&nbsp;&nbsp;&nbsp;&nbsp;&nbsp;Davne 1911. godine, jedan holandski fizičar otkrio je da izvesni metali, kad se ohlade do krajnje niskih temperatura - a to znači, samo stepen-dva iznad apsolutne nule na Kelvinovoj lestvici (-273 na Celzijusovoj) - ne daju više nikakav otpor proticanju električne struje. Na takvoj temperaturi, struja bi kroz jedan krug od žice mogla da protiče, da kruži, večno, bez ikakvog daljeg utroška energije.
<BR>&nbsp;&nbsp;&nbsp;&nbsp;&nbsp;U tvom stanu, električna snaga se isporučuje (da bi ti mogao/mogla da je trošiš) kroz bakarne žice. Ovaj poslić obezbeđuje tvoja draga elektrodistributivna kompanija. Žice se donekle i zagrevaju zato što pružaju otpor proticanju struje: to je otprilike kao jedno trenje, koje ne dopušta struji da protiče sasvim slobodno. Na to zagrevanje žica, koje je čista šteta i rasipanje, potroši se izvesna količina energije. Zato tvoj račun za struju bude veći. Kod konvencionalnih elektromagneta koji rade u motorima, generatorima i akceleratorima, struja takođe protiče kroz bakarne žice, tako namotane da se dobija jako elektromagnetno polje. U motoru to polje obrće neke druge namotaje žice (rotor) kroz koje takođe protiče struja. Pruži ruku i opipaj motor: topao je. U akceleratoru, magnetno polje usmerava čestice i fokusira ih. Bakarne žice se ugreju, a začas bi se i pregrejale, ali ih hladimo tako što puštamo da kroz njih teče ogromna količina vode, obično kroz rupe koje su namerno ostavljene u debelim namotajima žice. A ako se pitate kuda otiče lova, evo jednog podatka: Fermilabov akcelerator nakarikao je u toku 1975. godina račun za struju u ukupnom iznosu od 15 miliona dolara. Nekih 90% toga potrošili su moćni magneti u glavnom prstenu od 400 GeV.
<BR>&nbsp;&nbsp;&nbsp;&nbsp;&nbsp;Početkom šezdesetih godina dogodilo se veliko tehničko unapređenje. Dobili smo nove legure nastale mešanjem egzotičnih metala. Ove legure su sposobne da ostanu u tom osetljivom stanju zvanom 'superprovodljivost' i kad provode kroz sebe ogromne količine struje i proizvode magnetna polja ogromne jačine. Sve to na srazmerno 'civilizovanim' temperaturama od 5 do 10 stepeni iznad apsolutne nule, što je nama neuporedivo lakše da postignemo i održavamo nego 1 ili 2 stepena koliko je potrebno kod običnih metala. Helijum ostaje prava tečnost i na 5<SUP>0</SUP>K (sve drugo se na tako niskoj temperaturi stvrdne) i zato nam se ukazala prilika za stvarnu, praktičnu upotrebu superprovodljivosti. U većini velikih laboratorija naučnici su tada otpočeli neka posla sa žicama koje nisu od bakra nego od legura kao što je niobijum-titanijum ili niobijum-3-kalaj. Puštali su da se preko tih žica sliva tečni helijum, koji ih zadržava na temperaturi gde je tim legurama superprovodljivost još moguća.
<BR>&nbsp;&nbsp;&nbsp;&nbsp;&nbsp;Veliki magneti ove vrste pravljeni su za detektore čestica; namestiš takve magnete, recimo, svuda oko tvoje maglene komore. Ali nisu korišćeni u akceleratorima, u kojima se jačina magnetnog polja mora stalno povećavati dok se i energija čestica povećava. To povećavanje - dakle, menjanje - kvari nam posao zato što nastaju dejstva koja su kao trenje (vrtložne struje), i žice se zagreju, pa superprovodljivost bude upropašćena. Ogromne količine istraživačkog rada ulagane su u ovaj problem tokom nekih dvadeset mukotrpnih godina. Fermilab je, pod upravom Roberta Vilsona, bio negde na čelu ovih nastojanja. Jedan Vilsonov tim bacio se na istraživanje i razvoj superprovodnih magneta godine 1973, ubrzo posle aktiviranja prvobitne Dvestotke. Jedna od pobuda za ulaganje ovog rada bila je i ta što se cena struje naglo povećavala zbog naftne krize koja je nastala u svetu u to doba. Drugi motiv bio je taj što su naši evropski takmaci, oni u konzorcijumu CERN u Ženevi, grabili napred.
<BR>&nbsp;&nbsp;&nbsp;&nbsp;&nbsp;Sedamdesete su bile mršave godine za budžete američkih naučnoistraživačkih ustanova. Posle Drugog svetskog rata, ova zemlja je bila čvrsto ispred svih u naučnom istraživanju zato što su svi ostali morali da se trude da obnove, posle ratnih razaranja, svoju privredu i svoju naučnu infrastrukturu. Pred kraj sedamdesetih, neka ravnoteža opet se uspostavila. Evropljani su gradili mašinu od 400 GeV, superprotonski sinhrotron (SPS). Za to su imali veće pare nego mi ovde, i ne samo to nego su uspeli da nameste i veći broj skupocenih detektora od kojih zavisi kvalitet istraživačkog rada. (Ta mašina označila je početak novog ciklusa u međunarodnoj saradnji, ali i u utakmici. Sada, u devedesetim godinama, Evropa i Japan su ispred Amerike u nekim oblastima istraživanja, a u nekim drugim zaostaju, ali ne mnogo.)
<BR>&nbsp;&nbsp;&nbsp;&nbsp;&nbsp;Vilsonova zamisao bila je sledeća: ako se otarasimo te nevolje sa vrtložnim strujama, pa okružimo ceo akcelerator superprovodnim magnetima, uštedećemo ogromne količine struje, a dobićemo jača magnetna polja, što će značiti, bez ikakvog povećanja poluprečnika, da ćemo dobijati čestice sa većom energijom. Pomagao mu je Alvin Tolestrup (Alvin Tollestrup), profesor sa Kalteka, koji je došao da u Fermilabu provede svoju slobodnu godinu (ali je to produžio i nastavio da produžava, i ostao za stalno). Vilson i Tolestrup su veoma potanko proučavali kako promene u proticanju struje i u magnetnom polju izazivaju lokalno zagrevanje. Fermilabovoj grupi pomagali su i naučnici koji su radili u nekim drugim laboratorijama, naročito oni u Raderfordovoj laboratoriji u Engleskoj. Fermilabovci su napravili stotine modela, magneta za probu. Sarađivali su i sa metalurzima i sa onima koji se bave isključivo naukom o materijalima. Između 1973. i 1977. rešenje je najzad nađeno. Uspeli smo da pojačamo struju u superprovodnim magnetima od nule do 5.000 ampera za samo 10 sekundi, a da ne izgubimo superprovodljivost. U zimu 1978-79. godine počela je da radi jedna proizvodna linija koja je pravila magnete sedam metara dugačke, sa izvrsnim odlikama. Godine 1983, rad Tevatrona u Fermilabu pojačan je tako što je na izlazni deo cevi dodato jedno veliko superprovodno parče - kao ono kad na izlazni deo avionskog mlaznog motora nakače još i komoru za dodatno sagorevanje. Time je energija podignuta sa 400 na 900 GeV, a potrebna snaga električne struje smanjena sa 60 na 20 megavata, a i to se većim delom troši na proizvodnju tečnog helijuma.
<BR>&nbsp;&nbsp;&nbsp;&nbsp;&nbsp;Kad je Vilson pokrenuo svoj program istraživanja i razvoja, 1973. godine, ukupna godišnja proizvodnja superprovodnog materijala u Americi iznosila je stotinak ili dvesta kilograma. Fermilab je, međutim, počeo da kupuje po šezdesetak hiljada kilograma godišnje, što je toj industriji omogućilo da se izgradi na sasvim drugačiji način. Glavni kupci superprovodnog materijala danas jesu one firme koje prave MRI (magnetno-rezonantne) skenere, pomoću kojih lekari, kad treba da odrede dijagnozu, zavire u pacijenta. A to je industrija koja obrne 500 miliona dolara godišnje. Može se reći da za uspeh tog posla neku malu zaslugu ima i Fermilab.
</TD></TR></TABLE>
<P class="next">
<A HREF=p102.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
