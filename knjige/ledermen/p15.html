<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PRIČA O DVA GRADA I O KONAČNOJ MAJICI
<P>&nbsp;&nbsp;&nbsp;&nbsp;&nbsp;Kad sam imao deset godina, razbolim se ja od malih boginja, a tata, da me razveseli, kupi mi jednu knjigu štampanu vrlo krupnim slovima; naslov joj je bio Priča o relativnosti. Napisali su je Albert Ajnštajn i Leopold Infeld (Leopold Infeld). Nikada neću zaboraviti početak te knjige Ajnštajna i Infelda. Bio je o detektivskim pričama: kako u svakoj detektivskoj priči postoji zagonetka, postoje nagoveštaji i naznake, i postoji detektiv. Taj detektiv, pomoću postojećih tragova, nastoji da reši zagonetku.
<BR>&nbsp;&nbsp;&nbsp;&nbsp;&nbsp;U priči koja je pred nama postoje, u suštini, samo dve zagonetke. Obe se ispoljavaju kao čestice. Prva je dugo traženi a-tom, nevidljiva i nedeljiva materijalna čestica koju je, kao postulat, prvi dao Demokrit. Ovaj a-tom leži u samom srcu najosnovnijih pitanja fizike čestica.
<BR>&nbsp;&nbsp;&nbsp;&nbsp;&nbsp;Već dve i po hiljade godina mi bijemo bitku da rešimo tu prvu zagonetku. Nagoveštaja ima na hiljade, a svaki od njih otkrili smo mukotrpnim radom i trudom. U prvih nekoliko poglavlja posmatraćemo kako su se naši preci trudili da reše zagonetku. Iznenadićete se kad vidite koliko je naših 'najnovijih' zamisli u stvari bilo poznato ljudima još u sedamnaestom veku, i u šesnaestom, pa i ranije - zapravo, još vekovima pre Hrista. A pre kraja knjige vratićemo se na sadašnjost i na jurnjavu za drugom, možda i većom tajnom, a to je čestica koja, po mom mišljenju, upravlja celom kosmičkom simfonijom. Videćete, čitajući ovu knjigu, koliko je velika srodnost između onog matematičara iz šesnaestog veka koji ispušta teške predmete sa tornja u italijanskom gradu Pizi i današnjeg fizičara čestica koji u američkoj saveznoj državi Ilinoj, usred zime, u ledenoj, vetrovitoj preriji, radi svoj posao, polusmrznutih prstiju, u nekoj šupi - uzima podatke iz akceleratora koji se nalazi dole, ispod sleđenog zemljišta. Obojica su postavljala ista pitanja. Koja je osnovna struktura materije? Kako radi Vaseljena?
<BR>&nbsp;&nbsp;&nbsp;&nbsp;&nbsp;Dok sam rastao u Bronksu, običavao sam da posmatram, satima, mog starijeg brata kako se igra hemikalijama. Bio je pravi čarobnjak. Ja uradim sve teške poslove u kući za taj dan, a on me, zauzvrat, pusti da gledam njegov rad. Danas se on bavi prodajom raznih domišljatih novih proizvoda. Prodaje stvari kao što su 'vupi jastučići', ogromne registarske tablice i majice sa privlačnim natpisima koji omogućavaju ljudima da iskažu svoj pogled na svet zaista vrlo jezgrovito - jednom izjavom napisanom na prostoru koji nije širi od njihovih sopstvenih prsa. Trebalo bi da cilj nauke nije manje uzvišen od toga. Moja ambicija u životu jeste da doživim trenutak kad će cela fizika moći da bude svedena na jednu formulu tako jednostavnu i elegantnu da ćemo je moći napisati na prednjoj strani jedne majice.
<BR>&nbsp;&nbsp;&nbsp;&nbsp;&nbsp;Znatan napredak postignut je u poslednjih dvadeset i nešto vekova u približavanju ovoj konačnoj majici. Ser Isak Njutn je, na primer, doprineo ovom poslu tako što je objasnio gravitaciju, tu silu koja, opet, objašnjava jedan zapanjujuće širok raspon različitih pojava: plimu i oseku, pad jabuke, orbite planeta, grupisanje galaksija u jata. Na Njutnovoj majici piše F = ma. Kasnije su Majkl Faradej i Džejms Klerk Maksvel razotkrili tajnu elektromagnetnog spektra - naime, ustanovili su da elektricitet, magnetizam, svetlost Sunca, radio-talasi i rendgenski zraci jesu, svi, samo različita izražavanja jedne iste sile. U svakoj dobroj knjižari u studentskom gradu prodaće vam majicu sa Maksvelovim jednačinama ispisanim na njoj.
<BR>&nbsp;&nbsp;&nbsp;&nbsp;&nbsp;Danas, mnogo čestica kasnije, imamo standardni model, koji svodi celu stvarnost na samo nekih desetak čestica i na samo četiri sile. Taj standardni model predstavlja zbir svega onoga što smo doznali uz pomoć svih naših akceleratora još od Krivog tornja u Pizi, pa do dana današnjeg. On organizuje čestice zvane kvarkovi (šest njih) i druge čestice, a to su leptoni (takođe šest komada), u samo jedan, elegantan raspored, na samo jednoj tablici. Zaista možete na jednoj majici nositi dijagram celog standardnog modela, mada će to biti dosta sitno i gusto ispisana majica. Mukotrpno je izborena ta jednostavnost; izborile su je legije fizičara koje su sve nadirale jednim istim drumom. Međutim, majica sa standardnim modelom vas vara. Jeste da ima dvanaest čestica i četiri sile i da je sve to lepo i tačno, ali ona je i nepotpuna, štaviše sadrži unutrašnje protivurečnosti, nedoslednosti. A ako biste hteli na nekoj drugoj majici ispisati zadovoljavajuća objašnjenja za sve što nije u redu na prvoj, morali biste naći jednu slonovski veliku majicu, a možda ni ona ne bi bila dovoljna.
<BR>&nbsp;&nbsp;&nbsp;&nbsp;&nbsp;Ko nam to smeta, ko nam se isprečio na putu, ko nam ne d&acirc; da napravimo savršenu majicu? Eto kako se vraćamo na onu drugu zagonetku. Da bismo stigli do kraja zadatka koji započeše rešavati još stari Grci, moramo razmotriti mogućnost da protivnik, koga lovimo, ostavlja namerno lažne tragove, da bi nas zavarao. Ponekad, kao uhoda u nekom romanu Džona Le Karea, eksperimentator mora da postavi zamku. Mora da 'navuče' sumnjivca da se sam oda.
</TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
