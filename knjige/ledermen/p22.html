<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>GALILEJ, ZAZA GABOR I JA
<P>&nbsp;&nbsp;&nbsp;&nbsp;&nbsp;Galilej beše novi početak. U ovom i sledećem poglavlju videćemo kako je stvarana klasična fizika. Susrešćemo se sa zapanjujućim nizom junaka: prvi stupa Galilej, za njim Njutn, pa Lavoazije (Lavoisier), Mendeljejev, Faradej, Maksvel, Herc i još mnogi. Svaki od njih napadao je iz nekog novog ugla problem pronalaženja konačne opeke od koje je Vaseljena sazdana. Ja se plašim ovog poglavlja. Brdo knjiga je napisano o ovim naučnicima. Ova fizika je teritorija davno istražena. Osećam se kao sedmi muž Zaze Gabor. Znam tačno šta treba da radim, ali kako da postignem da to bude zanimljivo?
<BR>&nbsp;&nbsp;&nbsp;&nbsp;&nbsp;Zahvaljujući misliocima posle Demokrita, u nauci se malo šta uradilo od vremena atomista, pa sve do početka renesanse. To je bio jedan od razloga što su 'mračni vekovi' bili toliko mračni. Jedna zgodna odlika fizike čestica sastoji se u tome što možemo hladno da prenebregnemo nekih dve hiljade godina intelektualnog pregalaštva. Tokom tolikog razdoblja, zapadnom kulturom je preovlađivala aristotelovska logika - geocentrična, antropocentrična, religijska - a takva okolina je za fiziku neplodna. Naravno, ni Galilej nije izrastao iz baš potpune pustinje. On se kasnije mnogo zahvaljivao Arhimedu, Demokritu i rimskom pesniku i filozofu Lukreciju. Sumnje nema, Galilej je proučio svoje prethodnike i gradio dalje na njihovim ostvarenjima; ali imena tih prethodnika danas su poznata samo upućenicima. Galilej je prihvatio kopernikanski pogled na svet (ali tek pošto ga je pomno proverio) i time odredio svoju ličnu i političku budućnost.
<BR>&nbsp;&nbsp;&nbsp;&nbsp;&nbsp;Videćemo, u ovom razdoblju, razilazak sa grčkim metodom. Čisti um više nije bio dovoljan. Ušlo se u eru opita. Kao što je Vinćenco rekao svome sinu, između stvarnog sveta i čistog uma (a to je matematika) posreduju čula, koja se, to je najvažnije, potpomažu merenjem. Imaćemo susrete i sa nekoliko pokolenja eksperimentatora, a ne samo teoretičara. Videćemo kako je međuigra ta dva ušančena tabora pomogla da se izgradi veličanstvena građevina intelekta, sada poznata kao klasična fizika. Rad svih ovih naučnika bio je od koristi ne samo naučnicima i filozofima nego i drugima. Iz otkrića koja su ti ljudi postigli proizišle su nove tehnologije, koje su izmenile život ljudskog roda na ovoj planeti.
<BR>&nbsp;&nbsp;&nbsp;&nbsp;&nbsp;Naravno, uzalud je što si ti voljan da meriš ako nemaš čime, ako nemaš instrumente. Bila su to vremena divnih naučnika, ali, isto tako, i divnih instrumenata.
</TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
