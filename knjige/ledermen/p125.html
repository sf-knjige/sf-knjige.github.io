<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>JAKA SILA
<P>&nbsp;&nbsp;&nbsp;&nbsp;&nbsp;Naši trijumfi u otkrivanju zamršenih pojedinosti o slaboj sili bili su znatni. Ostalo je, međutim, još nekoliko stotina problematičnih čestica koje su nas 'gnjavile', a to su hadroni; jedno izobilje čestica koje su sve podvrgnute jakoj sili, a to je ona koja drži jezgro atoma na okupu. Te čestice imale su razne odlike; neke od tih odlika smo pomenuli, kao, na primer, naelektrisanje, masu i spin.
<BR>&nbsp;&nbsp;&nbsp;&nbsp;&nbsp;Pioni, recimo. Postoje tri različita piona (pi-mezona) koji se samo malo razlikuju po masi; proučili smo ih u mnogo raznih sudara i svrstali u jednu porodicu, kojoj smo dali naziv, možda neočekivan - porodica piona. Njihova naelektrisanja su plus jedan, minus jedan i nula (neutralno). Pokazalo se da svaki hadron može biti svrstan u neku porodicu; svi su oni tako grupisani. Kaoni se postrojavaju ovako: K<SUP>+</SUP>, K<SUP>-</SUP>, K<SUP>0</SUP>, K<SUP>0</SUP>. (Znaci +, - i 0 označavaju električni naboj. Ona vodoravna crta iznad drugog neutralnog kaona oznaka je da je to antičestica.) Porodični portret porodice sigma izgleda ovako: <FONT FACE=Symbol>S</FONT><SUP>+</SUP>, <FONT FACE=Symbol>S</FONT><SUP>0</SUP>, <FONT FACE=Symbol>S</FONT><SUP>-</SUP>. Grupa tebi nešto bolje poznata jeste nukleonska grupa: nju sačinjavaju neutron i proton, sastojci atomskog jezgra.
<BR>&nbsp;&nbsp;&nbsp;&nbsp;&nbsp;Porodice se sastoje od čestica koje imaju sličnu masu i slično se ponašaju pri jakim sudarima. Da bi se ova zamisao iskazala konkretnije, izmišljen je termin 'izotopni spin' ili izospin. Izospin je koristan zato što nam omogućava da uvek gledamo, na primer, 'nukleon' kao jedan predmet, ali u dva izospinska stanja: neutron ili proton. Slično tome, pion ima tri izospinska stanja: <FONT FACE=Symbol>p</FONT><SUP>+</SUP>, <FONT FACE=Symbol>p</FONT><SUP>-</SUP>, <FONT FACE=Symbol>p</FONT><SUP>0</SUP>. Još jedna korisna odlika izospina sastoji se u tome što je to jedna veličina koja se pri jakim sudarima očuva, baš kao i naelektrisanje. Žestok sudar jednog protona sa jednim antiprotonom može proizvesti četrdeset sedam piona, osam bariona, ili razne druge stvari, ali ukupan izospinski broj proizvedenih čestica ostaje stalan.
<BR>&nbsp;&nbsp;&nbsp;&nbsp;&nbsp;Suština je sledeća: fizičari su nastojali da se nekako snađu u tom mnoštvu raznih hadrona, da nađu neki smisao, a to su radili tako što su pokušavali da uzmu u obzir i poređaju sve osobine koje su se kod hadrona ikako mogle naći. Iz tog razloga, mnogim odlikama hadrona dati su nazivi koji zvuče kao čisto zezanje: 'broj čudnosti', barionski broj, hiperonski broj i tako dalje. Zašto 'broj'? Zato što su sve te odlike kvantne, pa prema tome moraju biti kvantni brojevi. A kvantni brojevi poštuju načela očuvanja. Ovo je, opet, omogućilo teoretičarima, baš kao i eksperimentatorima bez opita, da se igraju hadronima, da ih organizuju tako i ovako, da ih (možda tražeći nadahnuće u biologiji) svrstavaju u neke šire rodbinske grupe. Teoretičari su se rukovodili pravilima matematičke simetrije, verujući da i temeljne jednačine prirode valjda poštuju duboke simetrije.
<BR>&nbsp;&nbsp;&nbsp;&nbsp;&nbsp;Jednu naročito uspešnu organizaciju smislio je 1961. godine Marej Gel-Man, teoretičar sa Kalteka. On je ovoj shemi dao naziv 'osmostruki put' po Budinom učenju koje kaže: "Ovo je uzvišeni osmostruki put: ispravni pogledi, ispravne namere, ispravan govor..." Gel-Man je hadrone gotovo magično sredio u koherentne grupe sa po osam do deset čestica u svakoj grupi. Aluzija na budizam bila je još jedan izlet u neozbiljnost, jedan od mnogih takvih u fizici, ali razni mistici su se dočepali toga, i to im je sad 'dokaz' da je pravi poredak sveta nekako povezan sa istočnjačkim misticizmom.
<BR>&nbsp;&nbsp;&nbsp;&nbsp;&nbsp;Upao sam u nevolje u poznim sedamdesetim godinama, kad je od mene zatraženo da napišem svoju kratku biografiju za Fermilabov interni bilten, a povodom otkrivanja kvarka dno. Pošto sam očekivao da to neće čitati niko osim mojih saradnika u Bataviji, stavio sam naslov: 'Neautorizovana autobiografija Liona Leder-Mana'. Na moj užas, ceo tekst je prenet i u CERN-ov interni bilten, a zatim i u Sajens, službeno glasilo Američkog društva za unapređenje nauke, koje čita nekoliko stotina hiljada naučnika u SAD. U toj mojoj priči stoji i ovo: "Njegovo (Ledermenovo) razdoblje vrhunske kreativnosti nastupio je 1956. kad je čuo jedno predavanje Gel-Mana o mogućem postojanju neutralnih K-mezona. Doneo je dve odluke: prvo, da od tada piše svoje prezime sa crticom u sredini, kao što čini Gel-Man..."
<BR>&nbsp;&nbsp;&nbsp;&nbsp;&nbsp;Svejedno, teoretičar miriše jednako slatko ma kako da ga nazoveš. Gel-Manov osmostruki put naveo je i druge naučnike da crtaju tabele poređanih hadrona, tabele koje podsećaju na periodni sistem elemenata Mendeljejeva, mada su ove kudikamo zakučastije. Pamtite kako je Mendeljejev u svom periodnom sistemu namestio elemente koji imaju slične hemijske odlike jedan ispod drugog, tako da su nastali uspravni nizovi - stupci? Ta periodičnost nagoveštavala je jednu unutrašnju organizovanost, raspoređenost elektrona u ljuske, iako tada još ništa nismo znali o elektronima. Nešto u unutrašnjosti atoma se ponavljalo; atomi poređani po veličini pokazali su obrazac, sređenost. Gledajući unazad, iz ovog vremena kad su atomi shvaćeni, stičemo utisak da je to trebalo svakome da bude samo po sebi jasno.
</TD></TR></TABLE>
<P class="next">
<A HREF=p126.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
