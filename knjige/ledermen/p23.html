<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>LOPTE I NAGIBI
<P>&nbsp;&nbsp;&nbsp;&nbsp;&nbsp;Galilej se naročito usmerio na proučavanje kretanja. Možda jeste, a možda i nije bacao kamene kugle sa Krivog tornja u Pizi; neke opite svakako jeste izvodio. Ali je (verovatno pre opita) logički analizirao veze između udaljenosti, vremena i brzine. Galilej je proučavao kretanje predmeta, ali ne tako što ih je puštao da padaju, nego na drugi način: primenio je jedan trik, našao je zamenu za padanje, a to je strma ravan. Razmišljao je ovako: kretanje kugle niz glatku dasku koja je do neke mere nagnuta na jednu stranu moralo bi da bude u bliskom srodstvu sa kretanjem iste te kugle kad je pustiš u slobodan pad, s tom razlikom što je kotrljanje po strmoj ravni neuporedivo povoljnije za eksperimentatora jer je sporije, pa ga je lakše meriti.
<BR>&nbsp;&nbsp;&nbsp;&nbsp;&nbsp;U načelu, on je mogao da proverava tačnost ovog zaključivanja tako što bi počeo sa vrlo blagim nagibima. Njegova daska bila je dugačka oko dva metra. Ako bi podigao jedan njen kraj samo desetak centimetara, dobio bi blag nagib, na kome bi mogao da meri brzinu; onda bi mogao postepeno da povećava nagib i da ponavlja merenja, sve dok brzina kretanja ne bi postala toliko velika da se više ne bi mogla potpuno tačno meriti. Ovim bi Galilej stekao pouzdanje da proširi svoje zaključke i na najstrmiji mogući nagib, a to je okomit slobodan pad.
<BR>&nbsp;&nbsp;&nbsp;&nbsp;&nbsp;Naravno, bilo mu je potrebno nešto pomoću čega bi merio vreme dok se kugle kotrljaju. Svratio bi on u trgovački kraj grada da kupi štopericu, ali uzalud; štoperice su pronađene tek tri stotine godina kasnije. Tu se onda umešala obuka koju je stekao kod oca. Pamtimo da je Vinćenco usavršio Galilejevu sposobnost osluškivanja ritma u muzici. U nekom maršu, recimo, po jedan ritmički udar dođe možda u svakih pola sekunde. Pri takvom ritmu vičan muzičar, kao što je Galilej bio, oseti da nešto nije u redu čim se ritam ubrza ili uspori za samo jednu šezdesetčetvrtinku sekunde.
<BR>&nbsp;&nbsp;&nbsp;&nbsp;&nbsp;Zalutao u zemlju bez časovnika, Galilej je odlučio da upotrebi svoju kosu ravan kao svojevrsni muzički instrument. Razapeo je žice od laute popreko preko daske, na određenim rastojanjima. Pri svakom kotrljanju nizbrdo, kugla je prelazila preko svih tih žica i iz svake izmamila po jedan zvuk, jedno 'škvrc!' Galilej je onda razmeštao žice levo-desno, sve dok nije postigao da ti zvuci, po njegovom utisku i sluhu, nastaju u tačno ujednačenom ritmu. Pevao je jednu marševsku pesmu i puštao kuglu tačno u trenu jednog ritmičkog udara, pa kad su strune bile najzad raspoređene baš kako treba, svako 'škvrc!' stizalo je tačno pola sekunde posle onog prethodnog - dobio se tačan polusekundni ritam podudaran sa pesmom. A kad je Galilej onda izmerio rastojanja između žica na dasci, video je - mirabile dictu! - da se ona, odozgo nadole, povećavaju geometrijskom progresijom. Drugim rečima, rastojanje od početka do druge žice bilo je četiri puta veće nego od početka do prve žice; a do treće žice bilo je devet puta veće, a do četvrte žice šesnaest puta veće i tako dalje, iako je vremenski razmak između svih 'škvrc!' bio uvek jednak, uvek po pola sekunde. (Razmera razmaka između Galilejevih žica može se i ovako napisati: 1<SUP>2</SUP>, 2<SUP>2</SUP>, 3<SUP>2</SUP>, 4<SUP>2</SUP> i tako dalje - dakle, u kvadratnom obliku.)
<BR>&nbsp;&nbsp;&nbsp;&nbsp;&nbsp;Ali šta se dešava ako dasku još malo nagnemo? Galilej je isprobao mnoge nagibe i ustanovio da se zadržava isti srazmeran odnos, isti redosled kvadrata, pri svakom nagibu, od vrlo blagog do vrlo strmog, sve do onog nagiba pri kome je 'časovnik' postajao neupotrebljiv zbog prebrzog padanja. Ključna stvar koju je Galilej pokazao bila je da ispušteni predmet ne pada tek bilo kako, nego pada sve brže i brže - dakle ubrzava - a to ubrzanje je stalno.
<BR>&nbsp;&nbsp;&nbsp;&nbsp;&nbsp;Pošto je bio matematičar, sastavio je formulu kojom je opisao ovo kretanje. Razdaljina s koju padajuće telo prevali jednaka je broju a pomnoženom kvadratom vremena t koje je proteklo od početka padanja. Upotrebimo prastari jezik algebre i skratimo ovo, tako da sad glasi: s = at<SUP>2</SUP>. Ova konstanta a menjala se pri svakoj promeni nagiba daske. To a je prvo slovo od reči akceleracija, što znači ubrzavanje: povećavanje brzine predmeta dok pada. Galilej je uspeo da ustanovi da se brzina povećava na jednostavniji način nego pređeni put. Brzina se povećava u skladu sa proteklim vremenom, a ne u skladu sa kvadratom proteklog vremena.
<BR>&nbsp;&nbsp;&nbsp;&nbsp;&nbsp;Nagnuta ravan, uvežbano muzičarsko uvo kadro da meri razmake vremena sa tačnošću koja je dostizala jednu šezdesetčetvrtinku sekunde, i sposobnost da meri razdaljine sa preciznošću od približno dva milimetra dadoše Galileju tačnost potrebnu za obavljanje ovih poslova. Kasnije je Galilej pronašao časovnik sa klatnom; tačnost ovog časovnika zasnivala se na pravilnom periodičnom njihanju klatna. Danas Biro za standarde u Sjedinjenim Američkim Državama ima atomske časovnike sa cezijumom koji ne mogu da pogreše za više od jedan milioniti delić sekunde godišnje! Sa tim našim cezijumskim takmiče se izvesni časovnici koje je sama priroda dala: astronomski objekti zvani pulsari, a to su, zapravo, neutronske zvezde koje se veoma brzo okreću oko svoje ose i pri tome, poput svetionika, odašilju radio-zračenje u kosmos sa pravilnošću prema kojoj i te kako možete podešavati časovnike. Moguće je, zapravo, da je ovo 'impulsno' zračenje neutronske zvezde čak i pravilnije od atomskog pulsiranja u cezijumu. Galilej bi bio očaran ovom dubokom vezom atomizma i astronomije.
<BR>&nbsp;&nbsp;&nbsp;&nbsp;&nbsp;I šta je sad toliko važno u formuli s = at<SUP>2</SUP>?
<BR>&nbsp;&nbsp;&nbsp;&nbsp;&nbsp;Tada je, koliko mi znamo, prvi put u istoriji čovečanstva kretanje opisano na matematički tačan način. Presudni pojmovi, ubrzanje i brzina, jasno su određeni. Fizika je proučavanje materije i kretanja. Kretanja projektila, kretanja atoma, kružna kretanja planeta i kometa moraju sva biti opisana kvantitativno. Galilejeva matematika, potvrđena opitima, dala nam je tačku sa koje smo krenuli u taj posao.
<BR>&nbsp;&nbsp;&nbsp;&nbsp;&nbsp;Samo, da ovo ne bi zvučalo kao da je sve bilo lako, treba upozoriti na to da je Galilejeva opsednutost zakonom slobodnog pada trajala decenijama. U jednoj svojoj publikaciji čak ga je napisao netačno. Većina nas u osnovi smo aristotelovci (da li si znao, dragi čitaoče, da si u osnovi aristotelovac?) i zato bi nam bilo prirodno da nagađamo ovako: pa, valjda, brzina padanja zavisi od težine kugle. Zar neće teža kugla padati brže? Galilej je bio pametan, pa je razmišljao drugačije. A zašto smo mi to skloni da pretpostavimo da teži predmeti padaju brže; jesmo li ludi? Nismo, nego nas priroda navodi na pogrešku. Iako je bio veoma pametan, Galilej je morao biti i silno pažljiv pri vršenju opita da bi pokazao da prividna veza težine sa brzinom padanja potiče od trenja između daske i kugle. Zato je dasku glačao i glačao da bi trenje bilo što manje.
</TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
