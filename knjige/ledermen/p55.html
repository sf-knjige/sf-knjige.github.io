<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>SVEĆE, MOTORI, DINAMO-MAŠINE
<P>&nbsp;&nbsp;&nbsp;&nbsp;&nbsp;Evo šta je Majkl Faradej postigao. Kad je počeo profesionalni rad kao hemičar (tada mu je bila dvadeset jedna godina), otkrio je izvestan broj organskih jedinjenja, među njima i benzen. Prešao je na fiziku tako što je raščistio situaciju u elektrohemiji. (Da su oni hemičari na Univerzitetu Juta kojima se pričinilo, godine 1989, da su otkrili hladnu fuziju, malčice bolje razumeli Faradejeve zakone elektrolize, ne bi onako izblamirali i sebe i sve nas.) Faradej je onda krenuo kroz polja elektriciteta i magnetizma, čineći krupna otkrića. Evo ih:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;- otkrio je zakon indukcije, danas poznat kao Faradejev zakon, koji pokazuje kako promena magnetnog polja stvara električnu struju;
<BR>&nbsp;&nbsp;&nbsp;&nbsp;&nbsp;- prvi je stvarno i proizveo električnu struju upotrebom magnetnog polja;
<BR>&nbsp;&nbsp;&nbsp;&nbsp;&nbsp;- pronašao je elektromotor i dinamo;
<BR>&nbsp;&nbsp;&nbsp;&nbsp;&nbsp;- pokazao je vezu između elektriciteta i stvaranja hemijskih veza;
<BR>&nbsp;&nbsp;&nbsp;&nbsp;&nbsp;- otkrio je dejstvo magnetizma na svetlost;
<BR>&nbsp;&nbsp;&nbsp;&nbsp;&nbsp;- i još mnogo drugog!
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;I sve to bez doktorske disertacije. Pa, i bez magistarske titule. Bez diplome, štaviše. Čak nije nikad ni srednju školu završio, niti išta što bi bilo ravno srednjoj školi! Štaviše, bio je matematički nepismen. Svoja otkrića nije zapisivao jednačinama, nego običnim rečenicama - govorio je o njima, opisivao ih. Često se uz to služio i slikama koje su objašnjavale šta podaci znače.
<BR>&nbsp;&nbsp;&nbsp;&nbsp;&nbsp;Godine 1990. Čikaški univerzitet pokrenuo je TV seriju pod naslovom Božićna predavanja. Ja sam imao čast da održim prvo. Dao sam mu naslov 'Sveća i Vaseljena', a to je nešto što sam pozajmio od Faradeja, koji je prvi držao ta božićna predavanja za decu, godine 1826. U svom prvom predavanju tvrdio je da upaljena sveća ilustruje sve procese koji su nauci poznati. To je bilo tačno godine 1826, ali danas, godine 1990, poznajemo i mnoge procese koji se ne dešavaju u sveći, jer je njena temperatura suviše niska. Svejedno, Faradejeva predavanja o sveći bila su oštroumna i zabavna, i kao božićni poklon za vašu decu bila bi super, ako bi se našao neki glumac sa srebrnim glasom da ih nasnimi na kompakt disk. Dodajemo još jednu facetu ovoj izuzetnoj ličnosti - bio je veliki popularizator.
<BR>&nbsp;&nbsp;&nbsp;&nbsp;&nbsp;Već smo raspravljali o njegovom ispitivanju elektrolize, koje je otvorilo put otkrivanju električne strukture hemijskih atoma i otkrivanju elektrona samog. Sada želim da opišem dva Faradejeva najneobičnija doprinosa: elektromagnetnu indukciju i njegov gotovo mistični koncept 'polja'.
<BR>&nbsp;&nbsp;&nbsp;&nbsp;&nbsp;Put ka modernom shvatanju elektriciteta (tačnije, elektromagnetizma ili elektromagnetnog polja) sličan je onoj slavnoj kombinaciji u bezbolu, sećate se - Tinker do Eversa, ovaj do Čensa. U ovom slučaju lopticu su dodavali Ersted do Ampera, a ovaj do Faradeja. Ersted i Amper su načinili prve korake u razumevanju električnih struja i magnetnih polja. Kad električna struja protiče kroz žice, a to radi u tvojoj kući često, ona stvara magnetna polja. Zato mi možemo da napravimo magnet snažan koliko god hoćemo, od onog maleckog u elektromotorčiću ventilatora koji držiš u ruci, a on radi na baterije, pa sve do divovskih magneta u akceleratorima - sve tako što ćemo organizovati proticanja električnih struja. Ovo razumevanje elektromagneta omogućilo nam je da shvatimo da namagnetisano parče gvožđa (dakle, magnet) sadrži u sebi malena kruženja električne struje (u svojim atomima; tako malena) i da saradnjom ogromnog broja tih kruženja nastaje zajedničko magnetno polje celog tog komada gvožđa. (I atomi nemagnetnih materijala imaju ta svoja amperska kruženja struje, ali neće da se postroje; njihova orijentacija ostaje nasumična, zbog čega njihovi atomi, delujući kud-koji, ne uspevaju da stvore nikakvo objedinjeno, zajedničko magnetno polje.)
<BR>&nbsp;&nbsp;&nbsp;&nbsp;&nbsp;Faradej se dugo borio da objedini elektricitet i magnetizam. Ako elektricitet može da stvara magnetna polja, razmišljao je on, mogu li i magneti da naprave elektricitet? Zašto ne? Priroda voli simetriju. Ali trebalo mu je više od deset godina (1820-1831) da to i dokaže. I to je verovatno njegovo najveće otkriće.
<BR>&nbsp;&nbsp;&nbsp;&nbsp;&nbsp;Ovo Faradejevo opitno otkriće naziva se elektromagnetna indukcija, a simetrija za kojom je on tragao pojavila se u iznenađujućem obliku. Put do slave popločan je dobrim namerama. Prvo se zapitao može li magnet da natera jednu električnu žicu, kroz koju protiče struja, da se pokrene. Dočarao je sebi sliku tih sila, a onda je sklopio aparat koji se sastojao od žice čiji je jedan kraj bio priključen na bateriju, a drugi slobodno visio i bio zamočen u činiju punu žive. U živu je ispod tog mesta potopio i gvozdeni magnet. Kad je uključio struju iz baterije, žica je počela da se okreće po živi, ukrug, oko magneta. Danas znamo da je ta čudnovata naprava bila električni motor. Faradej je pretvorio elektricitet u kretanje, sposobno da obavlja rad.
<BR>&nbsp;&nbsp;&nbsp;&nbsp;&nbsp;Hajde da preskočimo na godinu 1831. i na još jedan pronalazak. Faradej je uzeo komad mekog gvožđa izliven u obliku uštipka (debelog prstena sa velikom rupom u sredini). Zatim je uzeo dugačku bakarnu žicu i ovio je mnogo puta oko jedne strane uštipka, tako da su tu nastali mnogobrojni namotaji. Dva kraja te žice priključio je na osetljiv instrument za merenje struje, takozvani galvanometar. Drugi, sličan komad žice ovio je mnogo puta oko suprotnog kraja gvozdenog uštipka, ali je krajeve te žice priključio na bateriju, tako da je sad mogao po želji da uključi struju. Ova sprava sad se zove transformator. Da vidimo. Imamo dva namotaja (solenoida) izolovane žice na dve suprotne strane uštipka. Jedan namotaj, hajde da kažemo da je to namotaj A, priključen je na bateriju; drugi namotaj (B) na galvanometar. Šta će biti kad neko uključi struju?
<BR>&nbsp;&nbsp;&nbsp;&nbsp;&nbsp;Ovaj odgovor važan je za istoriju nauke. Kad struja pojuri u namotaj A, taj elektricitet će dovesti do nastanka magnetnog polja. Faradej je očekivao da će, onda, magnetno polje prouzrokovati nastanak struje u drugom namotaju, B. Ali nije ispalo baš tako; dejstvo je bio prilično čudno. Prilikom uključenja struje, igla galvanometra priključenog na A odskočila je - Ura! Električna struja! - ali samo na tren. Jedan nagli skok, a onda pad na nulu. Igla je tu, na nuli, i ostala. To je da izludiš! Gde je struja? A kad je isključio dovod struje u namotaj B, igla galvanometra vezanog za A opet je skočila, za tren, ali na suprotnu stranu. Faradej je priključio drugi, osetljiviji galvanometar; ništa. Povećao je broj namotaja; opet ništa. Dovukao je i priključio mnogo jaču bateriju; uzalud. Onda, eureka-trenutak. (Englezi u takvom trenutku ne uzvikuju "Eureka" nego "Tako mi Jupitera!") Faradej je najzad shvatio da će struja u prvom namotaju izazvati pojavu struje u drugom namotaju, ali samo prilikom promene. Prema tome, kao što se u sledećih trideset godina istraživanja potvrdilo, električno polje nastaje samo pod dejstvom promenljivog magnetnog polja.
<BR>&nbsp;&nbsp;&nbsp;&nbsp;&nbsp;Tehnologija koja je, kad joj je došlo vreme, izronila iz ovog otkrića zove se električni generator. Uhvatimo magnet i nakačimo ga na nešto što se vrti, neku osovinu; takvim mehaničkim rotiranjem magneta dobijemo obrtno magnetno polje. Ono se, dakle, stalno menja. To polje će u onom drugom namotaju stvoriti električno polje; ako krajeve žice tog drugog namotaja povežemo u nekakvo električno kolo, tu će da poteče električna struja. E, sad, kako da obrćemo osovinu? Može to pomoću poluge povijene u stranu, sa ručkom (zove se 'kurbla'): uhvatiš, pa obrćeš, obrćeš... Možeš i da namestiš da to radi sila nekog vodopada. Ili upregneš snagu neke parne turbine. Eto kako smo dobili električnu struju koja pretvara noć u dan i koja daje eneregiju svim onim utikačkim kutijama u zidovima naših stanova i fabrika.
<BR>&nbsp;&nbsp;&nbsp;&nbsp;&nbsp;Ali mi, čisti naučnici... mi smo na tragu a-tomu i Božijoj čestici; mi se zanimamo za ovu tehnologiju samo zato što bi bez Faradejevog elektriciteta bilo strašno teško napraviti ubrzivače čestica. A što se Faradeja tiče, njega lično bi elektrifikacija sveta zanimala samo utoliko što bi sad imao mogućnost da radi i noću.
<BR>&nbsp;&nbsp;&nbsp;&nbsp;&nbsp;Prvi generator za proizvodnju struje imao je zaista kurblu, morao je neko da ga obrće ručno. Napravio ga je Faradej svojim rukama. U onim vremenima, ta mašina zvala se dinamo. Ali kad ga je napravio, nije baš znao šta da radi s njim; suviše je bio zauzet "otkrivanjem novih činjenica... a siguran da će ono drugo (praktična primena pronalazaka) već biti razvijeno, kasnije". Poznata je priča o poseti britanskog predsednika vlade 1832. godine Faradejevoj laboratoriji. Uperio je prst ka toj smešnoj mašinčini i pitao za šta će se koristiti. "To mi poznato nije, ali sam spreman da se opkladim da će jednog dana vaša vlada razrezati porez na to", rekao je Faradej. Porez na proizvodnju struje uvedena je u Engleskoj godine 1880.
</TD></TR></TABLE>
<P class="next">
<A HREF=p56.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
