<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KAKO DEJSTVUJE VASELJENA
<P>&nbsp;&nbsp;&nbsp;&nbsp;&nbsp;Ova knjiga posvećena je jednom problemu, a to je onaj koji izaziva pometnju u nauci još od antičkih vremena. Šta su poslednji, krajnji, najmanji delići od kojih je materija sagrađena? Grčki filozof Demokrit dao im je naziv atomi. Na grčkom jeziku bi 'a tomos' značilo: onaj koji se ne može seći. Mi ćemo reći da je to a-tom; tako napisano, sa crticom. Pazite dobro, to nije onaj atom o kome ste učili na času hemije u srednjoj školi - recimo, atom vodonika, helijuma, litijuma, i tako redom sve do urana i još težih. Hemijski atom jeste (sa našeg današnjeg stanovišta, ali, zaista, i sa Demokritovog stanovišta) jedna velika, složena i zamršena hrpa koječega. Hemijski atom je prepun raznoraznih i kojekakvih 'celina'. Gledano očima fizičara, hemijski atom je puna kanta (i to kanta za smeće) elektrona, protona i neutrona, a protoni i neutroni su takođe kante, ili kofe, pune nekih manjih momaka. Međutim, mi baš hoćemo da znamo šta je ono najsitnije, najprimitivnije, i kakve sile upravljaju društvenim životom tih najjednostavnijih čestica. E, ta najjednostavnija, koju još nismo pronašli, to je Demokritov a-tom, to je ključ za shvatanje materije.
<BR>&nbsp;&nbsp;&nbsp;&nbsp;&nbsp;Materija koju danas vidimo oko sebe prilično je složena. Postoji stotinak različitih vrsta hemijskih atoma. Broj korisnih, upotrebljivih kombinacija tih atoma (hemijskih) može se izračunati, i ogroman je: postoje milijarde i milijarde toga. Priroda je iskoristila neke od tih kombinacija hemijskih elemenata (za koje imamo i naziv: molekuli) i napravila planete, sunca, viruse, planine, čekove za plaćanje bez gotovog novca, pilule aspirina, literarne agente i druge korisne predmete. Ali nije oduvek bilo tako. Tokom najranijih trenutaka posle nastanka Vaseljene, dakle posle Velikog praska, nije postojala ta raznovrsnost materije kakvu poznajemo danas. Nije bilo atomskih jezgara, a ni atoma, nije bilo ničeg što bi se sastojalo od nekih manjih, jednostavnijih delića. A zašto? Zato što ogromna vrelina te rane Vaseljene nije još dopustila da se ma šta složeno uobliči ili održi; ako je u nekom sudaru i nastalo nešto što bi bilo složeno od, recimo, dva delića, odmah se i raspadalo zbog tako visoke temperature. Tada je postojala, možda, samo jedna jedina vrsta čestica i samo jedna jedina sila - ili, čak, samo jedna, objedinjena sila/čestica - a postojali su i zakoni fizike. U tom praiskonskom entitetu, već su se krile klice iz kojih će nastati kasniji složeni svet, u kome će jednog dana, evolucijom, nastati i ljudski rod, čija je možda glavna svrha postojanja upravo da razmišlja o tim stvarima. Vama će se možda učiniti da je ta praiskonska Vaseljena bila dosadna, ali za fizičara koji radi na polju elementarnih čestica to su bila zlatna vremena! Iako ih danas sagledavamo tek kao kroz maglu, samo kroz naša nagađanja, ipak osećamo da su to bila vremena predivna u svojoj jednostavnosti.
</TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
