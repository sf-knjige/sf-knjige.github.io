<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>VASELJENA JE STARA SAMO IZVESTAN BROJ SEKUNDI (NEKIH 10<SUP>18</SUP> SEKUNDI)
<P>&nbsp;&nbsp;&nbsp;&nbsp;&nbsp;Još nešto o brojevima. Naša tema je takva da se često prebacujemo iz sveta majušnih, najmanjih stvari u svet ogromnih, najvećih. Znači, moramo se suočiti, mnogo puta, sa brojevima ogromnim i brojevima veoma malim. Pošto je to tako, pisaću ih na naučni način - naučnom notacijom. Na primer, umesto da 'jedan milion' napišem sa šest nula (dakle 1.000.000), ja ću ga napisati ovako: 10<SUP>6</SUP>. To vam znači deset dignuto na šesti stepen, i čita se "deset na šesti". Jedinica i šest nula, dakle, a samo da znate - otprilike toliko dolara iznose troškovi američke savezne vlade na svakih dvadeset sekundi. Neki veliki brojevi ne počinju tako zgodno, samo jedinicom. Ali umemo mi i njih da napišemo naučnom notacijom. Recimo pet i po miliona (5.500.000) pišemo ovako: 5,5 x 10<SUP>6</SUP>. A kad su brojevi ne veliki, nego naprotiv, mali, nema problema, samo ubacimo minus. Milioniti deo nečega (1/1.000.000) pišemo ovako: 10<SUP>-6</SUP>. Može ovo da se napiše i kao decimalni broj, ako tako više volimo; onda pišemo nula zapeta nula nula... i jedinicu stavimo čak na šesto mesto desno od decimalne zapete, dakle: 0,000001.
<BR>&nbsp;&nbsp;&nbsp;&nbsp;&nbsp;Važno je shvatiti kakve su međusobne razmere ovih brojeva. Jedna od nezgodnih osobina naučne notacije sastoji se u tome što ona donekle i prikriva koliko su neki brojevi, zapravo, ogromni (ili majušni). Raspon raznih vremena važnih za nauku kreće se od malih do tako ludo, ludo malih da čoveku stvarno pamet stane. Na primer, 10<SUP>-1</SUP> (desetinka sekunde) - to je ono vreme koje ti je potrebno da trepneš; bukvalno tren oka. Čestica zvana muon živi 10<SUP>-6</SUP> sekundi. A foton, čestica svetlosti, prevali rastojanje jednako prečniku jednog atomskog jezgra za samo 10<SUP>-23</SUP> sekunde. Nadam se da nismo zaboravili da kad god se ovi brojevi 'malo podignuto napisani' povećaju za jedan, stvar postaje deset puta veća, ili manja; kao da neko svaki put poveća neku opkladu desetostruko! Evo, gledajte šta eksponent radi: 10<SUP>7</SUP> sekundi je nešto oko četiri meseca, ali 10<SUP>9</SUP> sekundi je trideset godina. A pomislite samo: 10<SUP>18</SUP> sekundi je otprilike starost cele Vaseljene - vreme koje je minulo od Velikog praska. Fizičari mere i starost kosmosa u sekundama... samo što tih sekundi ima mnogo.
<BR>&nbsp;&nbsp;&nbsp;&nbsp;&nbsp;Vreme nije jedina dimenzija koja ima raspon od nepojamno malog do velikog, divovskog. Najmanja udaljenost koja u nauci danas ima neku važnost jeste 10<SUP>-17</SUP> centimetara: toliko daleko uspe da se odvuče jedna stvarčica koju zovemo Z<SUP>0</SUP> (ze nula) pre nego što iščezne iz našeg sveta. Teoretičari ponekad razmišljaju i o daleko manjim rastojanjima; na primer, kad se povede razgovor o superstrunama, veoma modernoj, ali i veoma apstraktnoj i hipotetičkoj teoriji čestica, neki teoretičari kažu da bi prečnik jedne superstrune trebalo da bude 10<SUP>-35</SUP> centimetara. To je, znate, zaista vrlo malo. Nasuprot tome, u oblasti velikog, krajnost čini poluprečnik cele Vaseljene koju smo do sada uspeli da opazimo: on iznosi negde blizu 10<SUP>28</SUP> centimetara.
</TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
