<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ELEKTROŽABE
<P>&nbsp;&nbsp;&nbsp;&nbsp;&nbsp;Ova naša priča počinje pred kraj osamnaestog veka, kad je Galvani pronašao bateriju. Kasnije ju je usavršio Volta, takođe Italijan. Galvani je proučavao reflekse žabe: za vreme oluje kačio je žablje mišiće na rešetku, tako okačene isturao kroz prozor i zaključio da se trzaju kad napolju sevaju munje. Time je dokazao postojanje 'animalnog elektriciteta'. Ovo je navelo Voltu da se baci na posao oko 1790. godine; baš je dobro što je tako bilo. Pomislite da je američki proizvođač automobila Henri Ford morao da ugradi u svaki svoj auto po jednu kutiju punu žaba, sa naznakom na poklopcu: 'Žabe obavezno nahraniti na svakih 15 milja!' Volta je ustanovio da elektricitet nastaje kad dva različita metala povežeš nečim žabljim, gadnim i ogavnim. Galvani je kačio žablje krake o bronzane kuke, a rešetka mu je bila gvozdena. Volta je umesto žabe uglavio komad životinjske štavljene kože natopljene morskom vodom i dobio struju; na ovaj način isprobavao je različite parove metala. Opredelio se posle nekog vremena za cink i bakar, i počeo da slaže ne samo dve ploče, nego više ploča, čitave gomile, pri čemu se pokazalo da dobijena struja, koju je upućivao kroz strujno kolo, postaje sve jača. Od bitnog značaja za dalji rad bio je još jedan Voltin pronalazak, elektrometar, koji je merio tu struju. Volta nam je ostavio laboratorijsku opremu za proizvodnju struje, ali i saznanje da se hemijskim reakcijama može proizvoditi električna struja.
<BR>&nbsp;&nbsp;&nbsp;&nbsp;&nbsp;Još nešto bitno za razvoj nauke dogodilo se kad je Kulon počeo da meri jačinu i ponašanje električne sile između dve naelektrisane loptice. Da bi ovaj opit izveo, izmislio je torzionu vagu, spravicu koja izvrsno meri veoma malene sile. Ona sila koju je hteo da uhvati bila je, dabome, električna. Pomoću svoje torzione vage, Kulon je ustanovio da se sila između električnih naboja menja obrnuto srazmerno kvadratu rastojanja između njih. Takođe je otkrio da se naboji istog znaka (plus i plus, ili minus i minus) odbijaju, dok se suprotni naboji (plus i minus) privlače. Kulonov zakon, koji daje silu F za električne naboje, odigraće ključnu ulogu u našem razumevanju atoma.
<BR>&nbsp;&nbsp;&nbsp;&nbsp;&nbsp;Onda je nastala opšta navala na vršenje opita, pojurili su mnogi da se bave time; u prvo vreme verovali su da je elektricitet jedno, a magnetizam nešto sasvim drugo. Posle samo pedesetak godina (otprilike od 1820. do 1870), iz nebrojenog mnoštva opita izronila je velika sinteza koja je dala objedinjenu teoriju ne samo elektriciteta i magnetizma nego i svetlosti.
</TD></TR></TABLE>
<P class="next">
<A HREF=p52.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
