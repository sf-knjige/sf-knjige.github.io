<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H2>Međuigra B: RAZIGRANI ŠUĆ-MUĆ MAJSTORI
<P>&nbsp;&nbsp;&nbsp;&nbsp;&nbsp;Tokom beskrajnog procesa stvaranja i vaskrsavanja poleta za izgradnju SSC-a (superprovodnog superkolajdera), posetio sam jednog dana kancelariju (onu u Vašngtonu) senatora Beneta Džonstona (Bennett Johnston), iz Luizijane. On je član Demokratske stranke. Njegova podrška bila je važna za sudbinu superkolajdera, za koji se očekuje da će koštati ukupno 8 milijardi dolara. Ovaj Džonston je, za jednog američkog senatora, čudan momak. Voli da razgovara o crnim rupama, o zakrivljenjima vremena i o drugim takvim pojavama. Čim sam ušao u njegovu kancelariju, ustao je iza radnog stola i protresao jednom knjigom prema mom licu. "Ledermene", reče on molećivim tonom, "imam mnogo pitanja za tebe o ovome." Knjiga je bila Razigrani vu-li majstori od Garija Zukava (Gary Zukav). Tokom našeg razgovora, neprestano je produžavao mojih 'petnaest minuta', tako da smo proveli jedan sat pričajući o fizici. Stalno sam vrebao na neki prolaz kroz koji bih mogao da ubacim temu zarad koje sam i došao, a to je zalaganje da treba dati državne pare za superkolajder. ("Kad već pomenusmo protone, imam ovu mašinu koja...") Ali Džonston je bio neumoljiv. Pričao je o fizici bez prestanka. Kad je njegova sekretarica ušla po četvrti put da nas prekine i da kaže koliko ljudi čeka napolju na zakazane razgovore, on se osmehnuo i rekao: "Vidi, znam zašto si došao. Da si mi izveo svoj promotivni nastup za kolajder, obećao bih da ću 'učiniti koliko mogu'. Ali ovo je bilo mnogo zabavnije! A uradiću stvarno koliko mogu." I uradio je, uistinu, poprilično.
<BR>&nbsp;&nbsp;&nbsp;&nbsp;&nbsp;Mene je tada pomalo uznemirilo to da jedan senator SAD, gladan znanja, zadovoljava svoju radoznalost knjigom tog Zukava. Tokom poslednjih nekoliko godina pojavio se znatan broj knjiga - jedna od njih je i Tao fizike - koje nastoje da objasne modernu fiziku u svetlosti istočnjačke religije i misticizma. Autori su skloni da zaključe, u svome zanosu i oduševljenom blaženstvu, da smo svi mi deo kosmosa i da je kosmos deo svih nas. Svi smo mi jedno! (Pazi, molim te. Pa zašto onda računi stižu svakom posebno?) Brinuo sam se zato što bi taj senator mogao izvući neke pogrešne poruke iz takvih knjiga neposredno pre jednog važnog glasanja o mašini od osam milijardi dolara, kojom treba da upravljaju fizičari. Doduše, Džonston je naučno pismen, a i poznaje mnoge naučnike.
<BR>&nbsp;&nbsp;&nbsp;&nbsp;&nbsp;Nadahnuća za takve knjige obično je kvantna teorija sa svojim avetnim tvrdnjama, koje su njen nerazdvojivi, urođeni deo. Jedna knjiga, čiji naslov nećemo pomenuti, izlaže prilično trezveno objašnjenja o Hajzenbergovim relacijama neodređenosti, o misaonom opitu Ajnštajna, Podolskog i Rozena, kao i o Belovoj teoremi, a onda zaneseno jezdi dalje u 'tripove' LSD narkosa, u priče o kućnim duhovima (koji 'pomeraju predmete') i o davno umrlom entitetu koji se zove Seth i koji svoje zamisli saopštava ljudskom rodu tako što preuzima komandu nad glasom i desnom šakom (koja drži olovku) izvesne Elmire, domaćice u Njujorku. Očito, jedna od polaznih pretpostavki na kojima je zasnovana ova knjiga (i ne samo ova, nego mnoštvo drugih...) jeste sledeće: pošto je kvantna teorija tako sablasna, a naučno je istinita, zašto ne bi i sve druge sablasne priče bile naučno istinite?
<BR>&nbsp;&nbsp;&nbsp;&nbsp;&nbsp;Ne bi čovek normalno brinuo zbog takvih pisanija kad bi to ostajalo u onim delovima knjižara gde stoje natpisi 'religija', ili 'paranormalno', ili 'poltergajsti' ili već tako nešto. Na nesreću, prodavci knjiga često strpaju to u deo gde su knjige o nauci, verovatno zato što se u naslovu pojavi neka reč kao 'kvantno' ili 'fizika'. Onaj deo našeg naroda koji čita knjige dobija veliku i preveliku količinu informacija o nauci iz takvih dela. Ovde ćemo se zadržati na samo dve, najistaknutije među njima. To su Tao fizike i Razigrani..., obe objavljene u sedamdesetim godinama ovog veka. Budimo pošteni: knjigu Tao fizike napisao je Frithof Kapra (Fritjof Capra) koji je doktorirao fiziku na Bečkom univerzitetu; ona je mnoge ljude uvela u mnoga znanja o fizici, što je dobro. Slično je postigla i knjiga Razigrani... koju je napisao Gari Zukav, pisac. Niko njima dvojici ne zamera što pronalaze paralele između nove kvantne fizike i hinduizma, budizma, taoizma, zena, ili narodne kuhinje u kineskoj pokrajini Hunan, zašto ne. Kapra i Zukav su mnogo štošta rekli tačno. U obe te knjige ima lepog i dobrog pisanja o fizici, što im daje uverljivost. Na nesreću, oba ta pisca čine skok sa čvrstih, dokazanih naučnih istina na neke sasvim druge zamisli koje su izvan nauke, izvan fizike; skok, ili prelazak preko nekakvog mostića koji je krajnje klimav ili ga i nema.
<BR>&nbsp;&nbsp;&nbsp;&nbsp;&nbsp;U Razigranim..., na primer, Zukav lepo objašnjava slavni opit Tomasa Janga sa dva proreza. Ali onda se upušta u prilično bizarnu analizu rezultata. Kao što smo videli, pošto se dobija različit obrazac fotona (ili elektrona) na ekranu, u zavisnosti od toga da li je otvoren samo jedan prorez ili i onaj drugi, uporedni, u neposrednoj blizini njega, eksperimentator bi se mogao zapitati: "Pa kako čestica 'zna' koliko ima otvorenih proreza?" Ovo je, naravno, jedna neozbiljna, konverzaciona formulacija stvarnog pitanja, koje (naučno) glasi: koji mehanizmi dovode do tih pojava. Hajzenbergovo načelo neodređenosti, koje je u samom temelju kvantne teorije, kaže da ne možemo saznati kroz koji od ta dva otvora će se naša čestica, u svome zmijskom talasanju, prošunjati; ne možemo saznati, osim na neki takav način koji bi nam upropastio čitav opit. Strogost kvantne teorije je čudnovata, ali daje rezultate. A ta strogost zahteva da odbacimo pomenuto pitanje, da zaključimo da ono naprosto nije relevantno.
<BR>&nbsp;&nbsp;&nbsp;&nbsp;&nbsp;Međutim, Zukav izvlači sasvim drugačiju poruku iz opita sa dvostrukim prorezom: čestica zna da li je i onaj drugi prorez otvoren. Fotoni su pametni! Čekajte, tek postaje uzbudljivo. "Nema se kud, moramo priznati", piše Zukav, "da fotoni, koji su energija, po svemu sudeći obrađuju informacije, pa se i ponašaju u skladu sa onim što tako saznaju; prema tome, oni su, ma kako čudno to moglo zvučati, organska bića." Ovo je zabavno, možda ima čak i neke veze sa filozofijom, ali nauka svakako nije.
<BR>&nbsp;&nbsp;&nbsp;&nbsp;&nbsp;Paradoksalno, ovaj isti Zukav koji pripisuje fotonima svest odbija da prihvati da atomi postoje. Ovako piše Zukav: "Atomi ionako nikada nisu bili stvarni. Atomi su hipotetični entiteti, sazdani samo da bi se opitna opažanja nekako učinila shvatljivim. Niko nikad - nijedan čovek na svetu - nije video nijedan atom." Eto nam opet one stare dame u publici koja nam baca rukavicu izazova, pitajući: "A jeste Vi ikad vid'li atom?" Samo, ta dama je, ipak, voljna i da sasluša odgovor. Zukav sam odgovara, i to odrečno. Ali netačno, čak i ako usvojimo bukvalno značenje reči 'videti'. Jer posle izlaska njegove knjige iz štampe usavršen je skenirajući tunelski mikroskop zahvaljujući kome su mnogi ljudi videli atome i gledaju ih i sad. Znate, takav mikroskop pravi divne slike tih malih drugara - atoma.
<BR>&nbsp;&nbsp;&nbsp;&nbsp;&nbsp;Kapra je mnogo oštroumniji, on se uzdržava od preteranih zaletanja i u idejama i u jeziku kojim se služi, ali, u suštini, i on je jedan od nevernika nauke. Insistira da 'prosta mehanistička slika cigala koje samo treba slagati jednu na drugu' treba da bude napuštena. Počinje razumnim opisivanjem kvantne fizike, ali onda pravi razna složena proširenja, u kojima nema više ni traga od razumevanja kako se pomno moraju da spletu u jednu celinu opit i teorija, i koliko krvi, znoja i suza mora da se uloži u svaki naš bolni korak napred.
<BR>&nbsp;&nbsp;&nbsp;&nbsp;&nbsp;Površnost i nemarnost takvih pisaca odbija me, ali kad naiđem na škrabocije pravih šarlatana, isključim se potpuno. Zapravo, knjige Tao fizike i Razigrani vu-li majstori predstavljaju neki srednji teren, vredan izvesnog uvažavanja, između pravih knjiga o nauci i ludačkih rubova gde nadiru lažovčine i lopovčuge, šarlatani i mentalno poremećeni tipovi. Ljudi koji vam jemče da ćete živeti večno ako ne jedete ništa osim korenja biljke sumak. Ljudi koji javljaju da su vanzemaljci dolazili njima lično u posetu. Ljudi koji netačnost teorije relativnosti dokazuju pomoću sumerskih kalendara za poljoprivredne radove. Takvi zasipaju svojim manijačkim pismima časopis 'Njujork Inkvajerer', ali i svakog istaknutog naučnika. Većinom su to bezopasni otkačenjaci, kao ona dama od sedamdeset i nekoliko godina koja mi je javila na osam stranica gusto ispunjenih sitnim rukopisom o tome šta su joj sve pričali mali zeleni posetioci iz kosmosa. Ali nisu baš svi bezazleni. Jedan je potegao pištolj i ubio sekretaricu naučnog časopisa 'Revija za fiziku' zato što je redakcija odbila da štampa njegov članak, koji je bio nepovezano lupetanje svakojakih gluposti.
<BR>&nbsp;&nbsp;&nbsp;&nbsp;&nbsp;Važna poenta je, verujem, ovo: u svakoj disciplini, u svakoj oblasti ljudskog rada i truda, postoji neki 'establišment', neka grupa ljudi koji su na vlasti i čine deo društvenog sistema. Neka su to, u jednom slučaju, stari profesori fizike na prestižnim univerzitetima. U nekom drugom slučaju, to su, recimo, glavni bogataši u poslu proizvodnje i prodaje brze hrane. U trećem slučaju, stariji službenici američkog Udruženja advokata ili u Bratstvu poštara ili... nije bitno. Put ka napretku u nauci najbrži je kad neko uspe da poruši te džinove. (Znao sam da će ovde ispasti neka dobra pomešana metafora.) Zato željno tragamo za ikonoborcima, za buntovnicima koji su sposobni da bace bombu (ali samo intelektualnu...); za takvima traga čak i sam establišment nauke. Naravno, nijednom teoretičaru ne prija da gleda kako njegovu teoriju bacaju u kontejner za smeće; pojedini teoretičari skloni su možda da reaguju u prvom trenutku, čisto nagonski, kao političari suočeni sa narodnim ustankom. Ali tradicija zbacivanja ranijih učenja duboko je ugrađena u samo biće nauke. Sveta obaveza svakog naučnog establišmenta jeste upravo to da neguje i nagrađuje mlade i kreativne. (Najtužniji izveštaj koji možemo dobiti o nekom mladom kolegi glasi: nije dovoljno samo biti mlad...) Ova naša etika - koja kaže da treba biti otvoren prema mladosti, neortodoksnosti i pobuni - otvara, međutim, prolaz i raznim prevarantima i zabludelim osobama, a takvi umeju da se nameću naučno nepismenim ili nemarnim novinarima, urednicima i drugim čuvarima medijskih kapija. Neki prevaranti postigli su ogroman uspeh, kao, na primer, izraelski mađioničar Uri Geler (Uri Geller), ili pisac Imanuel Velikovski (Immanuel Velikovsky), ali nađe se među takvima i poneki doktor prirodnih nauka. (Ni Nobelova nagrada ne jemči da je neko u pravu, a kamoli doktorat.) Ima ljudi koji nam pokušavaju prodati baš potpuna lupetanja, 'šake koje vide', 'psihokinezu', 'kreacionizam', 'polivodu', 'hladnu fuziju' i mnoga druga prevarantska baljezganja. Uobičajena je kod takvih mangupa tvrdnja da establišment, koji se 'užirio' na položajima vlasti, moći i povlastica, sprečava da se dozna prava istina.
<BR>&nbsp;&nbsp;&nbsp;&nbsp;&nbsp;Naravno, moguće je da se takva sprečavanja, uistinu, dogode. Ali u našoj disciplini, fizici čestica, čak i članovi establišmenta ponekad žestoko napadaju isti taj establišment. Jedan od naših svetaca-pokrovitelja, Ričard Fajnmen, u svome eseju 'Šta je nauka?' upozorava studente: "Naučite iz nauke to da morate sumnjati i u ono što govore stručnjaci (...) Nauka je verovanje u neznanje stručnjaka." I dalje: "Svako pokolenje koje svojim iskustvom nešto otkrije mora to preneti dalje, ali preneti uz onu tananu ravnotežu poštovanja i nepoštovanja, tako da se trka nastavi, da na mlade ljude ne pređu u prevelikim količinama greške starijih, kruto prenete, ali ipak da pređu u dovoljnim količinama one pametne stvari koje im stariji imaju dati, nagomilana mudrost starijih; uz nju, opet, i svest da mudrost može biti lažna."
<BR>&nbsp;&nbsp;&nbsp;&nbsp;&nbsp;Ovaj rečiti pasus izražava nešto što je duboko usađeno u sve nas koji smo rabotali u vinogradima nauke. Naravno da ne može svaki naučnik ispoljiti onu sposobnost za kritiku, strast i perceptivnost koju je Fajnmen umeo da ispolji kad se povede rasprava o nečemu. U tome se naučnici razlikuju međusobno. Takođe je istina da mnogi naučnici shvataju sebe suviše ozbiljno. To onda nanosi štetu njima samima, jer oni gube sposobnost da kritički preispitaju sopstveni rad i, još gore, rad mladih ljudi koji im upućuju neki naučni izazov. Nijedna naučna disciplina nije savršena. Ali narod koji se ne bavi naukom, dakle laička publika, retko kad uviđa sa koliko spremnosti, želje, čak sa koliko očajničkog priželjkivanja ukupna zajednica nauke pozdravlja dolazak svakog intelektualnog borca protiv starih ideja - samo, pod uslovom da on ili ona ima onu pravu robu, onu koja se traži.
<BR>&nbsp;&nbsp;&nbsp;&nbsp;&nbsp;Nije samo po sebi tragično to što aljkavi pisci pseudonauke brljaju koješta po hartiji. Niti to što će neki prodavac polisa za osiguranje u Vičiti, koji se dosetio gde je Ajnštajn pogrešio, napisati knjigu o tome i objaviti je o svom trošku. Nije tragično što će razni mutljaroši, spremni da učine bilo šta za šaku dolara, natrućati gomilu koještarija. Ima i biće Uri Gelera i Imanuela Velikovskih. Tragedija je što oni nanose štetu milionima ljudi, onima koji su lakoverni, a u nauku se ne razumeju. Tad narod počinje da kupuje 'moćne piramide', da daje čitava bogatstva za 'injekcije iz majmunskih žlezda', da grize koščice od kajsije; ima naroda koji je spreman da čini bilo šta i da pođe bilo kuda ako napred stupa vešt varalica koji svoje laprdanje premesti sa zadnjih vrata cirkuskih kola na neki popularan TV kanal i onda bez imalo stida i srama nudi svakojake palijativne prcaboce kao 'lek za sve', a u ime - nauke.
<BR>&nbsp;&nbsp;&nbsp;&nbsp;&nbsp;Zašto smo mi, a time hoću reći javnost, narod, tako ranjivi? Jedan moguć odgovor bio bi sledeći: narod se nelagodno oseća kad gleda šta nauka radi. Način na koji se nauka razvija i napreduje nije narodu dobro poznat. U javnosti se stiče utisak da je nauka nekakvo monolitno zdanje skovano od neumitnih pravila i verovanja. U medijima se stvara slika da su naučnici stisnute šonje u belim mantilima, stari i staromodni, fosilizovani branioci starog poretka stvari. Istina glasi da je nauka nešto mnogo fleksibilnije. Nauka se ne bavi podržavanjem status kvoa. Ona hoće revolucije.
</TD></TR></TABLE>
<P class="next">
<A HREF=p82.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
