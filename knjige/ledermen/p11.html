<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>EKSPERIMENTATORI I TEORETIČARI: FARMERI, SVINJE I TARTUFI
<P>&nbsp;&nbsp;&nbsp;&nbsp;&nbsp;U disciplini zvanoj fizika čestica imate teoretičare i eksperimentatore. Ja sam ovo drugo. Fizika kao celina napreduje uglavnom kroz međudejstvo i nadopunjavanje te dve svoje 'divizije'. U večnom odnosu ljubav-mržnja koji postoji između teorije i opita, vode se bilansi - ko je koliko postigao. Koliko je važnih opitnih otkrića prvo predskazano u radovima teoretičara? A koliko ih je došlo sasvim iznenadno? Na primer, postojanje pozitivnog elektrona (pozitrona) predvidela je teorija. Predvidela je, isto tako, i postojanje pi-mezona, antiprotona i neutrina. Međutim, tau lepton, muon i upsilon iskočili su kao potpuna iznenađenja. Kad se ozbiljnije, analitički upustimo u ovu smešnu i nerazumnu raspravu, pokaže se da je rezultat otprilike izjednačen. Ali zavisi od toga koga pitate, ko broji.
<BR>&nbsp;&nbsp;&nbsp;&nbsp;&nbsp;Opit je posmatranje i merenje. Mora se izvoditi pod posebnim uslovima da bi posmatranje i merenje dali što plodonosnije rezultate. Drevni Grci i moderni astronomi imaju jedan zajednički problem. Oni tada nisu upravljali, a ni ovi danas ne mogu upravljati i preuređivati po svojoj volji predmete koje posmatraju. Drevni grčki naučnici ili nisu mogli, ili naprosto nisu hteli da vrše opite; zadovoljavali su se time da posmatraju svet. Astronomi bi danas mnogo voleli da mogu da dohvate dva sunca i tresnu jedno u drugo; još bolje - dve galaksije. Ali još nemaju tu moć. Zato se moraju zadovoljiti poboljšavanjem kvaliteta svojih osmatranja. Ali, kao što kažu, 'mi u Španiji imamo 1.003 načina' da proučavamo odlike naših čestica.
<BR>&nbsp;&nbsp;&nbsp;&nbsp;&nbsp;Upotrebljavamo akceleratore, smišljamo opite koji će omogućiti da se ustanovi postojanje ili nepostojanje novih čestica. Organizujemo čestice tako da se one sudaraju sa atomskim jezgrima, a pojedinosti ishoda tih sudara čitamo kao što proučavaoci drevne Mikene čitaju pismo linear B: naime, možemo pročitati ako uspemo da 'provalimo' šifru kojom je to zapisano. Pravimo čestice, a onda 'gledamo' da bismo videli koliko će koja dugo živeti.
<BR>&nbsp;&nbsp;&nbsp;&nbsp;&nbsp;Nova čestica je predviđena kad neki pronicljiv teoretičar tako objedini postojeće činjenice da se stekne utisak da mora postojati i jedna takva čestica. Dešava se u više od polovine slučajeva da predskazana čestica ipak ne postoji. To je, onda, udarac teoriji koja ju je predskazivala. Da li će ona tim udarcem biti uništena ili ne, zavisi od otpornosti teoretičara. Poenta je u tome što mi obavljamo obe vrste opita: one koji treba da provere valjanost neke teorije i one koji treba da zadru u nepoznatu teritoriju. Naravno da je često mnogo zabavnije dokazati da nečija teorija ne valja. Kao što je napisao Tomas Haksli (Thomas Huxley): "Velika tragedija nauke: kad neka ružna činjenica ubije predivnu hipotezu." Dobre teorije objašnjavaju ono što je već poznato i predskazuju rezultate novih opita. Ovo međudejstvo teorije i prakse jeste jedna od radosti fizike čestica.
<BR>&nbsp;&nbsp;&nbsp;&nbsp;&nbsp;Bilo je u istoriji nekoliko velikih eksperimentatora koji su ujedno bili i odlični ili bar solidni teoretičari: Galilej, Kirhof (Kirchhoff), Faradej, Amper (Amp&eacute;re), Herc (Hertz), obojica Tomsona (J. J. Thomson, G. P. Thomson) i Raderford (Rutherford). Ali eksperimentator-teoretičar jeste rasa u izumiranju. U naše doba takav je bio Enriko Fermi, istaknuti izuzetak od ovog pravila. Svoju zabrinutost zbog ove sve šire provalije izrazio je Rabi komentarom da evropski eksperimentatori ne umeju da saberu stubac brojeva, a evropski teoretičari ne umeju da vežu sebi pertle na cipelama. Danas su to dve grupe fizičara koji imaju, doduše, zajednički cilj da shvate Vaseljenu, ali se veoma razlikuju po kulturološkoj orijentaciji, veštinama i radnim navikama. Teoretičar dolazi na posao kasno, sedi na dugotrajnim, teškim konferencijama na grčkim ostrvima ili navrh neke švajcarske planine, ide na prave godišnje odmore, i kod kuće je dovoljno da može češće izbacivati đubre. Brine ih nesanica. Priča se da je jedan teoretičar otišao fakultetskom lekaru i požalio se: "Doktore, pomagajte! Noću spavam dobro, a i pre podne isto tako, ali po podne nikako da oka sklopim, sve se nešto prevrćem po krevetu." Ovakvo ponašanje omogućilo je da se u bestseler-knjizi Dokolica teoretičarske klase (The Leisure of the Theory Class) Torstajna Veblena (Thorstein Veblen) pojavi ne baš poštena karakterizacija likova.
<BR>&nbsp;&nbsp;&nbsp;&nbsp;&nbsp;Eksperimentator ne može da zakasni kući - jer kući i ne ide. Kad se posao u laboraroriji zahukće, spoljašnji svet prestaje da postoji. Posvećenost opitu postaje potpuna. Spavanje je kad uspeš da se sklupčaš negde na podu uz akcelerator i odremaš jedan sat. Teoretičar može provesti ceo život, a da ne oseti, nijednom, intelektualni izazov opitnog rada, niti uzbuđenja i opasnosti laboratorije - kran koji polako prenosi deset tona tereta iznad tvoje glave, paljenje i gašenje znakova sa ucrtanom lobanjom i dve ukrštene kosti, ili natpise OPASNOST, RADIOAKTIVNO. Jedina stvarna opasnost koja preti teoretičaru jeste da se može ubosti olovkom u prst dok napada naku bubicu koja puzi po njegovim proračunima. Moj stav prema teoretičarima jeste mešavina zavisti i straha, ali ja ih ipak i poštujem i volim. Sve popularne knjige o nauci napisali su teoretičari: Hajnc Pejdžels (Heinz Pagels), Frenk Vilček (Frank Wilczek), Stiven Hoking (Stephen Hawking), Ričard Fajnmen (Richard Feynman) i ostala družina. A što i ne bi pisali ljudi? Imaju slobodnog vremena koliko god hoće. Teoretičari su skloni i nadmenosti. Sećam se, dok sam bio na vlasti u Fermilabu, našoj grupi teoretičara sam svečano skrenuo pažnju na to da ne budu nadmeni. Bar jedan od njih je to primio ozbiljno. Nikad neću zaboraviti molitvu koju sam uskoro čuo - dopirala je iz njegove kancelarije: "Gospode Bože na nebesima, oprosti mi greh nadmenosti. A kad kažem nadmenost, Gospode, onda imaš da znaš da to znači tačno sledeće slučajeve. Nabrajam. Prvo..."
<BR>&nbsp;&nbsp;&nbsp;&nbsp;&nbsp;Teoretičari mogu biti, kao i mnogi drugi naučnici, opsednuti osećanjem međusobnog takmaštva, i to žestoko, ponekad do besmisla. Neki su, međutim, smireno vedri, plove daleko iznad bitaka u koje se upuštaju obični smrtnici. Klasičan primer jeste Enriko Fermi. Taj veliki italijanski fizičar nikada nije čak ni nagoveštaj dao da bi mu suparništvo moglo išta značiti. Neki običan fizičar mogao bi povikati: "Mi smo to uradili prvi!" ali Fermi je samo pitao za pojedinosti. Međutim, jednog lepog letnjeg dana na plaži blizu laboratorije Brukhejven na Long Ajlendu pokazao sam mu kako se od vlažnog peska mogu izvajati realistične skulpture. Već sledećeg trenutka on je navalio da se takmičimo ko će izvajati bolju figuru gole ženske. (Neću vam reći ko je pobedio. Ishod zavisi od toga da li ste više opredeljeni za mediteransku ili za pelhamsko-zalivsku školu peščanih statua nagih žena.)
<BR>&nbsp;&nbsp;&nbsp;&nbsp;&nbsp;Jednom, na jednoj konferenciji, kad smo otišli na ručak, našao sam se do Fermija. Ispunjen strahopoštovanjem zbog prisustva tog velikana, pitao sam ga šta misli o predavanju koje smo upravo čuli: da li je bila ubedljiva argumentacija da postoji čestica koja bi se zvala K-nula-dva. Fermi je neko vreme zurio u mene, a onda rekao: "Mladi čoveče, da sam mogao da pamtim imena svih tih čestica, bio bih botaničar." Ovu istu priču prepričali su mnogi fizičari, ali istina glasi ovako: taj mladi, sugestibilni fizičar bio sam ja.
<BR>&nbsp;&nbsp;&nbsp;&nbsp;&nbsp;Teoretičari umeju biti topla, poletna ljudska bića sa kojima eksperimentatori (dakle, vodoinstalateri i električari; zanatlijski svet - to smo mi) vole da razgovaraju, ne bi li nešto i naučili. Imao sam sreću da uživam u dugim razgovorima sa nekima od najistaknutijih teoretičara naše epohe: sa pokojnim Ričardom Fajnmenom, sa njegovim kolegom na Kalteku Marejem Gel-Manom (Murray Gell-Mann), sa gordim Teksašaninom po imenu Stiven Vajnberg (Steven Weinberg) i sa jednim koji je komedijant isto koliko i ja, a zove se Šeldon Glešou (Sheldon Glashow). Džejms Bjorken (James Bjorken), Martinus Veltman (Martinus Veltman), Meri Gajar (Marry Gaillard) i T. D. Li bili su takođe velikani nauke, ali i ljudi sa kojima si mogao da se šališ i da ti bude zabavno u njihovom društvu, kao i da naučiš mnogo od njih. Značajan deo mojih opita potekao je iz stručnih radova, ili iz rasprava, ovih znalaca. Neki teoretičari su daleko manje prijatni kao ljudi; njihova blistavost pomućena je čudnovatom nesigurnošću, koja možda podseća na stav Salijerija prema mladome Mocartu u filmu Amadeus: "Zašto si, Bože, uneo tako izvanrednog i nadmoćnog kompozitora u telo jednog dupeglavca?"
<BR>&nbsp;&nbsp;&nbsp;&nbsp;&nbsp;Teoretičari postižu svoje vrhunske životne domete najčešće u mladosti; kod njih kreativni sokovi krenu vrlo rano, a počnu da presušuju već sa petnaest godina - tako se, barem, čini. Potrebno je da teoretičar ima samo onoliko znanja koliko je dovoljno, i ne više od toga; dok je mlad, još nije poguren pod teretom suvišnog intelektualnog prtljaga koji se vremenom nagomilava.
<BR>&nbsp;&nbsp;&nbsp;&nbsp;&nbsp;Naravno, teoretičarima se priznaje mnogo veći udeo u slavi konačnog otkrića nego što to oni zaslužuju. Sled teoretičar-eksperimentator-otkriće neko je uporedio sa sledom seljak-svinja-tartuf. Seljak odvede svinju do mesta gde bi se mogle naći te izuzetno skupocene gljive. Svinja navali, pa rije po zemlji vredno, i posle dužeg vremena nađe gljivu; ali kad zine da je pojede, seljak je ščepa i uzme je za sebe.
</TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
