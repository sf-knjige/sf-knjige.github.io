<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>NJUTN PROTIV ŠREDINGERA
<P>&nbsp;&nbsp;&nbsp;&nbsp;&nbsp;Moraš da neguješ u sebi jednu novu intuiciju. Dve godine potrošimo da studente naučimo klasičnoj fizici, a posle toga nastojimo da ih okrenemo na sasvim drugu stranu i naučimo kvantnoj teoriji. Tek postdiplomci, posle još dve ili više godina rada, razviju u sebi kvantnu intuiciju. (Od tebe, talični čitaoče/čitateljko, očekujemo da ovu piruetu izvedeš u prostoru ovog poglavlja.)
<BR>&nbsp;&nbsp;&nbsp;&nbsp;&nbsp;Samo po sebi nameće se pitanje koja teorija je tačna, Njutnova ili Šredingerova? Molimo žiri da preda koverte sa svojim ocenama. Pobednik je... Šredinger! Njutnova fizika razvijena je za velike predmete; ona ne uspeva u unutrašnjosti atoma. Šredingerova teorija razvijena je za mikropojave. Ali kad se primeni na makroskopske situacije - uspeva. Daje iste rezultate kao Njutnova.
<BR>&nbsp;&nbsp;&nbsp;&nbsp;&nbsp;Pogledajmo jedan klasičan primer. Planeta Zemlja kruži oko Sunca. Elektron - upotrebićemo jezik klasične fizike, Borov - 'kruži' oko jezgra. Elektron je, međutim, prisiljen da se drži samo nekih orbita, sasvim određenih. Postoje li i neke određene kvantne orbite koje su planetama, u njihovom kretanju oko Sunca, jedine dozvoljene? Njutn bi rekao: ne, orbita planete može se nalaziti bilo gde. Tačan odgovor, međutim, glasi: da. Možemo da primenimo Šredingerovu jednačinu i na sistem Zemlja-Sunce. U tom slučaju Šredingerova jednačina daće nam svoj uobičajeni skup diskretnih (zasebnih) orbita, ali ogroman broj njih. Pošto u jednačinu moramo ugurati masu cele Zemlje (a ne jednog elektrona), i to ispod razlomačke crte, razmaci između svake dve susedne orbite, ovde gde Zemlja jeste, a to znači na oko 150 miliona kilometara daleko od Sunca, iznosiće nešto tako majušno - recimo, na otprilike svaki milijarditi deo milijarditog dela centimetra po jedna - da je to, u praksi, isto što i neprekinuta, povezana sloboda da orbita bude bilo gde. Sa praktične tačke gledanja, ispada da je tačno ono Njutnovo da su sve orbite dozvoljene. Uhvatiš Šredingerovu jednačinu i primeniš je na makroobjekat, a ona počne pred tvojim očima da se menja, menja - i pretvori se u... F = ma! Ili u nešto sasvim slično tome. Ruđer Bošković je bio, uzgred rečeno, taj koji je još u osamnaestom veku pretpostavio da su Njutnove formule samo približno tačne, dobre za upotrebu kad se barata velikim razdaljinama, ali da neće moći da se održe u mikrosvetu. Prema tome, naši diplomci ne moraju da pobacaju svoje udžbenike iz mehanike. Neko će se možda zaposliti kod NASA, ili u bezbol klubu 'Čikaški mladunci' da tamo izračunava putanje raketa ili bezbol loptica, pomoću dobrih, starih njutnovskih jednačina.
<BR>&nbsp;&nbsp;&nbsp;&nbsp;&nbsp;U kvantnoj teoriji, koncept orbita, ili pitanje šta elektron radi u atomu ili u nekom zraku, nije od koristi. Važni su samo rezultati merenja, a kad se oni predskazuju, kvantna nauka može samo dati verovatnoće ovakvog ili onakvog rezultata. Ako meriš gde se elektron nalazi, recimo u vodonikovom atomu, kao rezultat možeš dobiti jedan broj koji će ti kazati koliko je elektron daleko od jezgra. Ali to ne postižeš mereći jedan atom, nego ponavljajući merenje mnogo, mnogo puta, zatim crtajući jednu krivu, unoseći sve dobijene rezultate i poredeći dobijeni grafikon sa teorijskim predviđanjem. Teorija ne može predvideti kakav ćeš rezultat dobiti pri jednom merenju. Ovo su ti statističarska posla. Vratiću se onome kako bi bilo kad bih bio bogati tekstilac: ustanovio sam, recimo, da je prosečan brucoš na Čikaškom univerzitetu visok 170 cm, ali, i kad sam to ustanovio, vrlo lako može biti da sledeći koga pogledam bude visok (ili visoka) 158 ili 188. Ne možemo predskazati visinu sledećeg koga ćemo meriti; samo možemo imati tačnu statističku grafičku krivu o svima njima.
<BR>&nbsp;&nbsp;&nbsp;&nbsp;&nbsp;Stvari postaju sablasne kad treba predskazati kako će se čestica probijati kroz neku prepreku ili kad će se neki radioaktivni atom raspasti. Mi sve lepo pripremimo da opit mnogo puta izvedemo sasvim isto. Ispalimo elektron od 5 MeV na prepreku koja je negativno naelektrisana u iznosu 5,5 MeV. Prognoza je da će se u 45 posto slučajeva elektron probiti kroz prepreku. Znači, probiće se, od svakih stotinu, 45. Ali nikada ne možemo za jedan određeni elektron biti sigurni šta će učiniti. Jedan se probije; drugi, u svakom pogledu istovetan, ne probije se. Opiti isti, ishodi drugačiji. To je kvantni svet. U klasičnoj fizici naglašavamo značaj ponavljanja opita da bi se potvrdilo da su rad i zaključak ranijih eksperimentatora bili dobri. U kvantnom svetu možemo ponoviti sve osim rezultata.
<BR>&nbsp;&nbsp;&nbsp;&nbsp;&nbsp;Stvar je ista sa neutronom. On ima 'poluživot', to jest razdoblje poluraspada, koji iznosi 10,3 minuta. Ovo znači da ako na početku imamo 1.000 neutrona, kroz 10 minuta i 18 sekundi imaćemo ih samo 500. Ali jedan, pojedinačni neutron? Pa, taj se može raspasti kroz 3 sekunde ili kroz 29 minuta. Njegovo tačno vreme raspada nepredvidivo je. Ajnštajn je mrzeo ovu ideju. "Bog se ne kocka sa Vaseljenom", govorio je Ajnštajn. Neki drugi kritičari su govorili: a šta ako postoji, u svakom neutronu i svakom elektronu, neki mehanizam, skrivena opruga, neka 'skrivena promenljiva veličina' zbog koje je svaki neutron drugačiji; to bi bilo kao kod ljudi, svako je drugačija osoba, a ipak postoji prosečan ljudski životni vek. Kod ljudi ima mnoštvo činilaca ne baš veoma skrivenih - geni, začepljene arterije i tako dalje - pomoću kojih možemo, bar u načelu, predskazati kad će jedan određeni pojedinac umreti, pod pretpostavkom da ga pre toga ne sredi lift koji se otkači sa kablova, niti romantična veza sa katastrofalnim završetkom, niti mercedes koji se izmakao kontroli vozača.
<BR>&nbsp;&nbsp;&nbsp;&nbsp;&nbsp;Ali ta hipoteza o skrivenom promenljivom činiocu u suštini je propala, i to iz dva razloga. Prvo, već je izvedeno na milijarde opita sa elektronima, a nikad se ni trag ma i najmanjeg skrivenog promenljivog činioca nije ukazao; drugo, nove, poboljšane teorije u vezi sa kvantnomehaničkim opitima kažu da takvi činioci ne postoje i ne mogu postojati.
</TD></TR></TABLE>
<P class="next">
<A HREF=p80.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
