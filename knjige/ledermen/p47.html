<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>IGRA NAZIVIMA
<P>&nbsp;&nbsp;&nbsp;&nbsp;&nbsp;Jedan od problema sa kojima su se hemičari suočavali u sedamnaestom i osamnaestom veku bio je taj što su mnogim hemikalijama nazivi davani na besmislen način. Antoan Loran Lavoazije (Antoine Laurent Lavoisier) izmenio je sve to godine 1787. tako što je objavio svoje klasično delo Metoda hemijske nomenklature. Lavoazijea bismo mogli nazvati 'Isak Njutn hemije'. (Ko zna, možda hemičari kažu da je Isak Njutn bio 'Lavoazije fizike'.)
<BR>&nbsp;&nbsp;&nbsp;&nbsp;&nbsp;Lavoazije je bio zapanjujući lik. Dokazao se kao geolog odličnim radom u toj oblasti. Bio je i pionir u naučnom radu u oblasti agrotehnike, takođe je bio izvrstan finansijer, ali i socijalni reformator koji je doprineo izbijanju francuske građanske revolucije. Uspostavio je nov sistem težinskih i drugih mernih jedinica, što je dovelo do uspostavljanja sistema metar-kilogram-sekund, koji je na kraju preovladao u civilizovanim nacijama. (Tokom devedesetih godina dvadesetog veka Sjedinjene Američke Države počinju mic-po-mic da se kreću u tom istom pravcu, da bi smanjile svoju zaostalost.)
<BR>&nbsp;&nbsp;&nbsp;&nbsp;&nbsp;Prethodno stoleće proizvelo je planinu podataka, ali beznadežno dezorganizovanih. Nazivi pojedinih tvari - pomfoliks, kolkothar, arsenikov maslac, cinkov cvet, orpiment, bojni etiop - bili su živopisni, ali nisu davali nikakav nagoveštaj o redu ili poretku koji bi ispod njih mogao postojati. Jedan od Lavoazijeovih mentora rekao mu je jednom prilikom da "umetnost razmišljanja nije ništa drugo do jezik dobro uređen" i Lavoazije je to najozbiljnije shvatio. Preuzeo je, kasnije, na svoja pleća zadatak da reorganizuje celu hemiju i da odredi nove nazive za sve u njoj. Bojni etiop je preimenovao u oksid gvožđa; orpiment tada postade arsenik-sulfid. Razni prefiksi kao 'oks' i 'sulf', i sufiksi kao 'id' i 'ik' pomogli su da se srede i katalogizuju nebrojene hiljade jedinjenja. Koliko vredi sam naziv? Ponekad je nomenklatura sudbina. Da li bi Arčibald Lič dobio onolike glavne uloge u filmovima da nije promenio ime u Keri Grant?
<BR>&nbsp;&nbsp;&nbsp;&nbsp;&nbsp;Posao pred Lavoazijeom nije bio baš tako jednostavan. Da bi mogao da revidira nomenklaturu, morao je prvo da revidira samu hemijsku teoriju. Lavoazijeovi glavni doprinosi hemiji bili su u vezi sa prirodom gasova i prirodom sagorevanja. Hemičari osamnaestog veka verovali su da ako zagrevaš vodu, ona se polako pretvara u vazduh; smatrali su da je vazduh jedini pravi gas. Lavoazijeove studije dovele su do uviđanja da svaki hemijski element može postojati u tri agregatna stanja, a to su čvrsto, tečno i gasovito. Lavoazije je ustanovio da je sagorevanje hemijska reakcija u kojoj se tvari kao što su ugljenik, sumpor ili fosfor vezuju sa kiseonikom. Srušio je teoriju o flogistonu, jednu tipično aristotelovsku prepreku shvatanju stvarne prirode hemijskih reakcija. I ne samo to: Lavoazijeov stil istraživanja, zasnovan na preciznosti, izvrsnoj opitnoj tehnici i kritičkoj analizi dobijenih podataka, postavio je hemiju na put kojim se ona i danas kreće. Lavoazijeov neposredan doprinos atomizmu bio je neznatan, ali je Lavoazije postavio celokupnu hemijsku nauku na čvrste temelje, bez kojih naučnici u sledećem veku ne bi uspeli da daju neposredne dokaze o postojanju atoma.
</TD></TR></TABLE>
<P class="next">
<A HREF=p48.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
