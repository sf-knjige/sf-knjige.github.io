<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BRAZILSKI DUG, KRATKE SUKNJICE I OBRATNO
<P>&nbsp;&nbsp;&nbsp;&nbsp;&nbsp;Treća posledica tog opita bila je da su Švarc, Stajnberger i Ledermen dobili Nobelovu nagradu za fiziku. Ali kad? Tek 1988, dakle dvadeset sedam godina posle ostvarenog otkrića. Čuo sam da su novinari pitali sina jednog od pomenutih laureata: "Da li bi voleo da i ti dobiješ Nobelovu nagradu kao tvoj tata?" Mladi čovek je odgovorio: "Ne! Ja bih da je dobijem sam."
<BR>&nbsp;&nbsp;&nbsp;&nbsp;&nbsp;Eh, ta nagrada. Imam, imam neke komentare o njoj. Nobel je stvar koju sa strahopoštovanjem gledamo gotovo svi mi koji radimo na ovom polju, verovatno zbog zasenjujućeg sjaja ranijih dobitnika, počev od Rentgena koji ju je dobio prvi (godine 1901), pa preko mnogih naših junaka kao što su Raderford, Ajnštajn, Bor i Hajzenberg. To je nagrada koja daje svojevrsnu auru dobitniku. Čak i kad tvoj najbolji drugar, sa kojim si nekad piškio u šumi, dobije tu nagradu, na neki način postaje u tvojim očima drugačiji.
<BR>&nbsp;&nbsp;&nbsp;&nbsp;&nbsp;Znao sam da su me nekoliko puta nominovali. Pretpostavljam da sam mogao dobiti Nobela još 1956. za otkriće 'dugovečnog neutralnog kaona'; bio je to veoma neobičan predmet, a koristi se i danas kao oruđe u nekim bitnim izučavanjima CP-simetrije. Pa, mogao sam dobiti nagradu i za istraživanje parnosti u reakciji pion-muon (to je bilo ono sa koleginicom Č. Š. Vu), ali Stokholm se opredelio da u tim slučajevima nagradi naše teoretičarske kolovođe. Nije to bila nerazumna odluka. Ipak, to otkriće do koga se tako uzgredno došlo, otkriće o polarizovanim muonima i njihovom asimetričnom raspadanju, imalo je i ima veliku primenu u fizici kondenzovane materije, kao i u atomskoj i nuklearnoj fizici; primenu tako veliku, da se i sada redovno održavaju međunarodne konferencije o njima.
<BR>&nbsp;&nbsp;&nbsp;&nbsp;&nbsp;Godine su promicale, a u svakoj od njih oktobar je bio nervozan mesec; stigne vest ko je ovog puta dobio nagradu, a onda neko od mojih dragih potomaka telefonira i pita: "Pa, kako...?" Uistinu, ima mnogo fizičara (a siguran sam da to važi i za hemičare, medicinare, i one u nenaukama) koji Nobela nikad dobiti neće, iako su postigli jednaka, pa i veća otkrića od onih koji će ga dobiti. Zašto je to tako? Ne znam. Jednim delom je to i pitanje sreće, okolnosti, volje Alahove.
<BR>&nbsp;&nbsp;&nbsp;&nbsp;&nbsp;Ali ja sam imao sreće, pa mi nikad nisu nedostajala priznanja. Radio sam ono što sam voleo da radim, i za to sam unapređen u redovnog profesora na Kolumbiji 1958. godine i dobio razumno dobru platu. (Biti univerzitetski profesor u Americi, to je najbolje radno mesto u celoj Zapadnoj civilizaciji. Možeš raditi šta god te volja, pa čak i držati nastavu!) Moja istraživanja odvijala su se žustro, uz pomoć postdiplomaca, kojih se izređalo ukupno pedeset dvoje u razdoblju od 1956. do 1979. godine (kad sam postao direktor Fermilaba). Većinu nagrada dobio sam u trenucima kad sam bio toliko zauzet da o nagradama uopšte nisam stizao ni da mislim: izabran sam u Nacionalnu akademiju nauka (1964), dobio Predsedničku medalju za nauku (uručio mi ju je Lindon Džonson 1965) i razne druga odlikovanja i priznanja. Godine 1983. Martin Perl (Martin Perl) i ja dobili smo, zajednički, nagradu Volf, koju dodeljuje država Izrael, zato što smo otkrili treće pokolenje kvarkova i leptona (takozvani b kvark i tau lepton). Bilo je i počasnih doktorata, ali to je tržište na kome dominira prodavac zato što postoji nekoliko stotina univerziteta koji, svake godine, gledaju da nagrade na ovaj način po četvoro ili petoro ljudi. Kad se čovek nadobija toliko toga, počne sticati neki minimum osećanja da se obezbedio, pa i smirenosti po pitanju eventualne Nobelove nagrade.
<BR>&nbsp;&nbsp;&nbsp;&nbsp;&nbsp;Kad je najzad stigla vest da sam dobio, a stigla je telefonskim pozivom u 6 sati ujutro, 10. oktobra 1988, usledila je provala veselja dotad prikrivanog. Moja supruga Elen i ja učtivo smo primili vest, a onda smo se počeli naprosto histerično smejati, i to je trajalo sve dok telefon nije počeo da zvrči, a naši životi da se menjaju. Kad me je neki novinar pitao šta ću da radim sa parama od Nobela, rekao sam da se još dvoumim da li da kupim nekoliko trkačkih konja ili dvorac u Španiji. Čovek ode i objavi to u novinama od reči do reči. Sledeće nedelje zove me, ko bi drugi, jedan trgovac nekretninama i kaže da ima strašnu ponudu, jedan pravi zamak u Kastilji.
<BR>&nbsp;&nbsp;&nbsp;&nbsp;&nbsp;Kad dobiješ Nobelovu nagradu, a već si poprilično istaknut, to ima zanimljive prateće posledice. Ja, direktor Fermilaba, institucije sa 2.200 zaposlenih; najednom i oni, svih dve hiljade dvesta, počinju da se 'baškare' u tom publicitetu, koji im je došao kao malo preuranjen božićni poklon. Sastanak sa punom i prepunom laboratorijom morao se održati nekoliko puta, da bi baš svi dobili priliku da uživo čuju govor Gazde, čoveka koji je i ranije smatran za zabavnog tipa, a sad najednom u njemu svi vide takmaca voditelju Džoniju Karsonu. (Znalo se da sad i neki ljudi koji zaista jesu važni počinju ozbiljno da shvataju tog zabavnog tipa.) Čikaški list 'San Tajms' uzdrmao me je naslovom "NOBEL PAO BLIZU KUĆE". U 'Njujork Tajmsu' dadoše sliku na kojoj se vidi kako sam isplazio jezik, na naslovnoj strani - i to na gornjoj polovini, iznad prevoja!
<BR>&nbsp;&nbsp;&nbsp;&nbsp;&nbsp;Sve ovo izbledi, ali strahopoštovanje javnosti prema toj tituli ostaje. Na prijemima širom grada predstavljan sam kao dobitnik Nobelove nagrade za mir iz oblasti fizike. A kad sam poželeo da učinim nešto spektakularno, možda i nerazumno i rizično, da bih pomogao javnim školama u Čikagu, Nobelova sveta vodica je uspevala. Ljudi su slušali, vrata su se otvarala, i, najednom, eto programa za poboljšanje nastave iz prirodnih nauka u školama u užem, središnjem delu grada. Ova nagrada neverovatno pomaže kad god se upuštate u neku društveno pohvalnu delatnost. Nezgodna strana novčića sastoji se u tome što odjednom postajete stručnjak za sve. Brazilski dug? Odgovoriće ovaj dobitnik. O socijalnom osiguranju? Može da kaže. "Recite nam, profesore Ledermen, koliko će biti dugačke suknje?" "Biće najkraće što mogu biti!" odgovara laureat sa pohotom u srcu. A moja namera je da bestidno rabim ovu nagradu da bih pomogao obrazovanju iz oblasti prirodnih nauka u SAD. U tom poslu prilično bi mi pomogla još jedna Nobelova nagrada, ako mi je daju.
</TD></TR></TABLE>
<P class="next">
<A HREF=p125.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
