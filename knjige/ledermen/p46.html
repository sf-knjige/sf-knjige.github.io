<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>SABIJANJE GASA
<P>&nbsp;&nbsp;&nbsp;&nbsp;&nbsp;Nastupa Robert Bojl (Robert Boyle). Ovog hemičara, po rođenju Irca, drugi hemičari optuživali su da razmišlja odveć fizičarski, a nedovoljno hemičarski, ali njegova dostignuća nesumnjivo spadaju prvenstveno u oblast hemije. Bio je to eksperimentator čiji su se mnogi opiti pokazali kao sasvim neuspešni i uzaludni - pa ipak, on je unapredio zamisao atomizma u Engleskoj i na evropskom kontinentu. Bio je poznat kao otac hemije i ujak Erla od Korka.
<BR>&nbsp;&nbsp;&nbsp;&nbsp;&nbsp;Pod uticajem Toričelijevog rada, Bojl se oduševljeno posvetio raznim vakuumima. Unajmio je Roberta Huka, onog istog 'Maleckog' koji je toliko voleo Njutna, da mu napravi bolju pumpu za vazduh. Vazdušna pumpa navodila je na razmišljanje o gasovima, za koje je Bojl uvideo da su ključ za atomizam. Ovde mu je možda i pomogao Huk, koji je ukazao na to da pritisak gasa na zidove posude u koju je gas zarobljen - pritisak, recimo, vazduha iznutra na zidove balona - može biti posledica navaljivanja cele 'bujice' atoma. Ne vidimo na balonu pojedinačna ispupčenja zato što je bujica sačinjena od milijardi i milijardi atoma koji navaljuju na zid i stvaraju privid glatkog potiska prema spolja.
<BR>&nbsp;&nbsp;&nbsp;&nbsp;&nbsp;Kao i Toričeli, Bojl je upotrebio za svoj opit živu. Uzeo je staklenu cev u obliku latiničnog velikog slova 'J', visoku oko 220 centimetara; potpuno je zatvorio taj donji, kraći kraj (malo povijen nagore); zatim je u onaj visoki, otvoreni deo cevi počeo da sipa živu. Živa se prvo slila na dno i izvesna količina vazduha ostala je 'uhvaćena u klopku' u kraćem, nagore povijenom kraju 'J'. Što je više žive Bojl dolivao, to se više smanjivao vidljivi prostor u kome se nalazio taj zarobljeni vazduh. Ali se u isto vreme povećavao pritisak u tom prostoru, što se lako videlo po činjenici da je u otvorenom, visokom kraku tog staklenog 'slova J' stub žive bio sve viši i viši u odnosu na stub žive u kratkom, zatvorenom kraku. Tu razliku u visini lako je bilo izmeriti. Bojl je ustanovio da se zapremina vazduha menja obrnuto srazmerno pritisku koji na njega izvršimo. Pritisak na vazduh u kraćem, povijenom delu cevi posledica je dodatne težine višeg stuba žive, ali i normalnog atmosferskog pritiska koji površinu te žive gura nadole. Kad je Bojl dolio toliko žive da se pritisak udvostručio, zapremina zarobljenog vazduha smanjila se na polovinu. Kad je pritisak postao triput veći, vazduh se sabio u trećinu negdašnje zapremine i tako dalje. Ovaj efekat postao je poznat kao Bojlov zakon, i, evo, i do danas je jedan od uporišnih zakona hemije.
<BR>&nbsp;&nbsp;&nbsp;&nbsp;&nbsp;Još važnija posledica, izvanredno značajna, jeste zaključak da se vazduh, a i svaki drugi gas, može sabijati. Jedan od načina da ovo shvatimo jeste da pretpostavimo da se gas sastoji od čestica razdvojenih praznim prostorom. Pritisak ih sabija da budu sve bliže i bliže jedna drugoj. Da li je to dokaz da atomi postoje? Nažalost, moguće je zamisliti i druga objašnjenja; Bojlov opit je samo pružio naučnicima dokaz koji jeste u skladu sa atomističkom teorijom. Ali i taj jedan dokaz bio je dovoljan da ubedi neke naučnike, među kojima se našao i Isak Njutn, da treba krenuti putevima atomističke teorije materije. Bojlov opit je, osim toga, bacio barem jedan izazov u lice Aristotelovoj teoriji da je materija kontinualna, svuda povezana i neprekinuta. Ostao je problem sa tečnostima i sa čvrstim telima; ni jedno ni drugo ne možeš sabijati tako zgodno kao gasove. To, međutim, nije značilo da tečnosti i čvrsta tela nisu sačinjeni od atoma; samo je značilo da sadrže manje praznog prostora.
<BR>&nbsp;&nbsp;&nbsp;&nbsp;&nbsp;Bojl je bio veliki borac za načelo da treba vršiti opite; u sedamnaestom veku, opit je, i posle uspeha koje su postigli Galilej i drugi, još bio smatran za nešto sumnjivo. Bojl je vodio dugu raspravu sa holandskim filozofom Benediktom Spinozom (Benedict Spinoza), koji se, inače, bavio glačanjem sočiva; pitanje je bilo mogu li se opitima pribavljati dokazi. Po Spinozi, jedino logičkim razmišljanjem čovek može uopšte nešto dokazati; a opit je naprosto sredstvo za potvrđivanje ili obaranje pojedinih zamisli. Čak i neki veliki naučnici kao Hajgens i Lajbnic gledali su na vršenje opita podozrivo. Oduvek eksperimentatori moraju u svoje bitke da kreću uzbrdo.
<BR>&nbsp;&nbsp;&nbsp;&nbsp;&nbsp;Bojlova nastojanja da dokaže da postoje atomi (ali on je za njih govorio da su 'korpuskule') unapredila su hemiju, koja je tad bila u stanju popriličnog rasula. Preovlađujuće uverenje u tim vremenima bilo je ono prastaro Empedoklovo o četiri elementa, a to su vazduh, zemlja, vatra i voda; samo su, tokom godina, dodati neki novi: so, sumpor, živa, flegma ('flegma'?!), ulje, špiritus, kiselina i alkal. U sedamnaestom veku verovalo se ne samo da su to najjednostavnije tvari poznate po raspoloživoj teoriji nego se smatralo i da su to ključni sastojci svega. Mislilo se, na primer, da je u svakom jedinjenju prisutna kiselina. Kako su hemičari morali biti zbunjeni! Sa takvim polaznim pretpostavkama, sigurno im je bilo nemoguće da ispitaju čak i najjednostavniju reakciju. Bojlova telašca vodila su ka jednom metodu analize jedinjenja koji je mnogo jednostavniji zato što je u znatno većoj meri redukcionistički.
</TD></TR></TABLE>
<P class="next">
<A HREF=p47.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
