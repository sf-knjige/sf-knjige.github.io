<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>MNOGO POSLA, MALO MEHURIĆA
<P>&nbsp;&nbsp;&nbsp;&nbsp;&nbsp;Sledeći korak napred bila je komora, ali ne maglena nego sa mehurićima. Pronašao ju je sredinom pedesetih godina Donald Glejzer (Donald Glaser), koji je tada bio na Mičigenskom univerzitetu. Prva mehurasata komora bio je jedan naprstak pun tečnog vodonika. Poslednja koju je iko ikad upotrebio otišla je u penziju 1987. u Fermilabu; bilo je to bure od nerđajućeg čelika i stakla, 5 metra široko i 3 visoko.
<BR>&nbsp;&nbsp;&nbsp;&nbsp;&nbsp;U komori koja je ispunjena tečnošću - na primer, tečnim vodonikom - majušni mehuri nastaju duž putanje kojom proleti neka čestica. Oni su posledica ključanja, koje je nastalo zato što smo naglo, baš tada, snizili pritisak u tečnosti. Sniženje pritiska je takvo da se sad najednom sva ta masa tečnosti nalazi iznad tačke ključanja. (Znamo da tačka ključanja zavisi ne samo od temperature nego i od pritiska. Možda ste nekad boravili u kući na nekoj visokoj planini i pokušali da skuvate jaje. Pritisak vazduha je tamo nizak. Voda ključa na znatno manje od 100 stepeni Celzijusa.) Sasvim čista tečnost, ma koliko vruća, opiraće se ključanju. Na primer, uzmi ulje za jelo, sipaj ga u neki dubok lonac i zagrevaj do neke temperature koja je znatno iznad normalne tačke ključanja tog ulja. Ako je sve stvarno čisto, ulje neće proključati. Ali ako ubaciš unutra samo jednu krišku krompira - auh, ne da će nastati ključanje nego, maltene, prava eksplozija. Znači, dve stvari su potrebne da bi se proizvelo ključanje: temperatura iznad tačke ključanja i nekakva nečistoća koja će izazvati stvaranje mehurića. U mehurastoj komori, naglo smanjivanje pritiska ima za posledicu da je tečnost sad mnogo iznad tačke ključanja, kao da je postala pregrejana. Naelektrisana čestica uleće i sudara se blago, ali mnogo puta, sa atomima tečnosti koji se nađu na njenoj putanji; za sobom ostavlja trag sačinjen od pobuđenih atoma, koji, pošto pritisak baš tad opada, jesu idealni kandidati da posluže kao jezgro mehurića. Pretpostavimo da se dogodi sudar između čestice koja uleće i jednog protona (dakle, jednog jezgra vodonika) u posudi. U tom slučaju postaće vidljive putanje svih naelektrisanih čestica koje iz takvog sudara proiziđu. Pošto je medijum tečnost, nije potrebna debela ploča, a tačka sudara jasno je vidljiva. Istraživači širom sveta napravili su mnogo miliona fotografija tih sudara u mehurastim komorama; u analizi su pomagali automatski skeneri.
<BR>&nbsp;&nbsp;&nbsp;&nbsp;&nbsp;Evo kako se taj posao radi. Akcelerator ispali jedan zrak čestica ka mehurastoj komori. Ako su to naelektrisane čestice, tu se počne događati i po deset, pa i po dvadeset sudara odjednom, čitava gužva. Vrlo brzo posle proletanja čestice (otprilike jedan milisekund kasnije), jedan klip se hitro povuče unazad i pritisak u komori se naglo smanji; zato počne stvaranje mehurića. Dopuštamo da prođe još otprilike jedan milisekund da tragovi lepo porastu. Onda sevne blic, napravi se fotografija, film se pokrene za jedan kvadrat napred i sve je spremno za novi ciklus.
<BR>&nbsp;&nbsp;&nbsp;&nbsp;&nbsp;Priča se da je Glejzer (koji je za mehurastu komoru dobio Nobelovu nagradu i odmah posle toga postao biolog) došao do nadahnuća za svoje veliko otkriće tako što je proučavao zbog čega uspeva onaj trik da konobari pivo malo posole, a ono onda daje mnogo više pene u krigli. Tako su nam kafane u oblasti En Arbor u Mičigenu podarile još jedan uspešan instrument pomoću koga smo tragali za Božijom česticom.
<BR>&nbsp;&nbsp;&nbsp;&nbsp;&nbsp;Postoje dva ključa za analizu sudara: prostor i vreme. Želeli bismo da snimimo tačnu putanju čestice kroz prostor, ali i tačno vreme kad je ona tom putanjom prošla. Na primer, jedna čestica uleti u detektor, zaustavi se, izazove nastanak sledeće čestice, za koju kažemo da je sekundarna. Dobar primer za onu prvu, osnovnu, jeste muon, koji uleti, zaustavi se i pretvori se (milioniti deo sekunde posle događaja koji je izazvao zaustavljanje) u jedan elektron. Što tačniji detektor, to više informacija prikupimo. Mehuraste komore su izvrsne za prostornu analizu događaja. Čestice se kreću, ostavljaju tragove, a mi možemo ustanoviti sa mogućnošću greške od najviše jedan milimetar gde je čestica zaista prošla. Ali tu nema nikakve informacije o vremenu.
<BR>&nbsp;&nbsp;&nbsp;&nbsp;&nbsp;Scintilacioni brojači uspevaju da lociraju česticu i u prostoru i u vremenu. Napravljeni su od posebne plastike. Daju po jedan maleni blesak svetlosti kad god u njih tresne naelektrisana čestica. Brojač je obavijen slojem crne plastike, takvim da ni najmanja količina svetlosti ne može da uđe. Unutra se nalaze elektronski fotomultiplikatori - pojačivači svetla koji uhvate svaki majušni sev i pretvaraju ga u signal, u jedan jasno određen električni 'otkucaj', puls. Za ovakav brojač kažemo da je scintilaciona traka. Elektronski signal ide do elektronskog časovnika koji ima svoj niz elektronskih pulseva; superponiranjem jednog na drugo, može se odrediti vreme kad je čestica uletela sa tačnošću od nekoliko milijarditih delova sekunde. Ako prislonimo nekoliko ovih scintilacionih traka jednu do druge, čestica će se probiti kroz jednu, drugu, treću... i svaka traka će reagovati, dobićemo naizmenične pulseve - dakle, niz koji će nam opisati putanju u prostoru i vremenu. Ali scintilacioni brojači su tako veliki da mesto (u prostoru) gde je čestica prošla određuju sa mogućnošću greške od nekoliko centimetara.
<BR>&nbsp;&nbsp;&nbsp;&nbsp;&nbsp;Ogroman korak napred bila je proporciona žičana komora - skraćeno PWC (proportional wire chamber). To je smislio plodni um onog Francuza po imenu Žorž Šarpak (Georges Charpac) koji radi u CERN-u. Tip je bio heroj pokreta otpora u Drugom svetskom ratu, ali je uhvaćen, pa je proveo neko vreme u koncentracionom logoru; posle rata postao je prava eminencija među pronalazačima sve novih naprava za otkrivanje čestica. Njegov PWC je domišljat, 'jednostavan' pronalazak, ram preko koga je zategnut veći broj finih žica, na razmacima od po neki milimetar. Tipična veličina ovakvog rama je šezdeset sa sto dvadeset centimetara, žice su dugačke po 60 centimetara i zategnute su, nekoliko stotina njih, između jedne i druge duže stranice rama. Naponi su organizovani tako da kad čestica proleti blizu neke žice, stvori u žici jedan električni impuls, koji bude zabeležen. Pošto tačno znamo gde se koja žica nalazi, već imamo jedan podatak o putanji čestice. Vreme prolaska utvrdimo poređenjem tog električnog signala sa jednim elektronskim časovnikom. Raznim usavršavanjima postignuto je da se prostorna tačnost popravi na 0,1 milimetar, a vremenska na 10<SUP>-8</SUP> sekundi. Mnogo ovakvih žičanih ramova, odnosno mreža, moguće je naređati u jedan sanduk iz koga je izvučen vazduh, ali upumpan neki odgovarajući gas. Tada možemo tačno odrediti putanju čestica. Pošto je komora aktivna samo vrlo kratko vreme, razni pozadinski, nasumični događaji ne stižu da se dogode, a mi, opet, možemo upotrebiti vrlo snažan zrak. Šarpakov PWC učestvuje u svim važnijim opitima, evo, još od, približno, 1970. Godine 1992. dadoše Šarpaku Nobelovu nagradu (dobio ju je on sam!) za ovaj pronalazak.
<BR>&nbsp;&nbsp;&nbsp;&nbsp;&nbsp;Svi ti različiti senzori za uočavanje čestica, a i neki drugi, ugrađeni su u složene detektore tokom osamdesetih godina. Naš div od 5.000 tona, CDF detektor u Fermilabu, predstavlja primer kako izgledaju najsloženiji sistemi za taj posao. Njegova izgradnja koštala je 60 miliona dolara. Namena je njegova da posmatra sudare protona i antiprotona u Tevatronu. U CDF je ugrađeno, sve u svemu, nekih 100.000 senzora, među kojima su i scintilacioni brojači i žičane mreže genijalno raspoređene u razne međusobne položaje i odnose. Iz sto hiljada senzora nama pritiču reke informacija, sve u obliku elektronskih pulseva. Sve to uliva se u jedan sistem koji informacije organizuje, filtrira i konačno beleži da bi poslužile za neke buduće analize.
<BR>&nbsp;&nbsp;&nbsp;&nbsp;&nbsp;Kao i u svim takvim detektorima, i u našem divu nastaje neuporedivo više informacija nego što iko može da pregleda 'u stvarnom vremenu' (što znači, naprosto: odmah). Iz tog razloga, podaci se kodiraju u digitalni oblik i nasnimavaju na magnetne trake. Kompjuter mora da odluči koji sudari su ispali 'zanimljivi', a koji nisu. Ko će drugi? U Tevatronu se događa 100.000 sudara u sekundi, a pre kraja ovog veka taj broj će biti povećan na milion. Ogromna većina tih sudara nama je nezanimljiva. Dragulji su oni sudari u kojima kvark jednoga protona tresne tačno u antikvark ili čak gluon antiprotona. Takvi 'tvrdi' sudari su retki.
<BR>&nbsp;&nbsp;&nbsp;&nbsp;&nbsp;Naš sistem za rukovanje informacijama ima na raspolaganju manje od jednog milionitog delića sekunde da donese sudbinsku odluku u vezi sa svakim sudarom ponaosob: da li je to zanimljiv događaj? Ljudskom biću 'pamet stane' pri pomisli na tako brzo donošenje odluka, ali kompjuteru ne. Sve vam je to relativno. U jednom velikom gradu, jednu kornjaču napadne i opljačka banda puževa. Posle, u policiji, kornjača kaže: "Ne znam. Sve se odigralo tako brzo!"
<BR>&nbsp;&nbsp;&nbsp;&nbsp;&nbsp;Da bi se ublažio ovaj teret elektronskog donošenja odluka, razvili smo sistem stepenastog odabiranja. Kad programiraju kompjuter, eksperimentatori moraju da odaberu i odrede izvesne 'okidače', indikatore koji kažu sistemu: "Hej, ti, snimi ovo!" Na primer, uobičajeni okidač jeste visoka energija. Ako je događaj predao detektorima vrlo visoku energiju, to je zanimljivo zato što je veća verovatnoća da se nešto važno dogodi pri visokim nego pri niskim energijama. Ali kad donosiš odluke o ovim okidačima, dobro ti se oznoje dlanovi. Ako postaviš okidače suviše nisko, kompjuter će prihvatiti previše veliki broj događaja kao važne i počeće da se 'davi' - neće moći da obradi, shvati niti snimi toliko. Ali ako suviše visoko postaviš okidače, možda ćeš prevideti i ispustiti neku novu fiziku, ili će se čitav tvoj opit završiti bez ikakvog ishoda. Neki okidači se uključe kad senzori opaze da je iz nekog događaja izleteo elektron sa visokom energijom. Ali neki drugi okidač biće ubeđen da je nešto našao ukoliko senzor opazi da je nekoliko čestica naišlo zajedno, u neobično gustom mlazu. I - tako dalje. Kod tipičnog opita, odaberemo desetak ili dvadesetak sudarnih konfiguracija kojima će biti dopušteno da povuku okidače. Svi ti okidači zajedno trebalo bi da propuste 'gore', na sledeći nivo našeg rada, jedno 5.000 do 10.000 sudara u sekundi. To je već znatno manji broj. Sada imamo mnogo više vremena (po jedan desetohiljaditi sekunde) da o svakom od tih događaja dobro razmislimo... dobro, ne baš mi, nego kompjuteri. Više vremena da pažljivo pogledamo svakog kandidata. Želimo li, stvarno, da snimimo ovaj događaj? A ovaj? A... Oni koji prođu i to drugo ispitivanje, idu na sledeći stepen; ukupno postoji pet takvih nivoa sve strožeg posmatranja sudara. Na kraju nam ostane desetak stvarno najboljih događaja svake sekunde.
<BR>&nbsp;&nbsp;&nbsp;&nbsp;&nbsp;Tih desetak se snimaju na magnetnu traku, i to do poslednje pojedinosti. Međutim, na svakom nivou ponekad snimimo i po koju stotinu događaja bez ikakvog odabiranja, nasumično, da bismo u kasnijim analizama proverili da se nije dešavalo nešto važno što nam je možda promicalo.
<BR>&nbsp;&nbsp;&nbsp;&nbsp;&nbsp;Čitav ovaj sistem za pribavljanje podataka (DAK) postoji zahvaljujući malo nakrivljenoj saradnji fizičara koji misle da znaju šta hoće, bistrih elektroinženjera koji se iz sve snage trude da zadovolje zahteve fizičara, i, dabome, onih koji su omogućili revoluciju u komercijalnoj mikroelektronici zasnovanoj na poluprovodniku.
<BR>&nbsp;&nbsp;&nbsp;&nbsp;&nbsp;Geniji koji su stvarali svu ovu tehnologiju odveć su mnogobrojni da bi mogli biti svi ovde nabrojani; ali, po mojoj subjektivnoj oceni, jedan od glavnih inovatora bio je stidljivi inženjer elektronike koji je radio na Univerzitetu Kolumbija, i to u jednoj sobici-kulici u laboratoriji Nevis, gde sam ja odrastao. Vilijem Sipah (William Sippach) otišao je daleko ispred nas fizičara koji je trebalo da nadgledaju njegov rad. Mi smo dali specifikacije; on je uradio nacrte i izgradio DAK. Koliko sam puta, koliko puta, telefonirao Sipahu u tri ujutro i kukao plačnim glasom da smo naišli na ozbiljno ograničenje u njegovoj (uvek je bila njegova kad smo imali probleme) elektronici. On me sasluša, ćutke, a onda postavi pitanje: "Vidiš li jedan mikroprekidač ispod poklopčića na šesnaestoj polici? Uključi ga i tvoj problem će biti rešen. Laku noć." Sipahova slava širila se po svetu. Tipično je bilo da za nedelju dana dođu, samo da bi popričali sa našim Bilom, posetioci iz Nju Hejvena, Palo Altoa, Ženeve i Novosibirska.
<BR>&nbsp;&nbsp;&nbsp;&nbsp;&nbsp;Naš Vilijem-Bil Sipah i mnogi drugi koji su pomogli u razvijanju ovih složenih sistema nastavljaju slavnu tradiciju započetu još tridesetih i četrdesetih godina kada su pronalaženi prvi detektori čestica. Ti prvi dali su sastojke pomoću kojih je postala moguća izrada prvog pokolenja digitalnih kompjutera. A oni su, sa svoje strane, omogućili pravljenje većih i boljih akceleratora i detektora, koji su, opet, omoguć...
<BR>&nbsp;&nbsp;&nbsp;&nbsp;&nbsp;Detektori su konačni ishod celog tog posla.
</TD></TR></TABLE>
<P class="next">
<A HREF=p109.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
