<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KAUBOJ DIREKTOR
<P>&nbsp;&nbsp;&nbsp;&nbsp;&nbsp;Čovek koji je dobrim delom zaslužan što Fermilab uopšte postoji jeste naš prvi direktor, umetnik/kauboj/konstruktor, Robert Ratban Vilson. Znate šta, ima harizme i harizme, ali on je u tom pogledu bio superšampion! Odrastao je u Vajomingu, gde je jahao konje i vredno učio u školi, i izborio se da mu daju stipendiju, pomoću koje se ubacio na Berkli. Tamo je postao student E. O. Lorensa.
<BR>&nbsp;&nbsp;&nbsp;&nbsp;&nbsp;Već sam opisao neimarske podvige ovog renesansnog čoveka u izgradnji Fermilaba. Dodao bih da je on bio i tehnološki mudar. Vilson je postao direktor-osnivač Fermilaba 1967. godine i obezbedio budžet od 250 miliona dolara da bi sagradio (tako je pisalo u specifikaciji) mašinu od 200 GeV sa sedam zrakastih linija. Izgradnja je počela 1968. i trebalo je da traje pet godina, ali je Vilson dovršio mašinu pre roka, godine 1972. Već 1974. radila je postojano na 400 GeV sa 14 zračnih linija, a od para namenjenih za izgradnju preostalo je nepotrošenih još deset miliona dolara. Sve to, uz najveličanstveniju arhitekturu ikada ostvarenu u ma kojoj američkoj državnoj instalaciji. Nedavno sam izračunao sledeće: da je Vilsonu povereno da upravlja, sa tim istim veštinama i sposobnostima, našim budžetom za nacionalnu odbranu tokom proteklih petnaest godina, sada bi Sjedinjene Države imale prijatan plus u budžetu, a naši tenkovi bi bili glavna tema u svetu likovnih umetnika.
<BR>&nbsp;&nbsp;&nbsp;&nbsp;&nbsp;Priča se da je Vilsonu prvi put palo na pamet da sagradi nešto nalik na Fermilab još na početku šezdesetih godina. Jedne od tih godina našao se u Parizu kao profesor u sklopu međunarodne razmene. Jednog dana dadoše mu zadatak i da učestvuje u javnoj sesiji slikanja. Tako se Vilson našao u Gran Šomijeu, gde je zajedno sa grupom drugih umetnika morao da sedi i crta nagu ženu - a kao model im je pozirala neka baš obilato građena. U to vreme u SAD su vođene rasprave o Dvestotki i Vilsonu se nije sviđalo ono što je čitao u pismima koja su mu stizala. I dok su svi drugi crtali okrugle sise, Vilson je crtao drugačije krugove - kako bi se zraci mogli savijati - i ukrašavao ih jednačinama. To vam je posvećenost poslu.
<BR>&nbsp;&nbsp;&nbsp;&nbsp;&nbsp;Vilson nije bio savršen. Prilikom zidanja Fermilaba koristio je 'prečice' da bi dobio na vremenu, ali to mu se nije svaki put uspešno završilo. Ogorčeno se žalio da je zbog samo jednog jedinog promašaja izgubio deset miliona dolara i godinu dana (inače bi završio Fermilab još 1971. godine). Umeo je on i da 'poludi'; godine 1978, zgađen sporim priticanjem budžetskih sredstava za njegov rad na superprovodljivosti, podneo je ostavku. Mene su onda pitali da postanem njegov naslednik. Ja - pravo kod njega. On mi je zapretio da će me avetinjski pohoditi ako ne prihvatim to radno mesto. Ova pretnja me je slomila. Naprosto nisam mogao izdržati pomisao da u noćima za mnom jaše Vilsonov duh na konju. I zato sam prihvatio taj posao i pripremio tri koverte.
</TD></TR></TABLE>
<P class="next">
<A HREF=p103.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
