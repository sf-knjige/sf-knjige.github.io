<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H2>5. GOLI ATOM
<P>&nbsp;&nbsp;&nbsp;&nbsp;&nbsp;Ovde se dešava nešto glasno,
<BR>&nbsp;&nbsp;&nbsp;&nbsp;&nbsp;al' šta se dešava nije jasno.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Bafalo Springfild
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Na novogodišnje veče na kraju 2000. godine, dok se ceo svet bude veselio na poslednjoj velikoj svetkovini u ovom stoleću, fizičari od Palo Alta do Novosibirska, od Kejptauna do Rejkjavika, odmaraće se, umorni od svoje svetkovine otprilike tri godine pre toga - kad su proslavili stotu godišnjicu (a to je u 1998. godini) otkrića elektrona, prve zaista elementarne čestice. Fizičari vole da svetkuju. Proslaviće oni rođendan svake čestice, ma kako opskurne. Ali elektron - o, uau! Plesaće oni po ulicama.
<BR>&nbsp;&nbsp;&nbsp;&nbsp;&nbsp;Kad su otkrili elektron, posle toga su mu često nazdravljali, na mestu gde je rođen (a to je u laboratoriji Kevendiš u Kembridžu) govoreći sa čašom u uzdignutoj ruci: "Dugo nam poživeo i nikada ni za šta ne poslužio!" Ali nije uspelo. Prošlo je, evo, nepuno jedno stoleće, a celokupna naša tehnološka nadgradnja zasnovana je na tom jednom malenom drugaru, elektronu.
<BR>&nbsp;&nbsp;&nbsp;&nbsp;&nbsp;Tek što se rodio, elektron je počeo da nam pravi probleme. Baca nas on 'u rebus' i do dana današnjeg. Kad hoćemo sebi da dočaramo 'sliku' elektrona, onda zamislimo jednu lopticu električnog naboja koja se brzo vrti oko svoje ose i time stvara magnetno polje. Dž. Dž. Tomson se borio kao lav da izmeri naelektrisanje i masu ove čestice, i izborio se. Danas znamo i jednu i drugu vrednost veoma precizno.
<BR>&nbsp;&nbsp;&nbsp;&nbsp;&nbsp;Pažnja, sad kreće ono avetinjsko. U čudnovatom svetu atoma, manje-više je usvojeno da je poluprečnik elektrona jednak nuli. Ovo postavlja pred nas izvesne probleme:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;- Ako je poluprečnik nula, šta se vrti?
<BR>&nbsp;&nbsp;&nbsp;&nbsp;&nbsp;- I kako može imati masu?
<BR>&nbsp;&nbsp;&nbsp;&nbsp;&nbsp;- I gde je taj njegov naboj?
<BR>&nbsp;&nbsp;&nbsp;&nbsp;&nbsp;- Otkud nam uopšte zamisao da mu je poluprečnik jednak nuli?
<BR>&nbsp;&nbsp;&nbsp;&nbsp;&nbsp;- Je l' možete vi nama da vratite pare koje smo uplatili za ovakvo 'školovanje'?
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Sad se gledamo oči u oči sa problemima Ruđera Boškovića. On je problem sudaranja atoma rešio tako što ih je pretvorio u tačke, bez ikakvih dimenzija. Te njegove tačke bile su, bukvalno, matematičke tačke, ali je on ipak dozvolio svojim tačkastim česticama da zadrže neke sasvim obične osobine: masu, kao i nešto što danas nazivamo naboj (a Bošković je govorio da je to "izvor polja sile"). Bošković je pričao teorijski, spekulativno. Ali elektron je stvaran, stvarno postoji. Verovatno jeste tačkasta čestica, ali sve one druge odlike ima. Zadržava ih, nedirnute. Masu ima. Naelektrisanje ima. Spin ima. Poluprečnik nema.
<BR>&nbsp;&nbsp;&nbsp;&nbsp;&nbsp;Setite se češirskog mačora u romanu Alisa u zemlji čuda Luisa Kerola (Lewis Carroll). Malo-pomalo nestaje češirski mačak, i najzad ga nema, samo njegov osmeh ostaje. Mačora tu nema. Samo se osmeh zadržao. Pa, lepo, zamišljajte kako se poluprečnik jedne čestice, koja se vrti oko svoje ose, smanjuje, smanjuje polako, i najzad nestane, ali ostanu spin te čestice, naelektrisanje, masa i osmeh.
<BR>&nbsp;&nbsp;&nbsp;&nbsp;&nbsp;Ovo poglavlje govori o rođenju i razvoju kvantne teorije. To je priča o onome što se dešava u atomu. Počinjem sa elektronom zato što je takva čestica, koja ima masu i spin, a nikakav prečnik nema, suprotna intuiciji nas, ljudskih bića. Ona je, dakle, kontraintuitivna. Razmišljati o takvim stvarima, to je kao da radiš moždane sklekove. Hoće mozak da zaboli malčice jer si prinuđen da koristiš neke opskurne moždane mišiće koji do tada nisu radili, možda, ništa.
<BR>&nbsp;&nbsp;&nbsp;&nbsp;&nbsp;Pa ipak, zamisao o elektronu kao tačkastoj masi, tačkastom električnom naboju i tačkastom spinu stavlja nas pred konceptualne probleme. Sa ovim strukturnim teškoćama blisko je povezana i Božija čestica. Dubinsko shvatanje šta je to 'masa' nama još izmiče, a elektron iz tridesetih i četrdesetih godina bio je vesnik ovih teškoća. Merenje razmera elektrona postalo je svojevrsna narodna radinost, tu su branili doktorske disertacije pripadnici svake nacije, iz celog sveta, pa i sa Tibeta. Prolazile su godine, izvođeni su opiti sa sve većom osetljivošću i svaki put dobijani su sve manji i manji brojevi. Rezultati su svaki put bili takvi da bi se uklopili i sa nultim poluprečnikom. Kao da je Bog uzeo elektron u šaku i stiskao (stiskala) najjače što može. Uz pomoć velikih akceleratora napravljenih tokom sedamdesetih i osamdesetih godina ovog veka, ova merenja postadoše još preciznija. Godine 1990. ustanovljeno je da poluprečnik elektrona mora biti manji od 0,000000000000000001 inča, ili, naučno napisano, oko od 10<SUP>-18</SUP> cm. To je najbolja 'nula' koju fizika može o elektronovom poluprečniku da d&acirc;... za sada. Kad bih smislio opit kojim bi se na ovo mogla dodati još jedna nula, bacio bih iz ruku sve druge poslove i pojurio bih da tražim odobrenje za taj poduhvat.
<BR>&nbsp;&nbsp;&nbsp;&nbsp;&nbsp;Još jedna zanimljiva osobina elektrona jeste njegov magnetizam, koji je opisan pomoću jednog broja, poznatog kao g činilac. Upotrebom kvantne teorije, izračunato je da g činilac iznosi:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;2 x (1,001159652190)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ali to su bila izračunavanja! Velemajstori teorijske fizike godinama su radili, koristeći ogromno vreme na kompjuterima, da bi to izračunali. Radi potvrđivanja, eksperimentatori su smislili veoma domišljate metode da izmere g činilac sa istom takvom preciznošću. Rezultat je:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;2 x (1,001159652193)
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Kao što vidite, imamo potvrdu maltene do dvanaestog decimalnog mesta. To je spektakularno podudaranje teorije i opita. Suština je ovde to što proračuni g činioca izrastaju iz kvantne teorije, a u samom srcu kvantne teorije leži ono što danas kažemo da je 'Hajzenbergovo načelo neodređenosti'. Godine 1927. jedan nemački fizičar predložio je zapanjujuću zamisao: da je nemoguće izmeriti, sa nekom proizvoljno željenom preciznošću, i brzinu i položaj čestice istovremeno. Ponavljam - i jedno i drugo; nemoguće je izmeriti oba. Ova nemogućnost nema nikakve veze sa genijalnošću eksperimentatora i sa razmerama budžeta koji mu je dat na raspolaganje. Ta nemogućnost je jedan od najosnovnijih zakona prirode.
<BR>&nbsp;&nbsp;&nbsp;&nbsp;&nbsp;Pa ipak, iako je neodređenost utkana u samo tkivo, u samo biće kvantne teorije, ova teorija nastavlja da proizvodi sve nova i nova predviđanja koja se posle podudare sa rezultatima opita do, recimo, jedanaestog decimalnog mesta. Kvantna teorija je nesumnjivo naučna revolucija i ujedno uporište na kome leže temelji celokupne nauke dvadesetog veka... ali počela je priznanjem o jednoj neodređenosti, nemogućnosti da se bude siguran.
<BR>&nbsp;&nbsp;&nbsp;&nbsp;&nbsp;Otkud nam ta teorija? Priča o tome je dobro detektivsko štivo; kao i u svim delima te vrste, i ovde imate tragove, od kojih su neki pravi, a neki lažni. Na sve strane se vrzmaju neki batleri i zbunjuju detektive. Gradski panduri, pa zatim policija savezne države i, najzad, FBI dolaze, svađaju se, sarađuju, odlaze svaki na svoju stranu. Junaka ima mnogo. Postoje preokreti i onda preokreti preokreta. Daću jedno veoma jednostrano gledanje na ovo, nastojaću da prenesem uglavnom samo kakvo je bilo osećanje dok su se ove zamisli razvijale od 1900. do tridesetih godina. (Tada su veoma zreli 'revolucionari' doveli u red i 'završne' pojedinosti ove teorije.) Ali, upozoravam vas! Mikrosvet je kontraintuitivan; tačkaste mase, tačkasti naboji, tačke koje se vrte jesu opitno dokazane odlike čestica u atomskom svetu, ali mi u svakodnevnom normalnom životu ne vidimo ništa ni izdaleka slično tome. Ako ćemo preživeti zajedno i ostati prijatelji do kraja ovog poglavlja, moraćemo naučiti da prepoznajemo onaj mamurluk koji u našoj glavi ostaje zbog ograničenog iskustva koje stičemo kao makrostvorenja. Dakle, zaboravite ono što je normalno; očekujte šok i nevericu. Nils Bor, jedan od osnivača kvantne teorije, rekao je da onaj ko kvantnom teorijom nije šokiran, nije ni razumeo šta se u njoj kaže. Ričard Fajnmen je saopštio da kvantnu teoriju ne razume niko. ("Pa šta onda Vi očekujete od nas?" pitaju moji studenti.) Ajnštajn, Šredinger i još neki dobri naučnici nikada se nisu pomirili sa implikacijama kvantne teorije, pa ipak, danas, u devedesetim godinama dvadesetog veka, za mnoge kvantne 'aveti' smatra se da su od presudnog značaja za razumevanje nastanka Vaseljene.
<BR>&nbsp;&nbsp;&nbsp;&nbsp;&nbsp;U arsenalu intelektualnog naoružanja sa kojim su istraživači zakoračili u novi svet atoma behu i Njutnova mehanika i Maksvelove jednačine. Činilo se da sve makroskopske pojave jesu podvrgnute tim dvema moćnim sintezama. Ali opiti iz devedesetih godina devetnaestog veka počeli su da zabrinjavaju teoretičare. O katodnim zracima već smo govorili, a oni su doveli do otkrića elektrona. Godine 1895. Vilhelm Rentgen (Wilhelm R&ouml;ntgen) otkrio je zrake koji se po njemu tako i zovu, rendgenski zraci. Godine 1896. Antoan Bekerel (Antoine Becquerel) pukim slučajem otkriva radioaktivnost; naime, on je strpao u istu ladicu izvesne fotografske ploče i neke komade urana. Radioaktivnost je brzo dovela do koncepta životnog veka i 'veka poluraspadanja' (ili 'poluživota') radioaktivnih tvari. Polovina radioaktivnog materijala raspadne se posle izvesnog vremena, osobenog za taj materijal. Reč je tu o jednom proseku koji se može izmeriti, ali kad će se i da li će se neki određeni, pojedinačni atom raspasti, to je nepredvidljivo. Pa, šta sve to znači? To nikome nije bilo jasno. Nijedna od pomenutih pojava nije se mogla objasniti na klasičan način.
</TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
