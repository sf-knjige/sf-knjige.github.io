<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>JAKOJ SILI PONOVO U POHODE: GLUONI
<P>&nbsp;&nbsp;&nbsp;&nbsp;&nbsp;Bilo nam je u sedamdesetim godinama potrebno još jedno otkriće da bismo upotpunili standardni model. Imali smo kvarkove, ali oni se tako jako vezuju jedan za drugoga da slobodni kvark uopšte ne postoji. Koji je mehanizam tog vezivanja? Odgovor smo potražili u kvantnoj teoriji, ali uzalud. Bjorken je objasnio one rezultate ranih opita u Stenfordu u kojima se elektroni odbijaju od pojedinih kvarkova u protonu kada ih pogode. Način na koji se tada elektroni rasipaju pokazivao je da, kakva god to da je sila, ona drži kvarkove iznanađujuće slabo kada su jedan drugome blizu.
<BR>&nbsp;&nbsp;&nbsp;&nbsp;&nbsp;Ovo je bio uzbudljiv rezultat zato što smo želeli da primenimo baždarsku simetriju i ovde. Baždarske (to jest, 'gejdž') teorije uspevale su da predvide kontraintuitivnu zamisao da neke sile deluju iz blizine vrlo nejako, ali zato sve jače i jače kad čestice počnu da se udaljavaju. Taj proces su otkrili neki klinci, deca praktično, Dejvid Policer (David Politzer) sa Harvarda i Dejvid Gros (David Gross) i Frenk Vilček sa Prinstona, a dali su mu naziv na kome bi pozavideo svaki političar: asimptotska sloboda. Reč 'asimptotski' znači otprilike 'ono što prilazi sve bliže i bliže, i zauvek tako, ali nikada neće dodirnuti'. Kvarkovi imaju asimptotsku slobodu da zamalo odu napolje. Kad se jedan kvark približava drugom kvarku, slaba sila između njih postaje sve slabija i slabija. Ovo znači, paradoksalno, da kad su veoma blizu jedan drugome, kvarkovi mogu da se ponašaju maltene kao da su slobodni. Ali kad se stanu jedan od drugog da udaljavaju, sila koja ih vezuje postaje sve jača... Manja udaljenja trebalo bi da budu znak visokih energija, što bi značilo da jaka sila postaje slabija pri višim energijama. Po tome je ona potpuno suprotna električnoj sili. (Stvari postaju sve čudnoludnije, reče Alisa.) Što je još važnije, i jakoj sili treba čestica-prenosilac, kao i drugim silama. Neko se negde setio da toj čestici nalepi naziv gluon. Ali jedno je nadenuti nečemu naziv, a drugo je to i poznavati.
<BR>&nbsp;&nbsp;&nbsp;&nbsp;&nbsp;Jedna druga zamisao, koja je odavno zveketala (kao zrno graška u praznoj kanti) po teorijskoj literaturi, postala je sada relevantna. Naziv joj je dao Gel-Man. Zove se boja, što mi u Americi pišemo color, a oni tamo u Evropi sa jednim slovom više, colour. Ali, dabome, nema ni najblaže veze sa bojom u onom normalnom smislu reči - to jest, sa onim što ti i ja mislimo kad u svakodnevnom životu kažemo 'boja'. To je naprosto način da se objasne neki rezultati opita i da se predvide drugi. Na primer, boja objašnjava kako to proton može da ima dva kvarka gore i jedan dole, kad Paulijevo načelo izričito zabranjuje dva jednaka objekta u istom stanju. Ako je jedan od kvarkova gore plav, a drugi zelen, smirili smo i Paulijevo načelo. Boja daje jakoj sili svojevrsnu podelu, nalik na ono kako je elektricitet podeljen na plus i minus.
<BR>&nbsp;&nbsp;&nbsp;&nbsp;&nbsp;Moraju postojati tri boje, proglasio je Gel-Man, a za njim i drugi koji su obdelavali taj vrt. Pamtimo kako su Faradej i Ben Frenklin zaključili da elektricitet dolazi u dva 'stila' i da se jedan stil ima zvati plus, a drugi minus. Kvarku su potrebna tri 'stila'. Zato sad svi kvarkovi, bez izuzetka, jesu neke boje. Možda je ova zamisao o bojama ukradena sa slikarske palete zato što postoje samo tri osnovne boje. Bolja bi analogija mogla biti ova: da zamislimo električni naboj kao da je nešto jednodimenziono - dakle, linija po kojoj se može ići u plus smeru ili u minus smeru, a da je kvarkovska boja nešto 'trodimenziono', to jest da tu postoji koordinatni sistem sa tri ose od kojih je jedna crvena, druga plava i treća zelena. Boje objašnjavaju zbog čega kvarkovi ne mogu da se pojave u prirodi ni u kakvim drugim kombinacijama osim jedan kvark plus jedan antikvark (tako su sagrađeni mezoni) ili tri kvarka zajedno (barioni). Evo zašto: samo te kombinacije ne pokazuju boju. 'Kvarkovitost' iščezne sa vidika kad zurimo u mezon ili u barion. Crveni kvark se udruži sa anticrvenim antikvarkom i proizvede mezon, koji je bezbojan zato što se crveno i anticrveno međusobno poništavaju. Slično tome, crveno, plavo i zeleno - pokušajte da obojite trećinu jednog točka u crveno, trećinu u plavo i trećinu u zeleno pa da ga jako zavrtite i biće vam jasno - kad se izmešaju daju belo. A belo znači, opet, da nema boje.
<BR>&nbsp;&nbsp;&nbsp;&nbsp;&nbsp;Iako postoje ti fini razlozi za upotrebu reči 'boja', ta reč ovde nema nikakvo bukvalno značenje. Nisu to nikakve stvarne boje, mi to samo opisujemo još jednu apstraktnu odliku koju su teoretičari pripisali kvarkovima da bi objasnili stalno rastuće količine podataka. Mogli smo nazvati te tri odlike Tom, Dik i Hari, a ne crveno, plavo i zeleno; ili smo ih mogli nazvati A, B i C, sasvim svejedno. Ali nekome se, valjda, učinilo da je 'boja' lepša (živopisnija?) kao metafora. Završilo se tako da boje, baš kao i kvarkovi i gluoni, ostaju (čini se) za večita vremena u crnoj kutijici; to su apstraktni entiteti koji nikada neće navesti nijedan Gajgerov brojač da se oglasi onim svojim zvukom "klik!" - neće nikada ostaviti trag ni u jednoj mehurastoj komori, neće nikada zagolicati nijednu žičicu ni u jednom elektronskom detektoru.
<BR>&nbsp;&nbsp;&nbsp;&nbsp;&nbsp;Predstava da jaka sila postaje sve slabija dok se jedan kvark drugome približava bila je uzbudljiva sa stanovišta daljeg objedinjavanja sila. Dok se razdaljina između dve čestice smanjuje, povećava se njihova relativna energija (mala razdaljina znači veliku energiju). Ova asimptotska sloboda implicira da jaka sila postaje pri sve višim energijama sve slabija. Tragači za objedinjenjem tako su dobili nadu da bi, pri dovoljno visokoj energiji, snaga jake sile mogla da se smanji toliko da postane bliska elektroslaboj sili.
<BR>&nbsp;&nbsp;&nbsp;&nbsp;&nbsp;A čestice-prenosioci? Kako da opišemo česticu koja nosi i silu i boju? Ispostavilo se da svaki gluon nosi dve boje, i to jednu boju i njenu antiboju; kada neki kvark emituje iz sebe gluon, ili kada ga apsorbuje, tom prilikom se promeni boja tog kvarka. Na primer, crveno-antiplavi gluon preokrene crveni kvark u antiplavi. Ova razmena je izvorište jake sile, pa je Marej Glavni Imenovatelj celoj teoriji dao naziv kvantna hromodinamika (quantum chromodynamics, QCD), što je lep naziv, u rezonanciji sa kvantnom elektrodinamikom - QED. Zadatak menjanja boja znači da moramo imati pri ruci dovoljno gluona za sve moguće kombinacije. Pokazalo se da je osam gluona dovoljno. Ako pitate teoretičara "Zašto osam?" - on će prozboriti mudro: "Zato što je osam devet manje jedan."
<BR>&nbsp;&nbsp;&nbsp;&nbsp;&nbsp;Naša nelagodnost zbog činjenice da niko nikada nije video nijedan kvark izvan nekog hadrona bila je samo malo ublažena fizičkom slikom koja objašnjava razloge za takvo neprestano zatočeništvo. Kad su jedan drugome blizu, kvarkovi deluju srazmerno slabo jedan na drugoga. Tu su prostori slave za teoretičare, jer oni u tim prostorima mogu da izračunavaju odlike kvarkovskog stanja i uticaje kvarkova na opite sa sudarima. Međutim, kad kvarkovi počnu da se razmiču, sila postaje sve jača, a energija potrebna za dalje razmicanje naglo se povećava; mnogo pre nego što bismo uspeli stvarno da otrgnemo jedan kvark od drugog, toliki priliv energije dovešće do stvaranja novog para kvark-antikvark. Ova čudnovata odlika proishodi iz činjenice da gluoni nisu jednostavni, glupi prenosioci poruka. Oni i jedan na drugoga deluju silom. U tome se QCD razlikuje od QED jer fotoni jedni druge prenebregavaju.
<BR>&nbsp;&nbsp;&nbsp;&nbsp;&nbsp;Ipak, postoje i mnoge bliske analogije između QED i QCD, naročito na području visokih energija. Uspesi teorije QCD dolazili su lagano, malo-pomalo, ali postojano. Pošto proračuni za onaj nejasni dalekodometni deo jake sile nisu nikad sasvim tačni, mnogi opiti su zaključeni prilično mutnim saopštenjem da "naši rezultati jesu saglasni sa predviđanjima QCD".
<BR>&nbsp;&nbsp;&nbsp;&nbsp;&nbsp;Kakva nam je to uopšte teorija kad nikad, ni za celu večnost, nećemo videti ni jedan jedini slobodan kvark? Umemo da izvodimo opite da osetimo prisustvo pojedinih elektrona i da ih izmerimo, i to na različite načine, čak i kad su vezani u atomima. Možemo li tako isto sa kvarkovima i gluonima? Bjorken i Fajnmen su predložili da u veoma tvrdim sudarima čestica može da se dogodi da kvark kome je dodato obilje energije pojuri napolje, ka slobodi, i upravo pre nego što bi se otrgao uticaju svojih ortaka, drugih kvarkova, uspe da se maskira (da se preruši) u uzani mlaz hadrona - tri ili četiri ili osam piona, na primer, možda uz dodatak ponekog kaona ili čak nukleona. Sve te čestice poletele bi pravo napred, onom putanjom kojom je kvark-roditelj želeo da pođe. Ovoj pojavi dat je naziv 'mlazevi' i potraga je krenula.
<BR>&nbsp;&nbsp;&nbsp;&nbsp;&nbsp;Sa mašinama iz sedamdesetih godina, ove mlazeve nije bilo lako razlikovati od drugih čestica zato što smo mogli da proizvodimo samo kvarkove koji su prilično spori, iz kojih onda izleti slabo zbijen, 'raširen' mlaz, a u tom mlazu samo mali broj hadrona. Želeli smo guste, zbijene mlazeve. Prvi uspeh u ovome postigla je jedna žena, eksperimentatorka Geil Hanson (Geil Hanson), doktor fizike sa MIT-a, koja je tad radila na SLAC-u. Njena pomna statistička analiza pokazala je da se jedna korelacija hadrona zaista pojavljuje u kršu i lomu posle 3 GeV sudara e<SUP>+</SUP> e<SUP>-</SUP> u SPEAR-u. Hansonovoj je pomogla činjenica da su u sudar uletala samo dva elektrona, a iz sudara izletali samo jedan kvark i jedan antikvark spregnuti 'leđa uz leđa' da bi očuvali impuls. Korelacija mlazeva pokazala se samo malo, ali dovoljno da to bude odlučujuće u analizama Hansonove. Dok smo Demokrit i ja onomad sedeli u kontrolnoj sali CDF-a, na velikom ekranu je svakih nekoliko minuta blesnula po jedna takva pojava: dva iglasta mlaza sa po desetak hadrona, jedan mlaz usmeren na jednu stranu, a drugi 180 stepeni otklonjen od toga, to jest sasvim suprotno. Nema razloga da se pojavi takva struktura, osim ako je svaki takav mlaz zbačen sa po jednog kvarka koji je imao vrlo visoku energiju i vrlo veliki impuls i želeo da se lepo obuče za izlazak.
<BR>&nbsp;&nbsp;&nbsp;&nbsp;&nbsp;Ali glavno otkriće do koga je u sedamdesetim godinama došlo u vezi sa ovim stvarima postignuto je na e<SUP>+</SUP> e<SUP>-</SUP> mašini PETRA u Hamburgu, u Nemačkoj. Ta mašina, koja postiže sudare sa ukupnom energijom 30 GeV, pokazala je takođe, bez potrebe za ikakvom statističkom analizom, ovu dvomlaznu strukturu. Čovek je u tim podacima mogao maltene da vidi i same kvarkove. Međutim, primećeno je još nešto.
<BR>&nbsp;&nbsp;&nbsp;&nbsp;&nbsp;Jedan od četiri detektora u mašini PETRA imao je svoj skraćeni naziv TASSO (Two-Armed Solenoidal Spectrometer). Tasovci su tragali za događajima u kojima bi se pojavila tri mlaza hadrona. Jedna od posledica teorije QCD jeste ta da kad se e<SUP>+</SUP> i e<SUP>-</SUP> anihiliraju i stvore jedan kvark i jedan antikvark, postoji i razumna verovatnoća da će jedan od ta dva kvarka koji izlaze iz te reakcije izračiti i jednu česticu-prenosioca, gluon. Tu ima dovoljno energije da se 'virtuelni' gluon pretvori u stvarni gluon. Gluoni su stidljiva stvorenja, kao i kvarkovi, i zato se kao i kvarkovi obuku u znatnu količinu odeće u trenutku kad nameravaju da iziđu iz crne kutijice, kako nazivamo prostor u kome se sudar dešava. Ta količina odeće poleti napred... Eto trećeg uzanog mlaza hadrona. Ali za ovo je potrebno više energije.
<BR>&nbsp;&nbsp;&nbsp;&nbsp;&nbsp;Tokom 1987. pokušaji na mašini PETRA sa ukupnom energijom od 13 i od 17 GeV nisu dali ništa, ali na 27 GeV nešto se desilo. Ovu analizu vodila je takođe jedna žena, Sau Lan Vu (Sau Lan Wu), koja je profesor na Viskonsinskom univerzitetu. Njen program ubrzo je otkrio više od četrdeset događaja u kojima su se pojavila po tri mlaza hadrona. Broj tragova (to jest, čestica) u svakom od ta tri mlaza bio je između tri i deset. Prostorni raspored tri mlaza bio je kao onaj ukras na haubi automobila mercedes.
<BR>&nbsp;&nbsp;&nbsp;&nbsp;&nbsp;Ona druga grupa petrijevaca ukrcala se uskoro na ova kola uspeha. Pregledali su i oni iz početka sve svoje podatke i našli tromlazne događaje. Godinu dana kasnije broj snimljenih tromlaznih događaja popeo se na hiljade. Tako je gluon 'viđen'. Obrazac tragova prvo je izračunao teoretičar Džon Elis (John Ellis) na CERN-u, oslanjajući se na QCD; treba priznati da je Elis u dobroj meri zaslužan za podsticanje eksperimentatora da se ovim tromlazevima pozabave. Saopštenje da je gluon otkriven dato je na konferenciji u Fermilabu, u leto 1979, a meni je dopala dužnost da na televizijskom šou Fila Donahjua u Čikagu objasnim otkriće. Ja odem tamo i utrošim više energije da objasnim da oni bizoni na livadama iznad nas nisu mehanizam za rano upozoravanje na opasnost od zračenja. Ali fizici su važnija vest bili, ipak, gluoni, koji su bozoni, a ne bizoni.
<BR>&nbsp;&nbsp;&nbsp;&nbsp;&nbsp;I tako sada imamo sve čestice-prenosioce, ili baždarske ('gejdž') bozone, kako se to eruditskije kaže. (Da 'gejdž' dolazi od gejdž simetrije, to sam već objasnio, a reč 'bozon' izvedena je iz imena indijskog fizičara S. N. Bozea /S. N. Bose/ koji je opisao tu klasu čestica sa celobrojnim vrednostima spina.) Sve čestice materije imaju spin 1/2 i zovu se fermioni, a sve čestice-prenosioci imaju spin 1 i zovu se bozoni. Mi smo neke pojedinosti preskočili. Na primer, Ajnštajn je 1905. predvideo postojanje fotona, a Artur Kompton je 1923. i opazio foton pomoću rendgenskih zraka koji su se sudarali sa atomskim elektronima i rasipali se. Neutralne struje otkrivene su sredinom sedamdesetih godina, ali su čestice W i Z neposredno opažene tek školske 1983/84, kada su otkrivene u CERN-ovom hadronskom kolajderu. Kao što sam pomenuo, gluoni su pouzdano opaženi 1979.
<BR>&nbsp;&nbsp;&nbsp;&nbsp;&nbsp;U ovoj dugoj raspravi o jakoj sili trebalo bi da istaknemo da jaku silu određujemo kao silu koja deluje između kvarkova (to jest, to je sila kvark-kvark), a prenose je gluoni. A gde nam se izgubila ona 'stara' jaka sila koja je dejstvovala između neutrona i protona? Sada je razumemo kao preostalo dejstvo gluona, koji malo, kao, cure iz neutrona i protona i time spajaju atomsko jezgro u jednu celinu. Stara jaka sila koja je bila dobro opisana kao razmena piona sada je sagledana kao posledica izvesnih složenih događanja između kvarkova i gluona.
</TD></TR></TABLE>
<P class="next">
<A HREF=p139.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
