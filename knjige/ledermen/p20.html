<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>GLEDANJE KROZ KALEIDOSKOP
<P>&nbsp;&nbsp;&nbsp;&nbsp;&nbsp;Atomizam je u svojoj istoriji imao i uspone i padove, imao je gašenja i paljenja svog 'motora', ali najzad nas je dovukao do standardnog modela, gde smo sad. Atomizam je počeo sa Talesom koji je tvrdio da je sve voda (broj atoma: 1). Empedokle je insistirao: ne, nego vazduh-zemlja-vatra-voda (broj: 4). Demokrit je imao nelagodno veliki broj oblika atoma, ali samo jedan koncept (broj: ?) Onda je nastupila duga istorijska pauza, ali je atom ostao filozofska tema o kojoj su raspravljali Lukrecije, Njutn, Ruđer Bošković i mnogi drugi. Najzad je Džon Dalton (John Dalton) 1803. sveo atome na eksperimentalnu nužnost. Onda su se atomi našli čvrsto u šakama hemičara i počeli se množiti - 20 njih, pa 48, najzad, početkom ovog veka, 92 atoma. Uskoro su nuklearni hemičari počeli proizvoditi nove hemijske elemente, dakle nove vrste atoma (broj stiže do 112 i nastavlja se povećavati). Lord Raderford je, međutim, učinio divovski korak unazad ka jednostavnosti kad je ustanovio (oko 1910. godine) da Daltonov atom nije nedeljiv, nego da se sastoji od jezgra i elektrona (broj: 2). Auh, da, i foton je tu negde (broj: 3). Godine 1930. nađeno je da je jezgro kuća puna ne samo protona, nego i neutrona (broj: 4). Danas imamo 6 kvarkova, 6 leptona, 12 gejdž bozona i, ako hoćemo da budemo zli, možemo uračunati i antičestice svih ovih, kao i boje kvarkova, jer kvarkovi dolaze u tri razne boje (broj: 60). Ali kome je do tolikog brojanja?
<BR>&nbsp;&nbsp;&nbsp;&nbsp;&nbsp;Istorija govori o tome da bismo mogli naći izvesne stvarčice, hajde da ih nazovemo 'pretkvarkovi', koje bi nam omogućile da smanjimo ukupan broj ovih osnovnih opeka od kojih je svet izgrađen. Postoji jedna novija pretpostavka koja kaže da mi gledamo kroz tamno staklo - da ovo mnoštvo tobožnjih a-toma u našem standardnom modelu jeste, naprosto, posledica načina na koji gledamo. Jedna dečja igračka, zvana kaleidoskop, pokazuje divne obrasce, koji nastaju rekombinacijom delića i dejstvom tri ogledala koja umnožavaju nastale slike i daju im simetriju. Uočimo neki raspored zvezda, a posle se pokaže da je nastao zbog gravitacionog sočiva. Kako sada shvatamo, lako bi se moglo desiti da Higsov bozon - Božija čestica - donese u naše ruke onaj mehanizam pomoću koga ćemo ugledati svet devičanske jednostavnosti iza našeg sve zapetljanijeg standardnog modela.
<BR>&nbsp;&nbsp;&nbsp;&nbsp;&nbsp;Ovo nas vraća jednoj staroj filozofskoj raspravi. Da li je ova Vaseljena stvarna? Ako jeste, kako se možemo uveriti u to - kako znati, sa sigurnošću, da je Vaseljena stvarna? Teoretičari se retko bave ovim problemom. Naprosto, prihvataju objektivnu stvarnost kao nešto dato, što jeste tu gde jeste, a onda se posvećuju svojim proračunima. (Mudra odluka, ako radiš samo olovkom po hartiji, a hoćeš nešto i da postigneš.) Međutim, eksperimentator, namučen slabostima svojih instrumenata, ali i svojih čula, oseti kako ga probija hladan znoj kad samo pomisli na zadatak merenja koliko je svet stvaran. Pokaže se da svet ume biti veoma klizav kad položiš lenjir na njega vođen željom da izmeriš tu osobinu: stvarnost. Dešava se da iz nekog opita proiziđu brojevi toliko čudni i neočekivani da se fizičaru kosa digne na glavi od užasa.
<BR>&nbsp;&nbsp;&nbsp;&nbsp;&nbsp;Pogledajte samo problem mase. Podaci koje smo prikupili o masi kvarkova i W i Z čestica krajnje su zbunjujući. A leptoni - elektron, muon i tau - izgleda da su jednaki u svemu, baš u svemu, osim po svojoj masi. Da li je masa stvarna? Ili je samo opsena, priviđenje nastalo zbog našeg kosmičkog okruženja? Jedno objašnjenje, koje naprosto ključa kroz literaturu osamdesetih i devedesetih godina ovog veka, govori nam da je prazan prostor prožet nečim, nečim što atomima pridodaje jednu prividnu osobinu - težinu. To nešto će se jednog dana odslikati u našim uređajima kao čestica.
<BR>&nbsp;&nbsp;&nbsp;&nbsp;&nbsp;A dotad, ništa ne postoji osim atoma i praznog prostora; sve ostalo su samo mnjenja.
<BR>&nbsp;&nbsp;&nbsp;&nbsp;&nbsp;Čujem kako se stari Demokrit tiho smeje.
<BR>
<BR><img SRC="02.jpg" border="0" vspace="5"><BR>
</TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
