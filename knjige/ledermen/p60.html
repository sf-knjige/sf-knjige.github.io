<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>VREME DA SE KRENE KUĆI?
<P>&nbsp;&nbsp;&nbsp;&nbsp;&nbsp;U prethodnom i u ovom poglavlju pokrili smo više od tri stotine godina klasične fizike, od Galileja do Herca. Preskočio sam mnoge dobre ljude. Holanđanin Kristijan Hajgens, na primer, rekao nam je mnogo o svetlosti i talasima. Francuz Rene Dekart (Ren&eacute; Descartes), osnivač analitičke geometrije, bio je među vodećim zastupnicima atomizma, a davao je i neke teorije o materiji i kosmologiji, veoma maštovite, sa velikim razmahom, ali neuspešne.
<BR>&nbsp;&nbsp;&nbsp;&nbsp;&nbsp;Gledali smo klasičnu fiziku iz jednog neuobičajenog ugla - naime, prateći potragu za Demokritovim a-tomom. Obično se ova klasična era posmatra kao istraživanje sila, i to dve sile, a to su sila teže i elektromagnetna sila. Kao što smo videli, sila teže potiče od privlačenja masa. U elektricitetu je Faradej prepoznao drugačiju pojavu; tu je materija nevažna, rekao je on. Polja sila treba gledati. Naravno, kad dobiješ silu, ipak se moraš pozvati na Njutnov drugi zakon (F = ma) da bi ustanovio koliko će kretanje proisteći iz te sile; a tu inerciona materija, stvarno, jeste bitna. Faradejeva teza da materija nije bitna izvedena je iz intuicije Ruđera Boškovića, jednog od pionira atomizma. Naravno, Faradej je dao i prve nagoveštaje o 'atomima elektriciteta'. Možda bi neki ljudi rekli da ne treba istoriju gledati na ovaj način, kao traganje za jednim konceptom, za konačnom česticom. Pa ipak, to traganje postoji ispod površine intelektualnog života mnogih junaka fizike.
<BR>&nbsp;&nbsp;&nbsp;&nbsp;&nbsp;Potkraj devedesetih godina devetnaestog veka, fizičari su mislili da su već, otprilike, sklopili celu sliku. Shvatili ceo elektricitet, ceo magnetizam, celu svetlost, celu mehaniku i sve o stvarima u pokretu, a i kosmologiju, i gravitaciju... ovladali svim tim stvarima, i to pomoću samo nekoliko jednostavnih jednačina. Što se atoma tiče, većina hemičara smatrala je to pitanje manje-više zatvorenim. Imamo periodnu tablicu elemenata. Vodonik, helijum, ugljenik, kiseonik i tako dalje, svi su elementi, svaki se sastoji od svojih atoma, a ti atomi su svi nevidljivi i svi nedeljivi.
<BR>&nbsp;&nbsp;&nbsp;&nbsp;&nbsp;Doduše... šta reći... tu i tamo se u toj slici nalazila poneka tajanstvena naprslina. Sunce, na primer. Zbunjivalo ih je. Koristeći tadašnje poznavanje hemije i atomistike, britanski naučnik lord Rajli izračunao je da je Sunce svakako trebalo da sagori sve svoje raspoloživo gorivo u roku od 30.000 godina od svoga postanka. Naučnici su, međutim, znali da je Sunce mnogo starije od toga. Pa onda, ta stvar sa eterom. Mnogo nezgodna stvar. Eter bi morao da ima neke mehaničke osobine koje su - sakloni Bože - zaista bizarne. Morao bi da bude potpuno providan; takođe, sposoban da klizi između atoma svih materija, a da ih ne uznemiri ni najmanje, a ipak, u isto vreme, da bude čvrst kao čelik da bi izdržao nailazak svetlosti koja kroz njega šiba tako stravičnom brzinom. Ipak, ljudi su se nadali da će te i druge tajne već biti nekako rešene kad za to dođe pravo vreme. Da sam ja bio nastavnik davne 1890, lako se moglo desiti da kažem svim mojim studentima da idu kući i da se opredele za neku zanimljiviju nauku jer su u fizici sva velika pitanja rešena. Ono malo što je ostalo - otkud Suncu snaga, otkud radioaktivnost, i još poneka zagonetka - ranije ili kasnije pregaziće teorijski parni valjak Njutna i Maksvela, neće ti problemčići odoleti takvoj snazi. Fizika je u suštini cela već smeštena uredno u kutiju, kutija zamotana u ukrasni papir, uvezana ukrasnom trakom, a traka je navrh kutije vezana još i u 'mašnicu'.
<BR>&nbsp;&nbsp;&nbsp;&nbsp;&nbsp;Kad najednom, na samom kraju veka, poče taj paket da se razmotava. Krivac je bila eksperimentalna nauka. Ko bi drugi.
</TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
