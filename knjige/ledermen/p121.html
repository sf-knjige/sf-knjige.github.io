<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>HVATANJE MALOG NEUTRALNOG U KLOPKU
<P>&nbsp;&nbsp;&nbsp;&nbsp;&nbsp;Veliki deo podrobnih informacija o slaboj sili dali su nam neutrinski snopovi, a u tome se krije jedna druga priča. Paulijeva hipoteza iz 1930. godine - da postoji jedna mala, neutralna čestica koja oseća samo slabu silu, nijednu drugu - proverena je na mnogo načina od tridesetih do šezdesetih godina. Tačna merenja sve većeg broja slaboraspadnih jezgara i čestica podržavala su hipotezu da iz reakcije beži nešto maleno i neutralno i odnosi deo energije i impulsa. Baš zgodan način da se rastumače raspadne reakcije, ali možemo li bukvalno da otkrijemo neutrino?
<BR>&nbsp;&nbsp;&nbsp;&nbsp;&nbsp;To nije bio lak zadatak. Neutrino prođe ploveći veselo kroz najtvrđi oklop od materije, oklop nepojamno debeo, i ništa mu nije. Ovo neutrino može zato što ne sluša nijednu silu osim slabe, a to znači da je verovatnoća sudara smanjena ogromno. Izračunato je da ako želimo obezbediti da se neutrino barem jedanput sudari sa nečim, moramo na put da mu isprečimo olovnu metu koja će biti debela jednu svetlosnu godinu! A to bi bio malo skup opit. Međutim, ako upotrebimo veoma veliki broj neutrina, onda je debljina mete, potrebna da bi se video bar jedan sudar, za toliko puta manja. Sredinom pedesetih godina koristili smo nuklearne reaktore kao snažne izvore neutrina (a zašto i ne bismo... u reaktoru je toliko radioaktivnosti!). Meta je bilo ogromno bure puno kadmijum-dihlorida, što je znatno jeftinije nego svetlosna godina olova. Pošto iz reaktora kulja tako ogromna količina neutrina (zapravo, antineutrina; u reaktorima nastaju uglavnom oni), bilo je neizbežno da neki neutrino čvakne po nekom protonu, navodeći ga na beta-raspad; pri tome se moraju osloboditi jedan pozitron i jedan neutron. Pozitron će lunjati okolo, uskoro će nabasati na neki elektron, sa njim se anihilirati, a to će značiti proizvodnju dva fotona koji će poleteti na dve strane. Ova dva fotona polete napolje, u tečnost za 'hemijsko čišćenje', koja zasvetluca kad je pogodi neki foton. Ako mi, dakle, otkrijemo da je nastao jedan neutron i jedan par fotona, to će biti opitni dokaz da je uleteo neutrino. Ovo je prvi put postignuto nekih trideset pet godina posle Paulijevog predviđanja da to malo stvorenje mora postojati.
<BR>&nbsp;&nbsp;&nbsp;&nbsp;&nbsp;Godine 1959. počela je da nas pritiska jedna druga kriza. Zapravo, to su bile dve krize. Središte oluje bilo je na Univerzitetu Kolumbija, ali je razumevanje i učešće stizalo iz celog širokog sveta. Sve podatke koje smo dotad dobijali o slaboj sili dobijali smo tako što su čestice tokom svog prirodnog raspadanja bile ljubazne, pa su ih davale. Ništa čestica ne voli tako kao to da d&acirc; sve od sebe u korist prosvetljenja nas fizičara. Kad god smo hteli da proučavamo slabu silu, naprosto smo gledali čestice, kao što su neutron i pion, kako se raspadaju i pretvaraju u druge čestice. Potrebnu energiju davale su mase mirovanja (najčešće od nekoliko, pa do 100 MeV) raspadajućih čestica. Čak su i slobodni neutrini, koji su, izlećući iz reaktora nuklearne centrale, naletali negde na slabu silu, davali samo po nekoliko MeV. Kad smo teoriju slabe sile prilagodili rezultatima eksperimenata o kršenju parnosti, dobili smo stvarno elegantnu, divnu teoriju, u koju su se uklapali svi raspoloživi podaci dobijeni milijardama i milijardama raspada jezgara, kao i raspadanjem nebrojenih piona, muona, lambda, a verovatno, mada je to teško dokazati, i raspadanjem civilizacije Zapada.
</TD></TR></TABLE>
<P class="next">
<A HREF=p122.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
