<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ČEMU FRKA? ZAŠTO KISELO GROŽĐE?
<P>&nbsp;&nbsp;&nbsp;&nbsp;&nbsp;Sve je to zanimljivo, može biti, ali zašto tolika frka oko te jedne stvarčice? Vest o otkriću ostvarenom i istovremeno objavljenom 11. novembra raširila se u trenu po celoj planeti. Jedan CERN-ov naučnik ovako opisuje taj dan: "Bilo je neopisivo. Po hodnicima su svi pričali samo o tome." U nedelju se na naslovnoj strani lista 'Njujork Tajms' pojavio naslov: PRONAĐENA NOVA, IZNENAĐUJUĆA VRSTA ČESTICE. Ili u časopisu 'Sajens': DVE NOVE ČESTICE ODUŠEVILE I ZBUNILE FIZIČARE. Glavni stari autoritet među piscima o nauci, Volter Saliven (Walter Sullivan), pisao je kasnije u 'Njujork Tajmsu': 'Takva opšta vika i galama u svetu fizike događa se retko, ili nikad... a ovoj galami kraj se još ne vidi.' Samo dve kratke godinice kasnije, 1976, dobiše Ting i Rihter Nobelovu nagradu. Zajedno.
<BR>&nbsp;&nbsp;&nbsp;&nbsp;&nbsp;Ta vest, o nagradi, doprla je i do mene. Tada sam vredno radio na jednom Fermilabovom opitu koji je bio označen, malo egzotično, kao 'opit E-70'. Sedim, evo, danas u mojoj radnoj sobi, sedamnaest godina posle te njihove Nobelove nagrade, i razmišljam. Mogu li se sada prisetiti svojih tadašnjih osećanja? Kao naučnik, kao fizičar koji se čitavog života bavio elementarnim česticama, bio sam presrećan zbog postignutih otkrića, mada ne bez malo zavisti i malo, sasvim malo želje da poubijam ove što su otkrili nešto pre mene. To su normalne reakcije. Ali ja sam se prvi šetao tim područjem - Ting je samo ponovio moj opit! Istina je da detektorske komore kojima je on raspolagao nisu još postojale u školskoj 1967-68. godini. Pa ipak, moj stari brukhejvenski opit imao je u sebi elemente za barem dve Nobelove nagrade... da smo samo imali malo bolji detektor, i da je Bjorken bio na Kolumbiji, i da smo bili samo malo pametniji... A da je moja baba imala točkove - tako smo u ono doba zavitlavali razne uzdisatelje za propuštenim - bila bi trolejbus.
<BR>&nbsp;&nbsp;&nbsp;&nbsp;&nbsp;Nemam, zaista, koga da krivim osim samog sebe. Primetio sam, primetio sam onu tajanstvenu izbočinu godine 1967, i šta sam onda uradio? Opredelio sam se da proučavam fiziku dileptona na novim mašinama, sa višom energijom, koje su upravo tada počele da se upotrebljavaju. Trebalo je da u CERN-u, 1971. godine, bude svečana inauguracija novog kolajdera proton-proton, nazvanog ISR, čija bi delotvorna energija bila dvadeset puta veća nego kod onoga u Brukhejvenu. I zato sam ispustio moju brukhejvensku pticu u ruci i podneo predlog za opit CERN-u. I kad je taj opit počeo da daje podatke, godine 1972, opet sam prevideo da se u njima krije džej-psi, ovoga puta zbog besomučnih pozadinskih smetnji; nas su mitraljirali neočekivani pioni. Kriv je i naš, tada prvi put upotrebljeni, detektor sa olovnim staklom. Nismo znali da ga mašina zasipa zračenjem. Doduše, to pozadinsko zarčenje pokazalo se, samo po sebi, kao značajno otkriće: otkrili smo hadrone sa visokim transverzalnim impulsom, što je još jedna vrsta podataka koja ukazuje na kvarkovnu strukturu unutar protona.
<BR>&nbsp;&nbsp;&nbsp;&nbsp;&nbsp;Nije to sve. Takođe 1971. godine Fermilab se pripremao da krene sa mašinom od 200 GeV. Ja sam se kladio i na nju. Taj Fermilabov opit preduzeli smo početkom 1973. godine, a moj izgovor što ni tad nisam pronašao džej-psi jeste... Šta reći. Mi smo hteli tako nešto da radimo, ali nije nam to došlo na red, pažnju su nam skrenuli čudnovati podaci koje su pojedine grupe istraživača dobijale u tom sasvim novom Fermilabovom ambijentu. To nas je odmamilo u kojekakve uzaludnosti, u poslove od kojih na kraju nije bilo ništa. Dok smo stigli da se najzad posvetimo dileptonima, Novembarska revolucija već je bila čvrsto postavljena u istorijske knjige. Dakle, ja sam se rekordno ispromašivao, ja sam tri puta prevideo džej-psi, jednom u Brukhejvenu i dvaput na novim mašinama, što je svojevrsno dostignuće u neuspešnosti jednog fizičara čestica.
<BR>&nbsp;&nbsp;&nbsp;&nbsp;&nbsp;Još nisam odgovorio na pitanje šta je tako izuzetno važno kod čestice džej-psi. Ona je hadron. Ali mi smo pre toga otkrili stotine hadrona. Čemu, onda, uzbuna oko još jednog, pa makar dobio i tako neobičan naziv kao što je džej-psi? Uzbuna je zato što džej-psi ima veliku masu, tri puta je teži od protona, a osim toga ta masa mu je vrlo 'oštra', manje od 0,05 MeV tamo ili ovamo.
<BR>&nbsp;&nbsp;&nbsp;&nbsp;&nbsp;Oštra? Da, a evo šta to znači. Nestabilna čestica ne može da ima jednu tačno iskazanu i određenu masu. To vam lepo piše u Hajzenbergovim relacijama neodređenosti. Što je kraći životni vek čestice, to je šira njena distribucija mase. To su kvantna posla. Kad kažemo 'distribucija mase', to znači da nizom merenja dobijemo razne rezultate, razne mase, a kad ih sve nanesemo na koordinatni sistem, dobijemo jednu krivu liniju koja ima zvonasti Gausov oblik dobro poznat iz statistike, to jest iz zakona verovatnoće. Odredimo gde je sam vrh te zvonaste krive linije i ako je vrh na 3,105 GeV, onda kažemo da to jeste masa te čestice. Istina je, međutim, da je ovo 'razmazivanje' masenih vrednosti, zapravo, mera trajanja života te čestice. Znamo da se neodređenost odražava u merenjima. To možemo da razumemo i ovako: kad je jedna čestica stabilna, imamo na raspolaganju beskonačno dugo vreme da merimo njenu masu. Zato je raširenost u levu i desnu stranu (dakle: različitost, nepodudarnost) izmerenih masa te čestice beskonačno sužena, beskrajno uska. A kad je čestica veoma kratkovečna, onda njenu masu ne možemo (čak ni u načelu, niti u praktičnom radu, pa čak ni najgenijalnijim, najfinijim aparatima) da izmerimo tačno; svakako ćemo dobiti rezultate, to jest različite iznose, a ove razlike biće veoma široke. Evo primera. Tipična čestica jakog međudejstva raspada se posle samo 10<SUP>-23</SUP> sekundi i ima ovu masenu raširenost od oko 100 MeV.
<BR>&nbsp;&nbsp;&nbsp;&nbsp;&nbsp;Još nečeg da se prisetimo. Primetili smo da su nestabilni svi hadroni osim jednog jedinog, a taj jedan je proton, pa i on je stabilan samo kad je slobodan (sam). Što je veća masa nekog hadrona (ili bilo koje druge čestice), to mu je kraći život, jer postoji veći broj stvari na koje se može raspasti. Međutim, našli smo, eto, džej-psi čija je masa ogromna (godine 1974. to je bila najteža od svih poznatih čestica), ali kakav šok! Opažena raspodela mase bila je izuzetno oštra, preko hiljadu puta uža nego što bi se očekivalo kod tipične čestice jakog međudejstva. Po tome smo znali da će ova čestica imati dug život. Dakle, nešto ju je sprečavalo da se raspadne.
</TD></TR></TABLE>
<P class="next">
<A HREF=p133.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
