<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PA ŠTA?
<P>&nbsp;&nbsp;&nbsp;&nbsp;&nbsp;Pa to, da ovo ima veze sa atomom. U Borovoj slici, elektron se mora obuzdati da ostane uvek samo na jednoj od nekoliko mogućih, tačno određenih orbita, a svaka od tih orbita definiše se svojim poluprečnikom. Svaki od tih dopuštenih poluprečnika odgovara jednom tačno određenom energetskom stanju atoma. Najmanji poluprečnik odgovara najmanjoj energiji i naziva se 'osnovno stanje'. Ako dolijemo izvesnu količinu energije jednom uzorku vodonika u gasovitom stanju, jedan deo te energije biće utrošen tako što će atomi vodonika biti 'prodrmani', počeće jače da se 'tresu', kreću tamo-amo. Međutim, jedan deo te energije apsorbovaće elektron, i to na tačno određen način. Naime, vodonikov elektron može apsorbovati tu energiju samo u 'zamotuljcima' (pamtimo fotoelektrični efekat), i tom prilikom će preskočiti na neku od viših orbita. Te nivoe obeležili smo rednim brojevima: 1, 2, 3, 4... a svaki od njih ima svoju energiju, dakle E<SUB>1</SUB>, E<SUB>2</SUB>, E<SUB>3</SUB>, E<SUB>4</SUB> i tako dalje. Bor je sazdao svoju teoriju tako da je u nju uključio i Ajnštajnovu zamisao da energija jednog fotona određuje koliku će talasnu dužinu on imati.
<BR>&nbsp;&nbsp;&nbsp;&nbsp;&nbsp;Ako na jedan vodonikov atom počnu da se slivaju, kao kiša, fotoni svakojakih, najrazličitijih talasnih dužina, vodonikov atom će ranije ili kasnije da proguta jedan od tih fotona, ali ne bilo koji, nego upravo onaj koji mu tačno odgovara; znači, elektron će da 'pojede' upravo onaj paketić energije (foton) koji će mu omogućiti da sa svoga dotadašnjeg preskoči na prvi sledeći (viši) energetski nivo. Recimo, sa E<SUB>2</SUB> na E<SUB>3</SUB>. Tako elektroni počnu da naseljavaju više nivoe energije u svojim atomima. To se dešava, recimo, u onim cevima gde vidimio lepa električna pražnjenja u gasovima. Električna energija uđe, a cev sva zablista osobenim bojama vodonika. Na viši energetski nivo preskočiće znatan broj od ukupno prisutnih atoma vodonika u cevi; a prisutno je mnogo hiljada milijardi njih. Ako pustimo dovoljno struje, mnogo tih atoma imaće svoj elektron na ovom ili onom, pa i na najvišem energetskom nivou; dakle, u cevi će biti mnoštvo vodonikovih atoma na svim energetskim nivoima koji su vodoniku mogući.
<BR>&nbsp;&nbsp;&nbsp;&nbsp;&nbsp;Borova slika nam pokazuje da elektroni koji su se popeli hoće posle i da siđu na niži energetski nivo. To se njima događa spontano. E, sad se prisetite našeg malog, malecnog predavanja o očuvanju energije. Ako elektron siđe na nižu orbitu, gubi energiju, a ta izgubljena energija mora negde, nekako, da ode. "Nema problema", kaže Bor. Dok silazi, elektron emituje jedan foton, čija je energija tačno ona koja mora negde, nekako, da ode. Ako elektron siđe čak dva nivoa niže, recimo sa nivoa 4 na nivo 2, taj foton će odneti energiju jednaku E<SUB>4</SUB> minus E<SUB>2</SUB>. Mogućnosti za skok ima mnogo raznih, na primer E<SUB>2</SUB> <font FACE="Symbol">®</font> E<SUB>1</SUB>, E<SUB>3</SUB> <font FACE="Symbol">®</font> E<SUB>1</SUB>, ili E<SUB>4</SUB> <font FACE="Symbol">®</font> E<SUB>3</SUB>. Dozvoljeno je i padanje u dve etape, recimo silazak E<SUB>4</SUB> <font FACE="Symbol">®</font> E<SUB>2</SUB>, a odmah posle toga E<SUB>2</SUB> <font FACE="Symbol">®</font> E<SUB>1</SUB>. I svaki takav gubitak elektronove energije praćen je emitovanjem po jednog fotona tačno te energije. Zato užareni vodonik daje baš taj niz spektralnih linija koji daje, a ne neki drugi.
<BR>&nbsp;&nbsp;&nbsp;&nbsp;&nbsp;Borovo ad hoc, kvaziklasično objašnjenje atoma bilo je virtuozno i neortodoksno. On se služio Njutnom i Maksvelom samo kad i koliko mu je odgovaralo. A kad mu nisu bili po volji, odbacivao ih je. Uzimao je on i Planka i Ajnštajna kad su mu bili od koristi. Kad naučnik radi na taj način, to je, stvarno, za svaku osudu. Ali - Bor je bio prilično bistar, pa je našao tačna rešenja.
<BR>&nbsp;&nbsp;&nbsp;&nbsp;&nbsp;Da napravimo rezime. Zahvaljujući radu Fraunhofera i Kirhofa još u devetnaestom veku, znali smo za spektralne linije. Znali smo da atomi (i molekuli) emituju i apsorbuju zračenje na tačno određenim talasnim dužinama i da svaki atom ima svoj osobeni obrazac talasnih dužina. Zahvaljujući Planku znamo da se svetlost emituje u kvantima. Zahvaljujući Hercu i Ajnštajnu znamo da se i apsorbuje u kvantima. Zahvaljujući Tomsonu saznali smo da postoje elektroni. Zahvaljujući Raderfordu znali smo da atom ima jedno jezgro, gusto, a malo, takođe da atom sadrži u sebi mnogo, mnogo praznog prostora i da kroz taj prazni prostor proleću, tu i tamo, elektroni. Zahvaljujući mojoj mami i mom tati, meni je zapalo da moram sve ovo da učim. Nils Bor je sabrao sve ove podatke - i još mnogo, mnogo drugih - u jednu celinu. Elektronima su dopuštene samo izvesne određene orbite, rekao je Bor. Oni kad apsorbuju energiju, a to može biti samo na načelu 'ili ceo jedan kvant ili ništa', tada su prisiljeni da skoče na neku višu orbitu. Posle, kad siđu opet na nižu, ispuštaju opet ceo jedan kvant energije, i to foton, kvant svetlosti. Naučnici gledaju te kvante, vide ih kao tačno određene talasne dužine - linije spektra, posebne za svaki hemijski element ponaosob.
<BR>&nbsp;&nbsp;&nbsp;&nbsp;&nbsp;Za Borovu teoriju, razvijanu između 1913. i 1925. godine, sada kažemo da je 'stara kvantna teorija'. Plank, Ajnštajn i Bor, tim redom, krenuli su da prkose klasičnoj fizici. Svi su raspolagali čvrstim opitnim podacima na osnovu kojih su znali da su u pravu. Plankova teorija se divno slagala sa spektrom crnog tela, Ajnštajnova sa podrobnim merenjem fotoelektrona. U Borovim matematičkim formulama nalazimo količine kao što su naboj i masa elektrona, Plankova konstanta, nekoliko <FONT FACE=Symbol>p</FONT>-eva kao broj 3, i jedan važan ceo broj, a to je kvantni broj pomoću koga se za neko energetsko stanje kaže koje je ono po redu. Sve ovo, kad se uklopi u jednu celinu, daje formulu iz koje možemo da izračunamo sve spektralne linije vodonika. Podudaranje sa podacima bilo je stvarno izvrsno.
<BR>&nbsp;&nbsp;&nbsp;&nbsp;&nbsp;Raderfordu se veoma svidela Borova teorija, ali je on postavio i jedno pitanje: kad i kako elektron odluči da skoči sa jednog energetskog nivoa na drugi? Bor je o tome ćutao. Raderford se prisetio i jedne ranije zagonetke: kad to jedan radioaktivni atom donese odluku da se raspadne? U klasičnoj fizici, svakom događaju prethodi neki uzrok. Na području atoma, ta vrsta uzročno-posledičnih veza kao da ne postoji. Bor je uvideo krizu (koja nije stvarno rešena sve dok Ajnštajn nije 1916. godine objavio rad o 'spontanim prelazima') i ukazao na mogući pravac. Međutim, eksperimentatori, koji su zahuktano istraživali pojave atomskog sveta, počeše da pronalaze još neke stvari na koje Bor nije računao.
<BR>&nbsp;&nbsp;&nbsp;&nbsp;&nbsp;Kad je američki fizičar Albert Majklson (Albert Michaelson), fanatik preciznosti, ispitao spektralne linije baš podrobno, zapazio je da svaka od vodonikovih linija, zapravo, jeste dvojna linija: dve uporedne tanke crte, sasvim blizu jedna drugoj. To je značilo, naravno: dve talasne dužine, koje se samo malo razlikuju. Ovo udvajanje znači da elektron, kad se sprema da siđe na niži nivo, ima pred sobom izbor, dva različita stanja koja su, oba, na tom nižem nivou. Borov model to nije predvideo. Toj pojavi udvajanja dadoše naziv 'fina struktura'. Albert Zomerfeld (Albert Somerfeld), Borov savremenik i saradnik, primetio je da brzina elektrona, dok se kreću unutar vodonikovog atoma, iznosi jedan značajan deo brzine svetlosti, što znači da se ponašanje elektrona mora posmatrati i sa stanovišta Ajnštajnove teorije relativnosti, one iz 1905. A kad je uračunao teoriju relativnosti, primetio je da su ishodi takvi da tamo gde Bor predviđa samo jednu orbitu, nova teorija predviđa dve orbite, međusobno veoma bliske. Time je udvajanje linija bilo objašnjeno. Da bi ovaj svoj račun doveo do kraja, Zomerfeld je uveo 'novu skraćenicu' nekih konstanti koje su mu se često pojavljivale u jednačini. Tako je, na primer, 2<FONT FACE=Symbol>p</FONT>e<SUP>2</SUP>/hc zamenio, naprosto, grčkim slovom alfa (<FONT FACE=Symbol>a</FONT>). Ne dozvolite da vas Zomerfeldova jednačina uznemiri, ni najmanje. Međutim, zanimljivo je ovo: kad se u pomenuti matematički izraz uguraju poznate vrednosti, i to umesto e - vrednost za naelektrisanje elektrona, zatim Plankova konstanta (to je h), i brzina svetlosti, (a to je, dabome, c), dobije se rezultat 1/137. Eto ga. To je to 137. Čist broj.
<BR>&nbsp;&nbsp;&nbsp;&nbsp;&nbsp;Eksperimentatori produžiše da dograđuju Borovom atomskom modelu pojedine delove. Još 1896. godine, pre otkrića elektrona, Holanđanin po imenu Piter Zeman (Pieter Zeeman) stavio je Bunzenov gorionik između polova veoma jakog magneta, na plamen gorionika grudvu kuhinjske soli i posmatrao žutu svetlost koja je iz grudve izbijala (od užarenog natrijuma) pomoću veoma preciznog spektrometra. (Sam ga je načinio.) I, gle, u magnetnom polju žute spektralne linije postale su šire, a to je značilo da magnetno polje na neki način uspeva da 'rascepi' ove linije. Ovo dejstvo potvrđivano je sve preciznijim merenjima sve do godine 1925, kad su dvojica holandskih fizičara, Semuel Goudsmit (Semuel Goudsmit) i Georg Ulenbek (George Uhlenbeck) istupili sa bizarnom zamišlju da bi se ovaj efekat mogao objasniti jedino ako bi se poverovalo da elektroni imaju još jednu odliku - 'spin'. Kod nekog predmeta u klasičnoj mehanici, recimo kod čigre, reč 'spin' znači tačno ono što čigra radi: predmet rotira oko svoje ose simetrije. Vrti se. Kvantni analogon toga jeste ovaj takozvani spin kod elektrona.
<BR>&nbsp;&nbsp;&nbsp;&nbsp;&nbsp;Sve te nove zamisli, iako je svaka za sebe bila tačna, ljudi su nakačinjali na Borov model iz 1913. godine, nimalo elegantno; kao da na neki stari auto dodaješ delove proizvedene u drugim fabrikama i u drugom vremenu. Neki prastari ford, recimo, a ti u njega uglaviš erkondišn, namestiš ratkapne u spiner stilu, pozadi zavariš uspravna 'peraja' sa neke druge vrste automobila i tako dalje. Sa ovim okačenim dodacima, Borova teorija je sad bila mnogo 'veća'. Objašnjavala je veliku količinu preciznih, sjajno dobavljenih opitnih podataka.
<BR>&nbsp;&nbsp;&nbsp;&nbsp;&nbsp;Ovaj model imao je samo jednu slabu tačku. Bio je pogrešan.
</TD></TR></TABLE>
<P class="next">
<A HREF=p71.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
