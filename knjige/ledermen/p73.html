<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>TALASI MATERIJE I DAMA U VILI
<P>&nbsp;&nbsp;&nbsp;&nbsp;&nbsp;Nekoliko meseci pošto je Hajzenberg dovršio formulisanje svojih matrica, Ervin Šredinger je zaključio: "Meni je potreban godišnji odmor." A bila je zima 1925. godine, još desetak dana do Božića. Šredinger je bio kompetentan, ali ne osobito istaknut profesor fizike na Ciriškom univerzitetu, a svi fakultetski nastavnici zaslužuju božićni raspust. Šredinger je ostavio ženu kod kuće, iznajmio vilu u švajcarskim Alpima na dve i po nedelje, poneo sveske i dva bisera i - poveo sa sobom jednu damu, jednu svoju raniju žensku iz Beča. Sebi je odredio misiju: da spase kvantnu teoriju vremena, koja je tada bila sva zakrpljena i škriputava. Ovaj fizičar, rođen u Beču, ugurao je sebi ta dva bisera u uši da mu nikakvi suvišni zvuci ne bi skretali pažnju. Svoju devojku je smestio u krevet, da mu se nađe pri ruci, za nadahnuće. Nije imao šta da se dvoumi, samo je trebalo da odradi dva posla: da stvori novu kvantnu teoriju i da postigne to da mlada dama bude zadovoljna. (Nemoj postati fizičar ako nisi spreman da ispuniš ta dva zahteva.)
<BR>&nbsp;&nbsp;&nbsp;&nbsp;&nbsp;Šredinger je karijeru započeo kao eksperimentator, ali se rano prebacio na teoriju. Sad je bio prilično mator za teoretičara, imao je, tog Božića, trideset osam godina. Naravno, ima koliko god hoćeš sredovečnih, pa i starih teoretičara; ali oni obično postignu svoja najbolja ostvarenja dok su u dvadesetim godinama, a onda se, u intelektualnom smislu, 'penzionišu' i postanu 'stariji državnici' fizike. Ova pojava zvezde-padalice naročito je važila tokom slavnih dana stvaranja kvantne teorije, kad su Pol Dirak, Verner Hajzenberg, Volfgang Pauli i Nils Bor svi dali svoje najbolje teorije kao veoma mladi ljudi. Kad je Dirak išao u Stokholm po Nobelovu nagradu, pratila ga je - živa istina - njegova majka; Hajzenberga, isto tako. Jednom je Dirak napisao:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Starost je, naravno, groza najgora,
<BR>&nbsp;&nbsp;&nbsp;&nbsp;&nbsp;koje se svaki fizičar boji.
<BR>&nbsp;&nbsp;&nbsp;&nbsp;&nbsp;Jer ovaj kad pregura tridesetu
<BR>&nbsp;&nbsp;&nbsp;&nbsp;&nbsp;nema više razloga da postoji.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;(A dobio je Nobelovu za fiziku, ne za književnost.) Na sreću po nauku, Dirak ovo svoje upozorenje nije poslušao, nego je dogurao do osamdeset i poprilično godina.
<BR>&nbsp;&nbsp;&nbsp;&nbsp;&nbsp;Jedna od sveščica koju je Šredinger poneo sa sobom bila je ona De Broljijeva o česticama i talasima. Radeći grozničavo, Šredinger je pomakao kvantni koncept još dalje. Nije se zadržao na tome da elektrone smatra česticama koje imaju i odlike talasa. Napisao je jednačinu u kojoj elektroni jesu talasi, talasi materije. Glavni glumac u ovoj Šredingerovoj proslavljenoj jednačini jeste grčko slovo <FONT FACE=Symbol>y</FONT> koje se čita na grčkom jeziku 'psi'. Ali na engleskom se čita 'saj' ('uzdah'), pa neki fizičari kažu da je Šredinger sveo sve na uzdahe. Ovo <FONT FACE=Symbol>y</FONT> poznato je kao talasna funkcija i sadrži sve što znamo, i sve što možemo znati, o elektronu. Kad rešavaš Šredingerovu jednačinu, ona ti daje razne vrednosti <FONT FACE=Symbol>y</FONT> za razna elektronova mesta u prostoru i razna njegova menjanja u vremenu. Kasnije je ova jednačina primenjena na sisteme sa dva i više, pa i mnogo elektrona, pa konačno i na svaki sistem koji zahteva da bude kvantno tretiran. Drugim rečima, Šredingerova jednačina, pa time i 'talasna mehanika', važi za atome, molekule, protone, neutrone i, što je za nas danas izuzetno značajno, za skup kvarkova; kao i za druge čestice.
<BR>&nbsp;&nbsp;&nbsp;&nbsp;&nbsp;Šredinger je krenuo da spase klasičnu fiziku. Insistirao je na tome da elektroni bukvalno jesu klasični talasi, poput zvučnih ili onih u vodi, ili Maksvelovih svetlosnih talasa i radio-talasa, a da je njihov čestični vid varka. Sve te čestice jesu, po Šredingeru, materijalni talasi - to jest, talasi materije. Talasi su bili, još davno pre toga, dobro shvaćena pojava; lako ih je razumeti, a lako ih je i sebi vizuelno dočarati, za razliku od Borovih elektrona koji skaču hteli-ne hteli sa orbite na orbitu. Po Šredingerovom tumačenju, <FONT FACE=Symbol>y</FONT> (zapravo, kvadrat od <FONT FACE=Symbol>y</FONT>, dakle <FONT FACE=Symbol>y</FONT><SUP>2</SUP>) opisuje raspored gustine ovog talasa materije. Njegova jednačina opisuje ove talase pod dejstvom električnih sila u atomu. Na primer, u vodonikovom atomu Šredingerovi talasi se gusto zbijaju na ona mesta gde Borova kvantna teorija kaže da postoje orbite. Jednačina je davala Borove poluprečnike automatski, bez ikakvih podešavanja; davala je i spektralne linije, ne samo za vodonik nego i za sve druge hemijske elemente.
<BR>&nbsp;&nbsp;&nbsp;&nbsp;&nbsp;Samo nekoliko nedelja po odlasku iz te vile, Šredinger je objavio svoju talasnu jednačinu, koja je istog trenutka postala senzacija. Bilo je to jedno od najmoćnijih ikada pronađenih matematičkih oruđa za istraživanje strukture materije. (Do 1960. godine objavljeno je preko 100.000 naučnih radova zasnovanih na primeni Šredingerove jednačine.) A Šredinger se dao na posao i napisao jedan za drugim još pet radova, i svih pet su objavljeni u roku kraćem od šest meseci od pojavljivanja prvog. Bio je to jedan od najvećih naleta kreativnosti u celokupnoj istoriji nauke. Robert Openhajmer je izjavio da je teorija talasne mehanike "možda jedna od najsavršenijih, najtačnijih i najlepših teorija koje je čovek ikada stvorio". Arnold Zomerfeld, veliki fizičar i matematičar, rekao je da je Šredingerova teorija "ponajviše zapanjujuća među svim zapanjujućim otkrićima u dvadesetom veku".
<BR>&nbsp;&nbsp;&nbsp;&nbsp;&nbsp;Pošto je sve to tako, ja, evo, opraštam Šredingeru što se u isto vreme bavio romantičnim izletima koji, ipak, i ne treba da se tiču nikoga osim biografa, socioistoričara i kolega prepunih zavisti.
</TD></TR></TABLE>
<P class="next">
<A HREF=p74.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
