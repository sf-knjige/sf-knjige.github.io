<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>VREME DA SE DIŠE BRŽE
<P>&nbsp;&nbsp;&nbsp;&nbsp;&nbsp;Da malo pregledamo šta su teoretičari u to vreme mislili.
<BR>&nbsp;&nbsp;&nbsp;&nbsp;&nbsp;Postojanje slabe sile prvi je primetio Fermi u tridesetim godinama. Kad je pisao svoju teoriju, Fermi ju je modelovao jednim delom prema kvantnoj teoriji polja za elektromagnetnu silu, koja je nazvana i kvantna elektrodinamika - QED. Fermi je pokušao da vidi da li bi ova nova sila, slaba, dejstvovala po dinamici starije sile, elektromagnetizma (starije u smislu da smo ranije saznali za nju). U QED-u, kao što ste zapamtili, polje nose čestice-glasnici, a to su fotoni. Zato je morala i Fermijeva teorija da ima neke čestice-glasnike. Ali kakve bi to čestice bile?
<BR>&nbsp;&nbsp;&nbsp;&nbsp;&nbsp;Foton ima masu nula, a to omogućava da se uzdigne na noge onaj slavni dalekodometni zakon obrnutih kvadrata rastojanja električne sile. Slaba sila imala je vrlo kratak domet, pa je Fermi, u suštini, naprosto prikačio svojim prenosiocima sile odliku da imaju beskonačno veliku masu. Logično, zar ne. Kasnije verzije Fermijeve teorije, a naročito Švingerova, uvode teške čestice W<SUP>+</SUP> i W<SUP>-</SUP> kao prenosioce slabe sile. Nekoliko drugih teoretičara postupilo je na taj isti način. Da vidimo: Li, Jang, Gel-Man... Ne volim, nikako ne volim da odajem priznanje ma kom teoretičaru, jer zbog toga odmah počnu da se grizu i ljute 99 posto njih. Ako nekog teoretičara ponekad ne navedem, a očigledno je da sam uzeo zamisao od njega, to nije zato što sam zaboravio tu obavezu nego zato što ga mrzim.
<BR>&nbsp;&nbsp;&nbsp;&nbsp;&nbsp;Sad ovo što radim postaje osetljivo. U klasičnoj muzici postoji lajtmotiv, a to je neki motiv ili tema koji se ponavljaju više puta i uvek uvode neku zamisao, osobu ili životinju. Takav je u muzičkom delu Peđa i vuk onaj lajtmotiv koji nam govori da će Peđa u sledećim trenucima stupiti na pozornicu. Možda je za ovaj naš slučaj bolje upoređenje sa onim zloslutnim zvucima violončela u filmu Ajkula, zvuk koji najavljuje pojavu velike bele ajkule. Ja ću sad odsvirati prve tematske note raspleta ove knjige, daću prve znake o Božijoj čestici. Ali neću je pokazati celu odmah. Kao i u svakoj 'tiz' (izazovnoj) predstavi (kao što je striptiz), bolje je polako.
<BR>&nbsp;&nbsp;&nbsp;&nbsp;&nbsp;U poznim šezdesetim i ranim sedamdesetim godinama, nekolicina mladih teoretičara bacila se na proučavanje kvantne teorije polja, u nadi da proširi uspeh QED-a i na druge sile. Možda ste zapamtili da su u tom poslu postojala elegantna rešenja za delovanje na daljinu, ali da su iskrsle i matematičke nevolje: neke veličine koje bi trebalo da budu male i merive, u jednačinama su iskrsavale kao beskonačne. A beskonačno je, znate, baš mnogo. Fajnmen i njegovi prijatelji izmislili su postupak renormalizacije da bi kako-tako prikrili te beskonačnosti pomoću onih količina koje jesu izmerene - na primer, pomoću e i m, naelektrisanja i mase elektrona. Govorilo se da je QED renormalizabilna teorija. To znači, takva u kojoj se možeš otarasiti tih glupih beskonačnosti. Međutim, čim je kvantna teorija polja primenjena na tri druge sile - na slabu, jaku i na silu teže - nastupio je potpuni neuspeh. Tragedija, da se tako dobrim ljudima desi nešto tako. Kod te tri sile, beskonačnosti su podivljale i pobesnele toliko da je dovedena u pitanje korisnost sveukupne kvantne teorije. Neki teoretičari su onda zapeli da preispitaju QED ne bi li našli objašnjenje zbog čega (kod elektromagnetizma) ta teorija uspeva, dok druge teorije ne uspevaju.
<BR>&nbsp;&nbsp;&nbsp;&nbsp;&nbsp;Pomenuta teorija kvantne elektrodinamike (QED), ta supertačna teorija koja daje vrednost g tačno do jedanaestog decimalnog mesta, pripada klasi teorija za koje se kaže da su baždarske ('gejdž'). Taj termin 'baždarske' znači, u ovom okviru, razmere veličina, kao kad neko napravi za dečju železnicu šine takođe minijaturne, ali u tačnom obliku i razmeri. Baždarska teorija iskazuje apstraktnu simetriju u prirodi, simetriju koja je vrlo blisko povezana sa opitnim činjenicama. Od ključnog značaja je članak Janga (C. N. Yang) i Roberta Milsa (Robert Mills) iz 1954. godine u kome je naglašena moć baždarske simetrije. Umesto da se predlažu sve nove čestice kojima bismo objašnjavali opažene pojave, govorilo se u tom članku, trebalo bi da tragamo za simetrijama koje će predskazati te pojave. Primenjena na QED, baždarska simetrija je bukvalno pravila elektromagnetnu silu, jemčila održanje naelektrisanja i još jemčila (bez doplate... stvarno jeftino) zaštitu od nekih - naime, od onih najgorih - beskonačnosti. Teorije koje se odlikuju baždarskom simetrijom jesu renormalizabilne. (Uvežbavati ovu rečenicu sve dok se ne postigne gladak i brz izgovor. Posle time oduševljavati društvo za vreme ručka.) Ali baždarske teorije podrazumevaju postojanje baždarskih čestica. Koje bi to mogle biti? Za QED, to su fotoni-glasnici; koje bi druge? Za slabu silu to su W<SUP>+</SUP> i W<SUP>-</SUP>. A za jaku silu? Pa, gluoni, dabome.
<BR>&nbsp;&nbsp;&nbsp;&nbsp;&nbsp;Neki od najboljih i najpametnijih teoretičara radili su na slaboj sili. Za ovo su imali dva, ne, tri razloga. Razlog broj jedan jeste taj što je u slaboj sili sve vrvelo od tih beskonačnosti; nije bilo jasno kako je prevesti u dohvat neke baždarske teorije. Drugi razlog: želja za unifikacijom, dakle objedinjenjem svih sila; Ajnštajn je toliko veličao i hvalio to usmerenje, a i ova grupa mladih teoretičara imala je to na umu. Naročito su se usredsredili na objedinjavanje slabe sa elektromagnetnom silom, a to je bio zastrašujući zadatak zato što je slaba sila ogromno slabija od električne, ima mnogo, mnogo kraći doseg i krši neke simetrije - na primer, parnost. A u svemu drugom te dve sile su savršeno jednake!
<BR>&nbsp;&nbsp;&nbsp;&nbsp;&nbsp;Treći razlog bio je taj što se znalo da velika slava i bogatstvo čekaju tipa koji reši tu zagonetku. Vodeći učesnici u trci bili su Stiven Vajnberg, koji je tada bio na Prinstonu; Šeldon Glešou, koji je sa Vajnbergom išao u istu naučnu sekciju u školi; Abdus Salam, pakistanski genije zaposlen u Imperijalnom koledžu u Engleskoj; Martinus Veldman u gradu Utrehtu u Holandiji; i Veldmanov student Žerar t'Huft. Neki matori teoretičari (preko trideset godina starosti) pripremili su pozornicu: Švinger, Gel-Man, Fajnmen. Okolo su se motali još neki; a bitne deonice na pikolo frulicama svirali su Džefri Goldston i Piter Higs.
<BR>&nbsp;&nbsp;&nbsp;&nbsp;&nbsp;Preskočićemo sve pojedinosti o teorijskim nadvikivanjima koja su trajala jedno petnaest godina, približno od 1960. do 1975, i preći ćemo pravo na ishod: renormalizabilna teorija slabe sile konačno je postignuta. U isto vreme nađeno je da brak slabe sa elektromagnetnom silom, to jest veza sa QED teorijom, sada izgleda kao prirodnija mogućnost nego ranije. Ali da bi se postiglo sve to, morala se sastaviti jedna zajednička porodica čestica-glasnika koje će prenositi (pazite) 'elektroslabu' silu. Tu objedinjenu porodicu čine W<SUP>+</SUP>, W<SUP>-</SUP>, Z<SUP>0</SUP> i foton. (Ali izgledaju kao ona mešovita porodica u kojoj polubraća i polusestre iz raznih ranijih brakova pokušavaju da žive u istom stanu, iako se niko ni sa kim ne slaže, a svi moraju da koriste isto kupatilo.) Nova teška čestica, Z<SUP>0</SUP>, pomogla je da se zadovolje zahtevi baždarske teorije. Ta četvoročlana grupica zadovoljila je i sve zahteve koji proističu iz kršenja parnosti, ali i očiglednu slabost slabe sile. Čestice W i Z su predskazane još pre 1970. godine - dakle, u vreme kad ih još niko nije video niti je iko znao kakve bi reakcije Z<SUP>0</SUP> mogla proizvesti.
<BR>&nbsp;&nbsp;&nbsp;&nbsp;&nbsp;Ali kako možemo govoriti o objedinjenoj elektroslaboj sili, kad svako dete u laboratoriji ume da pokaže ogromne razlike u ponašanju te dve - elektromagnetne i slabe?
<BR>&nbsp;&nbsp;&nbsp;&nbsp;&nbsp;Jedan problem sa kojim su se ovi stručnjaci suočili, svako u svojoj samoći, u nekoj kancelariji ili kod kuće ili na avionskom sedištu, bio je taj što su slaboj sili, zato što je kratkodometna, potrebni teški prenosioci sile. Ali teški glasnici (prenosioci) nisu ono što je baždarska teorija predvidela; osim toga, na pobunu su se digle i one beskonačnosti, zabijajući se kao oštar čelik u intelektualnu utrobu teoretičara. Osim toga, kako je moguće da tri teškaša, W<SUP>+</SUP>, W<SUP>-</SUP> i Z<SUP>0</SUP>, postoje u srećnoj porodici sa fotonom koji masu uopšte i nema?
<BR>&nbsp;&nbsp;&nbsp;&nbsp;&nbsp;Piter Higs sa Mančesterskog univerziteta u Engleskoj dao nam je ključ - još jednu česticu, o kojoj ćemo uskoro više - a taj ključ je uzeo i iskoristio Stiven Vajnberg, koji je tad radio na Harvardu, a sad je u Teksasu. Naravno, mi vodoinstalateri koji tumaramo po laboratorijama nismo videli nikakvu simetriju slabe i elektromagnetne sile. To su teoretičari dobro znali, ali su očajnički želeli da u osnovnim jednačinama ona iskrsne. Zato su nama nabacili zadatak da nađemo neki način da tu simetriju uvedemo, ali i da je prekršimo čim oni stignu da svojim jednačinama predskažu kako će se koji naš opit završiti. Ovaj svet je savršen kad se gleda malo šire, apstraktno, vidite, samo kad se spustimo na nivo nekih tamo sitnica i začkoljica, onda postaje nesavršen, je l' tako? E, polako! Nisam ja smislio da to tako bude.
<BR>&nbsp;&nbsp;&nbsp;&nbsp;&nbsp;Evo kako stvar 'hoda'.
<BR>&nbsp;&nbsp;&nbsp;&nbsp;&nbsp;Vajnberg je, koristeći Higsov rad, otkrio mehanizam pomoću koga jedna grupa čestica-devica, koje nemaju nijedna nikakvu masu, a sve služe kao glasnice i sve zastupaju elektroslabu silu, mogu ipak da se ugoje (ali sad već govorim vrlo poetski) tako što će da žderu i prožderu izvesne neželjene sastojke iste ove Vajnbergove teorije. U redu? Nije u redu? Pa, shvatite - pomoću Higsove zamisli mi uništimo simetriju, i gle čuda! Obe W čestice i Z čestica dobiju masu, foton ostane ista ona devica kao što je i bio, a u pepelu uništene objedinjene teorije pojave se slaba sila i elektromagnetna sila. Masivne W i Z čestice gegaju se oko nas i izazivaju radioaktivne pojave i neke reakcije koje ponekad stanu na put neutrinu u njegovome preletu kroz čitavu Vaseljenu; za to vreme fotoni-glasnici dovode do pojave elektriciteta, a to je jedna pojava koju svi dobro poznajemo, mnogo volimo, a, bogami, i plaćamo. Eto. Radioaktivnost (slaba sila) i svetlost (elektromagnetizam) uredno (?) su povezane jedna sa drugom. Higsova zamisao ipak nije stvarno uništila nego je samo prikrila simetriju.
<BR>&nbsp;&nbsp;&nbsp;&nbsp;&nbsp;Samo jedno pitanjce je ostalo. Zašto bi iko poverovao u sve te matematičke pričancije? Evo zašto. I 'Malecki' Veltman, kako ga zovu (a nije mali, naprotiv), i Žerar t'Huft dali su se na posao da okopaju istu tu baštu, možda malo temeljitije nego ovi pre njih, i uspeli su pokazati da ako izvedemo (još tajanstven) Higsov trik i razbijemo simetrije, nestaju i sve one beskonačnosti koje su toliko ranjavale teoriju, pa teorija izlazi kao nova, sasvim lepa i čista, renormalizovana.
<BR>&nbsp;&nbsp;&nbsp;&nbsp;&nbsp;Matematički gledano, u jednačinama se pojavio niz termina koji su imali takve predznake da su mogli i morali poništiti one druge, one neželjene termine koji su dovodili do beskonačnosti. Ali ne samo nekoliko, nego mnoštvo tih termina! Da bi se sistematično izborio sa svima njima, t'Huft je seo i napisao kompjuterski program, a onda je, jednog julskog dana godine 1971, gledao kako izlaze rezultati. Računar je ispisao neke složene integrale, a onda počeo od njih da oduzima neke druge složene integrale. Svaki od tih integrala, kad bi se razmatrao sam za sebe, odlutao bi do beskonačno velikih rezultata. Ali kad su oduzeti jedan od drugog, pojavio se ukupan rezultat: 0. Tako za prvi termin, tako za drugi, i redom, uvek nula. Sve one beskonačnosti su nestale. To je bila t'Huftova doktorska teza, koja mora, kao i De Broljijeva, da se smatra za jednu od teza koje su izmenile istoriju.
</TD></TR></TABLE>
<P class="next">
<A HREF=p137.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
