<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>BAŽD...
<P>&nbsp;&nbsp;&nbsp;&nbsp;&nbsp;Sad već stupamo na onaj privatni pristupni put za automobile koji vodi do rezidencije u kojoj stanuje Božija čestica. Moramo da razmotrimo nekoliko zamisli. Jedna je u vezi sa materijalnim česticama: kvarkovima i leptonima. Sve one imaju spin, koji se u čudnovatoj kvantnoj mernoj jedinici za spin izražava razlomkom 1/2. Dakle, imaju 'spin jedna polovina'. Drugo su polja sila. Ova polja takođe možemo da predstavimo kao čestice: kao kvante tih polja. Te čestice sve imaju celobrojni spin - a to je 1. (Dakle, 'spin jedan'.) Koje su to čestice? Pa, one iste o kojima smo već toliko puta govorili, naime čestice-prenosioci, a to znači baždarski bozoni: foton, W čestice i Z čestice, i gluoni. Sve te čestice su otkrivene, a njihove mase izmerene. Da bi se našao neki smisao u ovom bogatom rasponu ponuđenih komadića materije i komadića sile, hajde da još jednom preispitamo pojmove invarijantnosti i simetrije.
<BR>&nbsp;&nbsp;&nbsp;&nbsp;&nbsp;Dosad smo skakutali vešto svuda ukrug oko baždarske simetrije nastojeći da ne nagazimo na nju zato što ju je teško, a možda i nemoguće, objasniti u celosti. Problem se sastoji u tome što ovu knjigu pišem na engleskom jeziku, dok je, međutim, jezik baždarske teorije matematika. U engleskom jeziku moramo se oslanjati na metafore. Biće tu još stepovanja, ali možda će biti i neke koristi.
<BR>&nbsp;&nbsp;&nbsp;&nbsp;&nbsp;Primer: kugla ima savršenu simetriju, u smislu da je možemo zaokrenuti za bilo koji ugao, oko bilo koje ose, bez izazivanja ma i najmanje promene u sistemu. Čin rotiranja može se opisati matematički; kuglu pre rotiranja možemo opisati izvesnim jednačinama, i tu istu kuglu posle bilo kog i bilo kakvog rotiranja možemo opisati drugim jednačinama koje će biti potpuno istovetne sa prvim. Dakle, simetričnost kugle dovela je do jedne posledice: do invarijantnosti jednačina koje kuglu opisuju, i to invarijantnosti u odnosu na rotaciju.
<BR>&nbsp;&nbsp;&nbsp;&nbsp;&nbsp;Ali koga je briga za savršene kugle? Postoji još nešto što je, u istoj meri kao kugla, invarijantno u odnosu na svaku i bilo koju rotaciju. To je prazan prostor. Iz ovog razloga i jednačine u fizici moraju biti rotaciono invarijantne. Matematički, to znači da ako rotiramo jedan koordinatni sistem x-y-z u bilo kojoj meri, dakle za bilo koji ugao zaokretanja, u odnosu na bilo koju osu rotacije, taj ugao zaokretanja neće iskrsnuti nigde, baš nigde u jednačini. Već smo raspravljali o drugim takvim simetrijama. Jedna je bila ova: postavimo jedan predmet na ravnu, vodoravnu, beskonačnu površinu. Pomaknemo ga ma koliko daleko, u ma kom pravcu. Nastala situacija je potpuno ista kao i pre tog pomaka, sistem je ostao istovetan - isti kao što je i bio; zato kažemo da je taj sistem invarijantan u odnosu na pomicanje predmeta po ravni. Pomicanje od A do B zove se translacija. Verujemo da je i prazan prostor takođe invarijantan na translaciju: ako svim udaljenostima nekih stvari od jedne tačke dodamo pomak od 12 metara na istu stranu, tih 12 metara će iščeznuti, naprosto 'ispasti' iz jednačina. Prema tome, nastavljamo našu litaniju: jednačine fizike moraju da ispolje translacionu invarijantnost. Da bi se nastavila i priča o simetriji/očuvanju, imamo i zakon o očuvanju energije. Čudnovata stvar: taj zakon je u vezi sa jednom simetrijom koja se odnosi na vreme - naime, u vezi sa simetrijom koja kaže da su zakoni fizike invarijantni na translaciju u vremenu. To znači da u fizici, ako dodamo jednačinama jedan isti vremenski razmak, recimo 15 sekundi, svuda gde se u njima vreme pojavljuje, ta dodavanja će se međusobno oprati i isprati i neće od njih ostati ništa, nigde u sistemu. Jednačine, dakle, ostaju invarijantne na vremenski pomak.
<BR>&nbsp;&nbsp;&nbsp;&nbsp;&nbsp;E, sad ono glavno. Simetrija govori i neke nove stvari o prirodi prostora. Pominjao sam već gospođu Emi Neder. Doprinos koji je ona 1918. godine dala nauci bio je sledeći: za svaku simetriju (koja se pokazuje kao nesposobnost osnovnih jednačina da opaze rotacije i translacije u prostoru i translaciju u vremenu) postoji i po jedan odgovarajući zakon očuvanja! A zakone očuvanja, vidite, možemo opitno da proveravamo. Njen rad povezao je translacionu invarijantnost sa dobro oprobanim zakonom o očuvanju impulsa; rotacionu invarijantnost sa očuvanjem momenta impulsa; a invarijantnost na pomak kroz vreme sa očuvanjem energije. Dakle, ovi zakoni o očuvanju energije, koji su opitima toliko već dokazani da ih više niko ne može da napada, kažu svima nama (kad ih gledamo i onda upotrebimo istu, dosadašnju logiku unatraške) da vreme i prostor poštuju određene simetrije.
<BR>&nbsp;&nbsp;&nbsp;&nbsp;&nbsp;Očuvanje parnosti, o čemu smo raspravljali u Međuigri C, jeste primer diskretne simetrije koja se primenjuje na kvantne, mikroskopski sitne prostore. Ogledalska simetrija isto je što i bukvalno odražavanje svih koordinata jednog fizičkog sistema u nekom ogledalu. Matematički, ogledalska simetrija znači da sve z koordinate pretvorimo u z<SUP>-</SUP> koordinate, pri čemu je z koordinatna osa uperena pravo, u ogledalo. Kao što smo videli, jaka sila i elektromagnetna sila poštuju ovu simetriju, ali slaba sila je ne poštuje, što nam je, naravno, donelo ogromnu radost godine, davne, 1957.
<BR>&nbsp;&nbsp;&nbsp;&nbsp;&nbsp;Ovo što sam dosad ispričao bilo je uglavnom sažet pregled starog, već pređenog gradiva, i odeljenje dobro kapira. (Osećam ja to.) U sedmom poglavlju videli smo da mogu postojati i apstraktnije simetrije koje nisu u vezi sa geometrijom (prethodni primeri bili su geometrijski). Za našu najbolju kvantnu teoriju polja, QED, ispostavilo se da je invarijantna u odnosu na nešto što izgleda kao dramatična promena u matematičkom opisivanju. To 'nešto' nije geometrijska rotacija, ni translacija, ni refleksija (u ogledalu), nego je jedna daleko apstraktnija promena u načinu opisivanja polja. Ona se zove: baždarska transformacija. Nikakvo dalje opisivanje baždarske transformacije neću ni pokušati, jer to ne ide bez matematike; bol koji biste vi pretrpeli u suočenju sa matematikom daleko je veći nego dobitak koji bismo postigli. Zato neka bude dovoljno da samo kažemo da su jednačine kvantne elektrodinamike (QED-a) invarijantne na baždarsku transformaciju. Ovo je veoma moćna simetrija zato što iz nje same možemo dobiti sve odlike elektromagnetne sile! Doduše, nije to tim redom stvarno rađeno, u istoriji nauke, ali se danas u nekim udžbenicima za postdiplomce izlaže tim redom. Ova simetrija jemči da prenosilac elektromagnetne sile, foton, mora biti bez mase i jeste bez mase. Pošto je ovo odsustvo mase povezano sa baždarskom simetrijom, za foton se kaže da je 'baždarski bozon'. (Pamtite da je bozon svaka čestica - u mnogim slučajevima čestica-prenosilac - koja ima spin izražen celim prirodnim brojem.) Pošto je pokazano da QED, jaka sila i slaba sila jesu opisani jednačinama koje ispoljavaju baždarsku simetriju, kaže se za sve prenosioce sile - dakle za fotone, W i Z čestice i gluone - da su baždarski bozoni.
<BR>&nbsp;&nbsp;&nbsp;&nbsp;&nbsp;Ajnštajnovih trideset godina uzaludnog napora da se nađe objedinjena teorija prevaziđeno je kad su pred kraj šezdesetih godina Glešou, Vajnberg i Salam uspeli da objedine slabu sa elektromagnetnom silom. Glavna implikacija njihove teorije bila je da moraju postojati četiri čestice-prenosioci koje će činiti jednu porodicu: foton, W<SUP>+</SUP>, W<SUP>-</SUP> i Z<SUP>0</SUP>.
<BR>&nbsp;&nbsp;&nbsp;&nbsp;&nbsp;Sad uvodimo temu Božije čestice. Kako možemo imati teške W i Z čestice u jednoj baždarskoj teoriji? Kako je moguće da predmeti koji su međusobno tako neskladni kao što su to foton bez mase i vrlo masivni W i Z budu ista porodica? Upravo njihove ogromne razlike u masi objašnjavaju zbog čega je toliko različito ponašanje elektromagnetne i slabe sile.
<BR>&nbsp;&nbsp;&nbsp;&nbsp;&nbsp;Vratićemo se ovom izazivnom uvodu kasnije; tako mnogo teorije zamara moj duh. Osim toga, pre nego što se teoretičari raspričaju ne bi li dali nekakav odgovor na prethodna pitanja, moramo da nađemo W. Doduše, oni ne čekaju na to, ali mi naš posao moramo da obavimo.
</TD></TR></TABLE>
<P class="next">
<A HREF=p146.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
