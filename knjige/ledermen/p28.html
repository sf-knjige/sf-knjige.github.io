<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KARL SEGAN IZ 1600. GODINE
<P>&nbsp;&nbsp;&nbsp;&nbsp;&nbsp;Galilej je bio jedan od predvodnika pokreta za prihvatanje instrumenata u nauci. Time je dao ogroman doprinos razvoju nauke i razvoju svakovrsnog vršenja opita. Kakav je čovek bio taj Galilej? Stičemo utisak da je bio duboki mislilac istančanog uma, sposoban da intuitivno skoči do hipoteza na kojima mu može pozavideti svaki fizičar danas, ali, istovremeno, toliko obdaren energijom i tehničkim veštinama da je umeo lično i svojeručno da glača sočiva i pravi mnoge instrumente, uključujući teleskope, višestruki mikroskop i časovnik sa klatnom. U politici, kretao se od dremljivog konzervatizma do hrabrih, najoštrijih napada na protivnike. Sigurno je to bila prava dinamo-mašina od čoveka, stalno u nekom poslu; ostavio je za sobom brda prepiske i veličanstvene štampane knjige pune naučnih radova. Bio je i veliki popularizator, držao je javna predavanja gomilama slušalaca posle supernove iz 1604. godine; pisao je lucidnim, vulgarizovanim latinskim jezikom. Niko mu nije ni blizu u konkurenciji za Karla Segana onih dana. Fakulteta spremnih da mu zajemče doživotno bezbedno zaposlenje bilo je, tada, vrlo mali broj; većina ipak nije bila voljna da mu to ponudi. Toliko je žestok bio njegov stil izražavaja, toliko oštra njegova kritika... bar dok nije dospeo pred sud i bio osuđen.
<BR>&nbsp;&nbsp;&nbsp;&nbsp;&nbsp;Da li je Galilej bio kompletan fizičar? Nema potpunijeg u istoriji, ako uzmete u obzir kako je veličanstveno vršio opite i teoretisao. Imao je i nekih nedostataka, ali uglavnom kao teoretičar. Takva kombinacija sposobnosti bila je prilično česta u osamnaestom veku, i u devetnaestom, ali u današnjem dobu specijalizacije i uskih usmeravanja retka je. U sedamnaestom stoleću, veliki deo onoga što se tada moglo nazvati teorija toliko je blisko podržavao opite da se od njih teško mogao i razdvojiti. Uskoro ćemo videti kakav je veliki dobitak kad posle velikog eksperimentatora dođe veliki teoretičar. Zapravo, jedan takav sled već se dogodio i pre Galilejevog vremena, a ishod je bio - prekretnica u istoriji nauke.
</TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
