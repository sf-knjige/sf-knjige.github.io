<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ČARLTON, GOLDA I GUT
<P>&nbsp;&nbsp;&nbsp;&nbsp;&nbsp;Iako još ne znamo kako to u Vaseljeni ima dovoljno mase za zaustavljanje širenja, prilično čvrsto smo uvereni da je ima dovoljno: kritična masa postoji. Sad ćete videti zašto. Priroda je za ovu svoju Vaseljenu mogla da odabere bilo koju masu (recimo, 10<SUP>6</SUP> kritičnih masa, ili 10<SUP>-16</SUP> kritičnih masa), ali Ona se, izgleda, opredelila za nešto otprilike ravno. I ne samo to; istina je mnogo gora. Izgleda da je bilo potrebno, i da se dogodilo, pravo čudo, da bi Vaseljena izmakla i jednoj i drugoj katastrofalnoj sudbini - bezglavom i bezmernom širenju i naglom sažimanju u jednu gustu grudvu. Izbegla je, i već 15 milijardi godina izbegava. Pokazalo se da je ravnost Vaseljene u trenutku kad je njena starost iznosila tačno jednu celu sekundu bila tako reći savršena. Da se dogodila samo mala, malecka devijacija na jednu ili na drugu stranu, bilo bi sve sručeno nazad i sažeto pre rođenja čak i prvog atomskog jezgra, ili bi širenje Vaseljene bilo tako vrtoglavo da bi ona sada bila skroz ledena i mrtva. Opet čudo! Iako naučnici mogu zamišljati Boga kao Mudroga, kao nemačkog der Alte, kao tipa koji liči na Čarltona Hestona sa dugačkom, talasastom, lažnom bradom i čudnim laserskim sjajem iz očiju, ili mogu (kao ja) zamišljati da je Boginja i da liči na Margaret Mid (Margaret Mead), ili na Goldu Meir (Golda Meir), ili na Margaret Tačer (Margaret Thatcher), u našem ugovoru jasno piše da zakone prirode ne smemo dopunjavati nikakvim amandmanima kad se nama prohte, nego da oni jesu ono što jesu. Znači, ovo čudo ravnosti previše je čudno, i zato tragamo za nekim uzrocima koji bi prirodno doveli do njega. Zato se moj postdiplomac smrzavao tamo gore pokušavajući da ustanovi da li neutrini jesu ili nisu tamna materija, da li će biti širenje bez kraja ili Veliko sažimanje. On je želeo da zna. Želimo to i mi.
<BR>&nbsp;&nbsp;&nbsp;&nbsp;&nbsp;Problem ravnosti, problem jednoobraznog zračenja na temperaturi od 3 stepena, i još neke probleme modela zvanog Veliki prasak rešio je, bar teorijski, 1980. godine Alen Gut (Allan Guth). On je teoretičar elementarnih čestica na MIT-u. Njegovo poboljšanje dobilo je naziv 'inflacioni model Velikog praska'.
</TD></TR></TABLE>
<P class="next">
<A HREF=p171.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
