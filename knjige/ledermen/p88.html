<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>MONEOVA KATEDRALA, ILI TRINAEST NAČINA DA GLEDAMO PROTON
<P>&nbsp;&nbsp;&nbsp;&nbsp;&nbsp;Kako koristimo te čestice? Jednostavno rečeno, namestimo im da se sudare. Pošto je ovo najvažniji način sticanja znanja o materiji i energiji, zaslužuje da se pogleda malo pobliže. Sasvim je u redu da zaboravite sve one pojedinosti o mašineriji i o načinu ubrzavanja (mada su to baš zanimljive stvari, zar ne?), ali ovaj deo zapamtite svakako. Jedini smisao postojanja akceleratora jeste sudar.
<BR>&nbsp;&nbsp;&nbsp;&nbsp;&nbsp;Tehnika kojom se služimo da bismo opazili, a jednog dana i shvatili apstraktni subnuklearni vilajet slična je načinu na koji opažamo i shvatamo i bilo šta drugo na svetu - neko drvo, recimo. Kako ide taj proces? Prvo nam je potrebna svetlost. Hajde da iskoristimo Sunčevu svetlost. Iz Sunca fotoni dopiru u bujicama, zapljuskuju to drvo, odbijaju se od lišća i kore, grančica i grana; neki deo od te ukupne količine fotona dospeva u naše oko. Možemo to isto reći i na ovaj način: fotoni udaraju u objekat, rasipaju se i lete (neki od njih) ka detektoru. Mi imamo očnu jabučicu, a u njoj se nalazi očno sočivo. Ono dovodi i žižu svetlost i baca izoštrenu sliku na mrežnjaču koja se nalazi duboko unutra, u oku. Mrežnjača otkrije fotone i klasifikuje njihove odlike koje opazi: boju, nijansu, jačinu osvetljenja. Onda te informacije budu organizovane i poslate jednom procesoru koji je već uključen i spremno čeka, a to je ocipitalni režanj mozga, specijalizovan za obradu vizuelnih podataka. Posle nekog vremena, taj procesor dolazi do zaključka: "Gle, drvo. Baš je lepo."
<BR>&nbsp;&nbsp;&nbsp;&nbsp;&nbsp;Informacije mogu u oko da stižu i filtrirane - recimo, kroz obične naočari ili kroz naočari za Sunce; to će povećati distorziju koje se već događa zbog osobina samog oka. Mozak ima dužnost da ispravlja nastala izobličenja. Hajde da zamenimo oko kamerom. Nedelju dana kasnije, ako želimo još veći stepen apstrakcije, možemo namestiti da ta kamera ne gleda stvarno, živo drvo, nego samo sliku drveta - neko u porodici je svojevremeno fotografisao to drvo, napravljen je slajd, i sad možemo pomoću projektora za slajdove da bacamo sliku drveta na neki zastor. Postoji i drugi način: snimamo drvo video-kamerom, koja hvata fotone i pretvara dobijene svetlosne informacije u mlaz elektronskih digitalnih informacija: u duge nizove nula i jedinica. Posle ovo pustimo pomoću video-rekordera na naš TV i, gle, na ekranu je slika drveta. Ako bismo želeli da pošaljemo 'drvo' našim kolegama, naučnicima na planeti Agizizi, možda bismo poslali samo digitalnu informaciju, ne još pretvorenu u analognu; pa ipak, i tako, oni tamo bi primili, krajnje tačno, konfiguraciju za koju Zemljani kažu da je drvo.
<BR>&nbsp;&nbsp;&nbsp;&nbsp;&nbsp;Naravno, u akceleratoru nije tako jednostavno. Različite čestice koriste se na različite načine. Pa ipak, ovu alegoriju sa gledanjem drveta možemo, u našem razgovoru o nuklearnim sudarima i o rasipanju, izgurati još jedan korak dalje. To drvo ne izgleda isto ujutro, u podne i pri zalasku Sunca. Francuski slikar Mone (Monet) načinio je brojne slike ulaza u katedralu u Ruanu u razna doba dana; ko god ih je video, zna koliku razliku čini drugačiji kvalitet svetla. Šta je tu istina? Za umetnika, katedrala ima mnogo istina. Svaka od tih istina svetluca svojom stvarnošću - magličasta svetlost ranog jutra, drastični kontrasti svetlosti i senke na podnevnom, jakom suncu, ili bogato žarenje poznog popodneva. Pri svakom od tih osvetljenja pokaže se neki drugi, drugačiji vid istine. E, pa, i fizičari rade tako. Nama su potrebne sve informacije koje možemo da dobijemo. Umetnik upotrebljava Sunčev sjaj, koji se stalno menja. Mi obasipamo predmet različitim česticama: mlazevima elektrona, mlazevima muona ili neutrina - a njihove energije stalno menjamo.
<BR>&nbsp;&nbsp;&nbsp;&nbsp;&nbsp;Evo kako to radi.
<BR>&nbsp;&nbsp;&nbsp;&nbsp;&nbsp;O sudaru znamo dve stvari - naime, šta u sudar ulazi i šta iz sudara izlazi. I još - kako izlazi. Šta se desi u onoj majušnoj zapremini, u maleckom delu prostora, gde bude, baš, sam sudar? To ne možemo videti. Istina je takva da izludiš: ne možemo videti! Kao da se sudar odigrava unutar neke zatvorene crne kutijice. Unutrašnje mehaničke pojedinosti samog sudara nisu dostupne posmatranju i merenju; a vrlo ih je teško, ako ne i nemoguće, čak i dočarati u mašti, zamisliti njihov "izgled". Tako vam je to u sablasnom, treperavom svetu kvanta. Raspolažemo modelom za razumevanje sila koje stupaju u međusobnu igru. U nekim slučajevima, tamo gde ima osnova, nastojimo da dočaramo sebi i neku strukturu predmeta (čestica) koji se sudaraju. Vidimo šta ulazi i šta, posle sudara, izlazi. Postavljamo pitanje da li dobijeni rezultati mogu biti predskazani pomoću našeg modela onoga što je u 'crnoj kutijici'.
<BR>&nbsp;&nbsp;&nbsp;&nbsp;&nbsp;U našem obrazovnom programu za decu od deset godina, mi u Fermilabu postavljamo pred mališane sledeći problem. Damo im jednu praznu kockastu kutiju da je razgledaju, tresu, mere. Onda stavimo u kutiju nešto, na primer blok drveta ili tri čelične kuglice. Ponovo zatražimo od đaka da kutiju mere, drmaju, naginju, osluškuju i da nam na osnovu toga kažu sve što mogu o predmetima koji su unutra: o veličini tih predmeta, obliku, težini...To je dobra metafora za ono što stvarno radimo u našim opitima rasipanja čestica. Iznenadili biste se koliko često deca pogode istinu o onome unutra.
<BR>&nbsp;&nbsp;&nbsp;&nbsp;&nbsp;Prebacujemo se sad na odrasle i na čestice. Pretpostavimo da želimo saznati koliko je veliki poluprečnik protona. Pozajmimo fazon od slikara Monea. Gledaćemo proton pomoću raznih vrsta 'svetlosti'. Možda bi protoni mogli biti tačke? Da bi ovo ustanovili, fizičari gađaju protone drugim protonima, i to vrlo niske energije, da bi proučili elektromagnetne sile između ova dva naelektrisanja. Kulonov zakon kaže da se elektromagnetna sila proteže do beskonačnosti, ali postaje sve slabija sa kvadratom razdaljine. Proton koji je namešten da bude meta, a isto tako i onaj ubrzani proton koji juri ka njemu, oba su, naravno, pozitivno naelektrisana, pa pošto se plus i plus odbijaju, ovaj koji stoji na meti vrlo spremno odbije uljeza od sebe. Ubrzani proton ne stigne ni blizu. Pod tom vrstom 'svetlosti', proton, zaista, izgleda kao tačka, i to tačka naelektrisanja. Zato počnemo da povećavamo energiju napadača, ubrzanih protona. Sada odstupanja u obrascu rasejanja protona nagoveštavaju da neki brži protoni uspevaju da se probiju vrlo duboko i dodirnu takozvanu jaku silu, za koju sada znamo da održava protonove sastavne delove na okupu. Jaka sila je sto puta jača od Kulonove električne sile, ali se razlikuje od nje po domašaju, koji ni u kom slučaju nije beskonačan; naprotiv. Jaka sila domašuje na otprilike 10<SUP>-13</SUP> centimetara, a onda brzo opada na nulu.
<BR>&nbsp;&nbsp;&nbsp;&nbsp;&nbsp;Pojačavajući energiju sudara, uspevamo da 'iskopamo' sve više i više podataka o jakoj sili. Protoni imaju talasnu dužinu (pamtimo De Broljija i Šredingera). Što im je veća energija, manja im je talasna dužina. A što je kraća talasna dužina, utoliko se više pojedinosti može razaznati o čestici koju proučavamo.
<BR>&nbsp;&nbsp;&nbsp;&nbsp;&nbsp;Neke od najboljih 'slika' protona načinio je pedesetih godina ovog veka Robert Hofštater (Robert Hofstadter) na Stenfordskom univerzitetu. On je kao 'svetlost' za gledanje protona upotrebio mlazeve elektrona, a ne drugih protona. Hofštaterova ekipa usmeravala je dobro organizovan zrak elektrona koji su nosili svaki po, recimo, 800 MeV energije na jednu malu posudu sa tečnim vodonikom. Elektroni su bombardovali protone u vodoniku i izletali iz posude rasipajući se - dakle, menjao im se pravac kretanja. To su raderfordovska posla. Za razliku od protona, elektron ne reaguje na jaku nuklearnu silu. Reaguje samo na električni naboj u protonu. Zato su naučnici na Stenfordu bili u mogućnosti da ispitaju oblik raspodele naelektrisanja u protonu. U suštini, to je otkrilo i veličinu protona. Bilo je jasno da proton nije tačka. Izmeren je prečnik od 2,8 x 10<SUP>-13</SUP> cm, s tim što je naelektrisanje bilo nagomilano naročito u središtu, a opadalo je prema rubovima te stvari koju nazivamo 'proton'. Slični rezultati dobijeni su kad su opiti ponovljeni sa muonskim zracima, koji takođe prenebregavaju jaku silu. Hofštater je 1961. dobio Nobelovu nagradu za ovu 'fotografiju' protona.
<BR>&nbsp;&nbsp;&nbsp;&nbsp;&nbsp;Negde oko 1968. godine, fizičari u stenfordskom centru za linearnu akceleraciju (skraćeno SLAC) bombardovali su protone elektronima mnogo veće energije - od 8 do 15 GeV - i dobili potpuno drugačije slike rasipanja. Obasjan pomoću te tvrde svetlosti, proton je pokazao sasvim drugačiju sliku. Hofštaterovi srazmerno slabi elektroni dali su samo mutnu sliku, sticao se utisak da je proton kašasta loptica u kojoj je naelektrisanje otprilike ravnomerno raspoređeno na pomenuti način. SLAC-ovi elektroni zadirali su mnogo oštrije i pronašli neke male momke koji trče okolo, unutar protona. Bio je to prvi pokazatelj da kvarkovi stvarno postoje. Novi podaci i stari podaci uklapali su se tačno - kao i Moneove jutarnje i večernje slike - s tom razlikom što su oni na niskim energijama otkrivali samo prosečnu raspodelu naelektrisanja. Vizuelizacija koju smo dobili tek sa elektronima mnogo jačim (sa mnogo više energije) pokazala je da proton sadrži tri sastavna delića koji se veoma brzo kreću i da svaki od ta tri izgleda kao tačka. Zašto je SLAC-ov opit pokazao ove pojedinosti, a Hofštaterova studija nije? Kad elektron uleti sa dovoljno visokom energijom u sudar, kvarkovi zastanu u mestu, kao da su 'zakucani', a elektron koji je na njih naleteo oseti dejstvo sile tačkastog izvora; sve to zaključujemo isključivo na osnovu znanja šta je ušlo u sudar, a šta je iz sudara izišlo. Još jednom izvlačimo korist iz kratkoće kratkih talasa. Tačkasta sila izaziva veliku promenu energije elektrona i baca ga pod nekim jakim uglom u stranu. (Pamtimo Raderforda i jezgro.) Stručni, zvanični naziv za ovu pojavu jeste: duboko neelastično rasejanje. U Hofštaterovim ranijim opitima 'trčanje' kvarkova ostaje zamućeno, pa proton izgleda 'gladak' i ujednačen unutra, a sve zato što je niska energija onih elektrona pomoću kojih prikupljamo informacije. Zamisli tri vrlo sitne sijalice koje vrlo brzo trepere; zamisli da ih slikaš pomoću fotoaparata čija ekspozicija iznosi 1 minut. Na filmu bi ostala slika nečeg velikog, mutnog, nejasnog. Opit u SLAC-u jeste kao fotoaparat koji mnogo brže škljocne, ulovi i 'zaustavi' te tačkice svetlosti, tako da ih lako možemo prebrojati.
<BR>&nbsp;&nbsp;&nbsp;&nbsp;&nbsp;Pošto je kvarkovsko tumačenje ovog rasipanja visokoenergetskih elektrona bila vrlo neuobičajena i ogromno važna stvar, ti opiti su ponavljani u Fermilabu i u CERN-u (Evropski centar za nuklearna istraživanja) pomoću muona sa energijom deset puta većom od SLAC-ove (150 GeV), pa i pomoću neutrina. Muoni, kao i elektroni, isprobavaju elektromagnetnu strukturu protona, dok neutrini, koji nimalo ne mare ni za elektromagnetnu, ali ni za jaku silu, testiraju takozvanu 'raspodelu slabe sile'. Slaba sila je ona nuklearna sila koja je odgovorna za radioaktivno raspadanje i za još neke stvari. Ovi ogromni opiti, izvedeni u zahuktalom, vrelom takmičenju između pojedinih grupa naučnika, dali su, svi bez izuzetka, isti zaključak: proton je sagrađen od tri kvarka. Doznali smo i neke pojedinosti o načinu na koji se kvarkovi kreću tamo unutra. Njihovim kretanjem određeno je to nešto što nazivamo 'proton'.
<BR>&nbsp;&nbsp;&nbsp;&nbsp;&nbsp;Podrobne analize sve tri vrste opita - sa elektronima, sa muonima i sa neutrinima - dovele su do otkrića nove čestice, a to je gluon. Gluoni su prenosioci jake sile; bez njih, naši podaci naprosto ne bi mogli biti objašnjeni. Te iste analize dale su nam i kvantitativne podatke o načinu na koji se kvarkovi kovitlaju jedan oko drugog u svom protonskom zatvoru. Dvadeset godina takvih proučavanja (za koja imamo stručni zvanični naziv: izučavanje strukturnih funkcija) dadoše nam istančan model koji objašnjava sve sudarne opite u kojima pomoću protona, neutrona, elektrona, muona, kao i pomoću fotona, piona i antiprotona gađamo protone. To vam je slikar Mone, dostignut i nadmašen. Možda je kao bolji primer mogla da posluži pesma Volasa Stivensa (Wallace Stevens) 'Trinaest načina gledanja na gavrana'.
<BR>&nbsp;&nbsp;&nbsp;&nbsp;&nbsp;Kao što vidite, doznamo mnogo i objasnimo šta je ušlo, a šta je 'izletelo' iz sudara. Saznamo mnogo toga i o silama, i o načinu na koji iz tih sila proisteknu složene strukture poput protona (koji je napravljen od tri kvarka) i mezona (koji se sastoji od jednog kvarka i jednog antikvarka). Pa, kad imamo toliku količinu informacija, i vidimo da su sve one međusobno usaglašene, nije nam mnogo važno, i sve manje nam je važno, to što ne možemo, baš, da zavirimo u samu crnu kutijicu gde se sudar zaista događa.
<BR>&nbsp;&nbsp;&nbsp;&nbsp;&nbsp;Hteli mi to ili ne, na nas mora da ostavi jak utisak sintagma 'seme unutar semena'. Molekul je načinjen od atoma. Atom ima jezgro. Jezgro je načinjeno od protona i neutrona. Proton i neutron su načinjeni od kvarkova. Kvarkovi su naččč... e-hej, stani malo. Kvarkovi ne mogu biti razbijeni. Naime, mi mislimo da ne mogu, ali, dabome, nismo u to sasvim sigurni. Otkud nam pravo da kategorično izjavimo da smo stigli do kraja tog druma? Pa ipak, u ovom času postignuta je saglasnost da kvark ne može biti razlupan. Uostalom, ni taj Demokrit ne može živeti večno.
</TD></TR></TABLE>
<P class="next">
<A HREF=p89.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
