<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>NEK SILA BUDE SA NAMA
<P>&nbsp;&nbsp;&nbsp;&nbsp;&nbsp;Da bismo stekli osećanje za način na koji nauka dejstvuje, moramo proučavati Njutna. Pa ipak, njutnovska obuka za studentariju u okviru početnog kursa iz fizike najčešće prikrije stvarni razmah i stvarnu moć njegove sinteze. Njutn je razvio kvantitativan, a ipak sveobuhvatan opis fizičkog sveta, opis koji se podudara sa stvarnim ponašanjem tog sveta. Njegovo legendarno povezivanje jabuke koja pada sa drveta i Meseca koji kruži oko Zemlje ukazuje na zapanjujuću moć njegovog zaključivanja. Način na koji jabuka padne sa grane i način na koji (najpreciznije izmereno) Mesec kruži oko Zemlje obuhvaćeni su jednom zamišlju, sveobuhvatnom. Njutn je pisao: "Kamo sreće kad bismo i ostale prirodne pojave mogli izvesti istim nivoom zaključivanja iz mehaničkih načela; sklon sam, iz mnogih razloga, da verujem da možda one sve zavise od izvesnih sila."
<BR>&nbsp;&nbsp;&nbsp;&nbsp;&nbsp;Do Njutnovog vremena, nauka je već doznala kako se predmeti kreću: kojom putanjom leti hitnut kamen, kakvom pravilnošću se njiše klatno, kako tela idu niz strmu ravan, kako padaju različiti predmeti, zašto su neke strukture stabilne, zašto kap vode ima taj oblik koji ima. Njutn je samo organizovao te pojave, i mnoge druge, u jedan sistem. Zaključio je da svaku promenu kretanja izaziva neka sila i da je reagovanje jednog tela na silu srazmerno jednoj osobini, takozvanoj 'masi' tog tela. Svakom đaku je poznato da je Njutn formulisao tri zakona kretanja. Njegov prvi zakon otprilike je isto ono Galilejevo učenje da nije potrebna nikakva sila da telo u postojanom kretanju ostane u tom postojanom kretanju, neizmenjenom; Njutn je to samo rekao nešto drugačijim rečima. Ovde nas zanima drugi Njutnov zakon. U središtu tog zakona je sila, ali sila nerazdvojno spletena sa jednom od velikih tajni u našoj priči, a to je masa. Ovaj zakon određuje kako sila menja kretanje tela.
<BR>&nbsp;&nbsp;&nbsp;&nbsp;&nbsp;Pokolenja udžbenika borila su se sa definicijama i logičkim nedoslednostima Njutnovog drugog zakona, koji se piše ovako: F = ma. To se, znate, čita "ef jednako em puta a", a znači "sila je jednaka proizvodu mase i ubrzanja". Ovom jednačinom Njutn nije definisao ni silu, a ni masu, tako da do danas ostaje nejasno da li je ovo definicija ili je zakon fizike. Svejedno, kad isplivamo kroz te poteškoće, u rukama nam ostaje najkorisniji zakon fizike ikada pronađen. Ta jednačina je tako jednostavna, a ima tako strahovitu moć; izgleda bezazleno, ali ume da bude teška za rešavanje. Ajoj, bežite ljudi! Matematika! Ne, ne, nemojte bežati, nema brige, mi ćemo ovde samo razgovarati o matematici, nećemo stvarno raditi matematiku. Osim toga, to F = ma jeste tako zgodna formulica, ključić koji nam omogućuje da otključamo celu mehaničku Vaseljenu, pa, prema tome, imamo ipak priličan razlog da se potrudimo da shvatimo značenje toga. (Ukupno dve Njutnove formule ćemo razmatrati. Prvu i drugu. Ova je prva. Hajde da je označimo ovako: I.)
<BR>&nbsp;&nbsp;&nbsp;&nbsp;&nbsp;Šta je a? To je ona ista veličina, ubrzanje, koju je Galilej merio u Pizi i Padovi. Može to biti ubrzanje bilo kog predmeta, recimo kamena ili tega na kraju klatna, ili rakete koja lepo, ali opasno vija kroz nebesa, ili kosmičkog broda 'Apolo'. Ako ne ograničavamo domašaj važenja naše formulice, onda a važi i za kretanje planeta, zvezda, ili elektrona. Ubrzanje je onaj tempo kojim se brzina nečega menja. Kad Amerikanci kažu da je jedna pedala u njihovim automobilima akcelerator, to jest ubrzivač, to je odličan naziv. Ako voziš brzinom od 15 kilometara na sat i počneš da ubrzavaš, i posle pet minuta dostigneš 60 kilometara na sat, to ti je bilo neko ubrzanje, kakvo-takvo. Ali ako iz mirovanja dostigneš brzinu od sto kilometara na sat za samo 10 sekundi, onda je tvoj automobil ostvario mnogo veće ubrzanje.
<BR>&nbsp;&nbsp;&nbsp;&nbsp;&nbsp;Šta je m? Lako nam je da se izvučemo iz ovoga 'na kvarno'. Samo kažemo: jedna osobina materije. Meri se reagovanjem predmeta na silu. Što je veće m jednog predmeta, to manje će biti a kada sila dejstvuje na taj predmet. Ali za ovu istu osobinu često se kaže da je inercija. Pravi, puni naziv za m glasi, u stvari, 'inerciona masa'. Galilej je prizivao inerciju kad je govorio da telo koje se nalazi u kretanju "ima sklonost da u tom kretanju ostane". Našu malenu, malecku jednačinu svakako možemo iskoristiti da razlikujemo koja masa je kolika. Delujemo jednom istom silom - šta je sila, o tome ćemo pričati kasnije - na veći broj različitih tela; pomoću štoperice i lenjira ustanovimo šta smo, koje ubrzanje, postigli kod kog tela. Dakle, posmatramo i beležimo koliko smo a dobili kod kog tela. E, pa, lepo: tela sa različitim m dobila su, uverićemo se, različito a. Možemo izvesti dugi niz ovakvih opita, upoređujući m-ove raznih tela. Ako nam to dobro ide od ruke, možemo proizvoljno da napravimo jedan predmet koji će od tog dana biti za nas standardno telo. Zatražićemo od majstora da izrade taj predmet izvrsno, od nekog trajnog, otpornog metala, a na njemu da piše '1 kilogram' (to je naša jedinica mase) i spustićemo taj predmet-kilogram u sef u podrumu Biroa za standarde u Americi. Iste takve, jednako izrađene predmete sa natpisom '1 kilogram' poslaćemo na čuvanje u mnogo instituta za standarde, u prestonicama drugih zemalja. (Ovo će lakše ići ako u svetu vlada mir, a ne rat.) Eto, sad imamo sredstvo kojim možemo svakom telu pripisati određenu vrednost iskazanu u jedinicama m. Naprosto kažemo da neko telo ima masu od toliko i toliko kilograma, ili neki razlomak (pola, četvrt...) ili neki drugi delić kilograma.
<BR>&nbsp;&nbsp;&nbsp;&nbsp;&nbsp;Dobro, to je bilo o masi, a šta ćemo sa F? Sa silom. Šta je to sila? Njutn je govorio da je sila "navaljivanje jednog tela na drugo", kao i da je ona uzročnik promene kretanja. Dakle, sila je ono zbog čega neko telo izmeni svoje kretanje. Da li se mi to, ovakvim razmišljanjima, malo vrtimo ukrug? Verovatno, al' nema veze; pomoću istog ovog zakona možemo da upoređujemo razne sile jednu s drugom, ako ih pustimo da deluju na standardno telo. Sad dolazi zanimljiv deo. Sile nam stavlja na raspolaganje priroda, davateljica svakovrsnog izobilja. Njutn je dao jednačinu. Priroda daje svaku silu. Mi u ovom trenutku znamo za postojanje, u vasceloj prirodi, samo četiri sile. U Njutnovo doba naučnici su tek počinjali da doznaju činjenice o jednoj od te četiri, o gravitaciji. Zbog gravitacije predmeti padaju dole, a klatna se klate; projektili uzleću boreći se protiv gravitacije. Planeta Zemlja vuče ka sebi sve što postoji na njenoj površini i sve što se nađe u blizini - vuče i vuče, daje silu, koja, vidite, dovodi do ogromne raznovrsnosti svakojakih kretanja i mirovanja na Zemlji.
<BR>&nbsp;&nbsp;&nbsp;&nbsp;&nbsp;Možemo mi da upotrebimo naše F = ma da bismo objasnili strukturu nepokretnih stvari kao što je naša čitateljka koja sedi u fotelji i čita ovu knjigu baš sad. Još poučniji primer jeste naša čitateljka kad stane na kućnu vagu u kupatilu. Planeta Zemlja vuče našu čitateljku nadole, određenom silom. U kućnoj vagi ima ona opruga koja se opire, gura čitateljku nagore, silom jednakom, ali suprotno usmerenom. Zbir tih dvaju sila jednak je nuli. Zbog toga se ne dešava ništa, nema kretanja. (Sasvim je druga situacija bila kad je naša čitateljka izlazila iz kuće da bi tragala za ovom knjigom i kupila je.) Na vagi postoji i ona skala na kojoj se može očitati koliko vaga mora da zapne da bi se oduprla težini čitateljke; drugim rečima, koliko košta borba protiv gravitacije. Vidite da uz crticu stoji oznaka '60', dakle - 60 kilograma. (U nekim nekulturnim i zaostalim zemljama, gde narod još nije naučio sistem metar-kilogram-sekund, to neće biti 60 kilograma nego će biti 132 funte.) "Oj-joj, Bože, Bože, od sutra počinjem dijetu." Dakle, razumeli smo, sila gravitacije vuče čitateljku. A mi kažemo da je to 'težina'. Težina je naprosto mera za to koliko jako Zemlja vuče čitateljku. Njutn je znao da će tvoja težina biti malo, malo drugačija ako se meriš na vrhu visoke planine ili u dnu duboke doline, ali je znao i to da bi na Mesecu bila mnogo drugačija. Ali tvoja masa, ono u tebi što se opire guranju i vučenju, ostaje ista, ne menja se.
<BR>&nbsp;&nbsp;&nbsp;&nbsp;&nbsp;Njutn nije znao da pritisak ili vučenje poda, stolice, strune, opruge, vetra, vode jesu u osnovi delovanje električne sile. Ali to mu nije nimalo zasmetalo. Poreklo sile nimalo ne utiče na tačnost njegove slavne jednačine. Pomoću F = ma on je mogao da proučava kako deluje opruga, kako palica za kriket, kako rade razni mehanizmi, kako nastaje poznati oblik kapljice vode, zašto i sama Zemlja ima taj oblik koji ima. Ako znamo kolika je sila, izračunamo kretanje. Ako je sila jednaka nuli, onda će i promena brzine tela biti jednaka nuli - dakle, telo će nastaviti da se kreće isto kao što se i do tada kretalo, postojanom brzinom. Ako šutneš loptu okomito uvis, ona se diže, diže sve sporije, onda na vrhu svoje putanje zastane, pa počne da pada sve brže i brže. To je zato što sila teže vuče loptu uporno nadole. Međutim, ako baciš loptu ukoso preko igrališta, gle kakav elegantan luk nastaje. Kako da shvatimo tu putanju? Tako što razlažemo kretanje lopte na dva sastojka, i to na njeno kretanje gore, pa dole, i njeno vodoravno kretanje (koje se lako vidi ako lopta baca senku ispod sebe na teren). Na vodoravno kretanje ne utiče nikakva sila; tu sile nema, ako zanemarimo jedan maleni činilac koji zapetljava stvar, otpor vazduha (kao što ga je zanemarivao Galilej). Znači, vodoravno kretanje te lopte jeste kretanje postojanom brzinom. Ali okomito kretanje, rekosmo, menja se, od uzlaznog koje postaje sve sporije i sporije do silaznog koje postaje sve brže. A ukupno, složeno kretanje koje vidimo daje putanju, koja je... parabola! Ajoj! Eto još jednom je Ona pokazala koliko dobro vlada geometrijom.
<BR>&nbsp;&nbsp;&nbsp;&nbsp;&nbsp;Pretpostavimo da znamo kolika je masa te lopte, i da možemo da izmerimo ubrzanje koje joj je dato. U tom slučaju, pomoću F = ma možemo tačno da izračunamo kako će se lopta kretati. Oblik putanje unapred je poznat: biće parabola. Ali parabola ima raznih, ima ih nebrojeno mnoštvo. Ako je to utakmica u bezbolu, nejako udarena loptica jedva će dobaciti do saigrača; a žestoko čvaknuta poleteće tako daleko da će saigrač morati da trči unazad da bi je uhvatio. U čemu se sastoji razlika između prvog slučaja i drugog slučaja? Za takve promenljive veličine Njutn je govorio da su početni uslovi. E, dobro, koji su početni uslovi kod ove loptice danas? Ako ju je neko hitnuo baš pravo uvis, ona će mu uskoro pasti na glavu. Ako ju je hitnuo sasvim vodoravno, uporedno sa terenom, ona će brzo završiti, ne na njegovoj glavi nego na travi. U svakom slučaju putanja loptice biće određena početnom brzinom i početnim pravcem kretanja.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;STANI MALO!!!
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Naletesmo na duboku filozofiju. Ako imamo određen broj predmeta, i ako znamo sve sile koje na njih deluju, možemo predskazati kakvo će njihovo kretanje biti, sve do... večnosti. Njutnov svet je predvidiv i unapred određen. Hajde, na primer, da pretpostavimo da je sve što postoji na celome svetu sačinjeno od atoma - pretpostavka sa kojom je zaista bizarno nastupiti na devedeset šestoj strani ove knjige. Pretpostavimo da za svaki od tih atoma, za sve te milijarde i milijarde i milijarde njih, tačno znamo u kakvom je početnom kretanju i kakve sile deluju na njega. Pretpostavimo da neki kosmički kompjuter nad svim kompjuterima može sve te podatke da prihvati i da izračuna budući položaj svakog atoma. Pitamo se gde će koji atom biti u određenom trenutku u budućnosti, recimo kad se posle Elizabete Druge bude krunisao novi engleski monarh? Ma, nema problema, to možemo saznati, tačno izračunato. Jer, sasvim je predvidivo gde će biti sve, gde će biti svaka pojedina stvar, pa i neki mali podskupovi atoma koji se zovu 'draga čitateljka', 'Lion Ledermen', ili 'katolički papa'. Sve predskazivo, sve određeno... pa, tu uopšte i nema nikakvog slobodnog izbora, utisak da ima slobodnu volju stvorio je sebi neki um koji je u tome nalazio neki svoj interes. Njutnovska nauka bila je očigledno deterministička. Ulogu Tvorca filozofi posle Njutna sveli su na to da Tvorac samo navije opruge i pusti mehanizam Vaseljene u pokret. Posle toga Vaseljena savršeno lepo radi i bez ikakvog božanskog upliva. (Malo smirenije, hladnije glave, koje se tim pitanjima bave u devedesetim godinama ovog veka, ne misle da je to baš tako.)
<BR>&nbsp;&nbsp;&nbsp;&nbsp;&nbsp;Njutnov uticaj na filozofiju i religiju bio je jednako ogroman kao i na fiziku. A sve je izviralo iz te male, malecke, ali ključne jednačine:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;F = ma
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Otkud sad ove strelice iznad F i a? Dodate su ovog puta samo da podsete studenta na to da svaka sila i ubrzanje koje zbog sile nastanu imaju određen pravac delovanja. To su vektori. Mnoge druge veličine u fizici, na primer masa, temperatura, zapremina - nisu upravljene ni prema kojoj tački u prostoru. Vektorske vrednosti jesu, recimo, sila, brzina i ubrzanje, te zato iznad njih crtamo strelicu.
<BR>&nbsp;&nbsp;&nbsp;&nbsp;&nbsp;Pre nego što ostavimo 'ef jednako em puta a' iza sebe, hajde da još malo razmislimo o snazi te formuličice. Ona je temelj sveg našeg inženjerstva, mašinskog, građevinskog, hidrauličkog, akustičkog i svakog drugog; pomoću tog istog 'ef jednako em puta a' razumemo površinski napon, protok tečnosti kroz cevi, kapilarnu silu, pomeranje kontinenata, širenje zvuka kroz vazduh i kroz čelik, stabilnost Sirsovih poslovnih kula i jednog od najdivnijih mostova na svetu, a to je most Bronks-Vajtstoun, koji gracioznim lukom prelazi preko voda zaliva Pelem. Kad sam bio dečak, išao sam biciklom na obale zaliva Pelem odakle sam gledao građenje tog mosta. Inženjeri koji su ga pravili poznavali su, vrlo blisko, Njutnovu jednačinu; a danas naši računari postaju sve brži, pa smo zato u stanju da rešavamo sve veći broj problema pomoću F = ma. Hej, Isače, dobro si postigao!
<BR>&nbsp;&nbsp;&nbsp;&nbsp;&nbsp;Obećao sam tri zakona, a isporučio sam samo dva. Treći glasi ovako: "Akcija je jednaka reakciji." Tačnije, to znači da kad god telo A deluje nekom silom na telo B, B deluje istom tolikom silom, samo u suprotnom smeru, na A. Moć ovog zakona sastoji se u tome što on važi za sve, baš sve sile, bez obzira na to kako nastaju - za gravitacionu, električnu, magnetnu i tako dalje.
</TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
