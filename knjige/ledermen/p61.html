<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>PRVA PRAVA ČESTICA
<P>&nbsp;&nbsp;&nbsp;&nbsp;&nbsp;Tokom devetnaestog veka fizičari su se zaljubili u električna pražnjenja koja se mogu puštati kroz staklenu cev ispunjenu nekim gasom pod niskim pritiskom. Odeš kod duvača stakla i on ti napravi divnu cevčugu, metar dugačku. U oba kraja uvuku se metalne elektrode, a onda se zatope. Eksperimentator ispumpa vazduh najbolje što ume i može, a onda pusti unutra samo malo nekog željenog gasa (vodonika, ili ugljen-dioksida, a može i da ostane malo vazduha); važno je da pritisak bude nizak. Negde u blizini treba da bude baterija; žice iz nje prikačiš na jednu i drugu elektrodu. Potreban je visoki napon. Onda, u zamračenoj sobi, naučnici sa divljenjem gledaju prekrasna žarenja i blistanja gasa, koja će i menjati oblik ako se pritisak menja. Ko god je video neonsku reklamu, zna kako izgleda to blistanje i žarenje. A kad se pritisak dovoljno smanji, blistanje u cevi pretvori se u zrak, samo jedan, prav, koji putuje od katode, negativne elektrode, prema anodi, pozitivnoj. Taj zrak nazvaše, logično, 'katodni zrak'. Ove pojave, za koje sad znamo da nisu nimalo jednostavne, očarale su celo jedno pokolenje fizičara i privlačile zanimanje laika širom Evrope.
<BR>&nbsp;&nbsp;&nbsp;&nbsp;&nbsp;Naučnici su znali za neke sporne i međusobno suprotne pojedinosti o tim katodnim zracima. Zraci donose negativni električni naboj. Putuju pravolinijski. Ako im se na put, unutar cevi sa niskim pritiskom, namesti fini, laki točak sa lopaticama, zraci će taj točak početi da okreću. Električna polja ne skreću ovakav zrak. Električna polja skreću ovakav zrak. Magnetno polje savija ga u luk, a taj luk je ona vrsta koja je, oblikom, deo kružnice (kružni luk). Kroz debelu metalnu ploču ovaj zrak ne može da se probije, kroz tanku metalnu foliju može.
<BR>&nbsp;&nbsp;&nbsp;&nbsp;&nbsp;Zanimljive činjenice, ali ostala je glavna tajna: šta su katodni zraci? U poznom devetnaestom veku, nagađanja o ovome išla su u dva pravca. Neki istraživači su mislili da bi katodni zraci mogli da budu elektromagnetne vibracije u eteru, i to vibracije bez ikakve mase. Nije im to bilo loše nagađanje. Jer, katodni zrak svetli kao svetlosni zrak, koji jeste jedna vrsta (ali ne ta vrsta) elektromagnetnog treperenja. Jasno je bilo da elektricitet, koji je oblik elektromagnetizma, ima neke veze sa ovim zrakom.
<BR>&nbsp;&nbsp;&nbsp;&nbsp;&nbsp;Drugi tabor tvrdio je da katodni zrak ipak jeste neki oblik materije. Nagađalo se da su to neki molekuli gasa u cevi, koji su od elektriciteta uzeli deo napona. Ali isto tako se nagađalo da je katodni zrak sazdan od nekog novog oblika materije, od nekakvih sitnih čestica koje nikad dotad nisu izdvojene. Iz raznih razloga, zamisao da postoji neki osnovni prenosilac naelektrisanja 'visila je u vazduhu'. Pa, dobro, hajde da mi odmah pustimo mačku iz te vreće. Katodni zraci nisu bile elektromagnetne vibracije, niti su bili molekuli gasa.
<BR>&nbsp;&nbsp;&nbsp;&nbsp;&nbsp;Da je Faradej bio još živ u to doba, šta bi rekao? Njegovi zakoni snažno su nagoveštavali da postoje 'atomi elektriciteta'. Setićete se da je i Faradej pravio neke slične opite, s tim što je provodio električnu struju kroz tečnosti, a ne kroz gasove; na kraju je dobijao jone, dakle naelektrisane atome. Još godine 1874, Džordž Džonston Stouni (George Johnston Stoney), irski fizičar, skovao je termin 'elektron' za onu jedinicu naelektrisanja koja bude izgubljena u trenutku kad neki atom postaje jon. Da je Faradej mogao da gleda katodne zrake, možda bi u dubini duše znao da su to elektroni u akciji.
<BR>&nbsp;&nbsp;&nbsp;&nbsp;&nbsp;Neki naučnici su u ovom razdoblju možda naslućivali da je katodni zrak sačinjen od čestica; možda su neki i smatrali da je, time, elektron konačno pronađen. Ali kako to ustanoviti? Kako dokazati? U razdoblju pomnih istraživanja, do godine 1895, mnogi istaknuti istraživači u Engleskoj, Škotskoj, Nemačkoj i SAD proučavali su električna pražnjenja u gasovima. 'Zlatni rudnik' našao je, međutim, tek Dž. Dž. Tomson, Englez. Neki drugi su bili na domaku. Osvrnućemo se na dvojicu takvih, samo da bismo videli koliko tuge i žalosti može biti u naučnom radu.
<BR>&nbsp;&nbsp;&nbsp;&nbsp;&nbsp;Tip koji se najbliže primakao da pre Tomsona otkrije elektron bio je Emil Vajhert (Emil Weichert), pruski fizičar. Svoju tehniku pokazao je publici u jednoj dvorani, januara 1887. godine. Njegova staklena cev bila je oko četrdeset centimetara dugačka, a osam centimetara u prečniku. Dvorana je bila delimično zamračena, tako da su blistavi katodni zraci u cevi bili odlično vidljivi.
<BR>&nbsp;&nbsp;&nbsp;&nbsp;&nbsp;Ako si naumio da nekoj čestici nabaciš laso oko vrata i uvučeš je u ogradu zvanu 'koral', moraš da postigneš dve stvari: da opišeš koje naelektrisanje (e) ona ima i koju masu (m). U ono doba, čestica o kojoj govorimo nije mogla da bude izmerena jer nije bilo načina da se izmeri težina nečeg tako malenog. Da bi zaobišli ovaj problem, mnogi istraživači su se, nezavisno jedan od drugog, dosetili da na zrak deluju poznatim električnim i magnetnim silama, pa da izmere nastalu reakciju zraka. Sećate se da je F = ma. Ako je katodni zrak stvarno mlaz nekakvih naelektrisanih čestica, onda će sila, koja na njih deluje, zavisiti od količine naelektrisanja (e) koju svaka ta čestica nosi. Ali će reakcija zraka biti utoliko slabija ukoliko je inerciona masa (m) svake čestice veća. Na nesreću, dakle, jedino si mogao da izmeriš koeficijent dobijen deljenjem jedne te veličine drugom; razlomak e/m. A to znači da nikako nisi mogao naći koliko je samo e, a koliko je samo m. Šta ti vredi da dobiješ neki broj koji je ishod deljenja e sa m? Evo jednog jednostavnog primera. Daju ti broj 21 i kažu da je nastao tako što je nešto podeljeno sa nečim. Imaš, zaista, jedan nagoveštaj, ali samo nagoveštaj. Ta dva broja za kojima tragaš mogu biti 21 i 1, ili, isto tako, 63 i 3, ali moglo bi biti i 7 i 1/3. Zašto ne 210 i 10? I tako dalje - do beskonačnosti. Ali kad bi bar naslutio koji je jedan od ta dva broja, za tren bi ustanovio i onaj drugi. Dedukcijom.
<BR>&nbsp;&nbsp;&nbsp;&nbsp;&nbsp;U svome jurišu na e/m, Vajhert je preko cevi stavio potkovičasti magnet, tako da se cev našla u rupi potkovice, između krakova. Blistavi zrak savio se u luk. Magnet odguruje električne naboje u česticama na jednu stranu; ukoliko su one sporije, utoliko će lakše magnet uspeti da savije njihovu putanju u kružni luk. Vajhert je dokučio kolika je brzina zraka, i na osnovu toga i magneta prilično dobro ocenio e/m.
<BR>&nbsp;&nbsp;&nbsp;&nbsp;&nbsp;Bilo mu je takođe jasno da ako može na osnovu iole ikakvog znanja da nasluti koliko je naelektrisanje čestice, odmah potom može i da izračuna približnu njenu masu. Zaključak Vajhertov glasio je: "Nemamo ovde nikakva posla sa atomima znanim iz hemije, jer masa ovih pokretnih čestica (u katodnom zraku) izgleda da je dve hiljade do četiri hiljade puta manja od mase najlakšeg poznatog hemijskog atoma, vodonikovog." To je bilo maltene u samo središte mete. Čovek je bio svestan da traga za novom vrstom čestice. Bio je prokleto blizu da pogodi njenu tačnu masu. (Danas znamo da je masa jednog elektrona 1.837 puta manja nego masa vodonikovog atoma.) Pa, zašto je onda Tomson u visinama slave, a Vajhert samo fusnota? Zato što je Vajhert naprosto pretpostavio (nagađao) vrednost za naelektrisanje; nije imao nikakav dokaz o tome. Vajhertu je smetalo i to što je baš tada prelazio sa jednog zaposlenja na drugo; kao i to što mu je pažnju odvlačilo drugo interesovanje - za geofiziku. Bio je to naučnik koji je pogodio tačan zaključak, ali nije imao sve podatke potrebne za to. Na ovom vašaru tvoja strelica je pogodila, Emile, ali cigaru nisi osvojio!
<BR>&nbsp;&nbsp;&nbsp;&nbsp;&nbsp;Drugi 'Uh! zamalo!' pronalazač elektrona bio je Valter Kaufman (Walter Kaufmann) u Berlinu. Taj drugar je projurio preko linije finiša ove trke u aprilu 1897, ali su njegove greške bile tačno suprotne od Vajhertovih. Čovek prikupio dobre podatke... a onda loše razmišljao o njima. I on je pomoću magnetnih i električnih polja došao do vrednosti za e/m, ali je poneo ove opite još dalje - jedan značajan korak dalje. Zainteresovao se za pitanje kako bi se vrednost e/m menjala kad bi se i pritisak gasa u cevi menjao, i kad bi se, štaviše, menjala vrsta gasa u cevi - vazduh, vodonik, ugljen-dioksid. Za razliku od Vajherta, Kaufman je mislio da su čestice katodnog zraka naprosto naelektrisani atomi tog gasa koji se u cevi nalazi; iz toga proističe da će one imati sasvim različite mase kad je u cevi ovaj, ili onaj, ili neki treći gas. Ali... iznenađenje. Kaufman je ustanovio da se vrednost (e/m) prilikom promene vrste gasa u cevi ne menja. Uvedeš u cev bilo koji gas i pod bilo kojim pritiskom, a ovo e/m ostane - isto! Kaufman je ostao 'bez teksta', nije znao šta bi dalje preduzeo. Zato je i propustio čamac ka obali slave. Šteta, šteta zaista, jer njegov opit bio je i te kako elegantan. Kaufman je čak tačnije izračunao vrednost e/m nego onaj ko je u ovom takmičenju pobedio, Dž. Dž. Tomson. Zaista je jedna od svirepih ironija nauke da Kaufman nije video, nije čuo ono što su njegovi podaci naprosto vikali, vrištali njemu u lice: tvoje čestice su novi oblik materije, hej, Dummkopf, glavo tvrda! Te čestice su sastavni delići atoma, i to svih atoma, svake vrste atoma. Zato se e/m ne menja.
<BR>&nbsp;&nbsp;&nbsp;&nbsp;&nbsp;Džozef Džon Tomson počeo je karijeru u oblasti matematičke fizike i veoma se iznenadio kad su ga, 1884. godine, imenovali za profesora eksperimentalne fizike u slavnoj laboratoriji Kevendiš na Kembridžskom univerzitetu. Baš bi lepo bilo kad bismo znali da li je zaista želeo da postane eksperimentator. Nadaleko se širio glas o njegovoj fizičkoj trapavosti u rukovanju raznim predmetima tokom obavljanja opita. Ali on je imao tu sreću da su se oko njega našli odlični asistenti koji su postupali po njegovim uputstvima, tako da profesor Tomson nije morao da prilazi ni blizu staklariji koja, kao što znamo, tako lako može da se polomi.
<BR>&nbsp;&nbsp;&nbsp;&nbsp;&nbsp;Godine 1896. Tomson je prionuo na posao da shvati prirodu katodnog zraka. Imao je i on staklenu cev dugačku četrdeset centimetara. I, sad, na jednom kraju je katoda iz koje izbijaju ti tajnoviti zraci. Zraci srljaju prema anodi, dobro, ali u anodi je neko izbušio rupu. Ta rupa dopušta jednom delu katodnih zraka (čitaj: elektrona) da prolete kroz nju i lete dalje, sve do kraja cevi. Tamo je namešten jedan fluorescentni ekrančić. Na njemu nastaje blistava zelena tačkica. Tomson uvodi jedno iznenađenje. U cev unosi dve pločice, dugačke po petnaestak centimetara. Jednu namešta iznad, drugu ispod. Katodni zrak koji je već prošao kroz rupu u anodi mora sad da prođe i između ovih pločica, da bi tek onda udario u ekrančić. Tomson povezuje te dve pločice za bateriju, pušta struju, nastaje električno polje pod pravim uglom u odnosu na putanju katodnog zraka. Sad smo u oblasti defleksije.
<BR>&nbsp;&nbsp;&nbsp;&nbsp;&nbsp;Ako zrak bude reagovao na ovo polje, to će značiti da je nosilac naelektrisanja. Ako su, međutim, katodni zraci fotoni, prenebreći će postojanje ove dve pločice i produžiće da se kreću pravolinijski sve do ekrana. Tomson uzima moćnu bateriju i vidi da se zelena tačkica na fluorescentnom ekranu pomera nadole kad je gornja pločica naelektrisana negativno, a nagore kad je naelektrisana pozitivno. Time dokazuje da su katodni zraci naelektrisani. Onako uzgred otkriva da ako je struja naizmenična, ako se brzo smenjuju njena dva pola (plus-minus, plus-minus, plus-minus...) tačkica juri gore-dole, gore-dole, tako brzo da se pretvara u blistavu zelenu liniju. To je prvi korak u pravcu stvaranja televizijskog ekrana i gledanja Dena Rejdera na večernjem TV dnevniku.
<BR>&nbsp;&nbsp;&nbsp;&nbsp;&nbsp;Ali godina je tek 1896, a Tomsonu sad nije do toga. On nešto drugo ima na umu. Pošto je sila poznata (to je jačina električnog polja), ništa lakše nego izračunati, pomoću najjednostavnije njutnovske mehanike, koliko ta blistava tačkica treba da se pomeri nagore, ili nadole, ako znamo brzinu zraka. Sad Tomson ubacuje jedan trik. Namešta i magnet oko cevi u takav položaj da magnetno polje deluje sasvim suprotno električnom polju; znači, magnetni otklon i električni otklon treba međusobno da se tačno potru. Pošto će magnetna sila zavisiti od te nepoznate brzine, Tomsonu je dovoljno da očita snagu električnog i snagu magnetnog polja, pa da dobije tačnu vrednost za pomenutu brzinu. On to i čini. E, sad, kad je ustanovio brzinu kretanja katodnog zraka, može se vratiti prethodnom zadatku, merenju otklona zraka u električnom polju. Dobija rezultat, tačnu vrednost za e/m, a to je razlomak dobijen deljenjem naelektrisanja jedne čestice katodnog zraka masom te iste čestice.
<BR>&nbsp;&nbsp;&nbsp;&nbsp;&nbsp;Veoma prilježno, Tomson pušta različite jačine električnog polja da deluju. Meri otklone. Poništava otklone pomoću dejstva drugih polja. Meri polja, dobija još podataka o e/m. Isto kao i Kaufman, sve proverava i sa katodom napravljenom od drugih metala (od aluminijuma, platine, bakra, kalaja). Opiti ponovljeni - rezultati isti. Dobija se uvek jedan isti broj. Tomson takođe menja gas u cevi: vazduh, vodonik, ugljen-dioksid. Rezultati opet isti. Tomson ne ponavlja Kaufmanovu grešku. Zaključuje da katodni zraci nisu nealektrisani molekuli nijednog gasa, nego da su to neke osnovne čestice koje moraju ulaziti u sastav sve materije.
<BR>&nbsp;&nbsp;&nbsp;&nbsp;&nbsp;Pošto još nije zadovoljan količinom prikupljenih dokaza, on se doseti da iskoristi zakon o očuvanju energije. Hvata katodne zrake tako što na njihovu putanju stavlja jedan blok metala, kao malu opeku. Taj blok hvata katodne zrake i zadržava ih u sebi. Energija kojom zraci raspolažu poznata je; to je, naprosto, električna energija, tačno ona koju im napon baterije daje. Koliko će se blok metala zagrejati? Tomson meri tu temperaturu i opaža da, kad podeli energiju (onu koju su hipotetični 'elektroni' morali imati) toplotom stvorenom u metalnoj 'opeki', dobija baš onu istu razmeru e/m. Kreće dugotrajnim nizom opita i dobija vrednost za e/m (2,0 x 10<SUP>11</SUP> kulona po kilogramu) koja nije mnogo različita od njegovog prvog nalaza. Godine 1897. Tomson saopštava rezultat: "Imamo u katodnom zraku materiju u jednom novom stanju, stanju u kome se sa deobom materije na sve sitnije i sitnije deliće otišlo mnogo, veoma mnogo dalje nego pri stvaranju običnog gasovitog stanja." Ova "deoba materije na sve sitnije i sitnije deliće" važi za svu materiju, a pronađeni delići jesu "deo one tvari od koje su hemijski elementi sazdani".
<BR>&nbsp;&nbsp;&nbsp;&nbsp;&nbsp;Kako nazvati tu novu česticu? Već je pri ruci reč koju je smislio Stouni, 'elektron'; pa, kad je tako, nek bude elektron. Tomson je krenuo da drži predavanja i da piše članke o osobinama čestica katodnog zraka. Ovim se bavi od aprila do avgusta 1897. Taj posao je poznat pod nazivom marketing - iznošenje tvojih naučnih rezultata na 'tržište'.
<BR>&nbsp;&nbsp;&nbsp;&nbsp;&nbsp;Preostala je još jedna zbunjujuća stvar koju je trebalo razrešiti. Kolika je vrednost samo e, a kolika je, zasebno od e, vrednost onoga m? Tomson se tu nalazi u istom škripcu kao Vajhert nekoliko godina pre toga. Zato preduzima nešto oštroumno. Primećuje da je e/m za ovu novu česticu otprilike hiljadu puta veće nego za vodonik, najlakši od svih hemijskih atoma, i shvata da kod elektrona ili e mora biti mnogo veće, ili m mnogo manje. Šta više volimo: veliko e ili malo m? Po intuiciji, Tomson ide na malo m - hrabar izbor, jer on je naprosto nagađao da bi nova čestica mogla imati majušnu masu, daleko manju od vodonikove. Imajmo na umu da u to doba većina hemičara i fizičara još veruje da se hemijski atom ne može podeliti. A, gle, šta radi ovaj Tomson, insistira da taj sjaj u njegovoj cevi jeste dokaz da postoji jedan zajednički sastojak svih atoma, jedan njihov sitniji sastavni delić.
<BR>&nbsp;&nbsp;&nbsp;&nbsp;&nbsp;Godine 1898. Tomson kreće da izmeri električni naboj elektrona. To bi značilo da, posredno, ustanovi odmah i masu elektrona. Za ovo koristi sasvim novu tehniku, poznatu pod nazivom 'maglena komora'. Izmislio ju je njegov student, Škotlanđanin po imenu Vilson (C. T. R. Wilson), ali sa namerom da proučava osobine kiše. U Škotskoj imaju kiše napretek; tamo nije nestašica toga. Kiša nastaje kad se vodena para kondenzuje oko trunčica prašine, stvarajući, tako, kapljice. Kad je vazduh čist, naelektrisani atomi, dakle joni, mogu da posluže umesto prašine. E, upravo to se dešava u maglenoj komori. Ukupni električni naboj magle u komori Tomson je izmerio pomoću elektrometrijske tehnike, a onda je ustanovio koliki je naboj svake kapljice vlage tako što ih je prebrojao i njihovim brojem podelio ukupni naboj.
<BR>&nbsp;&nbsp;&nbsp;&nbsp;&nbsp;Kad sam spremao doktorsku disertaciju, morao sam kao deo tog posla da načinim jednu Vilsonovu (to jest, maglenu) komoru, i od tada mrzim tu tehniku, mrzim Vilsona, mrzim svakoga ko je imao ikakve veze sa tom zlosrećnom spravom tvrdoglavom poput mazge. To što je Tomson izvukao tačnu vrednost e i onda, naravno, dobio i tačnu vrednost m, to je čudo nad čudima. A pomislite samo sa čim se on još suočavao... Njegova odanost poslu morala je biti stvarno stamena. Otkud on zna koliko je jako električno polje? Pročita nalepnicu na bateriji, možda? Nalepnice nema. Otkud zna baš tačnu jačinu magnetnog polja, bez čega ne može izmeriti brzinu? A kako je on uopšte merio struju? Gledaš kako se pomiče igla na skali, ali tu ima problema. Igla ima i neku svoju debljinu. Igla se ponekad njiše ili treperi. A kako si kalibrisao taj merni instrument - na osnovu čega su podeoci na skali nacrtani baš tako, a ne drugačije? Godine 1897. nisi mogao iz nekog kataloga da naručiš sve što treba, proizvedeno tačno po standardima. Svako pojedino merenje - napona, jačine struje, temperature, pritiska, udaljenosti, proteklog vremena - bilo je zaseban, ogroman problem. Za rešavanje svakog takvog problema, morao si do u tančine da poznaješ rad baterije, magneta, mernog instrumenta.
<BR>&nbsp;&nbsp;&nbsp;&nbsp;&nbsp;A tek politički problem: kako ubediti ljude koji su na vlasti da ti odobre novac potreban za sve to. Tomson je bio gazda u toj laboratoriji, što mu je zaista pomoglo. Međutim, ne pomenuh najveći od svih problema: kako odlučiti koji opit treba da se radi. Tomson je imao dar, političku spretnost i fizičku izdržljivost da izgura do kraja taj posao u kome su svi drugi poklekli i pali. Godine 1898. objavio je da su elektroni sastojci atoma i da su katodni zraci elektroni otrgnuti od atoma. Do tada su naučnici mislili da je hemijski atom lišen strukture, da ga je nemoguće preseći. Tomson ga je rasklopio.
<BR>&nbsp;&nbsp;&nbsp;&nbsp;&nbsp;Atom je tako bio rascepljen. Našli smo našu prvu elementarnu česticu, prvi a-tom. Čujete li da se neko tamo tiho smejulji?
</TD></TR></TABLE>
<P class="next">
<A HREF=p62.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
