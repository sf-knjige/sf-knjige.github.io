<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>TRIJUMF!
<P>&nbsp;&nbsp;&nbsp;&nbsp;&nbsp;U CERN-u, gde je kolajderska fizika i rođena, sve je uspevalo, čime se pokazalo da su planovi bili valjani. Januara 1983, Rubija je objavio da je pronašao W čestice. U ovo je bio siguran na osnovu pet, samo pet jasno snimljenih događaja koji se nisu mogli tumačiti nikako drugačije nego kao proizvodnja, a onda i raspad W čestice.
<BR>&nbsp;&nbsp;&nbsp;&nbsp;&nbsp;Dan-dva kasnije, oni sa UA-2 objave da su i oni snimili četiri takva događaja. U oba slučaja eksperimentatori su morali da odbace po, otprilike, milion nezanimljivih događaja da bi izdvojili jedan pravi. Kako ubediti samoga sebe, a kako tek mnogobrojne skeptike? Od svih mogućih načina da se W čestica raspadne, način najpovoljniji za otkrivanje jeste ovaj: W<SUP>+</SUP> <font FACE="Symbol">®</font> e<SUP>+</SUP> + neutrino, ili, W<SUP>-</SUP> <font FACE="Symbol">®</font> e<SUP>-</SUP> + antineutrino. U podrobnoj analizi događaja takve vrste moraš potvrditi da, prvo, onaj jedan jedini trag koji si snimio jeste elektron, a nije bilo šta drugo, i, drugo, da energija tog elektrona iznosi otprilike polovinu mase W. Takozvani 'nedostajući impuls' (odneo ga je nevidljivi neutrino) može biti izveden na taj način što se saberu svi impulsi viđeni u događaju i uporede sa 'nulom', a to je impuls koji su sudarene čestice imale na samom početku sudara. Otkriće je bilo uveliko olakšano time što su (pukom srećom) sudarni parametri u CERN-u proizviodili W čestice koje su manje-više mirovale. Da bi se otkrila jedna čestica, mora se zadovoljiti mnogo ograničavajućih uslova. Jadan od važnih takvih uslova jeste da svi događaji-kandidati daju tačno istu vrednost (uzimajući u obzir dopustive greške u merenju) za masu W čestice.
<BR>&nbsp;&nbsp;&nbsp;&nbsp;&nbsp;Rubiji je pripala čast da izloži svoje rezultate CERN-ovoj zajednici naučnika; tom prilikom bio je, nesvojstveno njemu, nervozan. Osam godina rada bilo je uloženo u ovo. Održao je spektakularan govor. Imao je potrebnu 'robu' u dovoljnoj količini, ali bio je i majstor-šoumen, sposoban da robu prodaje sa strastvenom logikom(!). Klicali su čak i oni koji su ga mrzeli. Evropa je sada imala svoga nobelovca. Već 1985, Rubija i Van der Mer su zajednički dobili Nobelovu nagradu.
<BR>&nbsp;&nbsp;&nbsp;&nbsp;&nbsp;Nekih šest meseci posle uspeha vezanog za W, pojavili su se prvi dokazi da postoji i neutralni ortak te družine, ze-nula. Pošto joj je električni naboj jednak nuli, ova čestica se raspada (između mnogih drugih mogućnosti) i na jedan e<SUP>+</SUP> i jedan e<SUP>-</SUP> (ili na par muona, <FONT FACE=Symbol>m</FONT><SUP>+</SUP> i <FONT FACE=Symbol>m</FONT><SUP>-</SUP>). Zašto? Za one koji su zaspali tokom prethodnog poglavlja, evo zašto: zato što je Z neutralna čestica, pa proizvodi njenog raspada moraju da se, kad ih saberete, električno poništavaju; dakle, logično je da to moraju biti dve čestice sa suprotnim električnim predznakom. Pošto umemo tačno da izmerimo i par elektrona i par muona, Z je čak i lakše prepoznati nego W. Nevolja je u tome što je Z teže od W, iz čega proističe da se ređe stvara. Pa ipak, pred kraj 1983. godine, Z<SUP>0</SUP> je otkrivena u oba detektora, UA-1 i UA-2. Sad kada su obe W i ze nula pronađene i kad se pokazalo da sve imaju baš onu masu koja je predviđena, elektroslaba teorija - koja objedinjuje elektromagnetizam i slabu silu - uverljivo je potvrđena.
</TD></TR></TABLE>
<P class="next">
<A HREF=p150.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
