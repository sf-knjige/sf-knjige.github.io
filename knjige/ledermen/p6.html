<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>KAKO JE LAV (LION) UPAO U KLOPKU
<P>&nbsp;&nbsp;&nbsp;&nbsp;&nbsp;Počeo sam kao dete koje su zanimali molekuli. Naime, bio sam klinac koji je u srednjoj školi i na početku studija voleo hemiju, ali malo-pomalo prelazio sam na fiziku, koja mi je bila nekako čistija - u suštini, slobodna od svih onih, znate, mirisa. Veoma su na mene uticali klinci sa fizike zato što su bili zabavniji i bolje igrali košarku. U našoj grupi džin ka kome smo svi dizali pogled bio je klinac po imenu Ajzak Halpern (Isaac Halpern), sada profesor fizike na Vašingtonskom univerzitetu. On je govorio da do oglasne table odlazi, na dan kad se tamo pojave naše ocene, samo iz jednog razloga: da vidi da li su uz njegovo ime slova 'A' - oznaka za najvišu ocenu - štampana 'sa ravnim vrhom ili sa šiljatim'. Naravno da smo ga svi voleli. Osim toga, on je mogao da skoči u dalj znatno više od nas.
<BR>&nbsp;&nbsp;&nbsp;&nbsp;&nbsp;Razne teme iz fizike mene su zanimale zato što sam u njima nalazio sasvim izoštrenu logiku i opite sa sasvim jasnim posledicama. Na mojoj završnoj godini studija moj najbolji prijatelj iz srednje škole Martin Klajn (Martin Klein), koji je sad istaknuti ajnštajnista na Univerzitetu Jel, počeo je da me ubeđuje u to kakve su sve divote fizike. Jedne duge večeri, posle mnogo popijenih čaša piva, ubedio me je. Stupio sam u vojsku kao diplomirani hemičar rešen da postane fizičar, kad i ako preživi pešadijsku obuku i Drugi svetski rat.
<BR>&nbsp;&nbsp;&nbsp;&nbsp;&nbsp;Tek godine 1948. ja sam se konačno 'rodio' u svetu fizike, tako što sam počeo pripremati doktorsku disertaciju radeći na tada najmoćnijem akceleratoru čestica na svetu. Bio je to sinhrotron na Univerzitetu Kolumbija. Predsednik tog univerziteta zvao se Dvajt Ajzenhauer (Dwight Eisenhower). Tek juna 1950. godine Ajzenhauer je presekao vrpcu i svečano pustio ovaj sinhrotron u rad. Pošto sam ja pomogao Ajku da dobije rat, vlasti na Univerzitetu Kolumbija su me volele - mnogo. Zato su mi plaćali, čak, celih četiri hiljade dolara za godinu dana rmbanja od po devedeset sati nedeljno. Bila su to vrtoglava vremena. Tokom pedesetih godina, taj sinhrotron i drugi akceleratori stvoriše jednu novu naučnu disciplinu, fiziku čestica.
<BR>&nbsp;&nbsp;&nbsp;&nbsp;&nbsp;Za posmatrače spolja verovatno najprimetnija odlika fizike čestica jeste oprema koju mi imamo, naši instrumenti. Ja sam se u potragu uključio upravo u doba kad su akceleratori sazrevali. Sledećih četrdeset godina oni su dominirali fizikom, a dominiraju i danas. Prvi 'razbijač atoma' bio je spravica nekih dvadesetak centimetara u prečniku. Današnji najjači akcelerator nalazi se u Fermijevoj nacionalnoj akceleratorskoj laboratoriji (skraćeno: Fermilabu) u gradu Batavija, u saveznoj državi Ilinoj. Ova Fermilabova mašina, zvana 'Tevatron', ima obim od šest i po kilometara; u njoj se izvode čeoni sudari protona i antiprotona, energijom većom nego igde drugde na svetu. Neće ni Tevatron dugo biti najjači na 'prednjoj granici'; oko 2000. godine biće dovršen superprovodni superkolajder (SSC - 'Superconducting Super Collider') u Teksasu. Izgradnja ove 'majke svih akceleratora' već je započeta. Obim će joj biti osamdeset sedam kilometara.
<BR>&nbsp;&nbsp;&nbsp;&nbsp;&nbsp;Zapitamo se, pokatkad, nismo li negde, na nekoj raskrsnici, otišli na pogrešnu stranu. Nije li nam ta naša grdna oprema prerasla u svojevrsnu opsesiju? Da li je fizika čestica postala nekakva tajanstvena 'kiber-nauka' u kojoj čitavi bataljoni naučnika, koristeći mašineriju ogromnih razmera, pokušavaju da proniknu u probleme toliko apstraktne da čak ni sama Boginja (ili Bog) ne zna baš tačno šta se dešava kad se Njene (ili Njegove) čestice sudare na tako visokim energijama? Ali vraća nam se samopouzdanje (kao i nadahnuće) kad sagledamo sav naš posao kao jedan hronološki Put, za koji se može opravdano tvrditi da je započet 650. godine pre Hrista u grčkoj naseobini Miletu. Na krajnjoj tački tog Puta nalazi se grad u kome je sve shvaćeno - u kome i radnici gradske čistoće, a i gradonačelnik, znaju kako Vaseljena dejstvuje. Mnogi su išli Putem: Demokrit, Arhimed, Kopernik (Copernicus), Galileo Galilej (Galilei), pa Njutn, Faradej (Faraday), sve do Ajnštajna , Fermija (Fermi) i mojih savremenika.
<BR>&nbsp;&nbsp;&nbsp;&nbsp;&nbsp;Negde se put proširuje, negde sužava; prolazi kroz velika prostranstva ničega (kao američki autoput 80 kroz Nebrasku), a ima i neke veoma krivudave i prometne delove. U veliko iskušenje putnika dovode razne bočne staze i putanje pored kojih su table sa natpisima 'elektroinženjerstvo', 'hemija', 'radio-komunikacije', ili 'kondenzovana materija'. Oni koji su skrenuli na te druge puteve, izmenili su život ljudskog roda na ovoj planeti. Ali oni drugi, koji istrajno ostaju baš na samom Putu, vide da je celom dužinom obeležen jednim istim, uvek ponavljanim natpisom: 'Kako dejstvuje Vaseljena?' E, vidite, na tom Putu nalazimo i akceleratore iz devedesetih godina.
<BR>&nbsp;&nbsp;&nbsp;&nbsp;&nbsp;Ja sam na raskrsnici avenije Brodvej i Sto dvadesete ulice u gradu Njujorku zaokrenuo i prešao na Put. Bili su to dani kad se činilo da su naučni problemi veoma jasni i veoma važni. Trebalo je iznalaziti odlike nečega što smo tad nazivali 'jako nuklearno međudejstvo', a i naći neke čestice, tada tek teorijski predviđene, koje bi se zvale 'pi-mezoni' ili 'pioni'. Akcelerator u Univerzitetu Kolumbija bio je udešen da bombarduje nedužne mete pravim pljuskovima protona, ne bi li nastao neki pi-mezon. Instrumenti su bili prilično jednostavni. Diplomac ih je mogao razumeti.
<BR>&nbsp;&nbsp;&nbsp;&nbsp;&nbsp;Silni uspesi fizike događali su se na Univerzitetu Kolumbija pedesetih godina. Čarls Tauns (Charles Townes) otkrio je laser i dobio Nobelovu nagradu. Takvu istu - napišimo skraćeno - Nagradu dobio je i Džejms Rejnvoter (James Rainwater) za svoj model atomskog jezgra. Zatim Vilis Lem (Willis Lamb) zato što je izmerio majušne pomake u spektralnim linijama vodonika. Nobelovac Isador Rabi (Isadore Rabi), koji je nadahnuo sve nas, predvodio je ekipu u kojoj su bili i Norman Remzi (Norman Ramsey) i Polikarp Kuš (Polykarp Kusch), koji su, obojica, kasnije dobili Nobelove nagrade. Za teoriju o narušavanju parnosti Nagradu je takođe dobio T. D. Li (T. D. Lee), ali ne sam nego zajedno sa još jednim naučnikom. Gustina profesora poprskanih švedskom svetom vodicom bila je, u toj našoj fakultetskoj posudi, i oduševljavajuća i obeshrabrujuća. Neki od nas mladih profesora nosili su tada bedževe sa natpisom 'Još ne'.
<BR>&nbsp;&nbsp;&nbsp;&nbsp;&nbsp;Za mene je Veliki prasak profesionalne slave došao u razdoblju između 1959. i 1962, kad smo dvojica mojih kolega sa Univerziteta Kolumbija i ja prvi u istoriji izmerili visokoenergetske sudare neutrina. Od svih čestica ja najviše volim neutrine. Neutrino nema gotovo nijednu osobinu: nema masu (ili ima nešto vrlo malo), nema naelektrisanje, baš kao ni prečnik - a da bismo baš sasvim dodali 'zlo na gore', nije podložan dejstvu jake sile. Ublaženo govore oni koji kažu da je neutrino 'teško uhvatljiv'. Neutrino je samo jedna činjenica i ništa više, a i to jedva. On može da proleti kroz milione kilometara debeo olovni oklop, a da pri tome izgledi za merljiv sudar budu sasvim mali.
<BR>&nbsp;&nbsp;&nbsp;&nbsp;&nbsp;Naš opit iz 1961. poslužio je kao kamen-temeljac onome što je kasnije, u sedamdesetim godinama, dobilo naziv 'standardni model' fizike čestica. Tek 1988. godine švedska Kraljevska akademija nauka potvrdila je vrednost tog opita Nobelovom nagradom. (Svi me pitaju isto: zbog čega je Akademija čekala dvadeset sedam godina? Ja to zaista ne znam. Kad god su me to pitali članovi moje porodice, ja sam im govorio - jeftino izvrdavanje, priznajem - da je Akademiji trebalo toliko vremena da odluči koje od mojih velikih otkrića da nagradi.) Dabome da sam se oduševio kad sam dobio Nobelovu nagradu. Ali to oduševljenje nije ni bleda sen onog našeg silnog uzbuđenja koje nas je zahvatilo u trenu kad smo shvatili da nam je opit uspeo.
<BR>&nbsp;&nbsp;&nbsp;&nbsp;&nbsp;Fizičare danas obuzimaju ista osećanja kao i druge naučnike tokom vekova. Život fizičara prepun je zabrinutosti, bola, tegoba, napetosti, naleta obeshrabrenosti, potištenosti, beznađa. Ali je isprekidan bleskovima oduševljenja, smeha, radosti, trijumfa. Ove pojave nastupaju u nepredvidivim trenucima. Često nastaju naprosto zato što shvatiš, u jednom neočekivanom trenu, nešto novo, važno i divno, a što proističe iz tuđih, starih otkrića. Ali ako si 'smrtan čovek', a većina naučnika koje ja poznajem jesu takvi, daleko ti je slađe kad sam, lično, postigneš novo otkriće o Vaseljeni. Neverovatno je koliko često se događa da takvi trenuci nastupe oko tri sata ujutro, dok sediš sam samcijat u laboratoriji i uviđaš da si upravo otkrio nešto duboko, nešto što, u tom trenu, ne zna niko od preostalih pet milijardi ljudi na svetu. Ili se bar ti nadaš da ne zna niko. Naravno da ćeš onda pojuriti da to što pre kažeš svima. To se zove: objavljivanje.
<BR>&nbsp;&nbsp;&nbsp;&nbsp;&nbsp;Ovo je knjiga o jednom nizu beskonačno slatkih trenutaka koje su naučnici doživeli tokom poslednjih dve i po hiljade godina. Sabrani, svi ti slatki trenuci daju naše sadašnje znanje o tome šta Vaseljena jeste i kako ona 'radi'. Bol i tuga takođe su deo te priče. Često se zbog nečije tvrdoglavosti, zadrtosti ili zbog čistog 'baksuzluka' prirode nije mogao ostvariti eureka-trenutak.
<BR>&nbsp;&nbsp;&nbsp;&nbsp;&nbsp;Naučnik, međutim, ne može da se osloni na eureka-trenutke ako hoće da mu život bude uspešan. Mora biti neke radosti i u svakodnevnim delatnostima. Ja tu radost nalazim u planiranju i izgradnji aparata koji treba da nam donesu neko saznanje o ovoj izuzetno apstraktnoj oblasti. Kad sam bio mlad student na Univerzitetu Kolumbija, veoma prijemčiv, pomogao sam jednom svetski proslavljenom profesoru iz Rima, koji je došao kod nas u posetu, da napravi brojač čestica. Ja sam u tom poslu bio potpuni početnik, bio mi je to 'prvi put', a on je u tome bio stari velemajstor. Zajedno smo pritegli mesinganu cev na strug i zavrteli je (bilo je već prošlo pet sati po podne, i svi naši metalostrugari otišli su kući). Zavarili smo specijalne poklopce na oba kraja. Svaki poklopac imao je stakleni vrh proboden metalnom 'slamkom'. Provukli smo zlatnu žicu kroz te dve slamke i zategli je. Zalemili smo to. Nekoliko sati smo ispirali unutrašnjost brojača posebnim gasom, a za to vreme smo priključivali jedan osciloskop na zlatnu žicu, zaštićen posebnim kondenzatorom od izvora napona jačine 1.000 volti. Moj prijatelj profesor - ime mu beše Đilberto - bacao je pogled na iscrtani trag na zelenom ekranu osciloskopa, ali nije prestajao da mi drži predavanje, na svom savršeno italijanskom engleskom, o istoriji i razvoju brojača čestica. Najednom je Đilberto načisto pošandrcao. "Mama mia! Pogledalo ovo, inkredibilo! Primo sekurso!" - tako nekako je zvučalo to što je on vikao. Pokazivao je prstom, dernjao se, podigao me u vazduh, iako sam ja bio petnaest centimetara viši i dvadeset pet kila teži od njega. Povukao me je da plešemo po sali.
<BR>&nbsp;&nbsp;&nbsp;&nbsp;&nbsp;"Šta se dešava?" mucao sam ja.
<BR>&nbsp;&nbsp;&nbsp;&nbsp;&nbsp;"Mufileto!" vikao je on. "Ono e proradilo! E proradilo!"
<BR>&nbsp;&nbsp;&nbsp;&nbsp;&nbsp;Možda je malo i glumio, za moje dobro, ali zaista se i radovao što 'je proradilo' - a brojač je zaista proradio. Mi smo svojim rukama, očima i pameću skrpili jednu spravu koja je počela registrovati prolazak kosmičkog zračenja: kad god neka čestica iz kosmosa pogodi i prostreli takvu cev, na osciloskopu se pokaže tačkica, a to se i čuje. Mada je sigurno hiljadama puta gledao takve pojave, Đilberto se nikad nije prestao uzbuđivati zbog te lepote. Jedan deo uzbuđenja potiče od činjenice da je savršeno stvarna pretpostavka da je neka od tih čestica započela svoje putovanje u nekoj dalekoj galaksiji, milionima svetlosnih godina daleko, samo da bi sad pogodila našu skalameriju na desetom spratu zgrade na uglu avenije Brodvej i Sto dvadesete ulice u gradu Njujorku. Đilbertov entuzijazam, kome kao da nije bilo kraja, širio se neodoljivo i na druge osobe.
</TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
