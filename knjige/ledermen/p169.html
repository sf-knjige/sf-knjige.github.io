<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>RAVNOST I TAMNA MATERIJA
<P>&nbsp;&nbsp;&nbsp;&nbsp;&nbsp;Dok čeka da bude spasena, teorija Velikog praska ima svoje oblasti zbunjivanja. Dozvolite da se opredelim ovde za jedan problem koji je zaista 'bacao u rebus' nas fizičare, iako nas je i vodio ka nekim izazovnim razmišljanjima o samom početku Vaseljene. Poznat je kao problem ravnosti (flatness problem), a zahvata nešto veoma ljudsko - zahvata naše morbidno zanimanje za pitanje da li će Vaseljena nastaviti da se širi večno ili će usporiti širenje, prestati da se širi, a onda početi i da se sažima. To zavisi od količine mase, i to gravitacione mase, koja u Vaseljeni postoji. Ako je ima dovoljno, širenje će biti zaustavljeno i preokrenuto i jednog dana nastupiće Veliko sažimanje. Ovaj model poznat je kao 'zatvorena Vaseljena'. Ako mase nema dovoljno za tako nešto, kosmos će nastaviti da se širi za večita vremena, postajući sve hladniji; to je 'otvorena Vaseljena'. Tačno između ta dva režima leži 'Veseljena sa kritičnom masom', ona koja ima masu taman dovoljnu da se širenje sasvim zaustavi, ali ipak ne dovoljnu da sažimanje počne. E, za takvu Vaseljenu se kaže da je ravna.
<BR>&nbsp;&nbsp;&nbsp;&nbsp;&nbsp;Vreme je za jednu analogiju. Pretpostavite da ispalimo raketu uvis sa površine Zemlje. Ako ona stekne nedovoljnu brzinu, pašće nazad na Zemlju. (Zatvorena Vaseljena.) Ako joj damo mnogo veću brzinu, ona će pobeći Zemljinoj gravitaciji i odjezditi u dubine kosmosa. (Otvorena Vaseljena.) Između bi bila neka kritična brzina koja je tačno takva da bi samo malčice sporiji let doveo do padanja nazad, a samo malčice brži do bekstva u daljine. Ravnost nastaje kad je brzina baš sasvim tačno ta. Raketa beži sve dalje od Zemlje, ali se kreće sve sporije. U slučaju da to stvarno pokušavamo sa ove naše planete, kritična brzina iznosi 11,3 kilometara u sekundi. Sad, imajući na umu ovu analogiju, vi treba da zamislite raketu čija je brzina već određena i ne možemo je menjati (to je Veliki prasak) i da se zapitate koliko teška planeta treba da bude (koliko treba da iznosi ukupna gustina mase u Vaseljeni) da bi se raketa vratila, a koliko da bi uspela da se otrgne.
<BR>&nbsp;&nbsp;&nbsp;&nbsp;&nbsp;Čovek može prebrojavanjem zvezda da proceni gravitacionu masu Vaseljene. Ljudi su to radili i dobili su rezultate: ako se računa samo masa zvezda, ona nije ni približno dovoljna da zaustavi dalje širenje; u tom slučaju, prisiljeni smo da kažemo da je naša Vaseljena širom otvorena. Međutim, ima vrlo jakih dokaza da postoji i da je široko rasprostranjena materija koja ne zrači ništa, koja je, dakle, 'tamna'. Čini se da tamna materija prožima ceo kosmos. Kad saberemo materiju koju vidimo i procenjenu količinu tamne materije, dobijemo količinu koja je bliska kritičnoj. Ovo 'bliska' znači: ne manje od 10 posto potrebne količine, ali i ne više od dvostrukog iznosa potrebne količine. Zato ostaje otvoreno pitanje da li će Vaseljena nastaviti da se širi ili će jednog dana početi da se skuplja.
<BR>&nbsp;&nbsp;&nbsp;&nbsp;&nbsp;Ima mnogo spekulativnih kandidata za tamnu materiju. Većinom su to, dabome, čestice, a nazivi su im kitnjasti - aksioni, fotinoi; nadenuli su ih teoretičari koji uživaju u tome da ih izmišljaju. Jedna od najčudesnijih mogućnosti bila bi da je tamna masa sazdana od naših neutrina već postojećih u standardnom modelu; mogla bi to biti samo jedna vrsta, a moglo bi biti u tu rabotu upetljano i više od jedne. Trebalo bi da postoji ogromna gustina tih neuhvatljivih mališana preostalih još iz doba Velikog praska. Oni bi bili idealni kandidati... ako imaju neku određenu masu mirovanja. Već znamo da je elektronov neutrino odveć lak, pa prema tome ostaju još dva kandidata; između ta dva, verovatniji kandidat, naš favorit, jeste tau neutrino. Favorit je iz dva razloga: (1) on postoji i (2) o njegovoj masi ne znamo gotovo ništa.
<BR>&nbsp;&nbsp;&nbsp;&nbsp;&nbsp;Ne tako davno izvedosmo mi u Fermilabu jedan domišljat i istančan opit sa naumom da otkrijemo da li tau neutrino ima neku konačnu masu koja bi mogla poslužiti da se Vaseljena zatvori. (Tako su potrebe kosmologa nagnale laboratoriju da se upusti u jedan opit, što pokazuje da postoji jedinstvo fizike čestica i kosmologije.)
<BR>&nbsp;&nbsp;&nbsp;&nbsp;&nbsp;Dočarajte sebi postdiplomca koji sedi u sumornoj zimskoj noći zato što je takvu smenu dobio, sam u kolibici punoj elektronike, sred prerije Ilinoja. Silovit hladan vetar navaljuje na kolibicu. Već osam meseci traje prikupljanje podataka. Postdiplomac proverava kako opit napreduje; deo rutine je i provera podataka o dejstvu neutrinove mase. (Koju ne možeš izmeriti neposredno, ali možeš meriti dejstvo koje bi ta masa, ako postoji, imala na neke reakcije.) Momak pušta celu količinu podataka kroz proces izračunavanja.
<BR>&nbsp;&nbsp;&nbsp;&nbsp;&nbsp;"Šta je ovo?" Najednom je potpuno pribran, napete pažnje. Ne veruje onome što na ekranu vidi. "Bože! Bože!" Proverava rad kompjutera. Sve je ispravno. Dakle, nađena je - masa! Dovoljno mase da se Vaseljena zatvori. Ovaj postdiplomac, star dvadeset dve godine, obuzet je sad onim neverovatnim saznanjem od koga zastaje dah: on, jedini on na celoj planeti sa pet i po milijardi sapiensa, zna budućnost Vaseljene. Kako vam se čini taj eureka-trenutak!
<BR>&nbsp;&nbsp;&nbsp;&nbsp;&nbsp;Lepa je bila, za zamišljanje, ta priča. Sve o postdiplomcu i njegovom radu je istinito, osim što još nikada nije otkrivena ta masa. Možda nismo vršili opite kako treba, a možda i jesmo, a mase nema; ili ćemo jednog dana ipak uspeti... Kolega (ili koleginice) čitaoče, molim, pročitaj ovu priču svome nesigurnom potomku, i to con brio! Reci njemu/njoj dve stvari: (1) opiti se često završavaju bezuspešno; (2) ne završavaju se uvek bezuspešno.
</TD></TR></TABLE>
<P class="next">
<A HREF=p170.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
