<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ZADIMLJENI PIŠTOLJ BROJ 3: KO ĆE PUDING OD ŠLJIVA?
<P>&nbsp;&nbsp;&nbsp;&nbsp;&nbsp;Ernest Raderford bio je jedan od onih likova koji su maltene suviše dobri da bi bili istiniti, kao da je neka filmska kompanija poslala glumca idealnog za ulogu naučnika. Krupan, robustan Novozelanđanin, imao je brkove kao morski konj i bio je prvi strani istraživač ikada pušten da radi u slavnoj laboratoriji Kevendiš, kojom je u ono doba upravljao Dž. Dž. Tomson. Raderford je došao tačno na vreme da prisustvuje otkriću elektrona. Veoma veštih ruku (za razliku od gazde u toj laboratoriji, profesora Tomsona), bio je vrhunski sposoban eksperimentator, dostojan takmac Faradejevoj slavi u tom pogledu. Pročuo se po svome uverenju da kad psuješ jedan opit, on proradi bolje; ovo uverenje podržano je Raderfordovim opitnim uspesima, ako već ne i teorijom. Kad vrednujemo Raderforda, moramo paziti da uzmemo u obzir i njegove studente i postdiplomce, koji su pod njegovim ljutitim pogledom uspešno obavljali velike opite. Imao je on znatan broj njih; jedan je bio Čarls D. Elis (Charles D. Ellis) koji je otkrio beta raspad. Drugi je bio Džejms Čedvik (James Chadwick), tip koji je otkrio neutron. Treći, Hans Gajger (Hans Geiger) koji - znate već. Brojač. A bilo je i drugih. Nemojte zamišljati da je lako držati pod svojim nadzorom pedeset postdiplomaca. Kao prvo, moraš pročitati stručne radove koje oni donose. Čujte kojim rečima je jedan od mojih najboljih studenata započeo svoju doktorsku tezu: "Ovo polje fizike je toliko devičansko da nijedna ljudska očna jabučica još nijednom nije nogom kročila po njemu." Bolje da se vratimo Ernestu.
<BR>&nbsp;&nbsp;&nbsp;&nbsp;&nbsp;Raderford je slabo uspevao da prikrije svoj prezir prema teoretičarima, mada, kao što ćemo videti, i sam nije bio loš teoretičar. Nego, mnogo je dobra stvar što novinari pre devedeset godina nisu tako vešto prodirali u naša posla kao što to čine danas. Raderford je tako umeo da 'odvali', da bi sam sebi upropastio nebrojene budžetske dotacije, pune kamione para, da je kojim slučajem u štampi navedeno šta je rekao. Evo nekoliko Raderfordovih bisera koji su procurili kroz decenije i stigli do nas:
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;"Nemoj neko na mojoj katedri da bi pomenuo Vaseljenu."
<BR>&nbsp;&nbsp;&nbsp;&nbsp;&nbsp;"A, to /relativnost/. Mi ovde ne obraćamo nikakvu pažnju na to kad radimo."
<BR>&nbsp;&nbsp;&nbsp;&nbsp;&nbsp;"Sva nauka je ili fizika ili filatelija."
<BR>&nbsp;&nbsp;&nbsp;&nbsp;&nbsp;"Čitam nešto one moje radove iz mladosti i kažem sebi: Raderforde, momče, al' si bio pametan nekad."
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Taj što je bio veoma pametan nekad radio je jedno vreme sa Tomsonom, onda prešao Atlantik i radio na Univerzitetu Mek Gil u Montrealu, u Kanadi, pa se vratio u Englesku i zauzeo katedru na Mančesterskom univerzitetu. Godine 1908. dobio je Nobelovu nagradu za svoj rad u oblasti radioaktivnosti. To bi većini ljudi bio divan vrhunac karijere, ali ne Raderfordu. Taj ford je tek tad počeo da radi.
<BR>&nbsp;&nbsp;&nbsp;&nbsp;&nbsp;Ali ne vredi pričati o Raderfordu, a da ne objasniš neke stvari o laboratoriji Kevendiš, koja je osnovana 1874. godine kao istraživačka laboratorija Kembridžskog univerziteta. Prvi direktor bio je Maksvel (teoretičar da komanduje u laboratoriji?). Drugi je bio lord Rejli, a treći Tomson počev od godine 1884. Raderford je došao iz svoje rodne zabiti kao student-istraživač godine 1895, a to je bilo fantastično vreme za velika, nagla otkrića. Jedan od glavnih sastojaka za profesionalni uspeh u nauci jeste čista sreća. Ako nisi taličan, nema izgleda na uspeh. Raderford je bio srećan. Rad na radioaktivnosti, pojavi tada novootkrivenoj (govorilo se da su to Bekerelovi zraci), izoštrio ga je i pripremio za njegovo najvažnije otkriće, otkriće atomskog jezgra 1911. godine. Atomsko jezgro otkrio je na Mančesterskom univerzitetu, onda se trijumfalno vratio na Kevendiš i tu nasledio Tomsona - naime, postao direktor umesto njega.
<BR>&nbsp;&nbsp;&nbsp;&nbsp;&nbsp;Pamtite da je Tomson gadno zapetljao istraživanje materije time što je otkrio elektron. Mislilo se da je hemijski atom ona nedeljiva čestica koju je predložio još Demokrit, a sad se pokazalo da neki mali momci besomučno trče ukrug u unutrašnjosti svakog atoma. Elektroni. Dobro, ako svaki elektron ima po jedno negativno naelektrisanje, tu vidimo jedan problemčić. Materija je neutralna, nije ni pozitivna ni negativna. Onda, šta izravnjava, to jest poništava tu negativnost koju elektroni imaju?
<BR>&nbsp;&nbsp;&nbsp;&nbsp;&nbsp;Ova dramatična pripovest počela je vrlo prozaično. Ulazi gazda u laboratoriju. Tu sedi jedan postdiplomac, Hans Gajger, i jedan student koji je, eto tako, gubio vreme i lunjao po prostorijama, Ernest Marsden. Oni obavljaju opit sa rasipanjem alfa-čestica. Izvor radioaktivnosti - na primer, radon 222 - prirodno i spontano emituje alfa-čestice. Alfa-čestice, kako se pokazalo, nisu, zapravo, ništa drugo nego helijumovi atomi lišeni svojih elektrona; a to znači, jezgra helijuma, kao što je Raderford uvideo godine 1908. Radon, koji nam služi kao izvor alfa-čestica, stavimo u jedan olovni sanduk sa rupom, i to uzanom rupom, na jednoj strani. Alfa-čestice prolaze kroz tu rupu, a mi nanišanimo tako da pogađaju u jednu izuzetno tanku zlatnu foliju. Alfe proleću kroz foliju, ali se mnoge usput sudaraju sa atomima zlata, što ih skreće s puta. E, ustanoviti pod kojim ih uglom skreće s puta, to je bio cilj proučavanja. Raderford je bio namestio taj jedan opit koji je postao istorijski prototip za sve kasnije opite sa rasipanjem čestica. Ispucavaš čestice u metu i gledaš kuda će koja da odskoči. U ovom slučaju svaka alfa-čestica bila je kao jedna mala sonda, a svrha sondiranja bila je da se možda dozna kakva je struktura atoma. Meta, napravljena od supertankog listića zlata, okružena je sa svih strana - 360 stepeni - zastorima od cink-sulfida. Kad alfa-čestica tresne u molekul cink-sulfida, taj molekul ispusti iz sebe jedan blesak svetlosti. Ovo omogući istraživačima da izmere ugao pod kojim se alfa odbila od zlata. Da ponovimo: alfa se zaleti u foliju od zlata, čvakne neki atom zlata, zbog toga skrene, i skrka se u ekran od cink-sulfida. Sevne! Većina alfa-čestica skrene sa svoje putanje samo malo, tako da se bleskovi dešavaju uglavnom pravo ispred zlatne folije. Bio je ovo mukotrpan opit. Nisu imali nikakav brojač čestica zato što ga Gajger još nije izumeo. Zato su i Gajger i Marsden bili prisiljeni da sede u mračnoj komori satima, pa kad im se oči priviknu na mrak, da počnu opit. Trebalo je svojim sopstvenim očima da opaze svaki takav mali odsjaj i da u jedan katalog upišu gde je i koliko bleskova bilo.
<BR>&nbsp;&nbsp;&nbsp;&nbsp;&nbsp;Raderford, dakle, nailazi - on nije morao da sedi ni u kakvoj mračnoj komori, jer on je tu bio gazda - i kaže toj dvojici: "E, aj' vidite da l' se ne odbije nešto i nazad od zlata." Drugim rečima, da li se događa da neka alfa-čestica udari u zlatnu foliju i pojuri natrag prema svome izvoru. Marsden je kasnije pričao o tom događaju: "Baš me je iznenadilo kad sam primetio upravo taj efekat... Rekao sam to Raderfordu kasnije, kad sam ga sreo na stepeništu koje je vodilo ka njegovom kabinetu."
<BR>&nbsp;&nbsp;&nbsp;&nbsp;&nbsp;Podaci koje su Gajger i Marsden objavili obaveštavaju nas da je po jedna od svakih 8.000 alfa-čestica poletala tačno nazad. Sad su slavne reči kojima je Raderford opisao svoju reakciju u prvom trenutku, kad mu je vest saopštena: "Bio je to svakako najneverovatniji događaj u celom mom životu. Bilo je to kao da ispališ artiljerijsku granatu od 380 milimetara na listić toalet-papira, a granata se odbije i doleti nazad do tebe i tresne te."
<BR>&nbsp;&nbsp;&nbsp;&nbsp;&nbsp;Bio je maj 1909. godine. Početkom 1911. Raderford, sada nastupajući kao teorijski fizičar, uspeva da reši ovaj problem. Dočekuje svoje studente širokim osmehom. "Znam kako izgleda atom i razumem to snažno rasipanje unazad." Maja iste godine, njegov članak kojim se proglašava da postoji 'nuklearni atom' izlazi iz štampe. To je kraj jedne epohe. Sad se vidi istina o hemijskom atomu. Sad se zna da je složen, a ne jednostavan; da se može seći; da nimalo ne liči na a-tom. Počela je nova era, era nuklearne fizike, a klasična fizika je potučena, bar u unutrašnjosti atoma.
<BR>&nbsp;&nbsp;&nbsp;&nbsp;&nbsp;Raderfordu je trebalo više od osamnaest meseci da se razabere u ovom problemu, koji sada rešavaju naši studenti fizike, i to na prvoj godini, kao brucoši. Zašto je potpuna refleksija alfa-čestica toliko zbunila Raderforda? Moralo je ovo biti u nekoj vezi sa načinom na koji su naučnici tog doba videli atom. Jedna masivna, pozitivno naelektrisana alfa-čestica zaleti se u atom zlata i - odbije se od njega? Opšta saglasnost u godini 1909. bila je da bi alfa-čestica morala da projuri silovito i bez zaustavljanja, kao artiljerijska granata kroz WC papir, ako ćemo upotrebiti Raderfordovo poređenje.
<BR>&nbsp;&nbsp;&nbsp;&nbsp;&nbsp;Taj WC model atoma potiče još od Njutna, koji je rekao da se sile u atomu moraju međusobno poništavati da bi on imao mehaničku stabilnost. Prema tome, električne sile privlačenja i odbijanja moraju nekako da se uravnoteže ako hoćemo stabilan atom u koji bismo mogli imati poverenja. Teoretičari u toj epohi na kraju jednog i početku drugog veka prošli su kroz razdoblje zaista mahnitog pravljenja i rasturanja svakojakih modela, ne bi li rasporedili elektrone tako da se dobije stabilan atom. Znalo se da atomi imaju mnoštvo elektrona koji nose svoje negativne naboje. Znači, negde unutra mora biti jednak broj pozitivnih naboja, raspoređenih nekako. Pošto su elektroni vrlo laki, a atom težak, onda mora biti ili da se atom sastoji od mnogo hiljada elektrona (da bi se dobila ta težina) ili da težina počiva u pozitivnim nabojima. Među mnogo predloženih modela, izdvojio se kao vodeći onaj koji je nastao trudom nikog drugog do samog Dž. Dž. Tomsona, Mister Elektrona. Taj model nazvan je 'puding od šljiva' zato što su u Engleskoj imali običaj da u veliku posudu punu pudinga umešaju i pokoju šljivu, a u Tomsonovom modelu je pozitivni naboj bio 'razmućen' po celom atomu, nalik na loptu nekakvog pudinga, dok su elektroni bili tu i tamo usađeni u unutrašnjost kao šljive u puding. Činilo se da bi takav aranžman mogao da ima mehaničku postojanost, pa čak i da dopusti elektronima da vibriraju oko svojih ravnotežnih položaja. Ali priroda pozitivnog naboja ostajala je sasvim tajanstvena.
<BR>&nbsp;&nbsp;&nbsp;&nbsp;&nbsp;Raderford je, međutim, smatrao da samo jedna konfiguracija može da se ispreči alfa-čestici na put i da je drmne takvom snagom da ona odleti pravo nazad otkuda je i došla: a to je konfiguracija u kojoj bi sva masa i sav pozitivni naboj bili usredsređeni u vrlo malu zapreminu, u središtu jedne srazmerno ogromne (velike kao ceo taj atom) kugle. Jezgro! Elektroni bi bili razmešteni svud po kugli. Vreme je prolazilo, stizali su sve izoštreniji podaci, pa je Raderford prečistio svoju teoriju. Središnji deo, nabijen pozitivnim naelektrisanjem, ima zapreminu koja je otprilike jedan bilioniti deo ukupne zapremine atoma (hiljaditi deo milijarditog dela). Po Raderfordovom modelu, materija se sastoji uglavnom od praznog prostora. Kad ti lupaš pesnicom po stolu, čini ti se da je sto stamen, ali to je samo zbog međuigre električnih sila (i kvantnih pravila) među atomima i molekulima; samo privid čvrstine. Atom je uglavnom praznina. Aristotel bi se užasnuo.
<BR>&nbsp;&nbsp;&nbsp;&nbsp;&nbsp;Raderfordovo iznenađenje što se alfa-čestice onako odbijaju možemo bolje shvatiti ako se manemo tog njegovog poređenja sa topovskim projektilom i razmislimo o kugli za kuglanje koja grmi niz svoju stazu prema poređanim čunjevima. Zamislite kako bi se šokirala kuglašica (ili kuglaš) kad bi se kugla odbila od čunjeva i pojurila pravo nazad istom stazom, preteći da liši kuglašicu njenoga života! Može li se to dogoditi? Pa, pretpostavimo da se negde oko sredine trougaono raspoređene grupe uspravnih čunjeva nalazi i jedan posebni čunj, 'debeljko', izliven od iridijuma, najgušćeg nama poznatog metala. Bez ikakvih šupljina. Taj čunj je teeežak! Pedeset puta je teži od kugle. Niz fotografija snimljenih superbrzom kamerom i posle puštenih usporeno pokazaće nam kako kugla naleće na debeljka, koji se malo uzdrma i udubi sa te strane, ali brzo ispravlja nastalo izobličenje i time odbacuje kuglu energično od sebe; kugla dobija brzinu u suprotnom smeru (isti pravac) i srlja natrag prema sportistkinji (sportisti). Ovako se dešava pri svakom elastičnom sudaru - recimo, između bilijarske kugle i ograde bilijarskog stola. Raderfordova kudikamo slikovitija metafora sa toaletnim papirom proistekla je iz njegove ranije zablude, u kojoj su bili i gotovo svi fizičari onog vremena, da je atom kugla vrlo razređenog pudinga koji popunjava sav raspoloživi, dakle veoma veliki, prostor. Veoma veliki, to znači, kod atoma zlata, kuglu poluprečnika 10<SUP>-9</SUP> metara.
<BR>&nbsp;&nbsp;&nbsp;&nbsp;&nbsp;Da bismo stekli utisak kako izgleda Raderfordov atom, zamislimo da je jezgro veliko kao zrno graška. To vam je prečnik od nekih pet-šest milimetara. U tom slučaju poluprečnik atoma je oko sto metara; atom je, dakle, lopta prečnika 200 metara, u koju možemo da uguramo šest ragbi igrališta ako ih malo stisnemo i rasporedimo otprilike u kvadrat. I ovde je Raderford imao mnogo sreće. Pukim slučajem se desilo da njegov radioaktivni izvor proizvodi alfe čija je energija bila oko pet miliona elektron-volti (mi to pišemo 5 MeV) - idealno za otkrivanje jezgra. Pri tako niskoj energiji, alfa-čestica ne uspe da se probije do samog jezgra, nego biva odbijena već samim dejstvom njegovog električnog polja, koje je pozitivno i snažno. Okolni oblak elektrona, međutim, imao je masu tako malenu, da nije mogao ozbiljnije zasmetati prolaženju alfe. Da je alfa-čestica imala mnogo veću energiju, zarila bi se u jezgro, osetila bi jaku nuklearnu silu (o tome ćemo učiti kasnije), pa bi se obrazac rasipanja alfa-čestica veoma zapetljao. (Naravno, ogromna većina alfi prohuji kroz atom tako daleko od jezgra, da njihova skretanja sa pravolinijske putanje budu malena.) Dogodilo se, sticajem svih ovih okolnosti, da je obrazac rasipanja alfa-čestica, zabeležen trudom Gajgera i Marsdena, a kasnije i trudom čitave gomile njihovih takmaca na raznim mestima na evropskom kontinentu, bio matematički ravan onome što bi se moglo očekivati i ako bi jezgro bilo tačka. Mi sada znamo da jezgro nije tačka, ali ako se alfa-čestica ne zarije suviše duboko prema jezgru, aritmetika iziđe na isto.
<BR>&nbsp;&nbsp;&nbsp;&nbsp;&nbsp;Bošković bi bio zadovoljan; opit u Mančesteru podržao je njegove vizije. Ishod sudara zavisi od polja sila koja postoje oko nekih stvari koje su 'tačke'. Raderfordov opit je imao i neke druge implikacije, dalje od otkrića jezgra. Uspostavio je pravilo da vrlo snažna skretanja čestice znače da je čestica naletela na malu, 'tačkastu' koncentraciju; a to je jedna od ključnih zamisli kojima će se istraživači rukovoditi kasnije, kad budu jurili kvarkove, koji zaista jesu tačke. U procesu postepenog uviđanja kakva je zaista struktura atoma, Raderfordov model bio je nesumnjivo orijentir od ogromnog značaja.
<BR>&nbsp;&nbsp;&nbsp;&nbsp;&nbsp;Raderfordov atom bio je zaista kao neki minijaturni Sunčev sistem. U središtu je pozitivno naelektrisano, zbijeno jezgro, a oko njega leti izvestan broj elektrona po raznim orbitama, tako da se ukupno pozitivno i ukupno negativno naelektrisanje međusobno tačno potiru. Maksvela i Njutna odmah pozvaše u pomoć. Orbitirajući elektron je kao kakva mala planeta, poslušno izvršavao Njutnovu komandu F = ma. Sad je, doduše, sila F bila električna sila između naelektrisanih čestica, po Kulonovom zakonu. Pošto je i ovo sila koja opada obrnuto srazmerno kvadratu udaljenosti, kao i gravitacija, čovek može pretpostaviti, na prvi pogled, da će nastati orbite slične planetnim. I, eto, gotov posao, dobili ste uredan sunčev sistemčić, to vam je model hemijskog atoma. Sve lepo i fino.
<BR>&nbsp;&nbsp;&nbsp;&nbsp;&nbsp;Pa, dobro, bilo je lepo i fino dok nije u Mančester došao jedan mladi danski fizičar sklon pretežno teoriji. "Zofem se Bohr, Nils Henrik Daavid Bohr, profesore Radherford. Ja sam mlat theoretski phisicist i došaho sam ta vam pomoghnem." Možemo samo zamisliti kako je na ovo reagovao grubi Novozelanđanin sklon prostačkom izražavanju.
</TD></TR></TABLE>
<P class="next">
<A HREF=p67.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
