<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ŠTA OVO ZNAČI, ILI FIZIKA ZA SEČENJE TKANINE
<P>&nbsp;&nbsp;&nbsp;&nbsp;&nbsp;Bornovo tumačenje Šredingerove jednačine predstavlja najdramatičniju i najkrupniju promenu u našem pogledu na svet još od Njutna, pa sve do danas. Nimalo nas ne iznenađuje činjenica da je sam Šredinger zaključio da je Bornova zamisao potpuno neprihvatljiva i zažalio što je ikada pronašao jednačinu koja je, eto, poslužila nekome da počne širiti takve gluposti. Međutim, Nils Bor, Hajzenberg, Zomerfeld i drugi prihvatili su Borna, i to bez mnogo gunđanja, zato što je 'verovatnoća bila u vazduhu'. Bornov članak ubedljivo je saopštavao da ta jednačina može samo predskazivati verovatnoće, ništa drugo, ali da matematički oblik verovatnoće može da se razvije, putanjama savršeno predvidljivim.
<BR>&nbsp;&nbsp;&nbsp;&nbsp;&nbsp;U ovom novom tumačenju, jednačina se odnosi na talase verovatnoće, <FONT FACE=Symbol>y</FONT>, koji predviđaju šta će elektron raditi, koja će mu energija biti, gde je on i tako dalje. Ta predviđanja imaju oblik verovatnoća. Šta se, dakle, talasa, šta 'maše' gore-dole kod elektrona? Pa, to se talasa. Verovatnoća se talasa. Rešavamo jednačine, a rešenja se na nekim mestima nagomilavaju i daju visoku verovatnoću, a na drugim mestima se međusobno potiru i daju nisku verovatnoću. Kad izvedemo test da vidimo da li je to tako, izvedemo ga, u suštini, ogroman broj puta - naime, sa ogromnim brojem elektrona. U većini slučajeva elektron se nađe tamo gde jednačina kaže da je najverovatnije da će se naći. Retko se nađe tamo gde jednačine kažu da su mu slabi izgledi da se nađe. Dakle, kvantitativno gledano, sve se tačno podudari sa predviđenjem. Šokantno je, međutim, to što možeš isti opit izvesti dvaput, sa samo po jednim elektronom, na potpuno isti način, i ipak dobiti u prvom pokušaju jedan, a u drugom pokušaju neki sasvim drugačiji rezultat.
<BR>&nbsp;&nbsp;&nbsp;&nbsp;&nbsp;Šredingerova jednačina sa Bornovim tumačenjem u smislu verovatnoće postigla je ogromne uspehe. Ona je ključ pomoću koga smo razumeli vodonik i helijum. Ako bismo imali dovoljno veliki računar, mogli bismo da razumemo i uran. Pomoću nje, shvatili smo kako se dva elementa spajaju u molekul; podigli smo hemiju na daleko naučniji nivo. Pomoću nje uspevamo da načinimo elektronske mikroskope, pa čak i protonske mikroskope. U razdoblju od 1930. do 1950. ona je preneta u jezgro atoma i tamo se pokazala jednako valjana kao i u svetu celih atoma.
<BR>&nbsp;&nbsp;&nbsp;&nbsp;&nbsp;Šredingerova jednačina predviđa sa visokim stepenom tačnosti, ali to što ona predviđa jeste verovatnoća.
<BR>&nbsp;&nbsp;&nbsp;&nbsp;&nbsp;Šta je to verovatnoća?
<BR>&nbsp;&nbsp;&nbsp;&nbsp;&nbsp;U fizici, nešto nalik na verovatnoću u životu. U privrednom životu, milijarde dolara ulažu se na osnovu verovatnoće. To će vam potvrditi ljudi iz osiguravajućih kompanija, tekstilci, a i mnogi drugi u društvu pet stotina najjačih firmi. Statističari će vam saopštiti da će prosečan Amerikanac, ako je belac, nepušač, muškarac, rođen 1941, živeti 76,4 godine. Ali ništa ti ne mogu oni javiti o sudbini tvog brata koji se zove Sel, koji je rođen baš 1941. godine. Njega može da zgazi kamion sutra, ili on može da umre od infekcije na noktu nožnog palca kroz dve godine. Oni 'pojma nemaju' šta če se Selu desiti.
<BR>&nbsp;&nbsp;&nbsp;&nbsp;&nbsp;Kad držim nastavu na Čikaškom univerzitetu, na jednom času odigram ulogu bogatog fabrikanta tekstila. Postići u životu uspeh kao trgovac krpama, ili kao 'čestičar' u fizici, to ti je slično. U oba slučaja treba dobro da vladaš zakonom verovatnoće i da se dobro snalaziš u sakou od tvida. Zatražim od studenata da svako, redom, kaže koliko je visok, a ja to zapisujem i na tabli pravim grafikon. Neko je visok 152 centimetra, neko 157, neko 176 i tako dalje. Jedan drugar je visok 198 (eh, što nemamo košarkaški tim...). Prosek ispadne 170 cemtimetara. Ukupno je 166 studenata u dvorani, i ja dobijem podatke od svih, i nacrtam lepu zvonastu krivu koja vodi od onih maleckih, pa se uzdiže, polako dođe do 170, a onda se spušta desno prema sve malobrojnijima koji su veoma visoki i završava se sasvim nisko sa onom nepravilnošću od 198. Sad imam 'krivu raspodele' o telesnoj visini ovogodišnjih brucoša, pa ako sam razumno siguran da opredeljivanje omladine baš za proučavanje fizike ne izobličuje tu krivu, imam reprezentativni uzorak telesnih visina brucoša na Čikaškom univerzitetu. Pomoću okomite ose mogu da pročitam postotke; mogu, na primer, da pogledam koliko postotaka njih ima visinu između 170 i 174. Takođe pomoću ovog grafikona mogu, na primer, da ustanovim da postoji verovatnoća od 26% da sledeći student ili studentkinja ima visinu između, recimo, 165 i 175, ako me to zanima.
<BR>&nbsp;&nbsp;&nbsp;&nbsp;&nbsp;Sad sam spreman da proizvodim odela. Ako su ovi studenti moje tržište (a to baš ne bi bili kad bih bio tekstilac), mogu da procenim koji postotak mojih odevnih predmeta treba da bude ovog ili onog 'broja' (u smislu veličine). Ako nemam ovaj grafikon telesnih visina mojih mušterija, moraću da ocenim 'od oka' koliko čega da se proizvede, pa će mi u junu ostati neprodato 137 odela veličine 46 koja niko neće. (Ali ja ću krivicu baciti na mog asistenta Džejka.)
<BR>&nbsp;&nbsp;&nbsp;&nbsp;&nbsp;Šredingerova jednačina, kad je rešite za bilo koju situaciju u kojoj se dešava neki atomski proces, daje jednu krivu liniju, jedan grafikon, sličan ovome o visinama studenata. Doduše, oblik grafikona može biti sasvim drugačiji. Ako želimo da znamo gde se 'mota' jedan elektron, recimo onaj jedini koji postoji u vodonikovom atomu - drugim rečima, koliko je on daleko od jezgra tog atoma - izračunaćemo i dobićemo krivu raspodele verovatnoće nalaženja koja naglo opada posle nekih 10<SUP>-8</SUP> cm, sa verovatnoćon od oko 80% da će se elektron zadržavati unutar kugle čiji je poluprečnik 10<SUP>-8</SUP> cm. To je ono najniže energetsko stanje, 'osnovni nivo' tog elektrona. Ako pobudimo elektron da se popne na sledeći, viši energetski nivo, dobićemo zvonastu krivu koja će ukazivati na poluprečnik koji je, u proseku, nekih četiri puta veći. Možemo izračunati krive verovatnoće i za druge procese. Ovde moramo jasno da razlikujemo predviđanja o verovatnoći od predviđanja o mogućnosti. Veoma je precizno poznato koji su energetski nivoi mogući, ali, ako se zapitamo u kom energetskom stanju će elektron biti nađen, o tome možemo izračunati samo verovatnoću, koja zavisi od istorije sistema. Ako elektron ima izbor na koji će niži energetski nivo sići (na neki od dva ili više nivoa, ako su mu mogući), opet možemo da izračunamo verovatnoće; na primer, 82 postotka verovatnoće da siđe na E1, 9 posto verovatnoće da siđe na E2 i tako dalje. Demokrit je to najbolje kazao onom svojom rečenicom: "Sve što u Vaseljeni postoji plod je slučaja i nužnosti." Različita energetska stanja su nužnost, jer samo ona mogu da postoje. Ali na koje će od tih energetskih stanja elektron da dospe, to mi možemo da predskažemo samo kao verovatnoće. Jer o tome odlučuje slučaj.
<BR>&nbsp;&nbsp;&nbsp;&nbsp;&nbsp;Koncepti verovatnoće sasvim su normalni statističarima. Uznemirili su, međutim, fizičare u prvim decenijama ovog veka zato što su oni bili školovani da veruju u klasičnu fiziku. (Uznemiravaju mnoge i danas.) Njutn je opisao jedan deterministički svet. Ako baciš kamen, lansiraš raketu, ili uvedeš novu planetu u Sunčev sistem, možeš (bar u načelu, ako su ti poznate sve sile i svi početni uslovi) savršeno pouzdano da predvidiš kuda će taj bačeni ili lansirani ili uvedeni predmet ići. Kvantna teorija, međutim, kaže: ne. Početni uslovi su sami po sebi neodređeni. Možeš da izmeriš samo verovatnoće za sve ono što želiš: gde će biti čestica, koliko će brza biti i tako dalje. Bornovo tumačenje Šredingera uznemirilo je fizičare koji su tokom tri veka posle Galileja i Njutna prihvatali determinizam kao svoj pogled na svet. Kvantna teorija preti da ih sve pretvori u malo 'uzvišeniju' vrstu statističara.
</TD></TR></TABLE>
<P class="next">
<A HREF=p76.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
