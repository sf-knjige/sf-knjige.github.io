<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>TAJNA HEMIJSKE VEZE: OPET ČESTICE
<P>&nbsp;&nbsp;&nbsp;&nbsp;&nbsp;Veliki deo našeg znanja o elektricitetu proistekao je iz otkrića u hemiji, a naročito u oblasti koju danas nazivamo elektrohemija. Voltina baterija pokazala je naučnicima da je moguće napraviti električno kolo: uzmeš bateriju, prikačiš žicu za jedan pol, pa opružiš tu žicu sve do drugog pola; struja poteče ukrug. To je takozvano električno kolo. Ako na jednom mestu prekineš ovo kolo i pričvrstiš dva kraja žice za dva parčeta metala uronjena u neku tečnost, struja nastavi da teče sad i kroz tu tečnost, ali u njoj, pokazalo se, dovodi do određenog hemijskog procesa - do razlaganja tečnosti. Ako si dve takve elektrode zabio u vodu, kod jedne počne da se pojavljuje vodonik, kod druge kiseonik, i to u razmeri 2 prema 1, što nagoveštava da se voda razlaže na sastavne delove. Ako to nije obična voda nego voda u kojoj je rastvoren natrijum-hlorid (kuhinjska so), jedna elektroda će početi da se oblaže natrijumom, a oko druge će početi da mehura zelenkasti otrovni gas hlor. Odatle do industrije 'elektroplatiranja', to jest elektrolitičkog oblaganja metalnih predmeta slojevima drugih metala (niklovanje, posrebrivanje, pozlaćivanje i tako dalje) nije imalo dugo da se čeka.
<BR>&nbsp;&nbsp;&nbsp;&nbsp;&nbsp;Razlaganje hemijskih jedinjenja pomoću električne struje ukazalo je na jednu duboku istinu: da postoji veza između električnih sila i onoga što drži atome na okupu. Počelo se govoriti da privlačnost između pojedinih atoma, dakle i 'afinitet' jedne hemikalije prema drugoj, može biti na neki način električne prirode.
<BR>&nbsp;&nbsp;&nbsp;&nbsp;&nbsp;Majkl Faradej počeo je svoj rad u elektrohemiji tako što je sistematizovao nomenklaturu, kao ranije Lavoazije u hemiji. Pomoglo je, i ovaj put, mnogo. Faradej je dao naziv 'elektrode' tim naelektrisanim komadima metala zagnjurenim u tečnost. Negativnu je nazvao katoda, a pozitivnu anoda. Kad elektricitet 'šiba' kroz vodu, on rastrže molekule tako da naelektrisani atomi moraju da se probijaju kroz tečnost, da se guraju kroz nju, neki idu ka anodi, a neki prema katodi. U normalnom stanju, hemijski atomi su neutralni, ne nose ni pozitivno ni negativno naelektrisanje na sebi. Propuštanjem električne struje kroz tečnost ovo se, na neki način, menjalo; menjali su se atomi. Faradej je odredio da se naelektrisani atom ubuduće ima nazivati 'jon'. Danas znamo da je jon atom koji je postao naelektrisan zbog toga što mu je otrgnut, ili pridodat, jedan elektron, ili ne samo jedan nego više njih. U Faradejevo doba nije bilo poznato postojanje elektrona. Nije se baš znalo ni šta je električna struja. Da li je, međutim, Faradej naslućivao da bi elektroni mogli postojati? U tridesetim godinama devetnaestog veka izveo je niz spektakularnih opita koji su za ishod imali dva jednostavna, sažeta zaključka, danas poznata pod nazivom 'Faradejevi zakoni elektrolize':
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;(1) Masa hemikalije koja će biti oslobođena na jednoj elektrodi srazmerna je jačini struje pomnoženoj vremenom koliko je struja proticala. Dakle, oslobođena masa srazmerna je količini elektriciteta koja je prošla kroz tečnost.
<BR>&nbsp;&nbsp;&nbsp;&nbsp;&nbsp;(2) Masa koju oslobodi jedna određena, ograničena količina električne struje srazmerna je atomskoj težini te tvari pomnoženoj sa brojem atoma u tom jedinjenju.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Ovi zakoni znače da elektricitet nije nešto glatko i neprekidno, nego da se može podeliti na 'komade', na parčiće. Ako imamo u vidu Daltonovu predstavu o atomima, onda nam Faradejevi zakoni kažu da se atomi u tečnosti (joni) premeštaju sve do elektrode, gde se svakom jonu isporuči određena količina elektriciteta, koja ga pretvori u slobodni atom vodonika, kiseonika, srebra, ili već koje bilo tvari koja se u rastvoru nalazila. Faradejevi zakoni upućuju na neizbežan zaključak: da postoje čestice elektriciteta. Ovaj zaključak je, nažalost, morao čekati još oko šezdeset godina. Tek tada je dramatično potvrđen otkrićem elektrona, na samom kraju devetnaestog veka.
</TD></TR></TABLE>
<P class="next">
<A HREF=p53.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
