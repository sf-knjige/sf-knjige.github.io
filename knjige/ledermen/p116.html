<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>ELEKTRIČNA SILA
<P>&nbsp;&nbsp;&nbsp;&nbsp;&nbsp;U četrdesetim godinama ovog veka kvantna teorija elektromagnetne sile odnela je pobedu. Rad Pola Diraka iz 1927. godine uspešno je spojio kvantnu teoriju i posebnu relativnost, dajući teoriju elektrona. Međutim, brak kvantne teorije i elektromagnetizma (to jest, elektromagnetne sile) bio je buran i pun upornih problema.
<BR>&nbsp;&nbsp;&nbsp;&nbsp;&nbsp;Borba za objedinjenje ove dve teorije bila je neformalno poznata kao 'rat protiv beskonačnosti'; ratovali su, sredinom četrdesetih godina, beskonačnost s jedne strane, a sa suprotne strane neki od najblistavijih fizičara: Pauli, Vajskopf, Hajzenberg, Hans Bete i Dirak, kao i neki novi fizičari, zvezde u usponu - Ričard Fajnmen na Kornelu, Džulijan Švinger (Julian Schwinger) na Harvardu, Frimen Dajson (Freeman Dyson) na Prinstonu i Sin-itiro Tomonaga (Sin-itiro Tomonaga) u Japanu. Evo odakle su izlazile te beskonačnosti: najjednostavnije rečeno, uzmeš da izračunaš vrednost za neke odlike elektrona, a odgovor, po novim relativističkim kvantnim teorijama, bude beskonačno velika vrednost. Ne neki veliki iznos, nego beskonačan.
<BR>&nbsp;&nbsp;&nbsp;&nbsp;&nbsp;Jedan način da se vizuelno dočara ta matematička količina nazvana beskonačnost jeste ovaj: zamisliš ukupan broj svih celih prirodnih brojava i dodaš... još jedan. I još jedan, i još, uvek može još jedan. Drugi način, koji je imao više izgleda da se pojavi u proračunima tih vanrednih, ali nesrećnih teoretičara, bio je da pokušaš izračunati vrednost razlomka u kome je imenilac nula. Većina džepnih računara učtivo će te obavestiti (obično pomoću velikog slova E, možda ponovljenog mnogo puta: EEEEEE....) da si uradio/uradila nešto glupo. Oni raniji kalkulatori sa električnim sklopkama proizveli bi neke nezgodne zvuke, kakofoniju čangrljanja i škripanja, što bi se završilo pramenom gustog dima. Teoretičari su videli te beskonačnosti kao znak da elektromagnetizam i kvantna teorija u svome braku rade nešto sasvim pogrešno - hajde da se ne upuštamo u metaforično razmatranje šta (mada bismo rado). U svakom slučaju, Fajnmen, Švinger i Tomonaga, radeći međusobno nezavisno, postigli su neku vrstu pobede u poznim četrdesetim godinama ovog veka. Konačno su prevladali našu nemoć da izračunamo odlike naelektrisanih čestica kao što je elektron.
<BR>&nbsp;&nbsp;&nbsp;&nbsp;&nbsp;Jedan od glavnih podsticaja koji je omogućio ovaj teorijski uspeh pribavljen je jednim opitom. Uradio ga je na Kolumbiji jedan od mojih nastavnika, Vilis Lemb (Willis Lamb). U ranim posleratnim godinama, Lemb je većini nas držao više tečajeve, ali je i radio na elektromagnetizmu. On je takođe isplanirao i izveo, koristeći ratnu radarsku tehnologiju koja je upravo na Kolumbiji razvijena, jedan zapanjujuće precizan opit o odlikama izvesnih odabranih energetskih nivoa u vodonikovom atomu. Trebalo je da ovi Lembovi podaci stave na probu neke od najfinijih delova nove, tek iskovane kvantne elektromagnetne teorije. Preskočiću pojedinosti, dovoljno je reći da je ovaj opit bio bitan doprinos u uzbudljivom radu na stvaranju upotrebljive teorije električne sile.
<BR>&nbsp;&nbsp;&nbsp;&nbsp;&nbsp;Ono što su pomenuti teoretičari dali zove se 'renormalizovana kvantna elektrodinamika'. Kvantna elektrodinamika (QED - quantum electrodynamics) omogućila je teoretičarima da izračunaju osobine elektrona, kao i njegovog težeg brata muona, sa tačnošću od deset decimala.
<BR>&nbsp;&nbsp;&nbsp;&nbsp;&nbsp;QED je bila teorija polja, pa nam je zato dala fizičku sliku kako se sila prenosi između dve čestice materije - recimo, između dva elektrona. Njutn je imao problema sa idejom delovanja na daljinu. Maksvel takođe. Koji je mehanizam tog delovanja? Jedan od tih strašno pametnih tipova iz antičkog doba, neki Demokritov ortak nesumnjivo, otkrio je da Mesec utiče na plimu, a onda se mučio pitanjem kako to Mesec dejstvuje kroz toliki prazan prostor. QED kaže da je i polje kvantizovano - to jest, sastoji se od kvanta (jedan kvant, dva kvanta i tako dalje) - što znači, opet od čestica. To, međutim, nisu čestice materije. To su čestice polja. One prenose silu tako što putuju, brzinom svetlosti, između dve materijalne čestice koje stupaju u međudejstvo. To su čestice-prenosioci. Za njih u QED kažemo da su fotoni. Druge sile imaju svoje, drugačije glasnike. Pomoću tih čestica-glasnika mi sebi dočaravamo 'izgled' sila.
</TD></TR></TABLE>
<P class="next">
<A HREF=p117.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
