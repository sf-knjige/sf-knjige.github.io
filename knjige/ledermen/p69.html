<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H3>DVA MINUTA ZA ENERGIJU
<P>&nbsp;&nbsp;&nbsp;&nbsp;&nbsp;U srednjoj školi, na času fizike, kaže se da predmet koji ima izvesnu masu i kreće se izvesnom brzinom poseduje kinetičku energiju (energiju svoga kretanja). Predmeti takođe imaju energiju zahvaljujući tome što se nalaze na nekom mestu. Čelična kugla na krovu oblakodera Sirs ima potencijalnu energiju zato što se neko dobro pomučio da je iznese čak tamo. Ako je bacimo sa tog krova, ona će, dok pada, pretvarati svoju potencijalnu energiju u kinetičku.
<BR>&nbsp;&nbsp;&nbsp;&nbsp;&nbsp;Jedino zbog čega je energija zanimljiva jeste to što ona biva sačuvana. Dočarajte sebi sliku jednog složenog sistema koji se sastoji od milijardi atoma gasa: svi se oni brzo kreću, sudaraju se sa zidovima posude i jedan sa drugim. Neki od njih, u tom sudaranju, dobiju, a neki gube energiju. Ali zbir, ukupna njihova energija, ostaje isti, nepromenljiv. Tek u osamnaestom veku naučnici su otkrili da je toplota jedan oblik energije. Kažemo da je to toplotna (ili: termička) energija. I hemikalije umeju da oslobode energiju, putem reakcija kao što je sagorevanje uglja. Energija može da se pretače iz jednog oblika u drugi, a to stalno i radi. Danas smatramo da postoje sledeće vrste energije: mehanička, toplotna, hemijska, električna i nuklearna. Nama je poznato da masa može da se preobrazi u energiju po formuli E = mc<SUP>2</SUP>. I pored tolike složenosti, ubeđeni smo i sada, i to stopostotno ubeđeni, da u složenim reakcijama ukupna energija, uračunavajući tu i masu, ostaje uvek stalna. Primer: gurneš jednu opeku po nekoj glatkoj dasci. Opeka klizne još malo, pa stane. Izgubila je svu svoju kinetičku energiju, koja se, međutim, pretvorila u toplotnu: daska je sad, na mestima gde je opeka prolazila, malo, samo malčice toplija. Primer: sipaš benzin u auto, znajući da si kupila (kupio) 45 litara hemijske energije (trebalo bi da je merimo u džulima) pomoću koje sad možeš dati svojoj tojoti izvesnu kinetičku energiju. Voziš, voziš, i potrošiš sav taj benzin, ali jasno je gde je energija otišla - uspela si (uspeo si) da prevališ put od 514 kilometara, od Njuarka do Nort Hiroa. Energija je, dakle, očuvana. Primer: vodopad se sručuje na rotor neke hirdoelektrane. Rotor okreće elektrogenerator i tako se jedna prirodna potencijalna energija pretvara u električnu energiju koja će obasjavati i zagrevati neki daleki grad. U računovodstvenim knjigama prirode sva sabiranja i oduzimanja moraju se izravnati. Na kraju dobiješ tačno onoliko koliko uneseš.
</TD></TR></TABLE>
<P class="next">
<A HREF=p70.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
