<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%><tr><td>
<H2>8. KONAČNO - BOŽIJA ČESTICA
<P>&nbsp;&nbsp;&nbsp;&nbsp;&nbsp;I Boginja dole pogleda, na svet svoj, i bi zadivljena lepotom njegovom - jer tu lepote beše toliko da se Ona rasplaka. To svet sa samo jednom vrstom čestica beše i samo jednom silom prenošenom pomoću samo jedne čestice-nosioca, koja je, u božanskoj jednostavnosti, ujedno i ta pomenuta, jedina čestica bila.
<BR>&nbsp;&nbsp;&nbsp;&nbsp;&nbsp;I vide Boginja da je taj svet predivotni koji je stvorila pomalo i dosadan. Zato poče Ona izračunavati i smeškati se, i dozvoli Svojoj Vaseljeni da se raširi i počne hladiti. I gle, ohladi se toliko Vaseljena da u njoj proradi Boginjin agent verni i oprobani, Higsovo polje, koje pre hlađenja ne mogaše izdržati neverovatnu vrelinu Postanja. A pod uticajem Higsa, čestice počeše usisavati energiju iz okolnog polja i tako energijom napunjene, masivne postajati. Svaka je čestica rasla na svoj način, ne sve isto. Neke dobiše neverovatno veliku masu, neke samo malenu, a neke ni najmanju. I dok je ranije samo jedna čestica bila, sad ih dvanaest nastade, i dok su ranije nosilac i čestica bili isto, sad se razdvojiše u različite, i dok ranije samo jedan prenosnik sile i samo jedna sila beše, sad se pojaviše četiri sile i dvanaest prenosilaca, i dok ranije beše divota bez kraja, ali i bez smisla, sada se Demokratska stranka i Republikanska pojavi.
<BR>&nbsp;&nbsp;&nbsp;&nbsp;&nbsp;Pogleda Boginja šta je od njenog sveta ispalo i obuze je smeh nezadrživ i neodoljiv. Pozva Ona Higsa, uozbilji se malo, pa mu strogo prozbori:
<BR>&nbsp;&nbsp;&nbsp;&nbsp;&nbsp;"Što uništi simetriju sveta, grešniče?"
<BR>&nbsp;&nbsp;&nbsp;&nbsp;&nbsp;A Higs, užasnut i najmanjim nagoveštajem neodobravanja Njenog, poče se braniti rečima ovakvim:
<BR>&nbsp;&nbsp;&nbsp;&nbsp;&nbsp;"O, Gospodarice moja, simetriju ne uništih nego samo postigoh da bude prikrivena umetnošću trošenja energije. To čineći, stvorih svet zaista zamršen.
<BR>&nbsp;&nbsp;&nbsp;&nbsp;&nbsp;Ko je predvideti mogao da iz jednog dosadnog niza istovetnih tela atomska će nastati jezgra i atomi celi i molekuli, planete, zvezde čak?
<BR>&nbsp;&nbsp;&nbsp;&nbsp;&nbsp;Ko znadijaše da zalasci Sunca će nastati i okeani i okeanske razne ljige od mešanja svih tih odvratnih molekula uzdrmanih munjama i vrućinama?
<BR>&nbsp;&nbsp;&nbsp;&nbsp;&nbsp;Ko je predskazati mogao evoluciju i ove fizičare koji sada čačkaju i preturaju i zaviruju ne bi li našli ono što sam ja, u službi Tvojoj, tako pomno skrio?"
<BR>&nbsp;&nbsp;&nbsp;&nbsp;&nbsp;A Boginja, jedva se uzdržavajući od novog smeha, znak dade da oprašta Higsu, i dade mu, štaviše, i lepu povišicu plate.
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Vrlo novi zavet, 3, 1
<BR>&nbsp;&nbsp;&nbsp;&nbsp;&nbsp;
<BR>&nbsp;&nbsp;&nbsp;&nbsp;&nbsp;Naš će zadatak biti u ovom poglavlju da pretvorimo pesništvo(?) Vrlo novog zaveta u čvrsto naučno znanje, i to iz oblasti kosmologije čestica. Ali ne možemo se odlepiti baš sad od naše rasprave o standardnom modelu. Još ne. Izviruje još nekoliko končića koje nismo povezali... a neke, baš, i ne možemo da povežemo. I jedni i drugi su važni za priču o standardnom modelu i o svemu što postoji s one strane standardnog modela, a ja prvo moram da prepričam još nekoliko trijumfa vršenja opita koji su čvrsto utemeljili naše sadašnje znanje o mikrosvetu. To su možda pojedinosti, ali dočaravaju snagu (premda i ograničenosti) standardnog modela.
<BR>&nbsp;&nbsp;&nbsp;&nbsp;&nbsp;Dve vrste nedostataka muče nas u standardnom modelu. Prva je nepotpunost. Evo, počela je i godina 1993, a kvarka vrh još nema. Pa, i jedan neutrino (tau) nije još otkriven neposredno. Štaviše, mnogi brojevi koji su nam potrebni poznati su netačno. Na primer, ne znamo da li neutrini imaju ili ipak nemaju i neku masu mirovanja. Želimo da znamo na koji način narušavanja CP-simetrije - a ona su bila deo procesa nastanka sveukupne materije - ulaze u ovaj sistem. Najvažnije od svega: potrebno nam je da u standardni model uvedemo novu pojavu, kojoj smo dali naziv 'Higsovo polje', da bi se očuvala matematička suvislost našeg standardnog modela. Druga vrsta nedostataka čisto je estetska. Standardni model je toliko zamršen, da mnogima izgleda kao samo jedna stanica na putu ka nekom jednostavnijem viđenju sveta. Higsova zamisao, i čestica koja uz nju ide, a to je Higsov bozon, bitna je za sve ovo što upravo nabrojasmo, toliko bitna da smo njoj u čast ovoj knjizi dali naslov: Božija čestica.
</TD></TR></TABLE>
<P class="next">
<A HREF=p141.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
