<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Bakljobrodovi Baltazar, Melkior i Gaspar nalaze se na udaljenosti od čitave AJ od orbitalnih šuma u plamenu i još usporavaju oko bezimenog sunca kada Majka Zapovednik Stoun zvoni na portalu odaje Oca Kapetana De Soje kako bi ga obavestila da su kuriri vaskrsnuti.
<BR>&nbsp;&nbsp;&nbsp;&nbsp;&nbsp;"U stvari, samo je jedan uspešno vaskrsnut", ispravlja se ona dok lebdi pred otvorenim vratima.
<BR>&nbsp;&nbsp;&nbsp;&nbsp;&nbsp;Lice Oca Kapetana de Soje se trza. "Da li je... taj neuspešni... vraćen u komoru za vaskrsavanje?" pita.
<BR>&nbsp;&nbsp;&nbsp;&nbsp;&nbsp;"Još nije", kaže Stounova. "Otac Sapjeha je sa preživelim."
<BR>&nbsp;&nbsp;&nbsp;&nbsp;&nbsp;De Soja klima glavom. "Paks?" pita, u nadi da će biti tako. Vatikanski kuriri donose više nevolja nego vojni.
<BR>&nbsp;&nbsp;&nbsp;&nbsp;&nbsp;Majka Zapovednik Stoun odmahuje glavom. "Obojica su iz Vatikana. Otac Gavronski i Otac Vandris. Obojica Hristovi Legionari."
<BR>&nbsp;&nbsp;&nbsp;&nbsp;&nbsp;De Soja uspeva da ne uzdahne samo zahvaljujući naporu volje. Hristovi Legionari gotovo da su sasvim zamenili liberalnije Jezuite tokom vekova - njihova moć jačala je u Crkvi u veku pre Velike Greške - i nije nikakva tajna da ih Papa koristi kao udarne trupe za teške zadatke unutar hijerarhije Crkve. "Koji je preživeo?" pita on.
<BR>&nbsp;&nbsp;&nbsp;&nbsp;&nbsp;"Otac Vandris." Stounova baca pogled na svoj komlog. "Do sada je trebalo da ga već ožive, ser."
<BR>&nbsp;&nbsp;&nbsp;&nbsp;&nbsp;"Vrlo dobro", kaže De Soja. "Podesite unutrašnje polje na jedan-g u 06:45. Dopremite kapetane Herna i Bulezovu ovamo i prenesite im moje komplimente. Molim vas da ih otpratite napred, do sale za sastanke. Ja ću biti sa Vandrisom dok se ne okupimo."
<BR>&nbsp;&nbsp;&nbsp;&nbsp;&nbsp;"Razumem", kaže Majka Zapovednik Stoun i odbacuje se.
<BR>&nbsp;&nbsp;&nbsp;&nbsp;&nbsp;Soba za oživljavanje ispred komore za vaskrsavanje više liči na kapelu nego na ambulantu. Otac Kapetan De Soja klanja se pred oltarom, pa se pridružuje Ocu Sapjehi kraj bolničkog ležaja, gde kurir sedi uspravno. Sapjeha je stariji od većine članova posade Paksa - najmanje sedamdeset standardnih godina - i meki halogeni snopovi odbijaju se od njegovog golog skalpa. De Soja je oduvek smatrao da je brodski kapelan plahe naravi i da nije mnogo bistar, baš kao ni nekoliko parohijskih sveštenika koje je poznavao kao dečak.
<BR>&nbsp;&nbsp;&nbsp;&nbsp;&nbsp;"Kapetane", pozdravlja ga kapelan.
<BR>&nbsp;&nbsp;&nbsp;&nbsp;&nbsp;De Soja klima glavom i prilazi čoveku na ležaju. Otac Vandris je mlad - možda u svojim poznim standardnim dvadesetim - i njegova tamna kosa dugačka je i ukovrdžana po najnovijoj vatikanskoj modi. Ili bar po modi koja je nastupala kada je De Soja poslednji put video Pacem i Vatikan; vremenski dug od tri godine već se nakupio za dva meseca koliko su proveli na ovom zadatku.
<BR>&nbsp;&nbsp;&nbsp;&nbsp;&nbsp;"Oče Vandris", kaže De Soja, "čujete li me?"
<BR>&nbsp;&nbsp;&nbsp;&nbsp;&nbsp;Mladić na ležaju klima glavom i stenje. Teško je ovladati jezikom u prvih nekoliko minuta posle vaskrsenja. Ili je tako bar De Soja čuo.
<BR>&nbsp;&nbsp;&nbsp;&nbsp;&nbsp;"Pa", kaže kapelan, "bolje da vratim drugo telo u komoru." On se mršti na De Soju kao da je kapetan lično kriv za to neuspelo vaskrsenje. "Prava šteta, Oče Kapetane. Proći će nedelje - možda meseci - pre nego što budemo mogli uspešno da vaskrsnemo Oca Gavronskog. To će za njega biti veoma bolno."
<BR>&nbsp;&nbsp;&nbsp;&nbsp;&nbsp;De Soja klima glavom.
<BR>&nbsp;&nbsp;&nbsp;&nbsp;&nbsp;"Želite li da ga vidite, Oče Kapetane?" uporan je kapelan. "Telo se... pa... jedva može prepoznati kao ljudsko. Unutrašnji organi su sasvim vidljivi i potpuno..."
<BR>&nbsp;&nbsp;&nbsp;&nbsp;&nbsp;"Obavljajte svoju dužnost, Oče", kaže De Soja tiho. "Voljno."
<BR>&nbsp;&nbsp;&nbsp;&nbsp;&nbsp;Otac Sapjeha ponovo se mršti kao da namerava da odgovori, ali u tom trenutku oglašava se sirena gravitacije i oba muškarca moraju da se orijentišu tako da im stopala dodiruju pod kada se unutrašnje zaštitno polje ponovo ustroji. Onda gravitacija lagano raste do jedan-g, Otac Vandris tone dublje u jastuke na ležaju, a kapelan izlazi kroz vrata. I posle samo jednog dana pri nula-g, povratak gravitacije izgleda kao teret.
<BR>&nbsp;&nbsp;&nbsp;&nbsp;&nbsp;"Oče Vandris", kaže De Soja tiho. "Čujete li me?"
<BR>&nbsp;&nbsp;&nbsp;&nbsp;&nbsp;Mladić klima glavom. U očima mu se vidi koliki bol trpi. Čovekova koža presijava se kao da je mu upravo presađena - ili kao da je novorođenče. Njegova put De Soji izgleda ružičasto i odrano, gotovo opečeno, a kruciforma na kurirovim grudima modra je i dvostruko veća nego inače.
<BR>&nbsp;&nbsp;&nbsp;&nbsp;&nbsp;"Znate li gde se nalazite?" šapuće De Soja. Ili ko ste? - dodaje u mislima. Postvaskrsna zbrkanost može da potraje nekoliko sati ili dana. De Soja zna da su kuriri obučavani da prevaziđu tu zbrkanost, ali zar se iko može obučiti za smrt i ponovno oživljavanje? De Sojin instruktor u semeništu jednom je to jasno rekao: "Ćelije pamte umiranje, to da su bile mrtve, čak i ako um to ne čini."
<BR>&nbsp;&nbsp;&nbsp;&nbsp;&nbsp;"Sećam se", šapuće Otac Vandris i glas mu zvuči podjednako hrapavo kao što izgleda njegova koža. "Vi ste Kapetan De Soja?"
<BR>&nbsp;&nbsp;&nbsp;&nbsp;&nbsp;"Otac Kapetan De Soja. Da."
<BR>&nbsp;&nbsp;&nbsp;&nbsp;&nbsp;Vandris pokušava da se podupre laktom i ne uspeva. "Bliže", šapuće, preslab da bi podigao glavu sa jastuka.
<BR>&nbsp;&nbsp;&nbsp;&nbsp;&nbsp;De Soja se naginje bliže. Drugi sveštenik blago miriše na formaldehid. Samo su određeni pripadnici klera upućeni u prave misterije vaskrsavanja, a De Soja je odabrao da ne bude među njima. On bi mogao da obavi krštenje, da pričest ili izvrši osvećenje - kao kapetan zvezdanog broda imao je više prilika za potonje nego za prvo - ali nikada nije prisustvovao Sakramentu Vaskrsenja. Nema pojma o procesu koji se tu odvija, izuzev čuda ovaploćenog u kruciformi, niti kako se čovekovo uništeno i sabijeno telo, njegovi neuroni u raspadanju i razbacana moždana masa, mogu ponovo pretvoriti u ljudsko obličje koje sada vidi pred sobom.
<BR>&nbsp;&nbsp;&nbsp;&nbsp;&nbsp;Vandris počinje da šapuće i De Soja mora da se nagne još bliže, tako da usne vaskrsnutog sveštenika gotovo dodiruju De Sojino uho.
<BR>&nbsp;&nbsp;&nbsp;&nbsp;&nbsp;"Moramo... razgovarati..." uspeva Vandris da izusti uz veliki napor.
<BR>&nbsp;&nbsp;&nbsp;&nbsp;&nbsp;De Soja klima glavom. "Zakazao sam brifing za petnaest minuta. Moja druga dva brodska kapetana biće tamo. Vama ćemo obezbediti hoverstolicu i..."
<BR>&nbsp;&nbsp;&nbsp;&nbsp;&nbsp;Vandris odmahuje glavom. "Bez... sastanka. Poruka... samo... za vas."
<BR>&nbsp;&nbsp;&nbsp;&nbsp;&nbsp;De Sojino lice ostaje bezizražajno. "U redu. Želite li da sačekate dok ne budete..."
<BR>&nbsp;&nbsp;&nbsp;&nbsp;&nbsp;Ponovo odmahivanje glave ispunjeno agonijom. Koža sveštenikovog lica vlažna je i nabrana, kao da se kroz nju naziru mišići. "Sada..." šapuće.
<BR>&nbsp;&nbsp;&nbsp;&nbsp;&nbsp;De Soja se naginje bliže i čeka.
<BR>&nbsp;&nbsp;&nbsp;&nbsp;&nbsp;"Morate... uzeti... kurirski brod... arhanđeo... smesta...", dahće Vandris. "Programiran je za odredište."
<BR>&nbsp;&nbsp;&nbsp;&nbsp;&nbsp;De Sojino lice i dalje je bezizražajno, ali on razmišlja: Dakle, sleduje mi bolna smrt od ubrzanja. Dragi Isuse, zar nisi mogao da me lišiš ovog pehara?
<BR>&nbsp;&nbsp;&nbsp;&nbsp;&nbsp;"Šta da kažem ostalima?"
<BR>&nbsp;&nbsp;&nbsp;&nbsp;&nbsp;Otac Vandris odmahuje glavom. "Ne govorite im ništa. Poverite komandu nad... Baltazarom... svom izvršnom oficiru. Zapovedništvo nad udarnom jedinicom prenesite Majci Kapetanu Bulez. Udarna jedinica MAGI imaće... druga... naređenja."
<BR>&nbsp;&nbsp;&nbsp;&nbsp;&nbsp;"Hoću li ja biti obavešten o tim drugim naređenjima?" pita De Soja. Vilica ga boli od napora da zvuči smireno. Do pre trideset sekundi, opstanak i uspeh ovog broda, ove udarne jedinice, bili su kljulni razlog njegovog postojanja.
<BR>&nbsp;&nbsp;&nbsp;&nbsp;&nbsp;"Ne", kaže Vandris. "Ta... naređenja... se... vas... ne tiču."
<BR>&nbsp;&nbsp;&nbsp;&nbsp;&nbsp;Vaskrsnuti sveštenik bled je od bola i iscrpljenosti. De Soja shvata da oseća izvesno zadovoljstvo zbog toga i odmah izgovara kratku molitvu za oproštaj.
<BR>&nbsp;&nbsp;&nbsp;&nbsp;&nbsp;"Moram smesta da krenem", ponavlja De Soja. "Mogu li poneti nešto svojih ličnih stvari?" Misli na malu porcelansku figuru koju mu je sestra dala neposredno pre svoje smrti na Renesansi Vektor. Taj krhki komad, zaključan u kocki stazisa za vreme manevara pod visokim g, sa njim je tokom svih godina koje je proveo u svemiru.
<BR>&nbsp;&nbsp;&nbsp;&nbsp;&nbsp;"Ne", kaže Otac Vandris. "Krenite... smesta. Ne nosite ništa."
<BR>&nbsp;&nbsp;&nbsp;&nbsp;&nbsp;"To je po naređenju..." zanima se De Soja.
<BR>&nbsp;&nbsp;&nbsp;&nbsp;&nbsp;Vandris se mršti u grimasi bola. "To je po direktnom naređenju Njegove Svetosti, Pape Julija XIV", kaže kurir. "Ovo je... prioritet Omega... i poništava sva naređenja vojne komande Paksa ili Komande Flote. Da... li... razumete... Oče... Kapetane... de... Soja?"
<BR>&nbsp;&nbsp;&nbsp;&nbsp;&nbsp;"Razumem", kaže Jezuit, poslušno pognuvši glavu.
<BR>
<BR>&nbsp;&nbsp;&nbsp;&nbsp;&nbsp;Kurirski brod klase arhanđeo nema ime. De Soja nikada nije smatrao da su bakljobrodovi lepi - u obliku tikve, sa komandnim i naoružanim modulom patuljastim spram ogromnog Hokingovog pogona i sfere za fuzioni potisak unutar sistema - ali u poređenju sa njima arhanđeo je baš ružan. Kurirski brod je masa asimetričnih sfera, dodehadrona, prikačenih delova, strukturnih kablova i nadograđenih Hokingovih pogona, sa putničkom kabinom koja kao da je u poslednju tren strpana usred svih tih gluposti.
<BR>&nbsp;&nbsp;&nbsp;&nbsp;&nbsp;De Soja se nakratko sastao sa Hernom, Bulezovom i Stounovom, objasnio im samo da ga zovu i preneo komandu novim - i zapanjenim - kapetanima udarne jedinice i Baltazara, a onda uzeo mahunu-jednosed za prevoz do arhanđela. De Soja je pokušao da se ne osvrće za svojim voljenim Baltazarom, ali u poslednjem trenutku pre spajanja sa kurirom, okrenuo se i sa čežnjom pogledao ka bakljobrodu, čiji je ovalni bok sunčeva svetlost obojila u srpasti osvit iznad nekog ljupkog sveta, a onda se odlučno okrenuo.
<BR>&nbsp;&nbsp;&nbsp;&nbsp;&nbsp;Po ulasku on vidi da arhanđeo poseduje samo najgrublje moguće taktičke komande, manuelne kontrole i most. Unutrašnjost komandne mahune nije mnogo veća od De Sojine skučene odaje na Baltazaru, mada je ovaj prostor pretrpan kablovima, vodovima od optičkih vlakana, tehničkim disključevima, a tu su i dva ležaja za ubrzanje. Jedini preostali prostor jeste majušna navigaciona prostorija koja ujedno služi kao garderoba.
<BR>&nbsp;&nbsp;&nbsp;&nbsp;&nbsp;Ne, vidi De Soja odmah, ležajevi za ubrzanje nisu standardni. To su netapacirane čelične tacne ljudskog oblika, više nalik na stolove za obdukciju nego na ležajeve. Tacne imaju izdignuti rub - da se fluid ne bi prelio pod visokim-g, siguran je - i on shvata da će se jedino kompenzujuće zaštitno polje u brodu nalaziti oko ovih ležajeva - da bi sprečilo lebdenje smrvljenog mesa, kostiju i moždane materije u intervalima pri nula-g posle konačnog usporavanja. De Soja vidi brizgalice tamo gde je ubačena voda ili neki rastvor za čišćenje kako bi pri velikoj brzini očistio čelik. Rastvor nije bio sasvim uspešan u tome.
<BR>&nbsp;&nbsp;&nbsp;&nbsp;&nbsp;"Ubrzanje za dva minuta", kaže metalni glas. "Sada se vežite."
<BR>&nbsp;&nbsp;&nbsp;&nbsp;&nbsp;Nema ljubaznosti, misli De Soja. Čak ni obično 'molim'.
<BR>&nbsp;&nbsp;&nbsp;&nbsp;&nbsp;"Brode?" kaže on. Zna da nijednoj pravoj AI nije dopušten pristup na brodove Paksa - štaviše, AI su zabranjeni svuda u ljudskom svemiru koji je pod kontrolom Paksa - ali on smatra da je Vatikan možda mogao da napravi izuzetak na jednom svom kurirskom brodu klase arhanđeo.
<BR>&nbsp;&nbsp;&nbsp;&nbsp;&nbsp;"Jedan minut i trideset sekundi do početnog ubrzanja", čuje se metalni glas i De Soja shvata da razgovara sa mašinom-idiotom. Žuri da se veže. Remenje je široko, debelo i gotovo sasvim sigurno služi više za ukras. Zaštitno polje će ga sačuvati - ili, bolje rečeno, sačuvaće njegove ostatke - na jednom mestu.
<BR>&nbsp;&nbsp;&nbsp;&nbsp;&nbsp;"Trideset sekundi", kaže idiotski glas. "Stavljam vam do znanja da će C-plus prelazak biti smrtonosan."
<BR>&nbsp;&nbsp;&nbsp;&nbsp;&nbsp;"Hvala", kaže Otac Kapetan Federiko de Soja. Srce mu lupa toliko snažno da može da ga čuje u ušima. Svetla trepere u raznim instrumentima. Ništa ovde nije predviđeno za preuzimanje kontrole od strane ljudi, pa ih De Soja prenebregava.
<BR>&nbsp;&nbsp;&nbsp;&nbsp;&nbsp;"Petnaest sekundi", kaže brod. "Sada biste mogli da se pomolite."
<BR>&nbsp;&nbsp;&nbsp;&nbsp;&nbsp;"Jebi se", kaže De Soja. Molio se otkad je napustio prostoriju u kojoj se oporavljao kurir. Sada dodaje i poslednju molitvu za oproštaj zbog prostakluka.
<BR>&nbsp;&nbsp;&nbsp;&nbsp;&nbsp;"Pet sekundi", čuje se glas. "Više neće biti nikakve komunikacije. Neka vas Bog blagoslovi i ubrza vaše vaskrsenje, u ime Hristovo."
<BR>&nbsp;&nbsp;&nbsp;&nbsp;&nbsp;"Amin", kaže Otac Kapetan De Soja. Zatvara oči dok brod počinje da ubrzava.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
