<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34.
<P>&nbsp;&nbsp;&nbsp;&nbsp;&nbsp;Nikada ranije nisam pokušao da plivam ruku vezanih ispred sebe. Iskreno se nadam da nikada neću morati to ponovo da pokušavam. Samo me je visoki postotak soli u okeanu tog sveta održao na površini dok sam se ritao, plutao, mlatarao i bacakao prema severu. Nisam se zaista nadao da ću stići do splava; struja je postala najjača najmanje jedan klik severno od platforme, a planirali smo da splav održimo na što većoj udaljenosti od strukture tako da ne izgubimo reku unutar mora.
<BR>&nbsp;&nbsp;&nbsp;&nbsp;&nbsp;Prošlo je samo nekoliko minuta pre nego što su šarene ajkule počele ponovo da kruže. Njihove treperave, električne boje bile su vidljive pod talasima i kada bi neka krenula u napad, prestajao sam sa pokušajima da plivam, plutao i šutirao je u glavu baš na isti način na koji je to pokojni poručnik činio da bi ih zadržao dalje od sebe. Činilo se da deluje. Ribe su nesumnjivo bile smrtonosne, ali bile su glupe - napadale su jedna po jedna, kao da među njima postoji neki nepisani napadački poredak - a ja sam ih šutirao u gubicu jednu po jednu. Ali taj postupak bio je iscrpljujući. Počeo sam da skidam čizme neposredno pre prvog napada šarenih ajkula - teška koža vukla me je naniže - ali pomisao na to da se ritam bosim nogama prema tim zubatim glavama u obliku metka naterala me je da zadržim čizme dok god budem mogao. Takođe sam ubrzo ustanovio da ne mogu da plivam sa pištoljem u rukama. Ta stvorenja ronila su prilikom nasrtaja na mene i dolazila odozdo, što mi je izgledalo kao njihov omiljeni način napada, pa sam sumnjao da metak iz starog izbacivača projektila može da ima ikakav učinak na dubini od metar ili dva. Konačno sam zataknuo pištolj ponovo u futrolu, mada sam ubrzo poželeo da sam ga bacio. Dok sam plutao i okretao se kako bi mi leđna peraja ostala u vidokrugu, najzad sam smaknuo čizme i pustio ih da potonu u dubine. Kada je sledeća ajkula napala, ritnuo sam se snažnije i osetio grubu kožu iznad njenog majušnog mozga, hrapavu poput šmirgle. Škljocnula je ka mojim bosim nogama, ali se udaljila i ponovo počela da kruži.
<BR>&nbsp;&nbsp;&nbsp;&nbsp;&nbsp;Tako sam plivao ka severu, uz zastajanje, plutanje, ritanje, psovanje, preplivavanje nekoliko metara, ponovno zastajanje da bih se okretao ukrug i sačekao sledeće napade. Da nije bilo kombinacije blistavih meseca i svetlucave kože stvorenja, jedno od njih bi me odavno odvuklo u dubinu. Ovako, ubrzo sam stigao do tačke kada sam bio previše iscrpljen da dalje pokušavam da plivam - mogao sam samo da plutam na leđima, dahćem za vazduhom i guram stopala između tih belih zuba i mojih nogu svaki put kada bih ugledao blesak boja kako se približava.
<BR>&nbsp;&nbsp;&nbsp;&nbsp;&nbsp;Povrede od noža sada su zaista počele da me bole. Osećao sam dublju posekotinu duž rebara kao strašnu vrelinu povezanu sa lepljivošću duž čitavog boka. Bio sam siguran da krvarim u vodu, a jednom, dok su leđna peraja kružila dovoljno daleko da mogu da ih na tren prenebregnem, spustio sam šake na bok i digao ih iz vode. Bile su crvene - mnogo crvenije od ljubičastog mora koje je blistalo svetlošću velikog meseca što se sada sasvim digao iznad horizonta. Osetio sam da me obuzima sve veća malaksalost i shvatio da ću iskrvariti. Voda je postajala toplija, kao da je moja krv greje do prijatne temperature, a iskušenje da zatvorim oči i krenem dublje u tu toplotu postajalo je sve snažnije sa svakim minutom.
<BR>&nbsp;&nbsp;&nbsp;&nbsp;&nbsp;Priznajem da sam se svaki put kada bi me okeanski talas izdigao, osvrtao u pokušaju da ugledam splav - neko čudo na severu. Tamo nisam video ništa. Delimično sam zbog toga bio zadovoljan - splav je do sada verovatno prošao kroz dalekobacač. Nisu ga presreli. Nisam ugledao nikakve letače u vazduhu, nikakve toptere, a platforma se videla samo kao sve manji plamen na jugu. Shvatio sam da mi je jedina nada da me pokupi topter u pretrazi sada, kada je splav bezbedno prošao, ali čak i pomisao na takvo izbavljenje nije me veselila. Danas sam već jednom bio na toj platformi.
<BR>&nbsp;&nbsp;&nbsp;&nbsp;&nbsp;Plutajući na leđima, izvijajući glavu i vrat da bih držao šarena peraja u vidokrugu, ritao sam se prema severu, izdižući se sa svakim pokretom ljubičastog mora, spuštajući se u široke udoline dok se činilo da okean diše. Obrnuo sam se na stomak i pokušao da se snažnije odbacujem, sa pesnicama vezanim lisicama ispruženim napred, ali bio sam suviše iscrpljen da na taj način zadržim glavu iznad vode. Sada se činilo da mi desna ruka žešće krvari i izgledala mi je triput teža od leve. Pretpostavljao sam da je poručnikovo sečivo tamo preseklo tetive.
<BR>&nbsp;&nbsp;&nbsp;&nbsp;&nbsp;Konačno sam morao da dignem ruke od plivanja i da se usredsredim na plutanje, ritajući se da bih ostao na površini, sa glavom i ramenima iznad vode, pesnica stisnutih ispred lica. Ajkule kao da su osetile moju malaksalost; smenjivale su se u nasrtajima, otvarajući velika usta da bi se nahranile. Svaki put bih privukao noge i ritnuo se, u pokušaju da im petama pogodim njušku ili kost iznad mozga, a da mi ne odgrizu stopala. Njihova gruba koža odrala je meso mojih peta i tabana tako da je odatle nova krv isticala u sferu koja me je okruživala. Od toga su ajkulasta stvorenja pomahnitala. Napadi su im se brže smenjivali, a ja sam svaki put postajao sve umorniji da bih privlačio noge. Jedna dugačka riba otkinula mi je desnu nogavicu od kolena do članka, odravši mi sloj kože dok se udaljavala sa trijumfalnim udarima repa.
<BR>&nbsp;&nbsp;&nbsp;&nbsp;&nbsp;Deo mog umornog uma neprestano je kroz sve to razmišljao o teologiji - ne u molitvi, već u čuđenju Kosmičkom Bogu koji dopušta Svojim stvorenjima da se međusobno muče na ovakav način. Koliko je hominida, sisara i triliona drugih stvorenja provelo poslednje trenutke u ovakvom samrtničkom strahu, uz lupanje srca, kruženje adrenalina po telu, da bi se brže iscrpli, dok im mali umovi u beznadežnoj žurbi tragaju za bekstvom? Kako je ijedan bog mogao da opiše sebe kao Boga Milosrđa i da ispuni Vaseljenu zubatim stvorovima nalik na ove? Sećam se da mi je Grandam pričala o jednom ranom naučniku sa Stare Zemlje, nekom Čarlsu Darvinu, koji je dao jednu od najranijih teorija evolucije, gravitacije ili tako nečega. I kako je - iako je odgajan kao odani hrišćanin još pre nagrade u vidu kruciforme - postao ateist dok je izučavao način na koji je zemaljska osa paralisala neke krupnije vrste pauka, usađivala u njih svoj embrion i puštala pauka da se oporavi i nastavi svoje sve dok ne dođe vreme da izlegnuta larva ose probuši sebi put iz trbuha živog pauka.
<BR>&nbsp;&nbsp;&nbsp;&nbsp;&nbsp;Otresao sam vodu iz očiju i ritnuo se prema dva leđna peraja koja su hrlila prema meni. Promašio sam glavu, ali sam pogodio jedno od osetljivih peraja. Uspeo sam da izbegnem škljocanje gubice samo tako što sam privukao noge i sklupčao se u loptu. Na trenutak sam potonuo metar ili više ispod sledećeg talasa, progutao slane vode i izronio dahćući, slep. Još peraja kružilo je sve bliže. Nagutavši se ponovo vode, zapetljao sam obamrlim rukama pod vodom i izvukao pištolj, umalo ga ne ispustivši pre nego što sam ga prislonio sebi pod bradu. Shvatio sam da bi lakše bilo da sam ostavio cev pod bradom i povukao oroz nego da ga upotrebim protiv tih morskih ubica. Pa, u tom pištolju ostalo je poprilično zrna - nisam ga upotrebio za vreme čitave one gužve u proteklih nekoliko sati - tako da je to i dalje bilo jedno od mogućih rešenja.
<BR>&nbsp;&nbsp;&nbsp;&nbsp;&nbsp;Dok sam se okretao i gledao kako se najbliža ajkula primiče još bliže, setio sam se priče koju mi je Grandam pročitala kada sam bio mali. Bila je to takođe drevna klasika - stvar Stivena Krejna sa naslovom 'Otvoreni čamac' - i pripovedala je o nekoliko ljudi koji su preživeli brodolom i dane na moru bez vode, samo da bi se našli na nekoliko stotina metara udaljenosti od kopna, sprečeni da priđu zbog toga što bi se prevrnuli na visokim talasima. Jedan od ljudi sa čamca - nisam mogao da se setim koji je to lik bio - prošao je kroz sve krugove teoloških pretpostavki, molitvu, veru da je Bog milosrdno božanstvo koje sedi budno noću i brine o njemu, zatim uverenje da je Bog surovi gad, da bi konačno zaključio da ga niko ne sluša. Sada sam shvatio da nisam razumeo tu priču, uprkos Grandaminim sokratovskim pitanjima i pažljivom navođenju na prave odgovore. Mislio sam da sam upamtio težinu epifanije koja je snašla taj lik kada je shvatio da moraju da pokušaju da preplivaju tu razdaljinu i da ne mogu svi da prežive. On je poželeo da Priroda - jer tako je sada razmišljao o Vaseljeni - bude ogromna staklena zgrada, samo da bi mogao da je gađa kamenjem. Ali čak bi i to, shvatio je, bilo beskorisno.
<BR>&nbsp;&nbsp;&nbsp;&nbsp;&nbsp;Vaseljena je ravnodušna prema našim sudbinama. To je bio strašni teret koji je taj lik poneo sa sobom dok se kroz talase borio između opstanka i nestanka. Vaseljenu jednostavno boli dupe.
<BR>&nbsp;&nbsp;&nbsp;&nbsp;&nbsp;Shvatio sam da se istovremeno smejem i jecam, da izvikujem kletve i pozivam ajkulasta stvorenja koja su sada bila samo dva ili tri metra od mene. Uperio sam pištolj i opalio u najbliže peraje. Zapanjujuće, nakvašeni izbacivač projektila prasnuo je i buka koja je na splavu delovala tako žestoko sada kao da je bila progutana talasima i neizmernošću mora. Riba uroni van vidokruga. Još dve nasrnuše na mene. Opalih u jednu, ritnuh drugu, baš kada me nešto snažno udari u vrat otpozadi.
<BR>&nbsp;&nbsp;&nbsp;&nbsp;&nbsp;Nisam se toliko izgubio u teologiji i filosofiji da budem spreman da umrem. Hitro se obrnuh, ne znajući koliko sam gadno ujeden, ali odlučan da pucam toj prokletinji u usta ako budem morao. Teški pištolj bio mi je zategnut i uperen pre nego što sam ugledao lice devojčice na pola metra od svog. Kosa joj je bila slepljena za lobanju, a tamne oči sijale su joj na mesečini.
<BR>&nbsp;&nbsp;&nbsp;&nbsp;&nbsp;"Role!" Mora da me je i ranije dozivala, ali ja je nisam čuo zbog pucnja i šumova u ušima.
<BR>&nbsp;&nbsp;&nbsp;&nbsp;&nbsp;Trepnuh da izbacim slanu vodu iz očiju. Ovo nije moglo da bude stvarno. Oh, Isuse, šta će ona ovde, daleko od splava?
<BR>&nbsp;&nbsp;&nbsp;&nbsp;&nbsp;"Role!" pozva me Anea ponovo. "Plutaj na leđima. Pištoljem drži te stvorove na odstojanju. Ja ću te vući."
<BR>&nbsp;&nbsp;&nbsp;&nbsp;&nbsp;Odmahnuo sam glavom. Nisam shvatao. Zašto bi ostavila snažnog androida na splavu i došla sama po mene? Kako je mogla...
<BR>&nbsp;&nbsp;&nbsp;&nbsp;&nbsp;Plavi A. Betikov skalp postade vidljiv iznad sledećeg velikog talasa. Android je snažno plivao obema rukama, sa dugačkom mačetom stisnutom među belim zubima. Priznajem da sam se nasmejao kroz suze. Izgledao je kao jevtina holo-verzija pirata.
<BR>&nbsp;&nbsp;&nbsp;&nbsp;&nbsp;"Plutaj na leđima!" dreknu devojčica ponovo.
<BR>&nbsp;&nbsp;&nbsp;&nbsp;&nbsp;Obrnuh se na leđa, previše umoran da se ritnem kada je ajkula nasrnula na moje noge. Opalio sam u nju između nogu i pogodio je pravo među crne, beživotne oči. Dva peraja nestaše pod talasom.
<BR>&nbsp;&nbsp;&nbsp;&nbsp;&nbsp;Anea me obgrli oko vrata, sa levom šakom ispod moje desne mišice, tako da me ne guši, pa zapliva snažno uz sledeći ogromni talas. A. Betik je plivao kraj nas, jednom rukom, dok je drugom uzmahivao mačetom. Video sam kako zaseca vodu i ugledao podrhtavanje dva leđna peraja i njihovo skretanje udesno.
<BR>&nbsp;&nbsp;&nbsp;&nbsp;&nbsp;"Šta ste to..." započeh, uz gušenje i kašalj.
<BR>&nbsp;&nbsp;&nbsp;&nbsp;&nbsp;"Čuvaj dah", prodahta devojčica, povukavši me naniže u sledeću udolinu i naviše uz ljubičasti zid ispred nas. "Dug put je pred nama."
<BR>&nbsp;&nbsp;&nbsp;&nbsp;&nbsp;"Pištolj", rekoh, pokušavajući da joj ga dodam. Osetih kako mi tama osvaja vidokrug kao tunel koji se sužava; nisam želeo da izgubim to oružje. Prekasno - osetih kako mi ispada u more. "Izvini", uspeh da kažem pre nego što se tunel u potpunosti zatvorio.
<BR>&nbsp;&nbsp;&nbsp;&nbsp;&nbsp;Poslednja svesna misao odnosila mi se na inventar svega onoga što sam pogubio na svojoj prvoj solo ekspediciji: dragocenu hoking-prostirku, noćne naočari, starinski automatski pištolj, čizme, komunikator, a sasvim moguće i život, kako sopstveni, tako i svojih prijatelja. Potpuna tama preseče kraj ovog ciničnog razmišljanja.
<BR>
<BR>&nbsp;&nbsp;&nbsp;&nbsp;&nbsp;Bio sam nejasno svestan toga da me dižu na splav. Lisice su nestale, presečene. Devojčica mi je disala u usta, ispumpavala mi vodu iz pluća pritiskujući mi grudi. A. Betik je klečao kraj nas i snažno vukao teško uže.
<BR>&nbsp;&nbsp;&nbsp;&nbsp;&nbsp;Posle nekoliko minuta bljuvanja vode, rekoh: "Splav... kako? ...trebalo bi da je sada već kod portala... ja ne..."
<BR>&nbsp;&nbsp;&nbsp;&nbsp;&nbsp;Anea mi gurnu glavu natrag na ranac i iseče mi dronjke košulje i desne nogavice kratkim nožem. "A. Betik je napravio neku vrstu morskog sidra, upotrebivši mikrošator i uže za penjanje", reče ona. "To se vuče za nama, usporava nas, ali nas drži na kursu. Zato smo imali vremena da te pronađemo."
<BR>&nbsp;&nbsp;&nbsp;&nbsp;&nbsp;"Kako..." započeh, a onda ponovo počeh da iskašljavam slanu vodu.
<BR>&nbsp;&nbsp;&nbsp;&nbsp;&nbsp;"Ćuti" reče devojčica i strgnu mi poslednje ostatke košulje. "Hoću da vidim koliko si povređen."
<BR>&nbsp;&nbsp;&nbsp;&nbsp;&nbsp;Trgnuh se kada mi njene snažne šake dodirnuše veliku posekotinu na boku. Njeni prsti pronađoše duboku zaseklinu na mojoj nadlaktici, pa mi se spustiše sa strane tamo gde mi je velika riba odrala kožu sa butine i lista. "Ah, Role", reče ona tužno. "Nisi mi na oku sat ili dva i gle šta uradiš sa sobom."
<BR>&nbsp;&nbsp;&nbsp;&nbsp;&nbsp;Malaksalost me je ponovo obuzimala, tama se vraćala. Znao sam da sam izgubio previše krvi. Bilo mi je veoma hladno. "Žao mi je", šapnuh.
<BR>&nbsp;&nbsp;&nbsp;&nbsp;&nbsp;"Tišina." Ona brzo otvori veći medicinski komplet uz bučni zvuk cepanja. "Ćuti."
<BR>&nbsp;&nbsp;&nbsp;&nbsp;&nbsp;"Ne", insistirao sam. "Zajebao sam stvar. Trebalo je da te štitim... da ja čuvam tebe. Izvini..." Jeknuh kada mi je sipala antiseptični sulfa rastvor pravo u ranu na boku. Viđao sam ljude koji su jecali od toga na bojnom polju. Sada sam bio jedan od njih.
<BR>&nbsp;&nbsp;&nbsp;&nbsp;&nbsp;Da je devojčica otvorila moj savremeni medicinski komplet, siguran sam da bih umro samo nekoliko minuta, ako već ne i sekundi, kasnije. Ali bio je to onaj veći komplet - drevni medkomp SILE koji smo uzeli sa broda. Prvo što sam pomislio bilo je da će svi lekovi i instrumenti biti beskorisni posle toliko vremena, ali onda sam ugledao žmirkanje svetiljki na površini kompleta koji je spustila na moje grudi. Neke su bile zelene, više ih je bilo žuto, a nekoliko crveno. Znao sam da to nije dobro.
<BR>&nbsp;&nbsp;&nbsp;&nbsp;&nbsp;"Lezi", šapnu Anea i rascepi sterilno pakovanje sredstva za ušivanje rana. Spusti providnu kesu kraj mog boka i stonoga za ušivanje u njoj ožive i uspuza se do moje rane. Osećaj nije bio prijatan dok se veštački oblik života uvlačio unutar iskrzanih zidova moje rane, lučio svoj antibiotik i čistio sekrete, a onda privlačio svoje oštre mnogobrojne nožice u čvrsti šav. Ponovo jeknuh... a zatim još jednom, trenutak kasnije, kada mi je stavila drugu stonogu za ušivanje rana na ruku.
<BR>&nbsp;&nbsp;&nbsp;&nbsp;&nbsp;"Treba nam još punjenja plazme", reče ona A. Betiku dok je ubacivala dva mala cilindra u injekcioni sistem. Osetih vrelinu na butini kada mi je plazma ušla u organizam.
<BR>&nbsp;&nbsp;&nbsp;&nbsp;&nbsp;"Imamo samo ta četiri", reče android. Sada je bio uposlen oko mene i stavljao mi je osmotsku masku na lice. Čisti kiseonik poteče mi u pluća.
<BR>&nbsp;&nbsp;&nbsp;&nbsp;&nbsp;"Prokletstvo", reče devojčica, ubrizgavši mi poslednje punjenje plazme. "Izgubio je previše krvi. Tone u duboki šok."
<BR>&nbsp;&nbsp;&nbsp;&nbsp;&nbsp;Želeo sam da se raspravljam sa njima, da objasnim da se tresem i drhtim zbog hladnog vazduha, da se osećam mnogo bolje, ali osmotska maska pritiskala mi je usta, oči, nos i nije mi dopuštala da progovorim. Na trenutak sam halucinirao da smo ponovo na brodu i da me polje za slučaj pada ponovo drži bezbedno na mestu. Mislim da u tom trenu nije sva ta slana voda na mom licu poticala iz mora.
<BR>&nbsp;&nbsp;&nbsp;&nbsp;&nbsp;Onda ugledah injektor ultramorfa u rukama devojčice i počeh da se otimam. Nisam želeo da se obeznanim: ako već treba da umrem, želeo sam da budem budan kada se to desi.
<BR>&nbsp;&nbsp;&nbsp;&nbsp;&nbsp;Anea me gurnu natrag na ranac. Shvatila je šta sam pokušao da kažem. "Ja hoću da izgubiš svest, Role", reče tiho. "Obuzima te šok. Treba da ti stabilizujemo vitalne znake... to će biti lakše ako nisi svestan." Injektor zašišta.
<BR>&nbsp;&nbsp;&nbsp;&nbsp;&nbsp;Bacakao sam se još nekoliko sekundi i sada lio suze osujećenosti. Posle takvog napora, da odem dok sam u nesvesti. Prokletstvo, to nije pošteno... nije u redu...
<BR>&nbsp;&nbsp;&nbsp;&nbsp;&nbsp;Probudio sam se na jarkom suncu i strašnoj vrućini. Za trenutak sam bio siguran da smo još na moru Mare Infinitusa, ali kada sam prikupio dovoljno energije da podignem glavu, video sam da je sunce drugačije - krupnije, vrelije - i da nebo ima mnogo bleđi preliv plave boje. Činilo se da se splav kreće duž nekakvog betonskog kanala sa samo metar ili dva prostora sa svake strane. Mogao sam da vidim beton, sunce i plavo nebo - ništa više.
<BR>&nbsp;&nbsp;&nbsp;&nbsp;&nbsp;"Lezi natrag", reče Anea i gurnu mu glavu i ramena na ranac, da bi podesila tkaninu mikrošatora tako da mi lice ponovo bude u senci. Očigledno su izvukli svoje 'morsko sidro'.
<BR>&nbsp;&nbsp;&nbsp;&nbsp;&nbsp;Pokušah da progovorim, ne uspeh, obliznuh suve usne koje kao da su mi bile zašivene, pa konačno uspeh da kažem: "Koliko sam dugo bio u nesvesti?"
<BR>&nbsp;&nbsp;&nbsp;&nbsp;&nbsp;Anea mi dade da srknem vode iz čuturice pre nego što je odgovorila. "Oko trideset sati."
<BR>&nbsp;&nbsp;&nbsp;&nbsp;&nbsp;"Trideset sati!" Čak i pri pokušaju da viknem, mogao sam samo da zacvilim.
<BR>&nbsp;&nbsp;&nbsp;&nbsp;&nbsp;A. Betik obiđe oko šatora i čučnu u senku sa nama. "Dobro došli natrag, Č. Endimione."
<BR>&nbsp;&nbsp;&nbsp;&nbsp;&nbsp;"Gde smo?"
<BR>&nbsp;&nbsp;&nbsp;&nbsp;&nbsp;Anea odgovori: "Sudeći po pustinji, suncu i zvezdama prošle noći, gotovo je sasvim sigurno da smo na Hebronu. Izgleda da putujemo po nekom akvaduktu. Evo sada... pa, trebalo bi sam da vidiš." Ona mi pridrža ramena, tako da mogu da vidim preko betonskog ruba kanala. Samo vazduh i daleka brda. "Nalazimo se na visini od pedesetak metara na ovom delu akvadukta", reče ona i ponovo mi spusti glavu na ranac. "Ovako traje već pet ili šest klika. Ako je došlo do prekida akvadukta..." Ona se žalosno osmehnu. "Nismo videli nikoga, ništa... čak ni lešinara. Čekamo dok ne dođemo do nekog grada."
<BR>&nbsp;&nbsp;&nbsp;&nbsp;&nbsp;Namrštih se i osetih zatezanje na boku i ruci dok sam se blago pomerao. "Hebron? Mislio sam da je on..."
<BR>&nbsp;&nbsp;&nbsp;&nbsp;&nbsp;"U rukama Proteranih", dovrši A. Betik. "Da, takvu informaciju imamo i mi. Nije važno, ser. Potražićemo medicinsku pomoć za vas kod Proteranih podjednako rado... čak i radije... nego kod Paksa."
<BR>&nbsp;&nbsp;&nbsp;&nbsp;&nbsp;Spustih pogled na medkomp koji je sada ležao kraj mene. Vlakna su mi se pružala do grudi, ruke i nogu. Najveći broj svetiljki na kompletu žmirkao je bojom ćilibara. To nije bilo dobro.
<BR>&nbsp;&nbsp;&nbsp;&nbsp;&nbsp;"Rane su ti zašivene i očišćene", reče Anea. "Dali smo ti svu plazmu koja se nalazila u starom kompletu. Ali treba ti još... a izgleda da imaš i neku infekciju sa kojom antibiotici širokog spektra ne mogu da iziđu na kraj."
<BR>&nbsp;&nbsp;&nbsp;&nbsp;&nbsp;To je objašnjavalo strašnu groznicu koju sam osećao pod kožom.
<BR>&nbsp;&nbsp;&nbsp;&nbsp;&nbsp;"Možda neki mikoroorganizam u moru Mare Infinitusa", reče A. Betik. "Medkomp ne može da da tačnu dijagnozu. Znaćemo kada stignemo do bolnice. Pretpostavljamo da ovaj deo Tetisa vodi do jedinog velikog grada na Hebronu..."
<BR>&nbsp;&nbsp;&nbsp;&nbsp;&nbsp;"Do Novog Jerusalima", šapnuh ja.
<BR>&nbsp;&nbsp;&nbsp;&nbsp;&nbsp;"Da", reče android. "Čak i posle Pada, bio je poznat po svom Sinajskom Medicinskom Centru."
<BR>&nbsp;&nbsp;&nbsp;&nbsp;&nbsp;Počeh da odmahujem glavom, ali prekinuh sa tim zbog bola i vrtoglavice. "Ali Proterani..."
<BR>&nbsp;&nbsp;&nbsp;&nbsp;&nbsp;Anea mi pređe vlažnom krpom preko čela. "Pronaći ćemo pomoć za tebe", reče ona. "Bili to Proterani ili ne."
<BR>&nbsp;&nbsp;&nbsp;&nbsp;&nbsp;Neka misao pokušavala je da se iskobelja iz mog zbrkanog mozga. Sačekao sam da pristigne. "Hebron... nije imao... mislim da nije imao..."
<BR>&nbsp;&nbsp;&nbsp;&nbsp;&nbsp;"U pravu ste, ser", reče A. Betik. On kucnu po knjižici koju je držao u ruci. "Prema vodiču, Hebron nije bio deo reke Tetis i dozvolio je postavljanje samo jednog jedinog dalekobacačkog terminala u Novom Jerusalimu, čak i u doba kada je Mreža bila na vrhuncu. Posetiocima sa drugih svetova nije bilo dopušteno da napuštaju prestonicu. Ovde su cenili privatnost i nezavisnost."
<BR>&nbsp;&nbsp;&nbsp;&nbsp;&nbsp;Pogledah zidove akvadukta kraj kojih smo prolazili. Najednom smo napustili visoke potpore i kretali smo se između visokih dina i suncem spečenog kamenja. Vrućina je bila strašna.
<BR>&nbsp;&nbsp;&nbsp;&nbsp;&nbsp;"Ali knjiga mora da greši", reče Anea, dok mi je ponovo brisala čelo. "Portal dalekobacača nalazio se tamo... a mi smo tu."
<BR>&nbsp;&nbsp;&nbsp;&nbsp;&nbsp;"Sigurni ste... da je ovo... Hebron?" šapnuh.
<BR>&nbsp;&nbsp;&nbsp;&nbsp;&nbsp;Anea klimnu glavom. A. Betik podiže narukvicu sa komlogom. Zaboravio sam na nju. "Naš mehanički prijatelj pouzdano je očitao zvezde", reče on. "Na Hebronu smo i... pretpostavljam... samo nekoliko sati daleko od Novog Jerusalima."
<BR>&nbsp;&nbsp;&nbsp;&nbsp;&nbsp;Tada me prože bol i bez obzira na to koliko sam pokušavao da to sakrijem, mora da sam počeo da se uvijam. Anea izvuče injektor sa ultramorfom.
<BR>&nbsp;&nbsp;&nbsp;&nbsp;&nbsp;"Ne", rekoh kroz ispucale usne.
<BR>&nbsp;&nbsp;&nbsp;&nbsp;&nbsp;"Ovo je poslednji put, za izvesno vreme", šapnu ona. Začuh šištanje i osetih širenje blagoslovene obamrlosti. Ako postoji Bog, pomislih, onda je to sedativ.
<BR>
<BR>&nbsp;&nbsp;&nbsp;&nbsp;&nbsp;Kada sam se ponovo probudio, senke su bile dugačke i nalazili smo se u hladu neke niske zgrade. A. Betik me je iznosio sa splava. Svaki korak terao me je da se trzam od bola. Nisam ni pisnuo.
<BR>&nbsp;&nbsp;&nbsp;&nbsp;&nbsp;Anea je koračala ispred nas. Ulica je bila široka i prašnjava, zgrade niske - nijedna nije imala više od tri sprata - i sagrađene od ćerpičastog materijala. Nikoga nije bilo na vidiku.
<BR>&nbsp;&nbsp;&nbsp;&nbsp;&nbsp;"Hej!" uzviknu dete, povivši šake oko ustiju. Taj slog nastavi da odjekuje praznom ulicom.
<BR>&nbsp;&nbsp;&nbsp;&nbsp;&nbsp;Osećao sam se blesavo zbog toga što me nose kao dete, ali A. Betiku to, izgleda, nije smetalo, a znao sam da ne mogu da stojim na nogama, pa makar mi i sam život zavisio od toga.
<BR>&nbsp;&nbsp;&nbsp;&nbsp;&nbsp;Anea nam priđe, vide da sam otvorio oči i reče: "Ovo je Novi Jerusalim. Nema sumnje. Prema vodiču, tu je u doba Mreže živelo tri miliona ljudi, a A. Betik veli da je poslednji put kada je za njega čuo ovde bilo najmanje još milion."
<BR>&nbsp;&nbsp;&nbsp;&nbsp;&nbsp;"Proterani..." izustih.
<BR>&nbsp;&nbsp;&nbsp;&nbsp;&nbsp;Anea kratko klimnu glavom. "Radnje i zgrade blizu kanala bile su prazne, ali izgledale su kao da je neko u njima živeo do pre nekoliko nedelja ili meseci."
<BR>&nbsp;&nbsp;&nbsp;&nbsp;&nbsp;A. Betik reče: "Prema transmisijama koje smo pratili na Hiperionu, ovaj svet je navodno pao u ruke Proteranih pre otprilike tri standardne godine. Ali ovde postoje tragovi nastanjenosti mnogo skoriji od toga."
<BR>&nbsp;&nbsp;&nbsp;&nbsp;&nbsp;"Energetska mreža još dejstvuje", reče Anea. "Hrana ostavljena napolju ukvarila se, ali odeljci hladnjaka još su hladni. U nekim kućama postavljeni su stolovi, holojame zuje od atmosferskog šuma, radio-aparati šište. Ali nema ljudi."
<BR>&nbsp;&nbsp;&nbsp;&nbsp;&nbsp;"Ali ni tragova nasilja", reče android, spustivši me obazrivo u zadnji deo površinskog vozila sa ravnom metalnom platformom iza kabine. Anea je raširila ćebe kako bi mi zaštitila kožu od vrelog metala. Bol iz boka naterao mi je poigravajuće mrlje pred oči.
<BR>&nbsp;&nbsp;&nbsp;&nbsp;&nbsp;Anea protrlja mišice. Tamo joj je koža bila naježena uprkos paklenoj vrućini večeri. "Ali ovde se dogodilo nešto strašno", reče ona. "Osećam to."
<BR>&nbsp;&nbsp;&nbsp;&nbsp;&nbsp;Priznajem da sam nisam osećao ništa osim bola i groznice. Misli kao da su mi bile od žive - stalno su se pomerale dalje pre nego što bih stigao da ih ščepam ili načinim od njih neki povezani oblik.
<BR>&nbsp;&nbsp;&nbsp;&nbsp;&nbsp;Anea skoči na ravni deo površinskog vozila i čučnu kraj mene dok je A. Betik otvarao vrata kabine i uvlačio se unutra. Začudo, vozilo krenu na prvi dodir pločice za paljenje. "Umem ovo da vozim", reče android i ubaci vozilo u brzinu.
<BR>&nbsp;&nbsp;&nbsp;&nbsp;&nbsp;I ja, uputih im misao. Vozio sam jedan ovakav na Ursusu. To je jedna od nekolicine stvari u Vaseljeni kojima umem da upravljam. Možda jedna od retkih stvari koje znam valjano da radim.
<BR>&nbsp;&nbsp;&nbsp;&nbsp;&nbsp;Krenusmo uz truckanje glavnom ulicom. Bol me je nekoliko puta naterao da jeknem, uprkos svom trudu da se ne oglašavam. Čvrsto sam stisnuo vilice.
<BR>&nbsp;&nbsp;&nbsp;&nbsp;&nbsp;Anea me je držala za ruku. Prsti su joj bili tako hladni da su me gotovo naterali da zadrhtim. Shvatio sam da mi koža gori.
<BR>&nbsp;&nbsp;&nbsp;&nbsp;&nbsp;"...to je ta prokleta infekcija", govorila je ona. "Inače bi se do sada već oporavljao. Nešto iz tog okeana."
<BR>&nbsp;&nbsp;&nbsp;&nbsp;&nbsp;"Ili sa njegovog noža", šapnuh ja. Zatvorih oči i videh kako se poručnik razleće u paramparčad pri udaru flešetnog oblaka. Otvorih oči da umaknem toj slici. Zgrade su ovde bile više, najmanje deset spratova, i davale su dublji hlad. Ali vrućina je bila grozna.
<BR>&nbsp;&nbsp;&nbsp;&nbsp;&nbsp;"...prijatelj moje majke sa tog poslednjeg hodočašća na Hiperionu živeo je ovde neko vreme", govorila je ona. Njen glas kao da je ulazio i izlazio iz opsega čujnosti, poput loše podešene radio-stanice.
<BR>&nbsp;&nbsp;&nbsp;&nbsp;&nbsp;"Sol Vejntraub", zakreketao sam. "Naučnik iz Speva starog pesnika."
<BR>&nbsp;&nbsp;&nbsp;&nbsp;&nbsp;Anea me potapša po ruci. "Zaboravila sam da je sve što je Majka proživela postalo meljivo za čika Martinov mlin za legende."
<BR>&nbsp;&nbsp;&nbsp;&nbsp;&nbsp;Poskočismo preko izbočine. Zaškrgutah zubima kako bih se uzdržao od vriska.
<BR>&nbsp;&nbsp;&nbsp;&nbsp;&nbsp;"Oni su otišli napred... u... Sfingu", izustih. "Kao... i.... ti."
<BR>&nbsp;&nbsp;&nbsp;&nbsp;&nbsp;Anea se nagnu bliže, ovlaži mi usne vodom iz čuturice i klimnu glavom. "Da. Ali sećam se Majčinih priča o Hebronu i ovdašnjim kibucima."
<BR>&nbsp;&nbsp;&nbsp;&nbsp;&nbsp;"Jevreji", šapnuh ja, a onda prestadoh da pričam. To mi je oduzimalo isuviše energije neophodne da se borim protiv bola.
<BR>&nbsp;&nbsp;&nbsp;&nbsp;&nbsp;"Oni su umakli od Drugog Holokausta", reče ona, sada zagledana napred, kada je površinsko vozilo obišlo oko ugla. "Oni su svoju Hedžiru nazvali Dijasporom."
<BR>&nbsp;&nbsp;&nbsp;&nbsp;&nbsp;Zatvorih oči. Poručnik se razleteo, a odeća i meso samleveno u dugačke trake spuštalo mu se u sporim spiralama ka ljubičastom moru...
<BR>&nbsp;&nbsp;&nbsp;&nbsp;&nbsp;Najednom, A. Betik me je dizao. Ulazili smo u zgradu prostraniju i vijugaviju od ostalih - bila je sva u izvijenom plastilu i temperovanom staklu. "Medicinski centar", reče android. Automatska vrata otvoriše se pred nama sa šapatom. "Ima energije... sad samo da su medicinski aparati nedirnuti."
<BR>&nbsp;&nbsp;&nbsp;&nbsp;&nbsp;Mora da sam nakratko zadremao, jer kada sam ponovo otvorio oči, prestravljen zbog toga što su dvostruka leđna peraja kružila sve bliže i bliže, nalazio sam se na nosilima sa točkovima i klizio sam u dugački cilindar nekakvog dijagnostičkog autohirurga.
<BR>&nbsp;&nbsp;&nbsp;&nbsp;&nbsp;"Vidimo se kasnije", govorila je Anea, dok mi je puštala ruku. "Vidimo se sa druge strane."
<BR>&nbsp;&nbsp;&nbsp;&nbsp;&nbsp;Bili smo na Hebronu trinaest njegovih lokalnih dana - svaki dan imao je nekih dvadeset devet standardnih sati. Prva tri dana, autohirurg me je obrađivao: ni manje ni više nego pet invazivnih operacija i čak dvanaest terapijskih tretmana ako je verovati digitalizovanim podacima na kraju.
<BR>&nbsp;&nbsp;&nbsp;&nbsp;&nbsp;I zaista, neki mikroorganizam iz tog bednog okeana na Mare Infinitusu rešio je da me ubije, mada sam, kada sam video magentnu rezonancu i skenove dubokog bioradara, shvatio da taj organizam na kraju krajeva i nije bio toliko mikro. Šta god da je bilo - autodijagnostička oprema bila je dvosmislena - uhvatilo se za unutrašnju stranu mog zagrebanog rebra i naraslo kao močvarna gljiva sve dok nije počelo da se grana prema mojim unutrašnjim organima. Još jedan standardni dan bez operacije, izvestio je autohirurg kasnije, i načinili bi početni rez samo da bi pronašli lišaje i organe pretvorene u tečnost.
<BR>&nbsp;&nbsp;&nbsp;&nbsp;&nbsp;Pošto me je otvorio, očistio, a onda ponovio isti postupak još dva puta sa infinitezimalnim tragovima okeanskog organizma koji je ponovo započeo kolonizaciju, autohirurg je objavio da je gljivica gotova i započeo je sa tretmanom mojih rana manje opasnih po život. Posekotina nožem na boku otvorila me je dovoljno da umrem od krvarenja - naročito ako se uzme u obzir ono ritanje i puls, koje su izazivali moji morski drugari sa perajama. U životu su me očigledno održala punjenja plazme iz starog medkompa i nekoliko dana gotovo komatoznog stanja zahvaljujući Aneinim liberalnim dozama ultramorfa, sve dok hirurg nije bio u stanju da mi da transfuziju od još osam jedinica plazme.
<BR>&nbsp;&nbsp;&nbsp;&nbsp;&nbsp;Duboka rana na mojoj ruci - kao što sam se i plašio - presekla mi je tetive, ali dovoljno važnih mišića i nerava bilo je zasečeno da autohirurg poradi na toj ruci za vreme operacija dva i tri. Pošto je bolnica još imala energiju kada smo stigli, hirurg je na osnovu sopstvene silikonske inicijative naložio rezervoarima sa organima u podrumu da odgaje živce koje mi je bilo potrebno zameniti. Osmog dana, pošto je Anea sela kraj mene na krevet i rekla mi kako je autohirurg neprestano ponavljao zahteve za savetima i ovlašćenjima svojim ljudskim nadzornicima, bio sam u stanju da se nasmejem kada je pomenula da je 'Dr. Betik' dao dozvolu za svaku kritičnu operaciju, presađivanje i terapiju.
<BR>&nbsp;&nbsp;&nbsp;&nbsp;&nbsp;Ispostavilo se da je noga koju je šarena ajkula pokušala da mi odgrize najbolniji deo čitave muke. Pošto je infinitus-gljivica bila očišćena sa dela koji su ogolili zubi ajkule, nova koža i mišićno tkivo presađeni su sloj po sloj. Bolelo je. A kada je prestalo da boli, svrbelo je. Tokom druge nedelje provedene u toj bolnici, prolazio sam kroz posledice skidanja sa ultramorfa i ozbiljno razmatrao mogućnost da pod pretnjom pištoljem nateram devojčicu i androida da mi daju morfijum, premda nisam zaista verovao da bih mogao tako da ih primoram da mi pruže olakšanje od simptoma skidanja i tog paklenog svraba. Ali pištolja više nije bilo - potonuo je u bezdno ljubičastog mora.
<BR>&nbsp;&nbsp;&nbsp;&nbsp;&nbsp;Negde osmog dana, kada sam bio u stanju da sedim uspravno na krevetu i zaista jedem hranu - iako je to bila obična, bljutava, replikovana, bolnička hrana - razgovarao sam sa Aneom o svom kratkom uživljavanju u ulogu Heroja. "Poslednje noći na Hiperionu, napio sam se sa starim pesnikom i obećao mu da ću na ovom putovanju obaviti izvesne stvari", rekao sam.
<BR>&nbsp;&nbsp;&nbsp;&nbsp;&nbsp;"Kakve stvari?" upita devojčica, sa kašikom u mojoj posudi zelenog želatina.
<BR>&nbsp;&nbsp;&nbsp;&nbsp;&nbsp;"Ništa naročito", rekoh. "Da te štitim, da te vratim kući, pronađem Staru Zemlju i vratim je natrag kako bi on ponovo mogao da je vidi pre nego što umre..."
<BR>&nbsp;&nbsp;&nbsp;&nbsp;&nbsp;Anea prekinu da jede želatin. Tamne obrve bile su joj veoma podignute na čelu. "Rekao ti je da vratiš Staru Zemlju? Zanimljivo."
<BR>&nbsp;&nbsp;&nbsp;&nbsp;&nbsp;"To nije sve", rekoh ja. "Usput bi trebalo da popričam sa Proteranima, uništim Paks, zbacim Crkvu i - navodim - 'ustanovim koji moj to TehnoSrž smera, te da je sprečim'."
<BR>&nbsp;&nbsp;&nbsp;&nbsp;&nbsp;Anea spusti kašiku i obrisa usne mojom salvetom. "Je li to sve?"
<BR>&nbsp;&nbsp;&nbsp;&nbsp;&nbsp;"Ne baš", rekoh, naslonviši se ponovo na jastuke. "Takođe je tražio da sprečim Šrajka da naudi tebi ili uništi čovečanstvo."
<BR>&nbsp;&nbsp;&nbsp;&nbsp;&nbsp;Ona klimnu glavom. "To je to?"
<BR>&nbsp;&nbsp;&nbsp;&nbsp;&nbsp;Protrljah oznojeno čelo zdravom levom rukom. "Mislim da jeste. Bar se toliko sećam. Kao što rekoh, bio sam pijan." Pogledah dete. "Kako napredujem sa tom listom?"
<BR>&nbsp;&nbsp;&nbsp;&nbsp;&nbsp;Anea odmahnu nežnim rukama kao da to nije važno. "Nije loše. Moraš da imaš na umu da ovo radimo tek nekoliko standardnih meseci... u stvari, manje od tri."
<BR>&nbsp;&nbsp;&nbsp;&nbsp;&nbsp;"Aha", rekoh, zagledan kroz prozor u niske zrake sunčeve svetlosti koji su obasjavali visoke zgrade od ćerpiča preko puta bolnice. Iza grada, video sam kako stenovita brda plamte crvenim svetlom večeri. "Aha", ponovih, glasom u potpunosti lišenim energije i dobrog raspoloženja. "Sjajno mi ide." Uzdahnuh i odgurnuh poslužavnik sa večerom dalje od sebe. "Jedno ne razumem - čak i usred te silne zbrke, ne znam zašto njihov radar nije pratio splav kad smo već bili toliko blizu."
<BR>&nbsp;&nbsp;&nbsp;&nbsp;&nbsp;"A. Betik ga je pogodio", reče devojčica i ponovo navali na zeleni želatin.
<BR>&nbsp;&nbsp;&nbsp;&nbsp;&nbsp;"Šta reče?"
<BR>&nbsp;&nbsp;&nbsp;&nbsp;&nbsp;"A. Betik ga je pogodio. Radarski tanjir. Tvojom plazma puškom." Dovršila je zelenu splačinu i spustila kašiku na mesto. Protekle nedelje, bila je bolničarka, lekar, kuvar i ispiračica boce.
<BR>&nbsp;&nbsp;&nbsp;&nbsp;&nbsp;"Mislio sam da je rekao da nije u stanju da puca na ljude", rekoh ja.
<BR>&nbsp;&nbsp;&nbsp;&nbsp;&nbsp;"I nije", reče Anea, počistivši poslužavnik i spustivši ga na obližnju komodu. "Pitala sam ga. Ali rekao je da nema nikakve zabrane za gađanje radarskih antena, tako da to može da radi koliko mu srcu drago. Pa je tako i učinio. Pre nego što smo odredili tvoj položaj i krenuli da te izbavimo."
<BR>&nbsp;&nbsp;&nbsp;&nbsp;&nbsp;"To je bio hitac od tri ili četiri klika", rekoh ja, "sa nestabilnog splava. Koliko je pulsnih naboja ispalio?"
<BR>&nbsp;&nbsp;&nbsp;&nbsp;&nbsp;"Jedan", reče Anea. Gledala je očitavanja na monitoru iznad moje glave.
<BR>&nbsp;&nbsp;&nbsp;&nbsp;&nbsp;Tiho zviznuh. "Nadam se da se nikada neće naljutiti na mene. Čak ni na daljini."
<BR>&nbsp;&nbsp;&nbsp;&nbsp;&nbsp;"Mislim da bi morao da postaneš radarski tanjir da bi počeo da se brineš", reče ona dok mi je stavljala čiste prekrivače.
<BR>&nbsp;&nbsp;&nbsp;&nbsp;&nbsp;"Gde je on?"
<BR>&nbsp;&nbsp;&nbsp;&nbsp;&nbsp;Anea priđe prozoru i pokaza prema istoku. "Pronašao je jedan EMV sa punim nabojem i otišao da obiđe kibuce blizu Velikog Slanog Mora."
<BR>&nbsp;&nbsp;&nbsp;&nbsp;&nbsp;"Svi ostali su prazni?"
<BR>&nbsp;&nbsp;&nbsp;&nbsp;&nbsp;"Svi do jednog. Nije ostao ni pas, mačka, konj ili veverica."
<BR>&nbsp;&nbsp;&nbsp;&nbsp;&nbsp;Znao sam da se ne šali. Razgovarali smo o tome - kada se zajednice žurno evakuišu, ili kada udari neka katastrofa, kućni ljubimci često ostanu zaboravljeni. Čopori divljih pasa predstavljali su veliki problem za vreme pobune na Južnoj Kandži Akvile. Teritorijalci su morali da ubijaju nekadašnje kućne ljubimce na licu mesta.
<BR>&nbsp;&nbsp;&nbsp;&nbsp;&nbsp;"To znači da su imali vremena da povedu kućne ljubimce sa sobom", rekoh ja.
<BR>&nbsp;&nbsp;&nbsp;&nbsp;&nbsp;Anea se okrenu prema meni i prekrsti mršave ruke. "A da ostave odeću? Kompjutere, komlogove, privatne dnevnike, porodične holoe... sve te lične tričarije?"
<BR>&nbsp;&nbsp;&nbsp;&nbsp;&nbsp;"I ništa od svega toga ne govori ti šta se dogodilo? Nema poslednjih zapisa u dnevnicima? Kamera za nadgledanje ili podataka unetih u komlog mahnito, u poslednji čas?"
<BR>&nbsp;&nbsp;&nbsp;&nbsp;&nbsp;"Ne", reče devojčica. "Isprva sam se snebivala da njuškam po njihovim privatnim komlogovima i takvim stvarima. Ali sada sam ih pregledala desetak. Tokom poslednje nedelje pristizale su uobičajene vesti o obližnjim borbama. Veliki Zid nalazio se na manje od jedne svetlosne godine i brodovi Paksa ispunili su sistem. Nisu se mnogo spuštali na planetu, ali bilo je očigledno da će Hebron morati da se priključi Protektoratu Paksa kada sve bude završeno. Onda je tu bilo i nekih poslednjih vesti o tome da su Proterani probili linije... a zatim ništa. Pretpostavljamo da je Paks evakuisao čitavu populaciju i da su onda Proterani krenuli dalje, ali nema nikakvog obaveštenja o evakuaciji u holo vestima ili kompjuterskim zapisima, niti bilo gde. Kao da su ljudi naprosto nestali." Ona protrlja mišice. "Imam nekoliko diskova sa holovestima, ako želiš da ih pogledaš."
<BR>&nbsp;&nbsp;&nbsp;&nbsp;&nbsp;"Možda kasnije", rekoh ja. Bio sam veoma umoran.
<BR>&nbsp;&nbsp;&nbsp;&nbsp;&nbsp;"A. Betik će se vratiti ujutro", reče ona, privukavši tanko ćebe do moje brade. Iza prozora, sunce je zašlo, ali brda su bukvalno isijavala akumuliranu svetlost. Mislio sam da mi nikada neće dosaditi efekt sutona na stenama ovog sveta. Ali u tim trenucima, nisam mogao više da držim otvorene oči.
<BR>&nbsp;&nbsp;&nbsp;&nbsp;&nbsp;"Imaš li sačmaricu?" promumlah. "Plazma pušku? Betika nema... sami smo ovde..."
<BR>&nbsp;&nbsp;&nbsp;&nbsp;&nbsp;"Na splavu su", reče Anea. "A sad, spavaj."
<BR>
<BR>&nbsp;&nbsp;&nbsp;&nbsp;&nbsp;Prvog dana kada sam bio pri punoj svesti, pokušao sam oboma da im zahvalim zbog toga što su mi spasili život. Opirali su se tome.
<BR>&nbsp;&nbsp;&nbsp;&nbsp;&nbsp;"Kako ste me pronašli?" upitao sam.
<BR>&nbsp;&nbsp;&nbsp;&nbsp;&nbsp;"Nije bilo teško", reče devojčica. "Ostavio si uključen mikrofon sve do trenutka kada te je onaj oficir Paksa ubo i pokvario ga. Mogli smo da čujemo sve. A videli smo te kroz dvogled."
<BR>&nbsp;&nbsp;&nbsp;&nbsp;&nbsp;"Niste smeli oboje da napustite splav", rekoh ja. "To je bilo suviše opasno."
<BR>&nbsp;&nbsp;&nbsp;&nbsp;&nbsp;"Ne baš, Č. Endimione", reče A. Betik. "Osim što smo namestili morsko sidro, koje je znatno usporilo kretanje splava, Č. Anea je došla na zamisao da veže jedno uže za penjanje za mali trupac radi plutanja i pusti uže da se vuče za splavom gotovo stotinu metara. Ako već nismo bili u stanju da dospemo do splava, bili smo sigurni da ćemo vas vratiti do užeta pre nego što nam ode izvan domašaja. I kako se kasnije ispostavilo, to smo i učinili."
<BR>&nbsp;&nbsp;&nbsp;&nbsp;&nbsp;Odmahnuh glavom. "Opet je to bilo glupo."
<BR>&nbsp;&nbsp;&nbsp;&nbsp;&nbsp;"Nema na čemu", reče devojčica.
<BR>
<BR>&nbsp;&nbsp;&nbsp;&nbsp;&nbsp;Desetog dana, pokušao sam da stanem na noge. Bila je to kratkotrajna pobeda, ali svejedno pobeda. Dvanaestog dana prešao sam celu dužinu hodnika do toaleta. Ta je pobeda bila velika. Trinaestog dana, energija je nestala u čitavom gradu.
<BR>&nbsp;&nbsp;&nbsp;&nbsp;&nbsp;Uključili su se rezervni generatori u bolničkom podrumu, ali znali smo da nam je vreme ograničeno.
<BR>
<BR>&nbsp;&nbsp;&nbsp;&nbsp;&nbsp;"Voleo bih da možemo sa sobom da ponesemo i autohirurga", rekao sam dok smo sedeli na terasi devetog sprata te poslednje večeri i gledali zasenčene avenije.
<BR>&nbsp;&nbsp;&nbsp;&nbsp;&nbsp;"Stao bi na splav", reče A. Betik, "ali produžni kabl bio bi problematičan."
<BR>&nbsp;&nbsp;&nbsp;&nbsp;&nbsp;"Ozbiljno", rekoh, pokušavajući da ne zvučim kao paranoični, viktimizovani, demoralisani pacijent kakav sam tada i bio, "trebalo bi da pogledamo po apotekama imaju li stvari koje nam trebaju."
<BR>&nbsp;&nbsp;&nbsp;&nbsp;&nbsp;"Obavljeno", reče Anea. "Tri nova i usavršena medkompa. Jedna čitava torba sa ampulama plazme. Prenosivi aparat za dijagnostiku. Ultramorf... ali ne traži, danas ga nećeš dobiti."
<BR>&nbsp;&nbsp;&nbsp;&nbsp;&nbsp;Ispružih levu ruku. "Vidiš ovo? Samo što je prestala da podrhtava, danas po podne. Neću skoro ni tražiti novu dozu."
<BR>&nbsp;&nbsp;&nbsp;&nbsp;&nbsp;Anea klimnu glavom. Iznad nas, paperjasti oblaci sijali su poslednjom svetlošću večeri.
<BR>&nbsp;&nbsp;&nbsp;&nbsp;&nbsp;"Koliko misliš da će ovi generatori izdržati?" upitah androida. Bolnica je bila jedna od pregršti gradskih zgrada koje su još imale osvetljenje.
<BR>&nbsp;&nbsp;&nbsp;&nbsp;&nbsp;"Možda nekoliko nedelja", reče A. Betik. "Energetska mreža popravljala se i radila mesecima, ali planeta je oštra - primetili ste oluje prašine koje svakog jutra nadiru iz pustinje - i mada je tehnologija veoma napredna za jedan svet koji ne pripada Paksu, ovom mestu potrebni su ljudi da bi ga održavali."
<BR>&nbsp;&nbsp;&nbsp;&nbsp;&nbsp;"Entropija je kurva", rekoh ja.
<BR>&nbsp;&nbsp;&nbsp;&nbsp;&nbsp;"Daj, daj", reče Anea sa mesta gde se naslanjala na zid terase. "Entropija nam može biti prijatelj."
<BR>&nbsp;&nbsp;&nbsp;&nbsp;&nbsp;"Kada?" rekoh ja.
<BR>&nbsp;&nbsp;&nbsp;&nbsp;&nbsp;Ona se okrenu tako da se oslonila na laktove. Zgrada iza nje bila je tamni pravougaonik i poslužila je tako da naglasi sjaj njene osunčane kože. "Entropija ruši carstva", reče ona. "I okončava despotizam."
<BR>&nbsp;&nbsp;&nbsp;&nbsp;&nbsp;"To je teška fraza za brzo izgovaranje", rekoh ja. "O kojim despotizmima ovde pričamo?"
<BR>&nbsp;&nbsp;&nbsp;&nbsp;&nbsp;Anea odmahnu rukom na onaj svoj način i na tren sam mislio da neće progovoriti, ali onda ona reče: "Huni, Skiti, Vizigoti, Ostrogoti, Egipćani, Makedonci, Rimljani i Asirci."
<BR>&nbsp;&nbsp;&nbsp;&nbsp;&nbsp;"Aha", rekoh ja, "ali..."
<BR>&nbsp;&nbsp;&nbsp;&nbsp;&nbsp;"Avari i Severni Vei", nastavi ona, "Juan Juani, Mameluci, Persijanci, Arapi, Abasidi i Seldžuci."
<BR>&nbsp;&nbsp;&nbsp;&nbsp;&nbsp;"Dobro", rekoh ja, "ali ne vidim..."
<BR>&nbsp;&nbsp;&nbsp;&nbsp;&nbsp;"Kurdi i Gaznavidi", nastavi ona, sada sa osmehom. "Da ne pominjem Mongole, Suije, Tange, Buminide, Krstaše, Kozake, Pruse, Naciste, Sovjete, Japance, Javance, Severnoamerikance, Pan-Kineze, Kolum-Peruance i Antarktičke Nacionaliste."
<BR>&nbsp;&nbsp;&nbsp;&nbsp;&nbsp;Podigoh ruku. Ona prekinu. Pogledavši A. Betika, rekoh: "Ja čak ni ne znam za sve te planete, a ti?"
<BR>&nbsp;&nbsp;&nbsp;&nbsp;&nbsp;Androidov izraz bio je neutralan. "Mislim da se sva ta imena odnose na Staru Zemlju, Č. Endimione."
<BR>&nbsp;&nbsp;&nbsp;&nbsp;&nbsp;"Bez zezanja", rekoh ja.
<BR>&nbsp;&nbsp;&nbsp;&nbsp;&nbsp;"Bez zezanja je, rekao bih, odgovarajuća fraza u ovom kontekstu", reče A. Betik ravno.
<BR>&nbsp;&nbsp;&nbsp;&nbsp;&nbsp;Ponovo pogledah devojčicu. "Dakle, to je naš plan da zbacimo Paks za starog pesnika? Da se sakrijemo negde i sačekamo da entropija dođe po svoje?"
<BR>&nbsp;&nbsp;&nbsp;&nbsp;&nbsp;Ona ponovo prekrsti ruke. "A-a", reče. "To bi inače bio dobar plan - samo da se skrasimo negde nekoliko milenijuma i pustimo da vreme učini svoje - ali te proklete kruciforme komplikuju jednačinu."
<BR>&nbsp;&nbsp;&nbsp;&nbsp;&nbsp;"Kako to misliš?" upitah, ozbiljnim glasom.
<BR>&nbsp;&nbsp;&nbsp;&nbsp;&nbsp;"Čak i kada bismo želeli da zbacimo Paks", reče ona, "što - uzgred - ja ne želim. To je tvoj posao. Ali čak i kada bismo to želeli, entropija više nije na našoj strani pošto taj parazit može da ljude učini gotovo besmrtnim."
<BR>&nbsp;&nbsp;&nbsp;&nbsp;&nbsp;"Gotovo besmrtnim", promrmljah. "Kada sam umirao, moram da priznam da sam pomislio na kruciformu. Bilo bi mnogo lakše... a da ne pominjem manje bolno od čitave te hirurgije i oporavka... naprosto da umrem i pustim da me ta stvar vaskrsne."
<BR>&nbsp;&nbsp;&nbsp;&nbsp;&nbsp;Anea me je gledala. Konačno, reče: "Zbog toga je ova planeta imala najbolju medicinsku negu kako unutar Paksa, tako i izvan njega."
<BR>&nbsp;&nbsp;&nbsp;&nbsp;&nbsp;"Zašto?" rekoh ja. U glavi mi je još bilo mutno od lekova i premora.
<BR>&nbsp;&nbsp;&nbsp;&nbsp;&nbsp;"Oni su svi bili... jesu... Jevreji", reče devojčica tiho. "Vrlo malo ih je prihvatilo krst. Imali su samo jednu priliku da žive."
<BR>&nbsp;&nbsp;&nbsp;&nbsp;&nbsp;Te večeri, sedeli smo neko vreme u tišini, dok su senke ispunjavale kanjone Novog Jerusalima, a bolnica zujala električnim životom dok je još mogla.
<BR>
<BR>&nbsp;&nbsp;&nbsp;&nbsp;&nbsp;Sledećeg jutra, prešao sam istu razdaljinu koju sam trinaest dana ranije prevalio površinskim vozilom, ali - dok sam sedeo pozadi, gde su mi od madraca načinili krevet - naložio sam im da pronađu prodavnicu oružja.
<BR>&nbsp;&nbsp;&nbsp;&nbsp;&nbsp;Posle jednog sata vožnje ukrug, postalo je očigledno da u Novom Jerusalimu ne postoje prodavnice oružja. "U redu", rekoh. "Policijska stanica."
<BR>&nbsp;&nbsp;&nbsp;&nbsp;&nbsp;Njih je bilo nekoliko. Dok sam šepavo ulazio u prvu na koju smo naišli, odbijajući ponude kako devojčice, tako i androida, da mi glume štaku, ubrzo sam ustanovio koliko nenaoružano može da bude jedno mirno društvo. Tamo nije bilo soški za oružje, pa čak ni pušaka za nerede ili omamljivača. "Pretpostavljam da na Hebronu nije postojala vojska ili teritorijalna odbrana?" rekao sam.
<BR>&nbsp;&nbsp;&nbsp;&nbsp;&nbsp;"Mislim da nije", odgovori A. Betik. "Do prodora Proteranih pre tri standardne godine, na planeti nije bilo ljudskih neprijatelja niti opasnih životinja."
<BR>&nbsp;&nbsp;&nbsp;&nbsp;&nbsp;Progunđah nešto i nastavih da tražim. Konačno, kada sam provalio ladicu sa trostrukom bravom na dnu stola nekog šefa policije, pronašao sam nešto.
<BR>&nbsp;&nbsp;&nbsp;&nbsp;&nbsp;"Štajner-Džin, rekao bih", reče android. "Pištolj koji ispaljuje plazma punjenja smanjenog naboja."
<BR>&nbsp;&nbsp;&nbsp;&nbsp;&nbsp;"Znam šta je to", rekoh ja. U ladici su se nalazila dva magacina. To bi trebalo da znači oko šezdeset punjenja. Iziđoh napolje, uperih oruže u udaljeno brdo i stisnuh prsten okidača. Pištolj kašljucnu, a na brdu se vide majušni blesak. "Dobro", rekoh i smestih staro oružje u praznu futrolu. Plašio sam se da je to oružje sa potpisom - ono koje može da koristi samo njegov vlasnik. Takva oruža ulazila su tokom vekova u modi i izlazila iz nje.
<BR>&nbsp;&nbsp;&nbsp;&nbsp;&nbsp;"Imamo flešetni pištolj na splavu", započe A. Betik.
<BR>&nbsp;&nbsp;&nbsp;&nbsp;&nbsp;Odmahnuh glavom. Neko vreme nisam želeo ništa da imam sa tim stvarima.
<BR>&nbsp;&nbsp;&nbsp;&nbsp;&nbsp;A. Betik i Anea nakupili su vode i hrane dok sam se ja oporavljao, i kada sam stigao da došepam do pristaništa kraj kanala i pogledam naš ponovo opremljen i doteran splav, ugledao sam dodatne kutije. "Pitanje", rekoh ja. "Zašto idemo dalje ovom plovećom gomilom drveta kada su tamo vezane udobne jahtice za krstarenje? Ili možemo da uzmemo EMV i putujemo udobno, sa erkondišnom."
<BR>&nbsp;&nbsp;&nbsp;&nbsp;&nbsp;Devojčica i plavokožac zgledaše se. "Glasali smo dok si se oporavljao", reče ona. "Idemo dalje splavom."
<BR>&nbsp;&nbsp;&nbsp;&nbsp;&nbsp;"Zar ja ne mogu da glasam?" odbrusih. Nameravao sam da glumim gnev, ali kada je došao, bio je sasvim pravi.
<BR>&nbsp;&nbsp;&nbsp;&nbsp;&nbsp;"Naravno", reče devojčica dok je stajala na pristaništu, raširenih nogu, ukopanih stopala, sa šakama na kukovima. "Glasaj."
<BR>&nbsp;&nbsp;&nbsp;&nbsp;&nbsp;"Glasam za to da uzmemo EMV i da putujemo udobno", rekoh ja, začuh drski ton u sopstvenom glasu i zamrzeh ga još dok sam nastavljao sa tim. "Ili čak i jedan od onih brodova. Glasam da ostavimo ove trupce."
<BR>&nbsp;&nbsp;&nbsp;&nbsp;&nbsp;"Glas evidentiran", reče devojčica. "A. Betik i ja glasali smo da zadržimo splav. Neće ostati bez energije, a može da plovi. Jedan od ovih brodova video bi se na radaru na Mare Infinitusu, a EMV ne bi mogao da dejstvuje na nekim svetovima. Dvoje za to da se splav zadrži, jedan protiv. Zadržaćemo ga."
<BR>&nbsp;&nbsp;&nbsp;&nbsp;&nbsp;"Otkad je ovo demokratija?" hteo sam da znam. Priznajem da sam pomislio na to da izdevetam derište.
<BR>&nbsp;&nbsp;&nbsp;&nbsp;&nbsp;"A otkad je bilo šta drugo?" upita devojčica.
<BR>&nbsp;&nbsp;&nbsp;&nbsp;&nbsp;Sve vreme dok je ovo trajalo, A. Betik je stajao kraj ivice pristaništa i igrao se užetom, sa školskim primerom onog posramljenog izraza na licu koji većina ljudi ima kada je u blizini članova neke druge porodice koji se međusobno prepiru. Nosio je široku tuniku i vrećasti šorts od žutog platna. Na glavi je imao žuti šešir širokog oboda.
<BR>&nbsp;&nbsp;&nbsp;&nbsp;&nbsp;Anea stupi na splav i popusti uže na krmi. "Ako hoćeš brod ili EMV... ili leteći krevet, ako je već to u pitanju... samo ga uzmi, Role. A. Betik i ja idemo ovim."
<BR>&nbsp;&nbsp;&nbsp;&nbsp;&nbsp;Zašepah prema lepoj jahtici vezanoj za dok. "Stani", rekoh i okrenuh se na svojoj snažnijoj nozi da bih je ponovo pogledao. "Dalekobacač neće proraditi ako budem pokušao sam da prođem."
<BR>&nbsp;&nbsp;&nbsp;&nbsp;&nbsp;"Tako je", reče devojčica. A. Betik je stupio na splav i ona je sad zbacila prednje uže. Kanal je ovde bio mnogo širi nego u betonskom prolazu akvadukta: oko trideset metara sa jedne strane na drugu, dok je prolazio kroz Novi Jerusalim.
<BR>&nbsp;&nbsp;&nbsp;&nbsp;&nbsp;A. Betik je stajao kraj kormila i gledao me dok je devojčica podizala jednu od dužih motki i gurala splav od doka.
<BR>&nbsp;&nbsp;&nbsp;&nbsp;&nbsp;"Čekajte!" rekoh. "Đavo vas odneo, čekajte! Odšepah niz pristanište, preskočih oko metar udaljenosti do splava i dočekah se na nogu koja mi se oporavljala, primoran da se pridržim zdravom rukom pre nego što se ne skotrljam u mikrošator.
<BR>&nbsp;&nbsp;&nbsp;&nbsp;&nbsp;Anea mi ponudi ruku, ali ja sam je prenebregao dok sam ustajao. "Bože, kako si ti samo jogunasto derište", rekoh ja.
<BR>&nbsp;&nbsp;&nbsp;&nbsp;&nbsp;"Pazi ko mi kaže", reče devojčica i ode napred da sedne na prednji deo splava, dok smo ulazili u središnju struju.
<BR>&nbsp;&nbsp;&nbsp;&nbsp;&nbsp;Izvan hlada zgrada, Hebronovo sunce bilo je još žešće. Navukao sam svoj trorogi šešir da bih napravio nekakvu senku, dok sam stajao kraj kormila sa A. Betikom.
<BR>&nbsp;&nbsp;&nbsp;&nbsp;&nbsp;"Pretpostavljam da si na njenoj strani", rekoh konačno dok smo izlazili u otvorenu pustinju i dok se reka ponovo sužavala u kanal.
<BR>&nbsp;&nbsp;&nbsp;&nbsp;&nbsp;"Ja sam sasvim neutralan, Č. Endimione", reče plavokožac.
<BR>&nbsp;&nbsp;&nbsp;&nbsp;&nbsp;"Ha!" rekoh ja. "Glasao si za to da ostanemo na splavu."
<BR>&nbsp;&nbsp;&nbsp;&nbsp;&nbsp;"Dosad nam je dobro poslužio, ser", reče android i odstupi kada sam ja došepao bliže i uzeo kormilo u ruke.
<BR>&nbsp;&nbsp;&nbsp;&nbsp;&nbsp;Pogledao sam nove sanduke namirnica uredno poslagane u hladu šatora, u kameno ognjište sa kockom za grejanje i šerpama i tiganjima, u sačmaricu i plazma pušku - sveže podmazane i poslagane ispod platnenih prekrivača - i u naše rančeve, vreće za spavanje, medkompe i druge stvari. Prednja 'katarka' podignuta je dok mene nije bilo, i sada se jedna A. Betikova bela košulja vijorila sa nje kao lepršavi barjak.
<BR>&nbsp;&nbsp;&nbsp;&nbsp;&nbsp;"Pa", rekoh konačno, "jebi ga."
<BR>&nbsp;&nbsp;&nbsp;&nbsp;&nbsp;"Baš tako, ser", reče android.
<BR>&nbsp;&nbsp;&nbsp;&nbsp;&nbsp;Sledeći portal nalazio se samo pet klika izvan grada. Začkiljio sam naviše u bukteće Hebronovo sunce dok smo prolazili kroz tanku senku luka, a zatim i u liniju samog portala. Kod drugih portala dalekobacača, postojao je trenutak kada se vazduhu ispod njih mreškao i menjao, da bi nam pružio pogled ka onome što nas je čekalo.
<BR>&nbsp;&nbsp;&nbsp;&nbsp;&nbsp;Ovde je bila samo potpuna tama. I ta tama nije se promenila dok smo nastavljali dalje. Temperatura se spustila za najmanje sedamdeset stepeni Celzijusa. Istog trena, izmenila se gravitacija - najednom sam osećao da nosim nekoga na leđima, podjednako teškog poput mene.
<BR>&nbsp;&nbsp;&nbsp;&nbsp;&nbsp;"Svetiljke!" uzviknuh, i dalje držeći kormilo u iznenada snažnoj struji. Upinjao sam se da ostanem na nogama pod strašnim pritiskom tamošnje povećane gravitacije. Kombinacija ledene hladnoće, potpune tame i opresivne težine bila je zastrašujuća.
<BR>&nbsp;&nbsp;&nbsp;&nbsp;&nbsp;Njih dvoje ukrcali su fenjere koje su pronašli u Novom Jerusalimu, ali Anea je najpre upalila staru ručnu svetiljku. Njen zrak prosekao je ledena isparenja preko crne vode i digao se da bi osvetlio tavanicu od čvrstog leda nekih petnaest metara iznad nas. Stalaktiti izuvijanog leda visili su gotovo do same vode. Ledeni bodeži štrčali su iz crne struje sa obe strane i ispred nas. Daleko napred, tamo gde je zrak počinjao da posustaje, na oko stotinu metara od nas, činilo se da stoji čvrsti zid od ledenih blokova koji su se spuštali sve do površine vode. Nalazili smo se u ledenoj pećini... i to bez vidljivog izlaza. Hladnoća mi je pržila gole šake, ruke i lice. Gravitacija mi je ležala na vratu kao gomila gvozdenih kragni.
<BR>&nbsp;&nbsp;&nbsp;&nbsp;&nbsp;"Prokletstvo", rekoh. Uglavih kormilo i odšepah prema rančevima. Bilo mi je teško da ostanem uspravan sa povređenom nogom i dodatnih osamdeset kilograma na leđima. A. Betik i devojčica već su bili tamo i kopali po stvarima, u potrazi za odećom sa toplotnom izolacijom.
<BR>&nbsp;&nbsp;&nbsp;&nbsp;&nbsp;Najednom se začu bučni prasak. Podigoh pogled, očekujući da ugledam stalaktit koji pada prema nama, ili tavanicu koja se urušava pod tako strašnom težinom, ali to je samo pukla naša katarka kada je udarila u nisku ledenu izbočinu. Katarka pade mnogo brže nego pri Hiperionovoj gravitaciji - pohitavši prema splavu kao da je neko pustio holo u ubrzano premotavanje. Iveri poleteše pri udaru. A. Betikova košulja tresnu po splavu sa čujnim udarcem. Bila je sasvim zaleđena i prekrivena tankim slojem belog mraza.
<BR>&nbsp;&nbsp;&nbsp;&nbsp;&nbsp;"Prokletstvo", ponovih, dok su mi zubi cvokotali, pa potražih svoje dugačke vunene gaće.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
