<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Mislio sam da će mi sada, posle mnogo godina, dok ovo pišem, biti teško da se setim Anee kao deteta. Ali nije tako. Moja sećanja toliko su ispunjena kasnijim godinama, kasnijim slikama - bogata svetlost sunca na ženskom telu dok smo lebdeli među granama orbitalne šume, prvi put kada smo vodili ljubav pri nultoj gravitaciji, koračanje kraj nje po visećim stazama Hsuan-k'ung Sua dok ružičastocrvene litice Hua Šana hvataju bogatu svetlost iznad nas - da sam bio zabrinut da će moja ranija sećanja biti previše nestvarna. Ali nisu. A nisam ni popustio pred porivom da skočim napred, do kasnijih godina, uprkos sopstvenom strahu da će ovo pripovedanje svakog trena biti prekinuto kvantnomehaničkim šištanjem Šredingerovog otrovnog gasa. Pisaću dok budem mogao. Sudbina će odrediti gde će biti svršetak ove pripovesti.
<BR>&nbsp;&nbsp;&nbsp;&nbsp;&nbsp;A. Betik nas je poveo zavojitim stepeništem do sobe sa klavirom, dok smo se uz riku uzdizali u svemir. Zaštitno polje zadržalo je stalnu gravitaciju, uprkos divljem ubrzanju, ali ja sam i dalje osećao neobuzdano veselje - iako je to možda bio samo naknadni učinak tolike količine adrenalina u tako kratkom vremenskom razmaku. Dete je bilo prljavo, raščupano, i dalje uzrujano.
<BR>&nbsp;&nbsp;&nbsp;&nbsp;&nbsp;"Hoću da vidim gde smo", reče ona. "Molim."
<BR>&nbsp;&nbsp;&nbsp;&nbsp;&nbsp;Brod joj usliši želju pretvorivši zid iza holojame u prozor. Kontinent Ekvus smanjivao se ispod nas i konjska gubica bila je skrivena crvenim oblakom prašine. Ka severu, gde su oblaci pokrivali pol, rub Hiperiona izvijao se u uočljivi luk. Posle samo jednog minuta, čitav svet bio je globus i dva od tri kontinenta videla su se ispod razgrnutih oblaka, od plavetnila Velikog Južnog Mora zastajao je dah dok je arhipelag Devet Repova bio okružen zelenilom plićaka, a onda se svet skupio, postao plavo-crveno-bela sfera i zaostao za nama. Odlazili smo u žurbi.
<BR>&nbsp;&nbsp;&nbsp;&nbsp;&nbsp;"Gde su bakljobrodovi?" upitah androida. "Trebalo je već da nas upozore. Ili da nas raznesu u paramparčad."
<BR>&nbsp;&nbsp;&nbsp;&nbsp;&nbsp;"Brod i ja pratili smo njihove kanale širokog opsega", reče A. Betik. "Bili su... prezauzeti."
<BR>&nbsp;&nbsp;&nbsp;&nbsp;&nbsp;"Ne razumem", rekoh ja, koračajući duž ruba holojame, previše uzbuđen da bih seo među debele jastuke. "Ta bitka... ko..."
<BR>&nbsp;&nbsp;&nbsp;&nbsp;&nbsp;"Šrajk", reče Anea i prvi put me zaista pogleda. "Majka i ja smo se nadale da neće biti tako, ali dogodilo se. Tako mi je žao. Strašno mi je žao."
<BR>&nbsp;&nbsp;&nbsp;&nbsp;&nbsp;Shvativši da me devojčica verovatno nije čula u oluji, zastao sam, spustio se na rukonaslon ležaja i rekao: "Nismo imali prilike da se propisno upoznamo. Ja sam Rol Endimion."
<BR>&nbsp;&nbsp;&nbsp;&nbsp;&nbsp;Oči devojčice bile su bistre. Uprkos blatu i prljavštini na njenom obrazu, mogao sam da vidim koliko joj je put svetla. "Sećam se", reče ona. "Endimion, kao poema."
<BR>&nbsp;&nbsp;&nbsp;&nbsp;&nbsp;"Poema?" rekoh ja. "Ne znam za takvu poemu. Endimion, kao stari grad."
<BR>&nbsp;&nbsp;&nbsp;&nbsp;&nbsp;Ona se osmehnu. "Ja za poemu znam samo zato što ju je napisao moj otac. Vrlo prikladno od čika Martina da izabere heroja sa takvim imenom."
<BR>&nbsp;&nbsp;&nbsp;&nbsp;&nbsp;Promeškoljih se kada sam čuo reč 'heroj.' Čitav ovaj poduhvat bio je i bez toga dovoljno besmislen.
<BR>&nbsp;&nbsp;&nbsp;&nbsp;&nbsp;Devojčica pruži ručicu. "Anea", reče. "Ali ti to već znaš."
<BR>&nbsp;&nbsp;&nbsp;&nbsp;&nbsp;Njeni prsti bili su hladni na mom dlanu. "Stari pesnik reče da si nekoliko puta menjala ime."
<BR>&nbsp;&nbsp;&nbsp;&nbsp;&nbsp;I dalje se osmehivala. "A kladim se da ću to ponovo učiniti." Ona izvuče šaku, pa je pruži androidu. "Anea. Siroče vremena."
<BR>&nbsp;&nbsp;&nbsp;&nbsp;&nbsp;A. Betik se rukova s njom elegantnije nego što sam to ja učinio, duboko se nakloni i predstavi. "Na usluzi sam vam, Č. Lamija", reče on.
<BR>&nbsp;&nbsp;&nbsp;&nbsp;&nbsp;Ona odmahnu glavom. "Moja majka je... bila je... Č. Lamija. Ja sam naprosto Anea." Ona primeti promenu na mom licu. "Ti znaš za moju majku?"
<BR>&nbsp;&nbsp;&nbsp;&nbsp;&nbsp;"Ona je slavna", rekoh, pocrvenevši iz nekog razloga. "Svi hodočasnici sa Hiperiona su slavni. U stvari, legendarni. Postoji ta poema, u stvari, epska priča koja se prenosi s kolena na koleno..."
<BR>&nbsp;&nbsp;&nbsp;&nbsp;&nbsp;Anea se nasmeja. "Oh, Bože, čika Martin je dovršio svoj prokleti Spev."
<BR>&nbsp;&nbsp;&nbsp;&nbsp;&nbsp;Priznajem da sam bio šokiran. To mora da mi se videlo na licu. Drago mi je što tog jutra nisam igrao poker.
<BR>&nbsp;&nbsp;&nbsp;&nbsp;&nbsp;"Izvini", reče Anea. "Očigledno su škrabotine matorog satira postale neka vrsta neprocenjivog kulturnog nasleđa. On je još živ? Mislim, čika Martin."
<BR>&nbsp;&nbsp;&nbsp;&nbsp;&nbsp;"Da, Č... da, Č. Anea", reče A. Betik. "Imao sam tu povlasticu da služim vašeg čiku duže od jednog veka."
<BR>&nbsp;&nbsp;&nbsp;&nbsp;&nbsp;Devojčica načini grimasu. "Mora da ste svetac, Č. Betik."
<BR>&nbsp;&nbsp;&nbsp;&nbsp;&nbsp;"A. Betik, Č. Anea", reče on. "I ne, nisam nikakav svetac. Samo puki obožavalac i stari poznanik vašeg čike."
<BR>&nbsp;&nbsp;&nbsp;&nbsp;&nbsp;Anea klimnu glavom. "Sretala sam nekoliko androida kada smo leteli iz Džektauna do Grada Pesnika, ali ne i vas. Više od jednog veka, kažete. Koja je ovo godina?"
<BR>&nbsp;&nbsp;&nbsp;&nbsp;&nbsp;Rekoh joj.
<BR>&nbsp;&nbsp;&nbsp;&nbsp;&nbsp;"Pa, bar smo taj deo rastumačili kako treba", reče ona i ućuta, zureći u holo sveta koji se smanjivao. Hiperion je sada bio samo iskrica.
<BR>&nbsp;&nbsp;&nbsp;&nbsp;&nbsp;"Zaista si došla iz prošlosti?" rekoh ja. Bilo je to glupo pitanje, ali tog jutra nisam se osećao naročito bistro.
<BR>&nbsp;&nbsp;&nbsp;&nbsp;&nbsp;Anea klimnu glavom. "Čika Martin ti je sigurno rekao."
<BR>&nbsp;&nbsp;&nbsp;&nbsp;&nbsp;"Da. Bežiš od Paksa."
<BR>&nbsp;&nbsp;&nbsp;&nbsp;&nbsp;Ona diže pogled. Oči su joj bile sjajne od neisplakanih suza. "Od Paksa? Tako to sada zovu?"
<BR>&nbsp;&nbsp;&nbsp;&nbsp;&nbsp;Trepnuh na to. Pomisao da neko ne zna za zamisao Paksa prodrmala me je. Ovo je bilo stvarno. "Da", rekoh ja.
<BR>&nbsp;&nbsp;&nbsp;&nbsp;&nbsp;"Dakle, Crkva je sada zaista glavna?"
<BR>&nbsp;&nbsp;&nbsp;&nbsp;&nbsp;"Pa, na neki način", rekoh. Objasnih joj ulogu Crkve u složenom entitetu Paksa.
<BR>&nbsp;&nbsp;&nbsp;&nbsp;&nbsp;"Oni su glavni", zaključi Anea. "I mislili smo da bi moglo tako ispasti. Moji snovi su i tu bili u pravu."
<BR>&nbsp;&nbsp;&nbsp;&nbsp;&nbsp;"Tvoji snovi?"
<BR>&nbsp;&nbsp;&nbsp;&nbsp;&nbsp;"Nema veze", reče Anea. Ustade, obazre se po prostoriji i priđe 'Stejnveju.' Njeni prsti odsviraše nekoliko tonova na klavijaturi. "A ovo je Konzulov brod."
<BR>&nbsp;&nbsp;&nbsp;&nbsp;&nbsp;"Da", reče brod, "iako se ja tog gospodina sećam vrlo nejasno. Jeste li ga vi poznavali?"
<BR>&nbsp;&nbsp;&nbsp;&nbsp;&nbsp;Anea se osmehnu, dok je prstima još prelazila preko dirki. "Ne. Moja majka jeste. Ona mu je poklonila to..." Ona pokaza na hoking-prostirku koja je, prekrivena peskom, ležala blizu stepeništa. "Kada je napustio Hiperion posle Pada. Vraćao se u Mrežu. U moje vreme, nije se vratio."
<BR>&nbsp;&nbsp;&nbsp;&nbsp;&nbsp;"Nikada se nije vratio", reče brod. "Kao što velim, moja memorija je oštećena, ali siguran sam da je umro tamo negde." Tihi glas broda se izmeni, postade poslovniji. "Obratili su nam se dok smo napuštali atmosferu, ali od tada nas niko nije upozoravao niti se dao u poteru. Napustili smo cislunarni svemir i bićemo van domašaja Hiperionovog bunara kritične gravitacije za deset minuta. Moram da odredim kurs za ubrzavanje. Molim uputstva."
<BR>&nbsp;&nbsp;&nbsp;&nbsp;&nbsp;Pogledah devojčicu. "Proterani? Stari pesnik reče da ćeš tamo želeti da odeš."
<BR>&nbsp;&nbsp;&nbsp;&nbsp;&nbsp;"Predomislila sam se", reče Anea. "Brode, koji je najbliži nastanjeni svet?"
<BR>&nbsp;&nbsp;&nbsp;&nbsp;&nbsp;"Parvati. Jedan-zarez-dva-osam parseka. Šest i po dana tranzita po brodskom vremenu. Tri meseca vremenskog duga."
<BR>&nbsp;&nbsp;&nbsp;&nbsp;&nbsp;"Da li je Parvati bio deo Mreže?" upita devojčica.
<BR>&nbsp;&nbsp;&nbsp;&nbsp;&nbsp;A. Betik odgovori. "Nije. Ne u vreme Pada."
<BR>&nbsp;&nbsp;&nbsp;&nbsp;&nbsp;"Koji je najbliži svet stare Mreže, kada se krene od Parvatija?" reče Anea.
<BR>&nbsp;&nbsp;&nbsp;&nbsp;&nbsp;"Renesansa Vektor", reče brod smesta. "To je još dodatnih deset dana brodskog vremena, pet meseci vremenskog duga."
<BR>&nbsp;&nbsp;&nbsp;&nbsp;&nbsp;Ja sam se mrštio. "Šta ga znam", rekoh. "Lovci... hoću reći, posetioci koji nisu bili sa Hiperiona i za koje sam nekada radio obično su dolazili sa Renesanse Vektor. To je veliki svet Paksa. Gužva. Mislim da tamo ima puno brodova i trupa."
<BR>&nbsp;&nbsp;&nbsp;&nbsp;&nbsp;"Ali to jeste najbliži svet Mreže?" reče Anea. "Nekada je imao dalekobacače."
<BR>&nbsp;&nbsp;&nbsp;&nbsp;&nbsp;"Da", rekoše brod i A. Betik u istom trenutku.
<BR>&nbsp;&nbsp;&nbsp;&nbsp;&nbsp;"Odredi kurs ka Renesansi Vektor preko sistema Parvati", reče Anea.
<BR>&nbsp;&nbsp;&nbsp;&nbsp;&nbsp;"Bilo bi za jedan dan brodskog vremena i dve nedelje vremenskog duga brže da skočimo pravo do Renesanse Vektor, ako je to vaše odredište", posavetova je brod.
<BR>&nbsp;&nbsp;&nbsp;&nbsp;&nbsp;"Znam", reče Anea, "ali ja želim da idem preko sistema Parvati." Mora da je primetila upitni izraz u mojim očima, pošto je rekla: "Oni će nas pratiti, a ja ne želim da znaju naše pravo odredište kada ubrzamo iz ovog sistema."
<BR>&nbsp;&nbsp;&nbsp;&nbsp;&nbsp;"Sada nas ne gone", reče A. Betik.
<BR>&nbsp;&nbsp;&nbsp;&nbsp;&nbsp;"Znam", reče Anea. "Ali krenuće za koji sat. I nastaviti sve dok budem živa." Ona ponovo pogleda ka holojami kao da ličnost broda tamo obitava. "Izvrši naređenje, molim."
<BR>&nbsp;&nbsp;&nbsp;&nbsp;&nbsp;Zvezde se pomeriše na holodispleju kada ju je brod poslušao. "Dvadeset sedam minuta do tačke translacije ka sistemu Parvati", reče on. "I dalje nema upozorenja niti potere, mada je bakljobrod Sveti Anton krenuo, kao i brod za prevoz trupa."
<BR>&nbsp;&nbsp;&nbsp;&nbsp;&nbsp;"Šta je sa drugim bakljobrodom?" rekoh ja. "Sa... kako beše? Svetim Bonaventurom?"
<BR>&nbsp;&nbsp;&nbsp;&nbsp;&nbsp;"Razmena komunikacija na oštoj frekvenciji, kao i senzori, pokazuju da je on otvoren i izložen svemiru i da emituje signale da je u nevolji", reče brod. "Sveti Anton odgovara."
<BR>&nbsp;&nbsp;&nbsp;&nbsp;&nbsp;"Bože moj", šapnuh. "Šta je to bilo, napad Proteranih?"
<BR>&nbsp;&nbsp;&nbsp;&nbsp;&nbsp;Devojčica odmahnu glavom i udalji se od klavira. "Samo Šrajk. Otac me je upozorio..." Ona ućuta.
<BR>&nbsp;&nbsp;&nbsp;&nbsp;&nbsp;"Šrajk?" Android je progovorio. "Koliko ja znam, po legendi i starim zapisima, stvorenje zvano Šrajk nikada nije napuštalo Hiperion - i obično se zadržavalo u oblasti na nekoliko stotina kilometara oko Vremenskih Grobnica."
<BR>&nbsp;&nbsp;&nbsp;&nbsp;&nbsp;Anea se zavali u jastuke. Oči su joj još bile crvene i izgledala je umorno. "Aha, ali plašim se da je sada rešio da protegne noge. A ukoliko je otac u pravu, to je tek početak."
<BR>&nbsp;&nbsp;&nbsp;&nbsp;&nbsp;"Šrajka niko nije ni video ni čuo skoro tri stotine godina", rekoh ja.
<BR>&nbsp;&nbsp;&nbsp;&nbsp;&nbsp;Devojčica klimnu glavom, rastrojeno. "Znam. Ne otkad su se grobnice otvorile neposredno pre Pada." Ona diže pogled ka androidu. "Baš sam gladna. I prljava."
<BR>&nbsp;&nbsp;&nbsp;&nbsp;&nbsp;"Pomoći ću brodu da pripremi ručak", reče A. Betik. "Gore se nalaze tuševi i spavaća soba, a ispod nas je paluba za fugu", reče on. "U spavaćoj sobi se takođe nalazi kada."
<BR>&nbsp;&nbsp;&nbsp;&nbsp;&nbsp;"E, tamo sam pošla", reče devojčica. "Sići ću pre nego što napravimo kvantni skok. Vidimo se za dvadeset minuta." Na putu ka stepenicama, ona stade i ponovo me uze za ruku. "Role Endimione, izvini što se ponašam ovako nezahvalno. Hvala ti što si rizikovao život zbog mene. Hvala ti što si pošao na ovo putovanje. Hvala ti što si se upleo u nešto toliko veliko i zapetljano da ni ti ni ja ne možemo ni da sanjamo gde će se sve to okončati."
<BR>&nbsp;&nbsp;&nbsp;&nbsp;&nbsp;"Nema na čemu", rekoh ja glupavo.
<BR>&nbsp;&nbsp;&nbsp;&nbsp;&nbsp;Dete mi se isceri. "I tebi treba tuš, drugar. Jednog dana ćemo zajedno pod njega, ali za sada mislim da bi trebalo da koristiš onaj na palubi za fugu."
<BR>&nbsp;&nbsp;&nbsp;&nbsp;&nbsp;Treptao sam, ne znajući šta da mislim, dok sam je posmatrao kako poskakuje uz stepenice.
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
