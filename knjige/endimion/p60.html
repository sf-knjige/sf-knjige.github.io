<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>60.
<P>&nbsp;&nbsp;&nbsp;&nbsp;&nbsp;Role, smatraj ovom naknadnom beleškom posle uspomena o kojima si pisao danas i koje sam večeras pročitala. Pre mnogo, mnogo godina... u ta poslednja tri sata našeg prvog zajedničkog putovanja, kada smo ti, mili moj Role, dragi, usnuli A. Betik i ja odleteli padobrodom prema Zapadnom Talisinu i mom tamošnjem dugom izučavanju zanata, čeznula sam da ti sve tog dana kažem - o snovima koji su nas prikazivali kao ljubavnike o kojima će pevati pesnici, o vizijama velikih opasnosti koje nas čekaju, snovima o pronalaženju prijatelja, snovima o smrti prijatelja, izvesnosti neizrecive tuge koja će tek doći, izvesnosti nezamislivih likovanja koji tek treba da se rode.
<BR>&nbsp;&nbsp;&nbsp;&nbsp;&nbsp;Nisam ti rekla ništa.
<BR>&nbsp;&nbsp;&nbsp;&nbsp;&nbsp;Sećaš li se? Dremali smo tokom leta. Kako je život čudan... poslednjih nekoliko sati koje smo proveli sami, na završetku jednog od najprisnijih razdoblja našeg zajedničkog života, na kraju mog detinjstva i početku vremena koje ćemo provesti kao ravnopravne osobe, najveći deo poslednjih zajedničkih minuta proveli smo u spavanju. U zasebnim ležajevima. Život je tako okrutan... trenuci koji se ne mogu više nikada vratiti gube se usred tričavosti i sporednih stvari.
<BR>&nbsp;&nbsp;&nbsp;&nbsp;&nbsp;Ali bili smo umorni. Bilo je to nekoliko teških dana.
<BR>&nbsp;&nbsp;&nbsp;&nbsp;&nbsp;Kada je padobrod počeo da se spušta iznad jugozapadne pustinje prema Zapadnom Talisinu i mom novom životu, uzela sam stranicu iz nakvašenog dnevnika - preživeo je vodu i plamenove iako najveći deo moje odeće nije - i napisala ti žurno poruku. Spavao si. Lice ti je bilo prislonjeno uz vinil stolice za ubrzanje i malo si balio. Trepavice su ti bile spaljene, kao i pramen kose na temenu, tako da si izgledao komično - klovn iznenađen usred spavanja. (Kasnije smo pričali o klovnovima, Role, sećaš se? Za vreme naše odiseje do Proteranih. Ti si kao tinejdžer video klovnove u nekom cirkusu u Port Romensu; ja sam videla klovnove u Džektaunu za vreme godišnjeg Vašara Prvih Doseljenika.)
<BR>&nbsp;&nbsp;&nbsp;&nbsp;&nbsp;Opekotine i mast za njih koju smo obilato naneli na tvoje obraze i slepoočnice, oči i gornju usnu, izgledale su kao klovnovska šminka - crveno-bela. Bio si divan. Volela sam te tada. Volela sam te unazad i unapred kroz vreme. Volela sam te izvan granica vremena i prostora.
<BR>&nbsp;&nbsp;&nbsp;&nbsp;&nbsp;Žurno sam napisala poruku, strpala je u ono što je ostalo od džepa tvoje upropašćene košulje i poljubila te blago u kraj usana, u jedino mesto koje nije bilo opečeno ili namazano. Promeškoljio si se, ali nisi se probudio. Sutradan mi nisi pomenuo poruku - niti bilo kada - i uvek sam se pitala da li si je pronašao, ili ti je ispala iz džepa, ili si je bacio nepročitanu zajedno sa košuljom u Talisinu.
<BR>&nbsp;&nbsp;&nbsp;&nbsp;&nbsp;Reči su pripadale mom ocu. On ih je napisao vekovima pre toga. Onda je umro, rodio se ponovo - u neku ruku - kao kibridna ličnost, da bi ponovo umro kao čovek. Ali i dalje je suštinski živeo, njegova ličnost lutala je metasvemirom, i na kraju je napustio Hiperion zajedno sa Konzulom, u spirali DNK brodske AI. Nikada nećemo saznati njegove poslednje reči upućene mojoj majci, uprkos čika Martinovoj kreativnoj slobodi u Spevu. Ali ove reči pronađene su u zapisivaču moje majke kada se probudila pošto je on zauvek otišao, i ona je do kraja života čuvala originalni odštampani list. Znam... krišom sam ulazila u njenu sobu u Džektaunu na Hiperionu i čitala žurni rukopis na tom požutelom parčetu pergamenta, najmanje jednom nedeljno, od svog drugog rođendana.
<BR>&nbsp;&nbsp;&nbsp;&nbsp;&nbsp;To su bile reči koje sam ti poklonila sa usnulim poljupcem u tom poslednjem satu poslednjeg dana našeg prvog putovanja, mili moj Role. To su reči koje ti večeras ostavljam uz poljubac za buđenje. To su reči koje ću zatražiti od tebe kada se sledeći put budem vratila, kada priča bude završena i kada započne naše poslednje putovanje.
<BR>
<BR>&nbsp;&nbsp;&nbsp;&nbsp;&nbsp;Lepota je večita radost:
<BR>&nbsp;&nbsp;&nbsp;&nbsp;&nbsp;Njena ljupkost sve je veća; i nikada neće
<BR>&nbsp;&nbsp;&nbsp;&nbsp;&nbsp;Proći u ništavilo; već će i dalje
<BR>&nbsp;&nbsp;&nbsp;&nbsp;&nbsp;Čuvati za nas tihi lug, i spavanje
<BR>&nbsp;&nbsp;&nbsp;&nbsp;&nbsp;Puno slatkih snova, zdravlja i mirnog daha.
<BR>
<BR>&nbsp;&nbsp;&nbsp;&nbsp;&nbsp;I tako, Role Endimione, dok se ponovo ne sretnemo na tvojim stranicama, u divljoj ekstazi, pozdravljam te...
<BR>
<BR>&nbsp;&nbsp;&nbsp;&nbsp;&nbsp;Ti, usvojeno dete tišine i sporog vremena,
<BR>&nbsp;&nbsp;&nbsp;&nbsp;&nbsp;Istoričaru šumski, što ne možeš iskazati
<BR>&nbsp;&nbsp;&nbsp;&nbsp;&nbsp;Cvetnu priču slađu od naše rime:
<BR>&nbsp;&nbsp;&nbsp;&nbsp;&nbsp;Koja ti ovenčana legenda pohodi obličje
<BR>&nbsp;&nbsp;&nbsp;&nbsp;&nbsp;O božanstvima il' smrtnicima, ili i jednima i drugima,
<BR>&nbsp;&nbsp;&nbsp;&nbsp;&nbsp;U Tempi ili pričama o Arkadiji?
<BR>&nbsp;&nbsp;&nbsp;&nbsp;&nbsp;Kakvi su to ljudi ili bogovi? Kakve gospe jad?
<BR>&nbsp;&nbsp;&nbsp;&nbsp;&nbsp;Kakva luda potraga? Kakva borba i bekstvo?
<BR>&nbsp;&nbsp;&nbsp;&nbsp;&nbsp;Kakve frule i daire? Kakva divlja ekstaza?
<BR>
<BR>&nbsp;&nbsp;&nbsp;&nbsp;&nbsp;Za sada, ljubavi moja, želim ti slatke snove, zdravlje, i mirni dah.
</P></TD></TR></TABLE>
</CENTER>
</BODY>
</HTML>
