<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>30.
<P>&nbsp;&nbsp;&nbsp;&nbsp;&nbsp;Naša hoking-prostirka mora da je izgledala kao mrljica za vreme divlje žurbe natrag prema brodu. Zatražio sam od broda da nam pošalje holo Šrajka u stvarnom vremenu, ali on je rekao da je najveći deo njegovih senzora prekriven blatom i da nema čisti vidik prema obali.
<BR>&nbsp;&nbsp;&nbsp;&nbsp;&nbsp;"Da li se nalazi na obali?" rekoh ja.
<BR>&nbsp;&nbsp;&nbsp;&nbsp;&nbsp;"Bio je tamo malopre, kada sam se popeo da iznesem sledeći tovar", začu se glas A. Betika.
<BR>&nbsp;&nbsp;&nbsp;&nbsp;&nbsp;"Onda se našao u akumulatorskom prstenu Hokingovog pogona", reče brod.
<BR>&nbsp;&nbsp;&nbsp;&nbsp;&nbsp;"Šta?" rekoh ja. "Ne postoji ulaz u taj deo broda..." Zaćutah da ne bih ispao potpuni idiot. "Gde je sada?" rekoh.
<BR>&nbsp;&nbsp;&nbsp;&nbsp;&nbsp;"Nismo sigurni", reče A. Betik. "Sada izlazim na trup i poneću jedan radio. Brod će vam prenositi moj glas."
<BR>&nbsp;&nbsp;&nbsp;&nbsp;&nbsp;"Čekaj..." započeh ja.
<BR>&nbsp;&nbsp;&nbsp;&nbsp;&nbsp;"Č. Endimione", prekinu me android, "umesto da vas požurim da se vratite ovamo, zvao sam da bih predložio da vi i Č. Anea... ovaj... produžite svoje razgledanje još malo dok brod i ja ne ustanovimo kakve su namere našeg... ovaj... posetioca."
<BR>&nbsp;&nbsp;&nbsp;&nbsp;&nbsp;To je bilo logično. Bio sam zadužen da štitim devojčicu, a kada se pojavilo nešto što bi moglo da predstavlja najsmrtonosniju mašinu za ubijanje u Galaksiji, brže-bolje sam pohitao da je dovedem u opasnost. Bio sam pomalo seronja tokom čitavog tog dugog dana. Pružih ruku prema nitima za let kako bih nas usporio i ponovo skrenuo prema istoku.
<BR>&nbsp;&nbsp;&nbsp;&nbsp;&nbsp;Aneina mala šaka presrete moju. "Ne", reče ona. "Vratićemo se."
<BR>&nbsp;&nbsp;&nbsp;&nbsp;&nbsp;Odmahivao sam glavom. "Ta stvar je..."
<BR>&nbsp;&nbsp;&nbsp;&nbsp;&nbsp;"Ta stvar može da ide kuda god poželi", reče devojčica. Oči i ton bili su joj smrtno ozbiljni. "Ako želi mene... ili tebe... pojaviće se tu, kraj nas, na prostirci."
<BR>&nbsp;&nbsp;&nbsp;&nbsp;&nbsp;Ta pomisao natera me da se osvrnem.
<BR>&nbsp;&nbsp;&nbsp;&nbsp;&nbsp;"Hajdemo natrag", reče Anea.
<BR>&nbsp;&nbsp;&nbsp;&nbsp;&nbsp;Uzdahnuh i okrenuh natrag uzvodno, usporivši pri tom samo malo. Izvukao sam plazma pušku iz ranca, okrenuo kundak kako bih je ostavio ukočenu u položaju za gađanje, a onda rekao: "Ne shvatam. Ima li ikakvih podataka o tome da je čudovište ikada napustilo Hiperion?"
<BR>&nbsp;&nbsp;&nbsp;&nbsp;&nbsp;"Mislim da nema", reče devojčica. Nagnula se, tako da joj je lice bilo priljubljeno uz moja leđa, u pokušaju da izbegne nalet vetra zbog slabljenja polja odbijanja.
<BR>&nbsp;&nbsp;&nbsp;&nbsp;&nbsp;"Pa... šta se dešava? Da li nas on to prati?"
<BR>&nbsp;&nbsp;&nbsp;&nbsp;&nbsp;"To izgleda logično." Glas joj je bio prigušen kada je progovorila u pamuk moje košulje.
<BR>&nbsp;&nbsp;&nbsp;&nbsp;&nbsp;"Zašto?" rekoh ja.
<BR>&nbsp;&nbsp;&nbsp;&nbsp;&nbsp;Anea se odgurnu tako snažno da nagonski posegnuh za njom kako bih sprečio njen pad sa zadnjeg dela prostirke. Ona strese moju šaku sa sebe. "Role, ja stvarno još ne znam odgovore na ta pitanja, važi? Nisam znala da će ta stvar napustiti Hiperion. A svakako to nisam želela. Veruj mi."
<BR>&nbsp;&nbsp;&nbsp;&nbsp;&nbsp;"Verujem", rekoh ja. Spustih šaku na prostirku i zapazih koliko je ona velika kraj njene male šake, malog kolena, majušnog stopala.
<BR>&nbsp;&nbsp;&nbsp;&nbsp;&nbsp;Ona spusti svoju šaku preko moje. "Hajde da se vratimo."
<BR>&nbsp;&nbsp;&nbsp;&nbsp;&nbsp;"Važi." Stavio sam u pušku šaržer plazma-punjenja. Čaure nisu bile zasebne, već izlivene u šaržer sve do svakog pojedinog okidanja. U jednom šaržeru nalazilo se pedeset plazma-zrna. Kada i poslednje bude ispaljeno, šaržera više nema. Tresnuo sam po šaržeru rukom onako kako su me učili kod teritorijalaca, postavio birač vatre na pojedinačne hice i proverio da li je puška zakočena. Položio sam oružje preko kolena dok smo leteli.
<BR>&nbsp;&nbsp;&nbsp;&nbsp;&nbsp;Anea mi dodirnu ramena rukama i reče mi u uho: "Misliš da će ta stvar iole da vredi protiv Šrajka?"
<BR>&nbsp;&nbsp;&nbsp;&nbsp;&nbsp;Okrenuh se da bih je pogledao. "Ne", rekoh.
<BR>&nbsp;&nbsp;&nbsp;&nbsp;&nbsp;Nastavismo da letimo ka zalazećem suncu.
<BR>
<BR>&nbsp;&nbsp;&nbsp;&nbsp;&nbsp;A. Betik je bio sam kada smo stigli do uske obale. Mahnuo nam je da bi nas uverio da je sve u redu, ali ja sam ipak napravio još jedan krug iznad krošnji pre sletanja. Sunce je bilo crvena kugla koja je balansirala zapadno, na baldahinu džungle.
<BR>&nbsp;&nbsp;&nbsp;&nbsp;&nbsp;Spustio sam prostirku kraj gomile sanduka i opreme na obali, u senci velikog brodskog trupa, i skočio sa nje sa otkočenom plazma puškom.
<BR>&nbsp;&nbsp;&nbsp;&nbsp;&nbsp;"I dalje ga nema", reče A. Betik. Javio nam je to preko radija kada je izišao iz broda, ali ja sam bio napet od iščekivanja. Android nas povede do jednog praznog mesta na obali gde se nalazio jedan jedini par otisaka stopala - ako se to moglo tako nazvati. Izgledalo je to kao da je neko na dva mesta veoma snažno utisnuo neku jako tešku poljoprivrednu mašinu sa sečivima.
<BR>&nbsp;&nbsp;&nbsp;&nbsp;&nbsp;Čučnuh kraj otisaka kao iskusni tragač, a onda shvatih koliko je to glupo. "Prosto se pojavio ovde, onda ponovo u brodu, a zatim nestao?"
<BR>&nbsp;&nbsp;&nbsp;&nbsp;&nbsp;"Da", reče A. Betik.
<BR>&nbsp;&nbsp;&nbsp;&nbsp;&nbsp;"Brode, da li si ikada imao tu stvar na radaru ili vizuelnom?"
<BR>&nbsp;&nbsp;&nbsp;&nbsp;&nbsp;"Negativno", začu se odgovor iz narukvice. "U akumulatoru Hokingovog pogona nema opreme za video snimanje..."
<BR>&nbsp;&nbsp;&nbsp;&nbsp;&nbsp;"Otkud si znao da je tamo?" upitah ja.
<BR>&nbsp;&nbsp;&nbsp;&nbsp;&nbsp;"U svakom odeljku imam senzor mase", reče brod. "Zbog letenja, moram precizno da znam koliko se mase pomera sa svog mesta u svakom odeljku broda."
<BR>&nbsp;&nbsp;&nbsp;&nbsp;&nbsp;"Koliko je mase pomereno?" rekoh ja.
<BR>&nbsp;&nbsp;&nbsp;&nbsp;&nbsp;"Jedna zarez nula šezdeset tri metričke tone", reče brode.
<BR>&nbsp;&nbsp;&nbsp;&nbsp;&nbsp;Ukočih se pri ispravljanju. "Šta? Preko hiljadu kila? To je smešno." Ponovo pogledah dva otiska. "Nema izgleda."
<BR>&nbsp;&nbsp;&nbsp;&nbsp;&nbsp;"Ima", reče brod. "Dok je stvorenje boravilo u akumulatorskom prstenu Hokingovog pogona, izmerio sam precizno izmeštanje od jedne zarez nula šezdeset tri hiljade kilograma i..."
<BR>&nbsp;&nbsp;&nbsp;&nbsp;&nbsp;"Zaboga", rekoh ja i okrenuh se prema A. Betiku. "Pitam se da li je iko ikada izmerio tog gada."
<BR>&nbsp;&nbsp;&nbsp;&nbsp;&nbsp;"Šrajk je visok gotovo tri metra", reče android. "I može biti da ima veliku gustinu. Njegova masa takođe može da varira po potrebi."
<BR>&nbsp;&nbsp;&nbsp;&nbsp;&nbsp;"Po kakvoj potrebi?" promrmljah ja, zagledan u liniju drveća. Ispod njih je bilo veoma mračno pošto je sunce zašlo. Pernato lišće gimnospermi visoko iznad nas hvatalo je poslednju svetlost i bledelo. Oblaci su se dokotrljali u poslednjih nekoliko minuta našeg povratka i sada su i oni zasijali crvenom bojom, a onda poprimili mutan preliv dok je svetlost zalazećeg sunca nestajala.
<BR>&nbsp;&nbsp;&nbsp;&nbsp;&nbsp;"Spreman za određivanje položaja zvezda?" rekoh komlogu.
<BR>&nbsp;&nbsp;&nbsp;&nbsp;&nbsp;"Potpuno spreman", reče brod, "mada će ovi oblaci morati da se raziđu. U međuvremenu, uradio sam proračun ili dva."
<BR>&nbsp;&nbsp;&nbsp;&nbsp;&nbsp;"Kao?" reče Anea.
<BR>&nbsp;&nbsp;&nbsp;&nbsp;&nbsp;"Kao - na osnovu kretanja sunca ovog sveta u proteklih nekoliko sati - dan ove planete traje osamnaest sati, šest minuta i pedeset jednu sekundu. Po jedinicama merenja Standarda Stare Hegemonije, naravno."
<BR>&nbsp;&nbsp;&nbsp;&nbsp;&nbsp;"Naravno", rekoh ja. A onda se obratih A. Betiku: "Da li ijedan od tih svetova za odmor duž reke Tetis iz tvoje knjige ima osamnaestosatni dan?"
<BR>&nbsp;&nbsp;&nbsp;&nbsp;&nbsp;"Nijedan na koji sam dosad naišao, Č. Endimione."
<BR>&nbsp;&nbsp;&nbsp;&nbsp;&nbsp;"U redu", rekoh ja. "Da se dogovorimo za večeras. Da li ćemo logorovati ovde, napolju, ostati u brodu ili natovariti ove stvari na letcikle i spustiti se nizvodno do sledećeg portala što je pre moguće? Možemo vući za sobom splav na naduvavanje. Ja glasam za to. Nije mi baš do toga da se zadržavam na ovom svetu ako je Šrajk tu."
<BR>&nbsp;&nbsp;&nbsp;&nbsp;&nbsp;A. Betik diže prst kao dete u učionici. "Trebalo je da vam se javim ranije..." reče kao da mu je neprijatno. "Kao što znate, EVA spremište pretrpelo je izvesna oštećenja prilikom napada. Splavu na naduvavanje nije bilo ni traga, iako brod pamti da je imao jedan takav u inventaru, a tri od četiri cikla neoperativna su."
<BR>&nbsp;&nbsp;&nbsp;&nbsp;&nbsp;Namrštih se. "Potpuno?"
<BR>&nbsp;&nbsp;&nbsp;&nbsp;&nbsp;"Da, ser", reče android. "Sasvim. Četvrti se da popraviti, po mišljenju broda, ali za to će trebati nekoliko dana."
<BR>&nbsp;&nbsp;&nbsp;&nbsp;&nbsp;"Sranje", rekoh, ne obrativši se nikome određenom.
<BR>&nbsp;&nbsp;&nbsp;&nbsp;&nbsp;"Koliko je punjenje u tim ciklima?" upita Anea.
<BR>&nbsp;&nbsp;&nbsp;&nbsp;&nbsp;"Stotinu sati pri normalnom korišćenju", javi se moj komlog.
<BR>&nbsp;&nbsp;&nbsp;&nbsp;&nbsp;Devojčica odmahnu s omalovažavanjem. "Mislim da ionako ne bi bili mnogo korisni. Jedan cikl ne predstavlja neku veliku razliku, a možda nikada nećemo pronaći izvor za punjenje."
<BR>&nbsp;&nbsp;&nbsp;&nbsp;&nbsp;Protrljao sam obraz i osetio tamo čekinje. Dan je bio toliko uzbudljiv da sam zaboravio da se obrijem. "Razmišljao sam o tome", rekoh, "ali ako uopšte bude trebalo da ponesemo nešto opreme, hoking-prostirka nije dovoljno velika da nosi nas troje plus oružje, plus ono dodatno teret."
<BR>&nbsp;&nbsp;&nbsp;&nbsp;&nbsp;Pomislio sam da se dete neće složiti sa time da nam treba bilo šta od opreme, ali ona umesto toga reče: "Hajde da sve to ponesemo, ali da ne letimo."
<BR>&nbsp;&nbsp;&nbsp;&nbsp;&nbsp;"Da ne letimo?" rekoh ja. Smučila mi se pomisao na to da se probijamo kroz džunglu. "Bez splava na naduvavanje, ili ćemo leteti ili hodati..."
<BR>&nbsp;&nbsp;&nbsp;&nbsp;&nbsp;"Ipak možemo ići splavom", reče Anea. "Možemo da napravimo drveni splav i plovimo njime nizvodno... ne samo ovim delom reke, već i svim ostalim."
<BR>&nbsp;&nbsp;&nbsp;&nbsp;&nbsp;Ponovo protrljah obraz. "Vodopad..."
<BR>&nbsp;&nbsp;&nbsp;&nbsp;&nbsp;"Možemo ujutro da prebacimo stvari tamo dole pomoću hoking-prostirke", reče ona. "Da napravimo splav ispod vodopada. Osim ako ne misliš da ne umemo da načinimo splav..."
<BR>&nbsp;&nbsp;&nbsp;&nbsp;&nbsp;Pogledao sam gimnosperme: visoke, tanke, jake, otprilike odgovarajuće debljine. "Možemo da načinimo splav", rekoh. "Sklapali smo ih onomad, na Kansu, kako bismo vukli dodatni krš nizvodno, uz barže."
<BR>&nbsp;&nbsp;&nbsp;&nbsp;&nbsp;"Dobro", reče Anea. "Večeras ćemo se ulogoriti ovde... noć ne bi trebalo da bude mnogo duga ako dan traje samo osamnaest standardnih sati. A onda ćemo krenuti s prvim svetlom."
<BR>&nbsp;&nbsp;&nbsp;&nbsp;&nbsp;Oklevao sam na tren. Nisam želeo da se naviknem na to da dopuštam da jedno dvanaestogodišnje dete donosi odluke za sve nas, ali ta zamisao delovala je razumno.
<BR>&nbsp;&nbsp;&nbsp;&nbsp;&nbsp;"Prava je šteta što je brod tropa", rekoh ja. "Mogli bismo naprosto da se spustimo nizvodno na odbojnicima..."
<BR>&nbsp;&nbsp;&nbsp;&nbsp;&nbsp;Anea se glasno namseja. "Nikada nisam pomislila da ću se ovim brodom voziti po reci Tetis", reče ona i protrlja nos. "To bi bila prava stvar - neupadljiva poput džinovskog jazavičara koji se zavlači ispod obruča za kriket."
<BR>&nbsp;&nbsp;&nbsp;&nbsp;&nbsp;"Šta je jazavičar?" rekoh ja.
<BR>&nbsp;&nbsp;&nbsp;&nbsp;&nbsp;"Šta je obruč za kriket?" upita A. Betik.
<BR>&nbsp;&nbsp;&nbsp;&nbsp;&nbsp;"Nema veze", reče Anea. "Momci, da li se slažete da večeras ostanemo ovde, a da sutra napravimo splav?"
<BR>&nbsp;&nbsp;&nbsp;&nbsp;&nbsp;Pogledah androida. "Meni to zvuči eminentno smisleno", reče on, "mada predstavlja podskup podjednako eminentno besmislenog putovanja."
<BR>&nbsp;&nbsp;&nbsp;&nbsp;&nbsp;"Shvatam to kao glas za", reče devojčica. "Role?"
<BR>&nbsp;&nbsp;&nbsp;&nbsp;&nbsp;"U redu", rekoh ja, "ali gde ćemo da prenoćimo? Ovde, na obali, ili u brodu, gde bi bilo bezbednije?"
<BR>&nbsp;&nbsp;&nbsp;&nbsp;&nbsp;Progovori brod. "Ja ću se postarati da moja unutrašnjost večeras bude što bezbednija i gostoprimljivija, imajući u vidu okolnosti. Dva ležaja na palubi za fugu poslužiće kao kreveti, a tu su i ležaljke koje se mogu razapeti..."
<BR>&nbsp;&nbsp;&nbsp;&nbsp;&nbsp;"Ja glasam da se ulogorimo na obali", reče Anea. "U brodu nije ništa bezbednije nego ovde, kada je Šrajk u pitanju."
<BR>&nbsp;&nbsp;&nbsp;&nbsp;&nbsp;Pogledah sve mračniju šumu. "Možda tu ima i drugih stvari koje ne bi bilo dobro da sretnemo po mraku", rekoh. "Brod mi izgleda sigurnije."
<BR>&nbsp;&nbsp;&nbsp;&nbsp;&nbsp;A. Betik dodirnu jedan mali sanduk. "Pronašao sam alarmni perimetar", reče on. "Mogli bismo to da rasporedimo oko logora. Ja ću noćas rado držati stražu. Priznajem da sam donekle zainteresovan da spavam napolju posle toliko dana provedenih u brodu."
<BR>&nbsp;&nbsp;&nbsp;&nbsp;&nbsp;Uzdahnuo sam i predao se. "Smenjivaćemo se na straži", rekoh. "Da postavimo taj krš pre nego što se sasvim ne smrkne."
<BR>&nbsp;&nbsp;&nbsp;&nbsp;&nbsp;'Krš' se sastojao od opreme za kampovanje koju je android iskopao na moju molbu: šatora od mikrotankog polimera, poput senke paukove mreže, ali čvrstog, nepromočivog i dovoljno laganog da se nosi u džepu; kocke od superprovodnika, za grejanje, hladne sa pet strana i kadre da zagreje svaki obrok na šestoj; alarmnog perimetra koji je A. Betik pomenuo - u stvari, lovačke verzije starih vojnih detektora kretanja, diskova promera tri centimetra koji su se mogli zabiti u zemlju u perimetru bilo kog raspona, sve do dva klika; vreća za spavanje, podloga od veštačke pene koje su se beskrajno mogle sabijati, noćnih naočara, komunikacionih jedinica, porcija i pribora.
<BR>&nbsp;&nbsp;&nbsp;&nbsp;&nbsp;Najpre smo postavili alarme, zabivši ih u polukrugu od samog ruba šume do ivice reke.
<BR>&nbsp;&nbsp;&nbsp;&nbsp;&nbsp;"Šta ako ono veliko stvorenje ispuzi iz reke i pojede nas?" reče Anea kada smo dovršili postavljanje perimetra. Sada se gotovo sasvim smrklo, ali oblaci su skrivali zvezde. Lišće je šuštalo na lahoru iznad nas zvukom zlokobnijim nego ranije.
<BR>&nbsp;&nbsp;&nbsp;&nbsp;&nbsp;"Ako to ili bilo šta drugo ispuže iz reke i pojede nas", rekoh ja, "poželećeš da smo još jednu noć ostali u brodu." Postavio sam poslednje detektore na rub reke.
<BR>&nbsp;&nbsp;&nbsp;&nbsp;&nbsp;Digli smo šator u središtu obale, nedaleko od pramca osakaćenog broda. Mikrotkanina nije zahtevala motke niti kočiće - trebalo je samo da se dvostruko presaviju ivice tkanine da bi se ukrutile, i ti prevoji ostali bi zategnuti i usred uragana, ali postavljanje mikrošatora jeste zahtevalo neku vrstu umeća i njih dvoje gledali su dok sam ja širio tkaninu, presavijao rubove u liniju oblika slova A sa središem za kupolu dovoljno visoku da može da se stoji i okretao naglo krute ivice ka pesku da ih zabijem tamo. Ostavio sam jedan deo mikrotkanine kao šatorski pod, a kada smo šator tako raširili, ostao nam je i zastor za ulaz. A. Betik je klimanjem glave izrazio zadovoljstvo tim trikom, a Anea je položila tri vreće za spavanje na mesta dok sam ja stavljao tiganj na kocku za grejanje i otvarao konzervu goveđeg gulaša. U poslednjem trenu setio sam se da je Anea vegeterijanka - tokom dve nedelje koje smo proveli u brodu, jela je uglavnom salate.
<BR>&nbsp;&nbsp;&nbsp;&nbsp;&nbsp;"U redu je", reče ona kada je provirila iz šatora. "Ja ću pojesti malo tog hleba koji A. Betik podgreva, a možda i malo sira."
<BR>&nbsp;&nbsp;&nbsp;&nbsp;&nbsp;A. Betik je donosio oborena drva i postavljao kamenje u prsten za vatru.
<BR>&nbsp;&nbsp;&nbsp;&nbsp;&nbsp;"To nam ne treba", rekoh ja, pokazavši na kocku za grejanje i posudu u kojoj se gulaš već krčkao.
<BR>&nbsp;&nbsp;&nbsp;&nbsp;&nbsp;"Da", reče android, "ali mislio sam da će nam vatra prijati. I da će svetlost biti dobrodošla."
<BR>&nbsp;&nbsp;&nbsp;&nbsp;&nbsp;Kako se ispostavilo, svetlost je bila vrlo dobrodošla. Sedeli smo ispod nadstrešnice mog pažljivo složenog šatora i posmatrali kako plamenovi bljuju iskre prema nebu, dok se spremala oluja. Bila je to neobična oluja, sa trakama nestalne svetlosti umesto sevanja. Blede trake treperavih boja poigravale su između dna užurbanih oblaka i visine od samo deset metara iznad papratnica gimnospermi koje su se divlje vrtele na sve jačem vetru. Tu pojavu nije pratila grmljavina, već nekakva tutnjava ispod praga čujnosti, koja me je dovodila na ivicu nerava. U samoj džungli, blede kugle crvenog i žutog sjaja poskakivale su i plesale - ne graciozno kao svetlucavi paučinasti velovi u Hiperionovim šumama, već nervozno, gotovo zlobno. Iza nas, reka je zapljuskivala obalu sve aktivnijim talasima. Dok sam sedeo kraj vatre, sa slušalicama podešenim na frekvenciju detektora perimetra i plazma puškom u krilu, s noćnim naočarima na čelu, spremnim za spuštanje na oči za samo sekund, mora da sam izgledao komično.Tada mi to nije izgledalo smešno: slike Šrajkovih otisaka u pesku stalno su mi se vraćale u misli.
<BR>&nbsp;&nbsp;&nbsp;&nbsp;&nbsp;"Da li se preteće ponašao?" pitao sam A. Betika nekoliko minuta ranije. Pokušao sam da ga nateram da uzme sačmaricu sa patronama od 16 kugli - za jednog novajliju kada je u pitanju oružje, nema boljeg oružja od sačmarice - ali on ju je samo držao kraj sebe dok je sedeo kraj vatre.
<BR>&nbsp;&nbsp;&nbsp;&nbsp;&nbsp;"Nije se ponašao nikako", odgovorio je on. "Jednostavno je stajao tamo, na obali - visok, bodljikav, mračan, ali blistav. Oči su mu bile veoma crvene."
<BR>&nbsp;&nbsp;&nbsp;&nbsp;&nbsp;"Da li je tebe gledao?"
<BR>&nbsp;&nbsp;&nbsp;&nbsp;&nbsp;"Gledao je prema istoku, nizvodno", odgovorio je A. Betik.
<BR>&nbsp;&nbsp;&nbsp;&nbsp;&nbsp;Kao da je čekao na Anein i moj povratak, pomislio sam ja.
<BR>&nbsp;&nbsp;&nbsp;&nbsp;&nbsp;I tako sam sedeo kraj nemirne vatre, posmatrao kako svetlost pleše i treperi iznad vetrom pokretane džungle, sledio pogledom močvarna svetla koja su poskakivala u okolnoj tami, osluškivao podzvučnu tutnjavu poput neke velike, gladne zveri i ubijao vreme pitajući se kako sam, kog đavola, dospeo ovamo. Koliko sam znao, dok smo sedeli oko vatre, tako debeli i glupi, kroz džunglu su mogli da se šunjaju velosiraptori i čopori strvinarskih kalidergi. Ili će se možda dići reka - možda istog tog trena zid vode hita nizvodno prema nama. Logorovanje na peščanom sprudu nije bilo naročito bistra stvar. Trebalo je da spavamo u brodu sa čvrsto zatvorenom vazdušnom komorom.
<BR>&nbsp;&nbsp;&nbsp;&nbsp;&nbsp;Anea je ležala na stomaku i gledala u vatru. "Da li znaš neke priče?" reče ona.
<BR>&nbsp;&nbsp;&nbsp;&nbsp;&nbsp;"Priče?" uzviknuh ja. A. Betik diže pogled sa mesta gde je sedeo kraj vatre, obgrlivši kolena.
<BR>&nbsp;&nbsp;&nbsp;&nbsp;&nbsp;"Da", reče devojčica. "Na primer, priče o duhovima."
<BR>&nbsp;&nbsp;&nbsp;&nbsp;&nbsp;Frknuh.
<BR>&nbsp;&nbsp;&nbsp;&nbsp;&nbsp;Anea nasloni bradu na dlanove. Vatra joj je bojila lice toplim tonovima. "Samo sam mislila da bi bilo zabavno", reče ona. "Volim priče o duhovima."
<BR>&nbsp;&nbsp;&nbsp;&nbsp;&nbsp;Pomislih na četiri ili pet mogućih odgovora, ali uzdržah se od njih. "Bolje spavaj", rekoh konačno. "Ako je brod u pravu što se tiče kratkog dana, nećemo imati mnogo dugu noć..." Bože, molim te da to bude tačno, pomislio sam. Naglas rekoh: "Bolje odspavaj malo dok možeš."
<BR>&nbsp;&nbsp;&nbsp;&nbsp;&nbsp;"U redu", reče Anea i baci poslednji pogled preko vatre prema vetrovitoj džungli, svetlosti na nebu i močvarnim svetlima u šumi, a onda se umota u svoju vreću za spavanje i usnu.
<BR>&nbsp;&nbsp;&nbsp;&nbsp;&nbsp;A. Betik i ja sedeli smo neko vreme u tišini. Povremeno sam razgovarao sa komlog-narukvicom i tražio od broda da me smesta obavesti ako reka počne da se diže ili ako zapazi neko izmeštanje mase, ili ako...
<BR>&nbsp;&nbsp;&nbsp;&nbsp;&nbsp;"Rado ću prvi držati stražu, Č. Endimione", reče android.
<BR>&nbsp;&nbsp;&nbsp;&nbsp;&nbsp;"Ne, samo ti spavaj", rekoh ja, zaboravivši da je plavokošcu potrebno vrlo malo sna.
<BR>&nbsp;&nbsp;&nbsp;&nbsp;&nbsp;"Onda ćemo stražariti zajedno", reče on tiho. "Ali slobodno zadremajte kad god osetite potrebu, Č. Endimione."
<BR>&nbsp;&nbsp;&nbsp;&nbsp;&nbsp;Možda sam malo i zadremao u neko doba, pre tropske zore koja se pojavila nekih šest sati kasnije. Čitave noći bilo je oblačno i olujno; brod uopšte nije mogao da odredi naš položaj na osnovu zvezda dok smo bili tamo. Nisu nas pojeli ni velosiraptori ni kaliderge. Reka se nije digla. Svetlost oluje nije nam naudila, a kugle močvarnog gasa nijednom nisu izišle iz močvare da nas sprže.
<BR>&nbsp;&nbsp;&nbsp;&nbsp;&nbsp;Ono čega se najviše sećam iz te noći, osim svoje galopirajuće paranoje i strašnog umora, jeste prizor Anee koja spava sa smeđeplavom kosom rasutom preko ruba crvene vreće za spavanje i pesnicom prinetom obrazu nalik na bebu koja se sprema da sisa palac. Te noći sam shvatio koliko je zadatak preda mnom značajan i strašno težak - zadatak da sačuvam to dete od oštrih ivica neobične i ravnodušne Vaseljene.
<BR>&nbsp;&nbsp;&nbsp;&nbsp;&nbsp;Mislim da sam upravo te tuđinske i olujne noći prvi put shvatio kako možda izgleda biti roditelj.
<BR>
<BR>&nbsp;&nbsp;&nbsp;&nbsp;&nbsp;Krenuli smo s prvim svetlom, i sećam se te jutarnje mešavine umora u kostima, krmeljivih očiju, neobrijanih obraza, bolnih leđa i čiste radosti koju sam obično osećao posle prve noći na putovanjima sa logorovanjem. Anea je sišla do reke da se umije i moram da priznam da je izgledala svežije i čistije nego što je trebalo, imajući u vidu okolnosti.
<BR>&nbsp;&nbsp;&nbsp;&nbsp;&nbsp;A. Betik je zagrejao kafu na kocki i on i ja popili smo malo dok smo posmatrali kako se jutarnja magla uvojito diže sa brze reke. Anea je srknula vode iz boce koju sam doneo sa broda i svi smo žvakali suve žitarice iz svojih porcija.
<BR>&nbsp;&nbsp;&nbsp;&nbsp;&nbsp;Kada je sunce zasjalo nad baldahinom džungle, pržeći izmaglicu koja se dizala sa reke i šume, mi smo već prevozili opremu nizvodno na hoking-prostirci. Pošto smo se Anea i ja zabavljali prethodne večeri, dozvolio sam A. Betiku da preveze opremu dok sam izvlačio još stvari iz broda i pokušavao da se postaram da ponesemo sve što će nam biti potrebno.
<BR>&nbsp;&nbsp;&nbsp;&nbsp;&nbsp;Odeća je predstavljala problem. Spakovao sam sve što sam mislio da će mi zatrebati, ali devojčica je imala samo odeću u kojoj je bila na Hiperionu i ono što je nosila u rancu, uz nekoliko košulja koje smo uzeli iz Konzulove garderobe i skratili. Sa više od dve stotine pedeset godina na raspolaganju za razmišljanje o izbavljenju deteta, stari pesnik je, valjda, mogao da se seti da joj spakuje nešto za oblačenje. Anea je izgledala sasvim zadovoljna onim što je ponela, ali ja sam se brinuo da to neće biti dovoljno ako naiđemo na hladno ili kišno vreme.
<BR>&nbsp;&nbsp;&nbsp;&nbsp;&nbsp;Tu nam je EVA spremište bilo od pomoći. U njemu se nalazilo nekoliko postava za svemirska odela i najmanja od njih gotovo da je odgovarala devojčici. Znao sam da će pod mikropornim materijalom ona biti na suvom i toplom u svim uslovima osim onih najarktičkijih. Takođe sam uzeo po jednu postavu za androida i za sebe; bilo je besmisleno pakovati se za zimu u sve većoj tropskoj vrelini tog dana, ali čovek nikada ne može da zna šta ga čeka. U spremištu se takođe nalazio stari Konzulov prsluk za spoljnje uslove: dugačak, ali opremljen sa više od deset džepova, sklopki, prstenova za vezivanje, tajnih odeljaka sa patent zatvaračem. Anea je ciknula kada sam ga iskopao iz džumbusa spremišta, obukla ga i nastavila od tog trena da ga nosi gotovo neprekidno.
<BR>&nbsp;&nbsp;&nbsp;&nbsp;&nbsp;Pronašli smo i dve EVA vrećice za geološke uzorke sa remenjem za ramena, koje su predstavljale izvrsne rančeve. Anea je nabacila jednu na rame i počela u nju da pakuje dodatnu odeću i koještarije koje smo pronalazili.
<BR>&nbsp;&nbsp;&nbsp;&nbsp;&nbsp;I dalje sam bio ubeđen da tu negde mora da postoji splav, ali i pored silnog prekopavanja i otvaranja spremišta, nisam ga pronašao.
<BR>&nbsp;&nbsp;&nbsp;&nbsp;&nbsp;"Č. Endimione", reče brod kada sam pomenuo detetu šta to tražim, "nejasno se sećam..."
<BR>&nbsp;&nbsp;&nbsp;&nbsp;&nbsp;Anea i ja prekinusmo sa onim što smo radili i oslušnusmo. U glasu broda bilo je nečeg čudnog, gotovo bolnog.
<BR>&nbsp;&nbsp;&nbsp;&nbsp;&nbsp;"Nejasno se sećam da je Konzul uzeo splav na naduvavanje... da mi je mahnuo sa njega u znak pozdrava."
<BR>&nbsp;&nbsp;&nbsp;&nbsp;&nbsp;"Gde je to bilo?" upitah ja. "Na kome svetu?"
<BR>&nbsp;&nbsp;&nbsp;&nbsp;&nbsp;"Ne znam", reče brod istim zbunjenim, gotovo bolnim tonom. "Možda to uopšte i nije bio svet... Sećam se da su zvezde sijale ispod reke."
<BR>&nbsp;&nbsp;&nbsp;&nbsp;&nbsp;"Ispod reke?" rekoh ja. Uplašio sam se za mentalni integritet broda posle pada.
<BR>&nbsp;&nbsp;&nbsp;&nbsp;&nbsp;"Sećanje je fragmentarno", reče brod oštrije. "Ali pamtim da je Konzul pošao splavom. Bio je to veliki splav, sasvim udoban za osam ili deset ljudi."
<BR>&nbsp;&nbsp;&nbsp;&nbsp;&nbsp;"Sjajno", rekoh ja i zalupih vrata spremišta. Anea i ja izneli smo poslednji tovar - prikačili smo metalne lestvice na sklapanje kako bi visile sa otvora vazdušne komore, pa nismo morali da se mučimo toliko sa ulaskom i izlaskom kao ranije.
<BR>&nbsp;&nbsp;&nbsp;&nbsp;&nbsp;A. Betik je doleteo natrag pošto je odvezao opremu za kampovanje i kutije sa hranom do vodopada, a sada sam ja pogledao ono što je preostalo: svoj ranac ispunjen ličnom opremom, Anein ranac i vreću za rame, dodatne komunikacione jedinice i naočari, nešto porcija hrane i - zavučenu ispod preklopa na vrhu mog ranca - sklopljenu plazma pušku i mačetu koju je A. Betik juče pronašao. Duggačak nož bilo je nezgodno nositi, čak i u kožnoj kaniji, ali nekoliko minuta provedenih u džungli prethodnog dana uverilo me je da bi nam mogao biti potreban. Takođe sam iskopao sekiru i jedno još kompaktnije oruđe - u stvari, preklopni ašov, koji smo milenijuma mi, idioti, regrutovani za pešadiju, bili obučeni da zovemo 'alatom za ukopavanje.' Sav taj naš pribor počeo je da zauzima poprilično mesta.
<BR>&nbsp;&nbsp;&nbsp;&nbsp;&nbsp;Sa zadovoljstvom bih preskočio sekiru i poneo laser za sečenje da bih njime oborio stabla potrebna za splav - čak bi i stara motorna testera bila bolji izbor - ali moja laser-svetiljka nije bila dorastla takvom poslu, a spremište za oružje bilo je neobično lišeno oruđa sa sečivima. Jedan dugi, samopovlađujući trenutak, pomišljao sam na to da ponesem staru jurišnu pušku SILE i da jednostavno dignem to drveće u vazduh, spržim ga i srušim, ali onda sam odbacio tu zamisao. Bilo bi to previše bučno, previše aljkavo i previše neprecizno. Moraću naprosto da upotrebim sekiru i malo se preznojim. Poneo sam jedan od onih kompleta alata sa čekićem, ekserima, odvrtkama, zavrtnjima, klinovima - svim onim stvarima koje bi mi mogle zatrebati za izgradnju splava - kao i nekoliko rolni nepromočivog plastaluma od kog bi, po mom mišljenju, mogao da se napravi grub, ali prikladan pod za splav. Povrh kompleta alata nalazilo se nekoliko stotina metara najlonom obloženog užeta za penjanje u tri zasebna namotaja. U crvenoj nepromočivoj vrećici pronašao sam malo svetlećih raketa i jednostavan plastični eksploziv, kakav se već bezbroj vekova koristi za dizanje u vazduh panjeva i stenja na njivama, kao i desetak detonatora. Uzeo sam i njih, mada oni teško da bi poslužili za obaranje stabala za splav. Na ovoj gomili za sledeće putovanje ka istoku nalazila su se takođe dva medicinska kompleta i pročišćivač vode veličine boce.
<BR>&nbsp;&nbsp;&nbsp;&nbsp;&nbsp;Izneo sam EM leteći pojas, ali ta stvar bila je glomazna sa svojim remenjem i pogonskim kompletom. Svejedno sam ga stavio uz svoj ranac, pomislivši da nam može zatrebati. Uz moj ranac stajala je i sačmarica, pošto se android nije potrudio da je ponese na let prema istoku. Kraj nje su se nalazile tri kutije patrona. Insistirao sam na tome da ponesemo i flešetni pištolj, mada ni A. Betik ni Anea nisu hteli tu stvar da uzmu.
<BR>&nbsp;&nbsp;&nbsp;&nbsp;&nbsp;Na mom opasaču nalazila se futrola sa napunjenom 'četrdeset peticom', džep za staromodni magnetni kompas koji smo pronašli u spremištu, moje sklopljene noćne naočari i dvogled za dan, boca s vodom i dva dodatna punjenja za plazma pušku. "Dajte 'vamo velosiraptore!" promrmljao sam dok sam inventarisao sve to.
<BR>&nbsp;&nbsp;&nbsp;&nbsp;&nbsp;"Šta?" upita Anea, digavši pogled sa stvari koje je i sama pakovala.
<BR>&nbsp;&nbsp;&nbsp;&nbsp;&nbsp;"Ništa."
<BR>&nbsp;&nbsp;&nbsp;&nbsp;&nbsp;Kada se A. Betik spustio na pesak, Anea je svoje stvari uredno spakovala u novu vreću. Takođe je spakovala i onih nekoliko ličnih androidovih stvari u drugu vreću za rame.
<BR>&nbsp;&nbsp;&nbsp;&nbsp;&nbsp;Uvek sam uživao u rasturanju logorišta, još više nego u postavljanju. Mislim da, zapravo, uživam u urednosti odlaganja svega i propisnog pakovanja.
<BR>&nbsp;&nbsp;&nbsp;&nbsp;&nbsp;"Šta smo to zaboravili?" upitah ih dok smo stajali na uskoj obali, zagledani u rančeve i oružje.
<BR>&nbsp;&nbsp;&nbsp;&nbsp;&nbsp;"Mene", reče brod kroz komlog na mojoj ruci. Glas svemirske letelice zvučao je donekle žalosno.
<BR>&nbsp;&nbsp;&nbsp;&nbsp;&nbsp;Anea pređe preko peska da bi dodirnula zaobljeni metal nasukanog broda. "Kako ti ide?"
<BR>&nbsp;&nbsp;&nbsp;&nbsp;&nbsp;"Započeo sam popravke, Č. Anea", reče on. "Hvala što pitate."
<BR>&nbsp;&nbsp;&nbsp;&nbsp;&nbsp;"Da li je tvoja projekcija popravki i dalje šest meseci?" upitah ja. Poslednji oblaci raspršivali su se iznad nas i nebo je ponovo bilo onako bledoplavo. Zeleno i belo lišće papratnica pomeralo se naspram njega.
<BR>&nbsp;&nbsp;&nbsp;&nbsp;&nbsp;"Otprilike šest standardnih meseci", reče brod. "Naravno, to se odnosi na moje unutrašnje i spoljnje stanje. Nemam makromanipulatore da bih popravio takve stvari kao što su vaši pokvareni letcikli."
<BR>&nbsp;&nbsp;&nbsp;&nbsp;&nbsp;"Nema veze", reče Anea. "Sve ćemo ih ostaviti. Sredićemo ih kada te ponovo budemo videli."
<BR>&nbsp;&nbsp;&nbsp;&nbsp;&nbsp;"A kada će to biti?" upita brod. Glas mu je zvučao bojažljivije nego inače kada je dopirao iz komloga.
<BR>&nbsp;&nbsp;&nbsp;&nbsp;&nbsp;Dete pogleda A. Betika i mene. Niko nije progovarao. Konačno, Anea reče: "Biće nam ponovo potrebne tvoje usluge, Brode. Možeš li skrivati sebe mesecima... ili godinama... dok se popravljaš i čekaš?"
<BR>&nbsp;&nbsp;&nbsp;&nbsp;&nbsp;"Da", reče brod. "Može li poslužiti rečno dno?"
<BR>&nbsp;&nbsp;&nbsp;&nbsp;&nbsp;Pogledah veliku sivu, masu broda koja se uzdizala iz vode. Reka je tu bila široka, verovatno i duboka, ali pomisao na to da ranjeni brod uzmakne u nju izgledala mi je čudno. "Zar nećeš... procureti?" upitah.
<BR>&nbsp;&nbsp;&nbsp;&nbsp;&nbsp;"Č. Endimione", reče brod onim tonom koji me je terao da pomislim da mi se obraća s visine, "ja sam međuzvezdana letelica kadra za prodor u magline i mogu sasvim udobno da postojim unutar spoljne ljušture crvenog džina. Teško da ću - kako vi to kažete - procureti zbog toga što ću biti uronjen u H <SUB>2</SUB>O jedan kratak niz godina.
<BR>&nbsp;&nbsp;&nbsp;&nbsp;&nbsp;"Izvini", rekoh ja, a onda dodadoh, odbivši da prihvatim prekor broda kao poslednju reč: "Ne zaboravi da zatvoriš vazdušnu komoru kada budeš uranjao."
<BR>&nbsp;&nbsp;&nbsp;&nbsp;&nbsp;Brod to nije komentarisao.
<BR>&nbsp;&nbsp;&nbsp;&nbsp;&nbsp;"Kada se budemo vratili po tebe", reče devojčica, "hoćemo li moći da te pozovemo?"
<BR>&nbsp;&nbsp;&nbsp;&nbsp;&nbsp;"Koristite frekvenciju devedeset zarez jedan preko komloga, na opštoj radio frekvenciji", reče brod. "Moja bič-antena biće iznad vode kako bi primila vaš poziv."
<BR>&nbsp;&nbsp;&nbsp;&nbsp;&nbsp;"Bič-antena", razmišljao je naglas A. Betik. "Baš lepa fraza."
<BR>&nbsp;&nbsp;&nbsp;&nbsp;&nbsp;"Žao mi je što se ne sećam iz čega je taj termin izveden", reče brod. "Memorija me ne služi kao nekada."
<BR>&nbsp;&nbsp;&nbsp;&nbsp;&nbsp;"Nema veze", reče Anea i potapša trup. "Dobro si nam služio. A sada gledaj da ozdraviš... Trebaćeš nam u vrhunskoj formi kada se budemo vratili."
<BR>&nbsp;&nbsp;&nbsp;&nbsp;&nbsp;"Da, Č. Anea. Biću u vezi i pratiću vaše putovanje sve dok ne prođete kroz sledeći dalekobacač."
<BR>&nbsp;&nbsp;&nbsp;&nbsp;&nbsp;A. Betik i Anea sedeli su na hoking-prostirci sa svojim rančevima i poslednjim kutijama opreme koje su zauzimale ostatak prostora. Navukao sam glomazni pojas za letenje. Zbog toga sam morao da nosim sopstveni ranac na grudima sa remenom prebačenim preko ramena i puškom u slobodnoj ruci, ali sve je dejstvovalo kako treba. Znao sam kako time da upravljam samo iz knjiga - EM pojasevi bili su beskorisni na Hiperionu - ali kontrole su bile jednostavne. Pokazivač energije ukazivao je na puni naboj, tako da nisam očekivao da padnem u reku za vreme ovog kratkog skoka.
<BR>&nbsp;&nbsp;&nbsp;&nbsp;&nbsp;Prostirka je lebdela desetak metara iznad reke kada sam pritisnuo ručne kontrole, vinuo se s trzajem u vazduh, gotovo ošišao jednu gimnospermu, uspostavio ravnotežu i odleteo do njih. Visiti sa ovih obloženih vezova nije bilo udobno kao sedeti na letećem ćilimu, ali ushićenje zbog letenja bilo je još jače. Sa kontrolama i dalje u šaci, dao sam im znak podignutim palčevima, pa smo poleteli istočno duž reke prema suncu koje se rađalo.
<BR>
<BR>&nbsp;&nbsp;&nbsp;&nbsp;&nbsp;Nije bilo mnogo drugih sprudova niti obala između broda i vodopada, ali odmah ispod vodopada nalazilo se dobro mesto, kraj južne strane reke, gde se ona širila u lenjo jezerce odmah ispod brzaka, i tamo je A. Betik raspakovao našu opremu za logorovanje i prvi tovar materijala. Hučanje vodopada bilo je veoma snažno dok smo slagali poslednje male sanduke jedne na druge. Izvukao sam sekiru i pogledao najbliže gimnosperme.
<BR>&nbsp;&nbsp;&nbsp;&nbsp;&nbsp;"Baš sam razmišljao", reče A. Betik tako tiho da sam jedva mogao da ga čujem od hučanja vodopada.
<BR>&nbsp;&nbsp;&nbsp;&nbsp;&nbsp;Zastadoh sa sekirom na ramenu. Sunce je bilo veoma vruće i košulja mi je već bila slepljena za telo.
<BR>&nbsp;&nbsp;&nbsp;&nbsp;&nbsp;"Reka Tetis trebalo je da služi za ugodno krstarenje", nastavi on. "Pitam se kako su oni koji su po njoj krstarili uspevali da se izbore sa tim." On pokaza plavim prstom ka bučnom vodopadu.
<BR>&nbsp;&nbsp;&nbsp;&nbsp;&nbsp;"Znam", reče Anea. "I ja sam pomišljala na to. Tada su imali levitacione barže, ali nisu svi koji su se spuštali Tetisom bili u nekoj od njih. Mora da je bilo neprijatno poći na romantičnu vožnju čamcem da bi se strmeknuo sa svojom ljubljenom niz to."
<BR>&nbsp;&nbsp;&nbsp;&nbsp;&nbsp;Stajao sam i posmatrao dugom išarani mlaz vodopada, pitajući se da li sam toliko inteligentan koliko sam inače često mislio da jesam. Meni to nije palo na pamet. "Tetis nije korišćen skoro tri standardna veka", rekoh. "Možda su vodopadi novi."
<BR>&nbsp;&nbsp;&nbsp;&nbsp;&nbsp;"Možda", reče A. Betik, "ali ja sumnjam da je tako. Ove vodopade izgleda da je stvorila tektonska izbočina koja se pruža mnogo milja ka severu i jugu kroz džunglu - vidite li ovde razliku u visini? A erodirali su vrlo dugo. Primećujete veličinu kamenja u brzacima. Po mom mišljenju, ovo se ovde nalazi otkad reka tuda protiče."
<BR>&nbsp;&nbsp;&nbsp;&nbsp;&nbsp;"A nije u tvom vodiču za Tetis?" rekoh ja.
<BR>&nbsp;&nbsp;&nbsp;&nbsp;&nbsp;"Ne", reče android i pruži nam knjigu. Anea je uze.
<BR>&nbsp;&nbsp;&nbsp;&nbsp;&nbsp;"Možda i nismo na Tetisu", rekoh ja. Oboje se zapiljiše u mene. "Brod nije mogao da očita položaj zvezda", nastavih, "ali šta ako je ovo neki svet koji nije bio obuhvaćen prvobitnim programom obilaska Tetisa?"
<BR>&nbsp;&nbsp;&nbsp;&nbsp;&nbsp;Anea klimnu glavom. "Mislila sam na to. Portali su isti kao oni duž današnjih ostataka Tetisa, ali ko može da tvrdi da TehnoSrž nije imala druge portale... druge reke povezane dalekobacačima?"
<BR>&nbsp;&nbsp;&nbsp;&nbsp;&nbsp;Spustih sečivo sekire i naslonih se na držalju. "U kom slučaju smo u nevolji", rekoh. "Ti nikada nećeš pronaći svog arhitektu, a mi nikada nećemo uspeti da se vratimo do broda i do kuće."
<BR>&nbsp;&nbsp;&nbsp;&nbsp;&nbsp;Anea se osmehnu. "Prerano je da brinemo o tome. Zaista je prošlo tri veka. Možda je reka ovde samo prosekla sebi novi kanal posle prestanka Tetisovog postojanja. Ili možda postoje kanal i prevodnice koje nismo primetili zato što su zarasli u džunglu. O tome ne moramo sada da brinemo. Treba samo da se spustimo nizvodno i vidimo ima li tamo drugog portala."
<BR>&nbsp;&nbsp;&nbsp;&nbsp;&nbsp;Podigoh prst. "Još nešto", rekoh, sa utiskom da sam nešto pametniji nego trenutak ranije. "Šta ako se namučimo oko splava samo da bismo pronašli novi vodopad između nas i portala? Ili još deset vodopada? Prošle noći nismo primetili dalekobacač, pa ne znamo koliko je daleko."
<BR>&nbsp;&nbsp;&nbsp;&nbsp;&nbsp;"Pomislila sam na to", reče Anea.
<BR>&nbsp;&nbsp;&nbsp;&nbsp;&nbsp;Zakuckao sam prstima po držalji sekire. Ako ta devojčica još jednom bude izgovorila tu frazu, ozbiljno ću razmotriti mogućnost da alatku upotrebim na njoj.
<BR>&nbsp;&nbsp;&nbsp;&nbsp;&nbsp;"Č. Anea me je zamolila da krenem u izvidnicu", reče android. "To sam i učinio prilikom poslednjeg leta ovamo."
<BR>&nbsp;&nbsp;&nbsp;&nbsp;&nbsp;Namrštio sam se. "Izvidnicu? Nisi imao vremena da odletiš tom prostirkom još stotinu ili više klika nizvodno."
<BR>&nbsp;&nbsp;&nbsp;&nbsp;&nbsp;"Nisam", saglasi se android, "ali leteo sam prostirkom vrlo visoko i upotrebio sam dodatni dvogled kako bih pretražio put koji nas čeka. Čini se da reka teče pravo i mirno gotovo dve stotine kilometara. Teško mi je da budem siguran, ali video sam nešto što bi moglo da predstavlja luk približno stotinu i trideset kilometara nizvodno. Činilo se da između nas i njega nema nikakvih vodopada niti drugih većih prepreka."
<BR>&nbsp;&nbsp;&nbsp;&nbsp;&nbsp;Mora da sam se još dublje namrštio. "Video si sve to?" rekoh. "Koliko si visoko bio?"
<BR>&nbsp;&nbsp;&nbsp;&nbsp;&nbsp;"Na prostirci nema visinometra", reče A. Betik, "ali sudeći po vidljivom zakrivljenju planete i zamračenju neba, mislim da sam se popeo na oko sto kilometara."
<BR>&nbsp;&nbsp;&nbsp;&nbsp;&nbsp;"Jesi li na sebi imao svemirsko odelo?" upitah. Na toj visini, ljudskom biću bi krv proključala u venama, a pluća bi mu prsla od eksplozivne dekompresije. "Respirator?" Obazreh se, ali ništa slično tome nije ležalo na našoj gomili stvari.
<BR>&nbsp;&nbsp;&nbsp;&nbsp;&nbsp;"Ne", reče android i okrenu se da podigne sanduk. "Samo sam zadržao dah."
<BR>&nbsp;&nbsp;&nbsp;&nbsp;&nbsp;Zavrtevši glavom, otišao sam da oborim nekoliko stabala. Smatrao sam da će mi fizički napor i samoća dobro doći.
<BR>&nbsp;&nbsp;&nbsp;&nbsp;&nbsp;Smrklo se pre nego što je splav bio dovršen, a ja bih radio cele noći da se nisam smenjivao sa A. Betikom u obaranju stabala. Gotov proizvod nije bio lep, ali plutao je. Naš mali splav bio je dugačak oko šest i širok oko četiri metra, sa dugačkom motkom za upravljanje uglavljenom u grubu krmu na račvastom postolju sa zadnje strane, uzdignutim delom neposredno ispred motke gde je Anea šator oblikovala u nadstrešnicu sa otvorima spreda i pozadi, i grubim držačima za vesla sa obe strane, gde su bile i motke-vesla poravnate sa stranama plovila, osim za slučaj da zatrebaju za veslanje u mirnoj vodi ili za upravljanje u opasnim brzacima. Brinuo sam se da se stabla papratnica ne natope previše vodom i utonu suviše nisko da bi se koristila za splav, ali sa samo dva sloja upletena u saće pomoću planinarskog užeta i učvršćena klinovima na strateškim mestima, balvani su vrlo lepo plutali i gornja površina splava bila je oko petnaest centimetara iznad vode.
<BR>&nbsp;&nbsp;&nbsp;&nbsp;&nbsp;Anea je bila opčinjena mikrošatorom i morao sam da priznam da je način na koji ga je vajala bio umešniji i delotvorniji od svega što sam ja ikada oblikovao tokom svih godina koliko sam te stvari koristio. Pod našu nadstrešnicu moglo se zavući sa mesta za krmanjenje kod kormila, spreda se nalazio fini ispust koji će nas štititi od sunca i kiše, ne kvareći pri tom vidik, a sa bočnih strana bile su lepe niše u kojima su dodatni sanduci i oprema mogli da ostanu na suvom. Već je raširila naše podloge od sunđera i vreće za spavanje u raznim uglovima šatora; visoki deo za sedenje u središtu bio je mesto odakle se najbolje moglo videti napred, i tu je sada razmetljivo ležao rečni kamen širine jednog metra, koji je ona postavila kao ognjište sa opremom za jelo i kockom za grejanje; jedna ručna svetiljka bila je otvorena i podešena da svetli kao fenjer i visila je sa centralne petlje - i, morao sam to da priznam, čitav utisak bio je vrlo ugodan.
<BR>&nbsp;&nbsp;&nbsp;&nbsp;&nbsp;Ipak, devojčica nije provela popodne samo u podizanju udobnih šatora. Pretpostavljam da sam očekivao da će stajati i posmatrati kako se nas dvojica preznojavamo od teškog rada - posle jednog sata, u vrelini dana, ja sam se svukao do pojasa - ali Anea nam se priključila skoro odmah tako što je vukla oborena stabla do mesta sklapanja, čistila ih od granja, ukucavala eksere, stavljala klinove i stožerne sklopke i davala svoj doprinos opštem izgledu splava. Ukazala mi je na to zbog čega je standardni način na koji sam znao da postavim krmu nedelotvoran, pa sam pomeranjem osnova držača-tronošca niže i na veću međusobnu udaljenost bio u stanju da lakše i sa boljim učinkom pomeram dugačku motku. Dva puta mi je pokazala drugačiji način da vežem krstaste držače za donju stranu splava tako da budu čvršći i izdržljiviji. Kada je zatrebalo da se oblikuje klada, Anea je to činila pomoću mačete, a sve što smo A. Betik i ja mogli da učinimo bilo je da se držimo dalje kako nas ne bi zasipali leteći iveri.
<BR>&nbsp;&nbsp;&nbsp;&nbsp;&nbsp;Ipak, bez obzira na to što smo svi vredno radili, sunce gotovo da je zašlo pre nego što smo dovršili splav i utovarili opremu.
<BR>&nbsp;&nbsp;&nbsp;&nbsp;&nbsp;"Mogli bismo večeras da se ulogorimo ovde i da krenemo rekom rano ujutro", rekoh ja. Ali još dok sam to govorio, znao sam da to ne želim. To nisu želeli ni njih dvoje. Popeli smo se i ja sam nas odgurnuo od obale dugačkom motkom koju sam odabrao za naš glavni izvor kretanja kada nas rečna struja bude izneverila. A. Betik je krmanio, a Anea je stajala blizu prednjeg kraja splava i pazila na plićake i skrivene stene.
<BR>&nbsp;&nbsp;&nbsp;&nbsp;&nbsp;Tokom prvog sata, putovanje je izgledalo gotovo čarobno. Posle sparne džungle i izuzetno napornog dana, činilo nam se kao da smo u raju dok smo stajali na splavu koji se sporo kretao, povremeno se odgurivali od rečnog blata i posmatrali kako sve tamniji zidovi džungle klize kraj nas. Sunce je zašlo gotovo pravo iza nas i nekoliko minuta reka je bila crvena kao istopljena lava, a niži delovi gimnospermi sa obe strane buktali su plamenom odražene svetlosti. Onda se sivilo pretvorilo u tamu, i pre nego što smo stigli makar na tren da ugledamo noćno nebo, oblaci su naišli sa istoka, baš kao i prethodne noći.
<BR>&nbsp;&nbsp;&nbsp;&nbsp;&nbsp;"Pitam se da li je brod odredio naš položaj po zvezdama", reče Anea.
<BR>&nbsp;&nbsp;&nbsp;&nbsp;&nbsp;"Da ga zovnemo i priupitamo", predložih ja.
<BR>&nbsp;&nbsp;&nbsp;&nbsp;&nbsp;Brod nije mogao da odredi svoj položaj. "Bio sam u stanju da potvrdim da nismo ni na Hiperionu, ni na Renesansi Vektor", reče glasić iz mog ručnog komloga.
<BR>&nbsp;&nbsp;&nbsp;&nbsp;&nbsp;"E, to je pravo olakšanje", rekoh ja. "Ima li drugih novosti?"
<BR>&nbsp;&nbsp;&nbsp;&nbsp;&nbsp;"Premestio sam se na rečno dno", reče brod. "Tu je vrlo udobno i spremam se da..."
<BR>&nbsp;&nbsp;&nbsp;&nbsp;&nbsp;Najednom, obojena munja namreška severni i zapadni horizont, vetar poče da šiba preko reke tako jako da smo svi morali da jurnemo i sprečimo da nam ne oduva stvari, splav krenu prema južnoj obali zajedno sa zapenjenim talasima, a komlog poče da krči. Isključih narukvicu palcem i usredsredih se na odgurivanje motkom dok je A. Betik ponovo krmanio. Nekoliko minuta, plašio sam se da će se splav raspasti među visokim talasima, u urlanju vetra; pramac se naglo dizao i spuštao i jedino osvetljenje poticalo je od eksplozija munja boje magente i grimiza. Grmljavina se mogla čuti te noći - bili su to veliki, siloviti talasi zvuka, kao da neko kotrlja džinovsku čeličnu burad niz kamene stepenice ka nama - a munje atmosferske svetlosti kidale su nebo, ni nalik na ples od prošle noći. Svi smo se na sekund ukočili kada je jedan takav grom boje magente udario u gimnospermu na severnoj obali reke i drvo je smesta eksplodiralo u plamen i obojene iskre. Kao nekadašnji radnik sa barže, proklinjao sam sopstvenu glupost što sam dozvolio da se nađemo tu, nasred tako široke reke - Tetis se ponovo otvorio u širinu raspona gotovo čitav klik - bez gromobrana ili gumenih prostirki. Čučali smo i krivili lica dok su obojeni gromovi udarali u jednu ili drugu obalu i osvetljavali istočni horizont pred nama.
<BR>&nbsp;&nbsp;&nbsp;&nbsp;&nbsp;Iznenada, padala je kiša i najgori deo grmljavine bio je okončan. Potrčali smo ka šatoru - Anea i A. Betik čučnuli su blizu prednjeg otvora, i dalje u potrazi za peščanim sprudovima i plutajućim kladama, dok sam ja stajao pozadi, gde je devojčica podesila šator tako da osobi za krmom pruži sklonište i dok ova krmani.
<BR>&nbsp;&nbsp;&nbsp;&nbsp;&nbsp;Na reci Kans kiša je padala često i jako dok sam radio na barži - sećam se kako sam bio sklupčan u kabini stare barže koja je prokišnjavala i kako sam se pitao da li će prokleti brod potonuti od same težine kiše - ali nisam upamtio kišu poput ove.
<BR>&nbsp;&nbsp;&nbsp;&nbsp;&nbsp;Za trenutak sam pomislio da smo naišli na novi vodopad, ovaj put mnogo veći, i da smo glupavo punom brzinom uz pomoć motke uleteli u njega - ali još smo se kretali nizvodno i to se na nas nije obrušavao vodopad, već samo strahovita silina najgore kišne oluje koju sam ikada doživeo.
<BR>&nbsp;&nbsp;&nbsp;&nbsp;&nbsp;Pametno bi bilo da smo prišli obali i zadržali se tamo dok potop ne prođe, ali nismo mogli da vidimo ništa osim eksplozija obojene svetlosti iza tog okomitog vodenog zida, i nisam imao pojma koliko su obale udaljene, niti da li ima ikakvih izgleda da stignemo do njih i privežemo se. Zato sam privezao krmu u najvišem položaju, tako da samo održava pravac, napustio svoje mesto i zgurio se uz dete i androida dok su se iz otvorenih nebesa na nas slivale reke, jezera, okeani vode.
<BR>&nbsp;&nbsp;&nbsp;&nbsp;&nbsp;O sposobnosti ili srećnoj ruci devojčice kada je u pitanju oblikovanje i učvršćivanje šatora svedoči činjenica da ovaj nijednom nije počeo da se savija ili odvaja od svojih spojeva sa splavom. Kažem da sam se zgurio uz njih, ali uistinu, svi smo bili toliko zauzeti držanjem sanduka koji su već bili privezani, dok je taj splav poskakivao, bacakao se, okretao oko ose, da bi ponovo vratio pramac napred. Nismo imali pojma kojim smerom se krećemo, da li je splav bezbedan nasred reke, nailazi li na stenje u brzacima, ili mu sleduje pakleni sudar sa liticama ukoliko reka skrene, a mi to ne učinimo. U tim trenucima, niko od nas za to nije mario: naš cilj bio je da zadržimo opremu na okupu, da ne budemo zbačeni sa palube i da vodimo računa jedni o drugima koliko je to moguće.
<BR>&nbsp;&nbsp;&nbsp;&nbsp;&nbsp;U jednom trenutku - sa jednom rukom oko gomile rančeva i drugom stisnutom oko okovratnika devojčice dok se ona naginjala da uzme natrag neki kuhinjski pribor koji je velikom brzinom jurnuo napolje iz šatora - pogledao sam ispod nadstrešnice, iz naše niše, prema prednjem kraju splava i shvatio da je čitav splav osim naše male uzdignute platforme pod vodom. Vetar je šibao po zapenjenim talasima koji su sijali crvenom ili jarkožutom bojom u zavisnosti od boje zavese atmosferske munje koja je u određenom trenutku besnela. Setio sam se nečega što sam zaboravio da potražim u brodu: prsluka za spasavanje - lične opreme za plutanje.
<BR>&nbsp;&nbsp;&nbsp;&nbsp;&nbsp;Povukavši Aneu natrag u zaklon, pod lepetanje šatora, vrisnuo sam da bi me čula od buke oluje: "Umeš li da plivaš kada nije u pitanju nula-g?"
<BR>&nbsp;&nbsp;&nbsp;&nbsp;&nbsp;"Šta?" Video sam kako joj usne obrazuju reč, ali nisam to mogao i da čujem.
<BR>&nbsp;&nbsp;&nbsp;&nbsp;&nbsp;"Umeš li... da... plivaš?"
<BR>&nbsp;&nbsp;&nbsp;&nbsp;&nbsp;A. Betik je digao pogled sa svog mesta među poskakujućim sanducima. Voda mu je šibala po ćelavoj glavi i dugačkom nosu. Plave oči izgledale su mu ljubičasto pri prasku munje.
<BR>&nbsp;&nbsp;&nbsp;&nbsp;&nbsp;Anea odmahnu glavom, mada nisam bio siguran u to odgovara li mi odrečno na pitanje ili hoće da kaže da ne može da čuje. Privukoh je bliže; njen prsluk sa mnoštvom džepova bio je potpuno mokar i lepetao je kao mokri čaršav na oluji. "UMEŠ LI... DA... PLIVAŠ?" vrištao sam, bukvalno iz sve snage. Od tog napora ostao sam bez daha. Mahnitim pokretima pokazao sam joj na šta mislim, spojivši obe šake pred sobom. Splav nas je izdigao i odvojio, a onda ponovo bacio natrag, vrlo blizu.
<BR>&nbsp;&nbsp;&nbsp;&nbsp;&nbsp;Video sam kako joj razumevanje sviće u očima. Vetar joj je dizao mlaz kišnih ili rečnih kapi sa dugačkih pramenova kose. Ona se osmehnu - od mlaza, zubi su joj izgledali mokri - i nagnu se bliže da mi drekne u uho.
<BR>&nbsp;&nbsp;&nbsp;&nbsp;&nbsp;"HVALA! VOLELA... BIH... DA... MALO PLIVAM. ALI... MOŽDA... KASNIJE."
<BR>&nbsp;&nbsp;&nbsp;&nbsp;&nbsp;Tada mora da smo uleteli u vrtlog, ili je možda sve jači vetar samo zahvatio šator i upotrebio ga kao jedro da obrne splav oko ose; bilo kako bilo, splav se okrenuo pun krug, naizgled zastao sa oklevanjem, a onda nastavio da se obrće. Nas troje prestali smo sa pokušajima da sačuvamo bilo šta drugo osim sopstvenog života i držali smo se jedni drugih, zgureni u središtu platforme splava. Shvatio sam da Anea viče - nešto nalik na srećno: "Ji-HAA" - i pre nego što sam stigao da joj vrisnem da umukne, javio sam se odjekom tog pokliča. Osećao sam se dobro dok sam vrištao usred tog obrtanja, oluje i potopa, tako da niko ne može da me čuje, ali kadar da osetim sopstvene povike i njihove odjeke u lobanji i kostima iako je tamo odjekivala i tutnjava grmljavine. Pogledao sam desno kada je grimizni grom obasjao čitavu reku, ugledao stenu koja je štrčala najmanje pet metara iznad vode, a splav se obrtao i prolazio kraj nje kao čigra, i zgranuo se još više prizorom A. Betika koji je, na kolenima i zabačene glave, 'Ji-HAA'-ikao sa nama koliko mu je to njegovo androidsko grlo dopuštalo.
<BR>&nbsp;&nbsp;&nbsp;&nbsp;&nbsp;Oluja je potrajala čitave noći. Pred zoru, kiša je popustila sve dok se nije pretvorila u puki pljusak. Atmosferske munje i grmljavina sa probijanjem zvučnog zida mora da su se tada okončali, ali u to ne mogu da budem siguran - poput svoje mlade prijateljice i prijatelja androida, i ja sam čvrsto spavao i hrkao.
<BR>
<BR>&nbsp;&nbsp;&nbsp;&nbsp;&nbsp;Probudili smo se i shvatili da je sunce već visoko odskočilo, da oblacima nema ni traga, da je reka široka i spora, da se džungla kreće sa obe strane kao beskrajna tapiserija koja se kraj nas odmotava i da je nebo vedro i plavo.
<BR>&nbsp;&nbsp;&nbsp;&nbsp;&nbsp;Neko vreme, mogli smo samo da sedimo na suncu, nalaktivši se na kolena, u odeći koja je još bila vlažna i cedila se. Nismo progovarali. Mislim da nam je noćni haos još bio u očima, da su nam naleti boja i dalje nicali na rožnjačama.
<BR>&nbsp;&nbsp;&nbsp;&nbsp;&nbsp;Nešto kasnije, Anea se osovi na nesigurne noge. Površina splava bila je vlažna, ali i dalje iznad vode. Jedan trupac sa bočne strane oslobodio se; tamo gde je trebalo da su čvorovi, bilo je nekoliko iskidanih vezova, ali sve u svemu, naše plovilo bilo je kadro za pomorsko... rečno putovanje. Šta god. Proverili smo spojeve i neko vreme proveli u inventarisanju. Ručna svetiljka koju smo okačili kao fenjer nestala je, kao i jedna od manjih kutija sa porcijama, ali činilo se da je sve ostalo na svom mestu.
<BR>&nbsp;&nbsp;&nbsp;&nbsp;&nbsp;"Pa, vas dvojica možete malo da stojite i istežete se", reče Anea. "Ja ću pripremiti doručak."
<BR>&nbsp;&nbsp;&nbsp;&nbsp;&nbsp;Ona uključi kocku za grejanje na maksimum, voda joj za minut proključa u čajniku i ona je nasu kako bi sebi pripremila čaj, a nama u džezvi skuvala kafu, da bi onda to sklonila u stranu i stavila tiganj sa narezanom šunkom i komadićima krompira koje je nasekla da se prže.
<BR>&nbsp;&nbsp;&nbsp;&nbsp;&nbsp;Pogledao sam šunku koja je cvrčala i rekao: "Mislio sam da si vegetarijanka."
<BR>&nbsp;&nbsp;&nbsp;&nbsp;&nbsp;"I jesam", reče devojčica. "Ja ću da jedem žitne pahuljice sa malo tog groznog rekonstituisanog mleka s broda, ali sada i samo sada, ja sam kuvarica i vi, momci, ima dobro da klopate."
<BR>&nbsp;&nbsp;&nbsp;&nbsp;&nbsp;Dobro smo klopali, dok smo sedeli na rubu platforme sa šatorom, gde je sunce moglo da nam obasjava kožu i suši odeću. Izvukao sam zgužvani trorogi šešir iz džepa prsluka, iscedio vodu iz njega i stavio ga na glavu kako bih se malo zaklonio od sunca. To Aneu ponovo natera na smeh. Bacio sam pogled preko, ka A. Betiku, ali android je samo ravnodušno posmatrao, kao i obično - kao da nikada nije 'Ji-HAA'-ikao zajedno sa nama.
<BR>&nbsp;&nbsp;&nbsp;&nbsp;&nbsp;A. Betik uspravi motku na prednjem kraju splava - ja sam je namestio da može da se obrće tako da noću tamo možemo da okačimo fenjer - ali umesto toga, on je skinuo svoju iscepanu belu košulju i okačio je tamo da se suši. Sunce je blistalo na njegovoj savršeno plavoj koži.
<BR>&nbsp;&nbsp;&nbsp;&nbsp;&nbsp;"Zastava!" uzviknu Anea. "Baš ono što je nedostajalo ovom pohodu."
<BR>&nbsp;&nbsp;&nbsp;&nbsp;&nbsp;Nasmejah se. "Ali ne bela. Ona znači..." Zaćutah usred rečenice.
<BR>&nbsp;&nbsp;&nbsp;&nbsp;&nbsp;Kretali smo se sporo nošeni strujom oko rečne okuke. Sada smo svi ugledali ogroman i drevan portal dalekobacača koji se izvijao u luku stotinama metara iznad nas i sa obe naše strane. Čitava stabla izrasla su na njegovim širokim leđima; lijane su se spuštale mnogo metara sa njegovih šara i udubljenja.
<BR>&nbsp;&nbsp;&nbsp;&nbsp;&nbsp;Svi pređosmo na svoja mesta: sada sam ja bio za krmom, A. Betik je stajao sa dugačkom motkom kao da se sprema da odbije od nas kamenje i nepoželjne potencijalne putnike, dok je Anea čučala napred.
<BR>&nbsp;&nbsp;&nbsp;&nbsp;&nbsp;Jedan dugi minut mislio sam da je ovaj dalekobacač ćorak, da neće proraditi. Video sam poznatu džunglu i plavo nebo pod njim, gledao sam kako reka protiče i iza njega. Pogled je bio normalan sve dok nismo došli do senke džinovskog luka. Video sam kako riba isklače iz vode deset metara ispred nas. Vetar je nosio Aneinu kosu i mreškao reku talasićima. Iznad nas, tone drevnog metala visile su tamo kao dečji pokušaj da se nacrta most.
<BR>&nbsp;&nbsp;&nbsp;&nbsp;&nbsp;"Ništa se nije desilo..." započeh ja.
<BR>&nbsp;&nbsp;&nbsp;&nbsp;&nbsp;Vazduh ispuni elektricitet na način koji je bio neočekivaniji i strašniji od oluje prethodne noći. Kao da je džinovska zavesa pala sa luka pravo na naše glave. Pokleknuo sam, osetivši težinu, a zatim odsustvo težine. U jednom trenutku suviše kratkom da bi se izmerio, osećao sam se kao kada je polje pada eksplodiralo oko nas u zatumbanoj svemirskoj letelici - kao fetus koji se otima u tesnoj posteljici.
<BR>&nbsp;&nbsp;&nbsp;&nbsp;&nbsp;Onda prođosmo. Sunce nestade. Svetlost dana nestade. Rečne obale i džungla više nisu bile tamo. Voda se protezala do horizonta sa svih strana. Zvezde u broju i veličini koje nikada nisam zamišljao, a kamoli posmatrao, ispunjavale su nebo koje je izgledalo isuviše veliko.
<BR>&nbsp;&nbsp;&nbsp;&nbsp;&nbsp;Pravo ispred nas, ocrtavajući Aneine obrise nalik na narandžaste reflektore, uzdizala su se tri meseca i svaki od njih bio je veliki kao planeta.
</P></TD></TR></TABLE>
<P class="next">
<A HREF=p31.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
