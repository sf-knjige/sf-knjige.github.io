<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Džokairi (ili Žakeiri, kako su neki više voleli da ih nazivaju) ustupili su kolonistima čitav jedan grad. Ovakva zaprepašćujuća predusretljivost, uz iznenadno otkriće gotovo svih članova Porodica Hauard da su u stvari čeznuli za osećajem prašine ispod nogu i svežim vazduhom u plućima, u mnogome su ubrzali prebacivanje putnika sa broda na površinu planete. Računalo se da je potrebna bar jedna zemaljska godina da bi se čitav brod ispraznio, odnosno, da se spavači mogu probuditi tek pošto se dole obezbedi odgovarajući smeštaj. Ali skučen prevozni prostor brodskih čamaca nije dozvoljavao da se sto hiljada ljudi prebaci čim se probude.
<BR>&nbsp;&nbsp;&nbsp;&nbsp;&nbsp;Grad Džokaira nije bio sagrađen da bi odgovarao potrebama Ijudskih bića. Džokairi nisu bili ljudska bića, njihovi fizički zahtevi bili su unekoliko drugačiji, a kulturne potrebe, onako kako su bile izražene kroz graditeljstvo, potpuno su se razlikovale od čovekovih. Ali, svaki grad predstavlja mašinu koja zadovoljava izvesne praktične ciljeve - u pogledu skloništa, snabdevanja hranom, zdravstvenih ustanova, komunikacija; unutrašnja logika ovih osnovnih zahteva, primenjena od strane različitih stvorenja u različitim okolnostima, nudi neograničen broj mogućih rešenja. Međutim, ukoliko je primeni bilo koja rasa toplokrvnih, androidnih stvorenja koja udišu kiseonik, i to u posebnoj sredini, ona daje rezultate koji su, iako čudni, neizbežno takvi da ih zemaljska ljudska bića mogu iskoristiti. Na izvestan način, grad Džokaira izgledao je divalj kao kakva pararealistička slikarija, ali, na kraju krajeva, ljudi žive i u igloima, trščanim kolibama, čak i u kibernoautomatizovanim skloništima ispod antarktičkog leda. Isti takvi Ijudi mogli su se useliti i u grad Džokaira; naravno od prvog časa pristupilo se njegovom preudešavanju, kako bi se učinio pogodnijim za novi tip života.
<BR>&nbsp;&nbsp;&nbsp;&nbsp;&nbsp;Nije bilo preteško, iako je mnogo toga trebalo uraditi. Zgrade su već postojale - skloništa sa krovovima, veštačka pećina sa svime što je bilo potrebno za ljudsko stanište. Nije bilo ni od kakve važnosti za koju svrhu su Džokairi pravile ove građevine; ljudi su ih mogli upotrebiti na bilo koji način - za spavanje, razonodu, obedovanje, uskladištavanje, proizvodnju. Nailazili su takođe na prave pećine, jer su Džokairi kopali mnogo više no što je bio običaj na Zemlji. No, čovek se lako, već prema prilici, preobraćao u pećinskog stanovnika, bilo to u Njujorku ili na Antarktiku.
<BR>&nbsp;&nbsp;&nbsp;&nbsp;&nbsp;Pitke, sveže vode bilo je dovoljno za piće i pomalo za pranje. Glavni nedostatak, ipak, predstavljao je vodovod; grad nije imao kanalizacioni sistem. 'Džoksi'i se nisu prali vodom i njihovi zdravstveni zahtevi razlikovali su se od naših, pa su, shodno tome, bili na drugačiji način ispunjavani. Glavni napor morao se uložiti u opremanje prostorija koje je trebalo da zamene brodske osveživače. Vladao je zakon minimalne neophodnosti. Kupatila će ostati racionisani luksuz, sve dok se rezerve vode i raspolaganje njome ne uvećaju najmanje deset puta. Ali, kupatila nisu predstavljala nužnost.
<BR>&nbsp;&nbsp;&nbsp;&nbsp;&nbsp;Pri svemu tome, ovi napori u preobražavanju stambenih uslova bili su ništavni u poredenju sa složenim programom uspostavljanja hidroponskih njiva, pošto veći deo spavača nije smeo da bude probuđen dok se ne obezbede dovoljne zalihe hrane. Nestrpljiva gomila želela je odmah da počupa sa broda i poslednji deo opreme hidroponskih njiva i da ih spusti na planetu, da ih tu ponovo sastavi i krene sa proizvodnjom. Oprezna manjina, opet, predlagala je da se postavi jedino biljka-uzorak, a da se gajenje hrane nastavi na brodu, kao i do sada. Ukazivali su, pri tom, i na moguću opasnost: ako bi neki nepoznati virus ili bakterija sa čudne planete dospeo u hidroponsku njivu: sledila bi propast... smrt od gladi.
<BR>&nbsp;&nbsp;&nbsp;&nbsp;&nbsp;Manjina, predvođena čvrstom rukom Forda i Barstoua i potpomognuta autoritetom kapetana Kinga, na kraju je prevagnula; jedna od brodskih hidroponskih farmi bila je isušena i isključena. Njena mašinerija bila je potom rastavljena na delove, dovoljno male da bi se mogli natovariti i u brodske čamce. Međutim, čak ni to nikada nije stiglo do površine planete. Proizvodi sa domorodačkih farmi pokazali su se kao sasvim dobra zamena za ljudsku hranu, a i Džokairi behu ispoljili grozničavu žudnju da ih ponude došljacima. Bili su učinjeni napori da se uzgaji kultura zemaljskih žitarica, u cilju da se džokairski prehrambeni proizvodi upotpune vrstama na koje ljudi behu navikli. Džokairi su se rado odazvali ovom predlogu i gotovo potpuno preuzeli poduhvat u svoje ruke. Bili su izvanredni, 'rođeni' zemljoradnici (tu još nije postojala potreba za sintetičkim tvorevinama, budući da obradive površine planete nisu bile iscrpene) i delovali su oduševljeno što će pokušati da učine nešto po volji svojim gostima.
<BR>&nbsp;&nbsp;&nbsp;&nbsp;&nbsp;Čim su bile obezbeđene veće zalihe hrane, Ford je prebacio i građanski štab u grad. King je ostao na brodu. Spavači su probuđeni i prevezeni na površinu. I pored osigurane zalihe hrane, krova nad glavom i pitke vode, trebalo je još mnogo toga uraditi da bi se stvorila makar pristojna udobnost. Dve kulture bile su iz osnova različite. Džokairi, koji su uvek i na svakom mestu pokazivali jaku želju da budu na usluzi Zemljanima, često su bili očigledno zbunjeni gledajući šta došljaci pokušavaju da urade. Ideja o privatnosti izgleda da u njihovoj kulturi nije postojala. Zgrade nisu iznutra bile pregrađivane, a i kada je to bio slučaj, pregrade su imale isključivo ulogu nosača konstrukcije. Džokairi naprosto nisu mogli da shvate zbog čega su ljudi želeli da razbiju divan nepregrađen prostor u kockice i hodnike; nije im išlo u glavu zbog čega bi jedna osoba ikada mogla poželeti da bude sasvim sama i izdvojena od svih ostalih.
<BR>&nbsp;&nbsp;&nbsp;&nbsp;&nbsp;Izgledalo je (ova opaska nije sasvim tačna, jer opštenje sa njima nikada nije dospelo do prefinjenog stupnja apstraktnosti) da Džokairi na kraju behu došli došli do uverenja da potreba za samoćom Zemljana ima religijski značaj. U svakom slučaju, nastavili su da im pružaju pomoć; opskrbili su došljake tankim pločama materijala koji se mogao oblikovati u pregradne zidove samo pomoću njihovog oruđa. Ovaj materijal dovodio je zemaljske inženjere gotovo do izbezumljenja. Ni jedno korozivno sredstvo za koje zna naša tehnologija nije imalo nikakav uticaj na čudnu materiju. Čak ni hemijske reakcije korišćene u baratanju sa uranijumovim jedinjenjima, koje su razlagale i čvrstu fluornu plastičnu masu, uopšte nisu delovale. Dijamantske testere lomile su se u paramparčad, zagrevanje je nije topilo, hladnoća je nije činila lomnim. Zaustavljala je svetlost, zvuk i svako zračenje koje su raspoloživom opremom bili stanju da proizvedu. Otpornost ovog materijala nije mogla biti ispitana jer ga je bilo nemoguće slomiti. Pa ipak, džokairska oruđa, čak i kada su njima upravljali ljudi, sekla su ga, oblikovala i prespajala.
<BR>&nbsp;&nbsp;&nbsp;&nbsp;&nbsp;Inženjeri sa Zemlje vremenom su morali da se naviknu na ovakva osujećenja. Sa stanovišta ovladavanja prirodnom okolinom uz pomoć tehnologije, Džokairi nisu bili manje civilizovani od ljudskih bića. Naprosto, njihov razvoj tekao je sasvim drugim tokom.
<BR>&nbsp;&nbsp;&nbsp;&nbsp;&nbsp;Jaz između dve kulture nije se završavao na planu inženjerske tehnologije. Iako su na svakom koraku izražavali prijateljstvo i predusretljivost, Džokairi se nisu mogli smatrati ljudskim stvorenjima. Razmišljali su i vrednovali stvari na drugačiji način; njihove društvene i jezičke strukture odražavale su ta neljudska svojstva i kao takve bile neprijemčive za ljudska bića.
<BR>&nbsp;&nbsp;&nbsp;&nbsp;&nbsp;Oliver Džonson, semantičar, zadužen za rad na stvaranju zajedničkog jezika, otkrio je da je njegov zadatak apsurdno lak pre svega zahvaljujući komunikacionom kanalu kroz Hansa Vidrela. "Naravno", objasnio je on Slejtonu, Fordu i Lazarusu, "Hans nije nikakav genije; on se, u stvari, jedva nalazi sa ove strane granice idiotizma. To ograničava reči koje njegovim posredstvom mogu da prevedem na pojmove koji su mu razumljivi. Pa ipak, pružio mi je dovoljno verbalnog materijala za sastavljanje osnovnog rečnika."
<BR>&nbsp;&nbsp;&nbsp;&nbsp;&nbsp;"Zar to nije dosta?" upita Ford. "Negde sam čuo da je za saopštavanje bilo kog pojma dovoljno znanje osam stotina reči."
<BR>&nbsp;&nbsp;&nbsp;&nbsp;&nbsp;"Ima istine u tome", priznade Džonson. "Manje od hiljadu reči pokriva sve obične situacije. Izdvojio sam nešto manje od sedam stotina njihovih izraza, glagola i imenica, koji bi trebalo da posluže kao radni lingua franca. Međutim, tanane razlike i fini prelivi moraće da sačekaju dok njih same ne upoznamo bolje i dok ih ne razumemo. Ograničen rečnik ne može da posluži za građenje složenijih apstrakcija."
<BR>&nbsp;&nbsp;&nbsp;&nbsp;&nbsp;"Koješta", primeti Lazarus, "sedam stotina reči bi trebalo da bude dovoljno. Što se mene tiče, ne nameravam da sa njima vodim ljubav, niti da raspravljam o poeziji."
<BR>&nbsp;&nbsp;&nbsp;&nbsp;&nbsp;Ovakav stav pokazao se opravdanim; većina članova savladala je osnovni džokairanski rečnik u razmaku od dve nedelje do mesec dana nakon spuštanja sa broda, što im je omogućilo da ćaskaju sa svojim domaćinima, kao da su pre toga čitav život proveli u njihovom društvu. Gotovo svi Zemljani posedovali su osnovna znanja iz mnemotehnike i semantike; podsticani potrebom i mnogobrojnim prilikama za razgovor, svi članovi brzo su ušli u tajne uprosečenog džokairanskog jezika - sa izuzetkom onog neizbežnog postotka malograđana koji su smatrali da su 'domoroci' ti koji bi trebalo da nauče engleski.
<BR>&nbsp;&nbsp;&nbsp;&nbsp;&nbsp;Džokairi, međutim, nisu učili engleski. Kao prvo, niko nije pokazao ni trunčicu zanimanja za to. Sem toga, bilo je nerazumno očekivati da milioni starosedelaca uče jezik stotinu hiljada došljaka. Treba reći i da rasečena gornja usna Džokaira nije mogla da izade na kraj sa glasovima kao što su m, p i b, dok je grlene, šuštave, zubne i coktave zvuke koje su oni proizvodili ljudsko grlo moglo približno da oponaša.
<BR>&nbsp;&nbsp;&nbsp;&nbsp;&nbsp;Lazarus je ubrzo shvatio da je njegov prvi utisak o Džokairima bio pogrešan. Kada je jednom neobičnost njihovog izgleda prestala da bode oči, bilo je nemoguće ne osetiti naklonost prema njima. Bili su tako gostoljubivi, tako velikodušni, tako umiljati i radi da udovolje svemu i svačemu. Posebno ga je pridobio Kril Sarlu, koji je obavljao ulogu zvaničnog posrednika između Porodica i Džokaira. Među svojim sunarodnicima Sarlu je zauzimao položaj koji bi se približno mogao prevesti kao 'glavni', 'otac', 'sveštenik' ili 'vođa' Kril porodice ili plemena. Jednom prilikom pozvao je Lazarusa da ga poseti u njegovom gradu koji se nalazio u neposrednoj blizini kolonije Zemljana. "Moji ljudi će voleti da te vide i da pomirišu tvoju kožu", rekao je. "To će biti srećan događaj. Bogovi će biti zadovoljni."
<BR>&nbsp;&nbsp;&nbsp;&nbsp;&nbsp;Sarlu, izgleda, nije bio u stanju da oblikuje rečenicu u kojoj ne bi pomenuo bogove, ali Lazarusu to nije smetalo. Bio je potpuno ravnodušan prema tuđem religijskom opredeljenju. "Doći ću, Sarlu. Biće to i za mene srećan događaj".
<BR>&nbsp;&nbsp;&nbsp;&nbsp;&nbsp;Sarlu ga je povezao običnim džokairskim vozilom, kolima bez točkova u obliku supene činije, koja su se brzo i bešumno kretala iznad tla, naizgled klizeći po njemu. Lazarus je čučao na podu vozila, suzivši oči usled brzine kojom je Sarlu vozio. "Sarlu", viknu Lazarus iz petnih žila kako bi ga ovaj čuo kroz vetar koji je šibao oko njih, "na koji način radi ova stvar? Šta je pokreće?"
<BR>&nbsp;&nbsp;&nbsp;&nbsp;&nbsp;"Bogovi joj udahnjuju..." Sarlu na ovom mestu upotrebi pojam koji nije postojao u običnom jeziku. "... i čine da ona menja mesto."
<BR>&nbsp;&nbsp;&nbsp;&nbsp;&nbsp;Lazarus zausti da ga upita za podrobnije objašnjenje, ali se predomisli. Ovaj odgovor beše mu se učinio poznatim i on se istog časa seti i odakle; jednom je dao veoma slično objašnjenje kada ga je neki od vodenih ljudi sa Venere zamolio da mu objasni rad dizel-mašine koju su Zemljani koristili za pokretanje ranog tipa močvarskog traktora. Lazarus nije imao nameru da bude tajanstven. Predomislio se i zbog toga što ga je neodgovarajući običan jezik sprečavao da se tačno izrazi.
<BR>&nbsp;&nbsp;&nbsp;&nbsp;&nbsp;Ipak, uvek je postojao i zaobilazan put.
<BR>&nbsp;&nbsp;&nbsp;&nbsp;&nbsp;"Sarlu, želeo bih da vidim slike onoga što se dogada unutra. Imaš li te slike?" navaljivao je Lazarus, pokazujući na vozilo.
<BR>&nbsp;&nbsp;&nbsp;&nbsp;&nbsp;"Slike su", odgovori Sarlu, "u hramu. Ti ne smeš da uđeš u hram." Svojim velikim očima on žalostivo pogleda Lazarusa, izazivajući kod ovoga snažno osećanje da je džokairski vođa zaista ucveljen zbog nedostatka učtivosti kod svoga prijatelja. Lazarus hitro promeni predmet razgovora.
<BR>&nbsp;&nbsp;&nbsp;&nbsp;&nbsp;Međutim, pomisao na Venerijance zače novu zagonetku u njegovoj svesti. Vodeni ljudi, odsečeni od spoljašnjeg sveta večitim slojem Venerinih oblaka, jednostavno nisu verovali u astronomiju. Dolazak Zemljana prinudio ih je da unekoliko preinače svoju predstavu o kosmosu; međutim, bilo je razloga za verovanje da se ni njihovo izmenjeno shvatanje nije primaklo istini. Lazarus se pitao kakvo su mišljenje Džokairi imali o svojim posetiocima iz svemira. Nisu pokazali nikakvo iznenadenje... ili, možda, jesu? "Sarlu", obrati mu se on ponovo, "da li znaš odakle smo moja braća i ja došli ovamo?"
<BR>&nbsp;&nbsp;&nbsp;&nbsp;&nbsp;"Znam", odgovori Sarlu. "Došli ste od dalekog sunca, toliko dalekog da su potrebne godine i godine da svetlost tamo otputuje."
<BR>&nbsp;&nbsp;&nbsp;&nbsp;&nbsp;Lazarus se pomalo začudi. "Ko vam je to rekao?"
<BR>&nbsp;&nbsp;&nbsp;&nbsp;&nbsp;"Bogovi su nam rekli. Tvoj brat Libi nam je ispričao."
<BR>&nbsp;&nbsp;&nbsp;&nbsp;&nbsp;Lazarus beše sklon da pomisli kako se bogovi nisu dosetili da to pomenu sve dok to Libi nije objasnio Krilu Sarluu. Ipak, on zadrža tu misao za sebe. I dalje ga je golicalo da zapita Sarlua da li je bio iznenađen kada je video posetioce kako se spuštaju sa neba, ali nikako nije mogao da smisli džokairijanski izraz za iznenadenje ili začuđenost. Uporno je pokušavao da uobliči pitanje, kada se Sarlu ponovo oglasi:
<BR>&nbsp;&nbsp;&nbsp;&nbsp;&nbsp;"Očevi mog naroda leteli su po nebu kao i vi, ali to je bilo pre dolaska bogova. Bogovi su nam, u svojoj mudrosti, zabranili letenje."
<BR>&nbsp;&nbsp;&nbsp;&nbsp;&nbsp;I ovo je, pomisli Lazarus, prokleta, velika laž, čista izmišljotina. Nisu postojali ni najmanji znaci o tome da su se Džokairi ikada odlepili sa tla svoje planete.
<BR>&nbsp;&nbsp;&nbsp;&nbsp;&nbsp;Iste večeri, u Sarluovom domu, Lazarus je probdeo dugu sedeljku koja je trebalo, po svemu sudeći, da predstavlja zabavu u ime počasnog gosta, njega. Sedeo je pored Sarlua, na uzdignutom delu poda prostrane zajedničke sobe i dva časa slušao neko urlanje koje je, verovatno, trebalo da predstavlja pevanje. Lazarus je ocenio da bi gaženjem repova pedeset pažljivo odabranih pasa proizišla bolja muzika, ali se trudio da je prihvati u istom duhu u kome mu je bila ponuđena. Libi je, podsećao se Lazarus, napomenuo da je ovo grupno arlaukanje u koje su se Džokairi listom uključivali bila u stvari njihova muzika, i da bi čak i čovek mogao da nauči da uživa u njoj, zabavljajući se proučavanjem odnosa intervala.
<BR>&nbsp;&nbsp;&nbsp;&nbsp;&nbsp;Lazarus je, međutim, iskreno sumnjao u to.
<BR>&nbsp;&nbsp;&nbsp;&nbsp;&nbsp;Ipak, morao je da prizna da je Libi na neki način bolje razumevao Džokaire od njega. Libi je bio oduševljen otkrićem da su Džokairi izvrsni i prefinjeni matematičari; posebno ih je odlikovala privrženost brojevima, što se podudaralo sa njegovim samorodnim talentom. Njihova aritmetika bila je, za normalnog čoveka, neverovatno zapetljana. Bilo koji broj, veliki ili mali, predstavljao je za Džokaire jedinstveno biće koje je valjalo prihvatiti kao takvo, a ne kao puki skup manjih brojeva. Posledica toga bila je da su koristili svaki odgovarajući pozicioni ili eksponencijalni pojam, vezujući ga sa bilo kojom osnovom, iracionalnom, racionalnom, promenljivom - ili nikakvom.
<BR>&nbsp;&nbsp;&nbsp;&nbsp;&nbsp;Predstavljalo je izuzetno srećnu okolnost, mudrovao je Lazarus, što je Libi mogao da posluži kao tumač izmedu Džokaira i Porodica; inače uopšte ne bi bili u stanju da pojme sijaset tehnoloških dostignuća koje su im Džokairi prikazivali. Istovremeno, čudio se i zbog čega Džokairi ne ispoljavaju ni najmanje zanimanje za ljudsku tehnologiju koju su im oni nudili za uzvrat.
<BR>&nbsp;&nbsp;&nbsp;&nbsp;&nbsp;Urlatorsko nesaglasje najzad zamre i Lazarus ponovo usmeri pažnju na događaje oko sebe. Uneli su hranu i Džokairi se baciše na obed sa istim vatrenim oduševljenjem sa kojim su radili i sve ostalo. Dostojanstvo je, pomislio je Lazarus, pojam koji ovde nema šta da traži. Velika zdela, prečnika gotovo pola metra i do vrha ispunjena nekom bezobličnom masom, bila je postavljena ispred Krila Sarlua. Desetak Krilova stušti se istog časa ka njoj i poče da se otima, ne prepuštajući prvenstvo svom starešini. Sarlu je onako uzgred mlatnuo dvojicu ili trojicu, proturio ruku kroz gomilu do zdele, izvukao punu šaku i izgnječio masu dlanom ruke koja se od ljudske razlikovala po tome što je imala dva palca. Napravivši loptu, gurnuo ju je prema Lazarusovim ustima.
<BR>&nbsp;&nbsp;&nbsp;&nbsp;&nbsp;Iako nije bio gadljiv, Lazarus je ipak morao da se podseti kako je hrana Džokaira dobra i za ljude, kao i da od njih neće moći da računa ni na kakvu korist ukoliko ne prihvati ponuđen zalogaj.
<BR>&nbsp;&nbsp;&nbsp;&nbsp;&nbsp;On odvali poveće parče. Hmmm ... i nije bilo tako loše: prilično mekano, lepljivo i bez određenog ukusa. Ne može se reći da je bilo dobro, ali se moglo progutati. Smrknuto rešivši da sačuva čast svoje rase, jeo je i jeo, obećavajući sebi propisan obrok u najskorijoj budućnosti. Kada je osetio da bi ga gutanje sledećeg zalogaja dovelo do fizičke i društvene propasti, Lazarus se odluči na poslednji korak. Gurnuvši ruku u zajednički tanjir, on zahvati punu šaku hrane, izgnječi je u loptu i ponudi Sarluu.
<BR>&nbsp;&nbsp;&nbsp;&nbsp;&nbsp;Bilo je to dobro smišljeno lukavstvo. Do kraja obeda Lazarus je hranio Sarlua, hraneći ga sve dok mu se ruke nisu umorile, čudeći se domaćinovoj sposobnosti da pojede toliku količinu. Po završetku večere, došlo je na red spavanje i Lazarus je u bukvalnom smislu počivao sa porodicom. Spavali su tamo gde su i jeli, bez kreveta, i neobavezno razmešteni, poput lišća na stazi ili jagnjadi u toru. Na svoje iznenađenje, Lazarus je dobro spavao i nije se probudio sve dok lažna sunašca na tavanici pećine nisu zasjala tajanstvenom svetlošću pozdrava rađanju nove zore. Sarlu je još ležao, ispuštajući sasvim ljudske zvuke hrkanja. Lazarus iznenada otkri da se jedan mali Džokair beše sklupčao uz njegov stomak. U sledećem trenutku, začuo je neobičan zvuk iza leđa i šušanj oko butine. Oprezno se okrenuo i ugledao jednog drugog Džokaira, čiji je uzrast otprilike odgovarao zemaljskom detetu od šest godina, kako drži u rukama njegov vazdušni pištolj i radoznalo zuri u cev.
<BR>&nbsp;&nbsp;&nbsp;&nbsp;&nbsp;Hitro i obazrivo, Lazarus ukloni smrtonosno oružje iz dečakove ruke i sa olakšanjem utvrdio da je sigurnosni zatvarač ostao nepomeren. Kada je vratio pištolj u futrolu, dečak mu uputi prekoran pogled; izgledalo je da će zacmizdriti. "Tiše", prošapta Lazarus, "probudićeš svog starog. Hodi ovamo..." On uze dete u naručje i položi ga sebi uz bok. Mali Džokair se privi uz njega, priljubi svoja meka vlažna usta na Lazarusovo telo i istog časa utonu u san.
<BR>&nbsp;&nbsp;&nbsp;&nbsp;&nbsp;Lazarus spusti pogled na njega. "Zaista si zgodan đavolko", reče on nežno. "Mogao bih te i zavoleti, samo kad bih mogao da se naviknem na tvoj miris."
<BR>
<BR>&nbsp;&nbsp;&nbsp;&nbsp;&nbsp;Neki od nesporazuma između dve rase bili bi čak i zabavni, da u sebi nisu nosili klicu mogućih nevolja: na primer, slučaj sina Elinor Džonson, Hjuberta. Taj prgavi adolescent bio je zadužen za šalabazanje. Jednog dana posmatrao je kako dva tehničara, jedan čovek i jedan Džokair, podešavaju neki džokairski izvor energije, za potrebe neke mašine zemaljskog tipa. Džokairu se dečak očigledno beše dopao i on ga je, u jednom trenutku, u najboljoj nameri, podigao u vis. Međutim, Hjubert je počeo da vrišti, i njegova majka, koja se nikada nije odmicala od njega, pritrča i trenutak potom došlo je do sukoba. Nedostatak snage i veštine sprečio ju je da ga smoždi, što je iskreno poželela. Veliko neljudsko biće nije bilo povređeno, ali se bila stvorila veoma neprijatna situacija.
<BR>&nbsp;&nbsp;&nbsp;&nbsp;&nbsp;Administrator Ford i Oliver Džonson uložili su krajnje napore da zaprepašćenim Džokairima objasne razloge ovakvog ponašanja. Na svu sreću, ovi su delovali pre ožalošćeno nego osvetoljubivo.
<BR>&nbsp;&nbsp;&nbsp;&nbsp;&nbsp;Ford je zatim poslao po Elinor Džonson. "Svojom glupošću dovela si u pitanje čitavu našu koloniju..."
<BR>&nbsp;&nbsp;&nbsp;&nbsp;&nbsp;"Ali, ja..."
<BR>&nbsp;&nbsp;&nbsp;&nbsp;&nbsp;"Ni reči! Da nisi razmazila onog svog klipana, umeo bi da se ponaša. Da nisi plačljiva luda, znala bi kako da se uzdržavaš. Od danas, dečak će redovno pohadati razvojno školovanje i biće odvojen od tebe. Na najmanji znak neprijateljstva prema starosedeocima bićeš podvrgnuta petogodišnjoj hibernaciji. A sada, napolje!"
<BR>&nbsp;&nbsp;&nbsp;&nbsp;&nbsp;Ford je bio prinuđen da upotrebi podjednako oštre mere i u vezi sa Dženis Šmit. Zanimanje koje su pokazali za Hansa Vidrela, Džokairi behu su proširili i na ostale telepatski obdarene slaboumnike. Starosedeoci su, izgleda, dospevali do stanja ustreptalog obožavanja zbog same činjenice da su sa njima mogli neposredno da opšte. Kril Sarlu dao je do znanja Fordu da želi da senzitivci dobiju odvojen smeštaj od ostalih defektaša, u ispražnjenom hramu grada koji su naseljavali Zemljani, i da Džokairi žele da preuzmu dalje staranje o njima. Bilo je to pre naređenje nego zahtev.
<BR>&nbsp;&nbsp;&nbsp;&nbsp;&nbsp;Dženis Šmit je nevoljno podlegla Fordovom nastojanju da se Džokairima u ovom pogledu udovolji, kako bi im se bar malo odužili za sve što oni behu za njih učinili. I tako, tog dana, džokairske bolničarke preuzele su brigu o nesrećnimn telepatima, uz mrgodno roptanje Dženis Šmit.
<BR>&nbsp;&nbsp;&nbsp;&nbsp;&nbsp;Svaki senzitivac čiji je stepen inteligencije nadmašao idiotski nivo Hansa Vidrela odmah je, čim je dospeo pod okrilje Džokaira, podlegao spontanim i snažnim psihozama.
<BR>&nbsp;&nbsp;&nbsp;&nbsp;&nbsp;Ford se ponovo našao u nebranom grožđu. Dženis Šmit bila je daleko snažnija ličnost i mudrije osvetoljubiva od Elinor Džonson. Ford je bio prisiljen da je obuzdava pretnjom kako će je potpuno razrešiti dužnosti vođenja brige o njenoj voljenoj dečici. Kril Sarlu, ojađen i potresen do srži, na kraju je prihvatio ustupak, posle čega su Dženis i njeni učenici ponovo preuzeli negu jadnih psihotičara, dok su Džokairi nastavili da se brinu za senzitivce na nivou idiota i nižem od toga.
<BR>&nbsp;&nbsp;&nbsp;&nbsp;&nbsp;Međutim, najveća teškoća je iskrsla u vezi sa... prezimenima.
<BR>&nbsp;&nbsp;&nbsp;&nbsp;&nbsp;Svaki Džokair imao je posebno ime i prezime. Prezimena su bila ograničenog broja, baš kao i kod Porodica. Prezime svakog starosedeoca podjednako se odnosilo na ime i hram koji je ovaj štovao...
<BR>&nbsp;&nbsp;&nbsp;&nbsp;&nbsp;Kril Sarlu je jednog dana izneo ovo pitanje pred Forda... "Veliki oče neobične braće", reče on, "došao je trenutak da vi i vaša deca izaberete prezimena. (Prevođenje Sarluovog govora na engleski neizbežno podrazumeva i izvesne greške).
<BR>&nbsp;&nbsp;&nbsp;&nbsp;&nbsp;Ford već uveliko beše naviknut na teškoće u razumevanju Džokaira. "Sarlu, brate i prijatelju", odgovori on, "čujem tvoje reči, ali ih ne razumem. Kaži mi ih jasnije."
<BR>&nbsp;&nbsp;&nbsp;&nbsp;&nbsp;Sarlu krenu iz početka. "Neobični brate, godišnja doba dolaze i prolaze i sada je nastalo vreme za čin zrelosti. Bogovi nam kažu da ste vi, neobična braćo, dostigli trenutak u svom obrazovanju (?) kada morate izabrati svoje pleme i hram. Došao sam da se dogovorimo oko priprema (za svečanost?) tokom koje će svako od vas izabrati svoje prezime. Govorim u ime bogova. Ali, dopusti mi da u svoje ime kažem da ću biti srećan, ako ti, moj brate Forde, izabereš hram Krila."
<BR>&nbsp;&nbsp;&nbsp;&nbsp;&nbsp;Ford ga je nemo gledao, pokušavajući da odgonetne pravi smisao njegovih reči. "Srećan sam što želis da ja uzmem tvoje prezime. Ali, moji ljudi već imaju svoja prezimena."
<BR>&nbsp;&nbsp;&nbsp;&nbsp;&nbsp;Sarlu coknu račvastom usnom u znak neslaganja. "Njihova sadašnja prezimena su samo reči i ništa više. Ali sada, oni moraju da odaberu svoja prava prezimena, oznaku hrama i boga kome će služiti. Deca rastu, i odjednom više nisu deca."
<BR>&nbsp;&nbsp;&nbsp;&nbsp;&nbsp;Ford najzad shvati da mu je potreban savet. "Mora li to odmah da se obavi?"
<BR>&nbsp;&nbsp;&nbsp;&nbsp;&nbsp;"Ne danas, ali u bliskoj budućnosti. Bogovi su strpljivi."
<BR>&nbsp;&nbsp;&nbsp;&nbsp;&nbsp;Ford pozva Zakura Barstoua, Olivera Džonsona, Lazarusa Longa i Ralfa Šulca i prenese im sadržinu razgovora. Džonson je nekoliko puta preslušao zabelešku dijaloga i napregao se ne bi li pronikao u smisao Sarlouvih reči. Izneo je nekoliko mogućih objašnjenja, ali ni jedno od njih nije bacalo jasnu svetlost na problem.
<BR>&nbsp;&nbsp;&nbsp;&nbsp;&nbsp;"Ovo mi liči", primeti Lazarus, "na ono: 'Uđi u crkvu ili se gubi'"
<BR>&nbsp;&nbsp;&nbsp;&nbsp;&nbsp;"Da", saglasi se Zakur Barstou, "izgleda da je stvar jednostavna. Pa, mislim da bismo sebi mogli da dozvolimo da prođemo kroz taj obred. Retko ko medu našim ljudima pati od religijskih predrasuda, toliko jakih da bi ga to sprečilo da u interesu opšteg dobra izvrši formalno poklonjenje starosedelačkim bogovima."
<BR>&nbsp;&nbsp;&nbsp;&nbsp;&nbsp;"Verujem da si u pravu", složi se Ford. "Ja, prvi, nemam ništa protiv da se mom imenu doda Kril i da uzmem učešće u njihovom savijanju kolena - ako će nam to pomoći da i dalje živimo u miru." On se strese. "Ipak, ne bih želeo da vidim kako se naša kultura utapa u njihovu."
<BR>&nbsp;&nbsp;&nbsp;&nbsp;&nbsp;"To ne mora da te brine", stade ga uveravati Ralf Šulc. "Bez obzira šta mi uradili da ih zadovoljimo, ne postoje apsolutno nikakvi izgledi da dođe do prave kulturne asimilacije. Naši mozgovi nisu isti... Polako počinjem da naslućujem kolika je to razlika."
<BR>&nbsp;&nbsp;&nbsp;&nbsp;&nbsp;"Daaa..." dodade Lazarus, "i te kakva razlika."
<BR>&nbsp;&nbsp;&nbsp;&nbsp;&nbsp;Ford se okrenu prema Lazarusu. "Šta hoćeš time da kažeš? Šta te muči?"
<BR>&nbsp;&nbsp;&nbsp;&nbsp;&nbsp;"Ništa. Jedino", dodade on, "što ja nikada nisam delio vaše oduševljenje za ovo mesto."
<BR>&nbsp;&nbsp;&nbsp;&nbsp;&nbsp;Doneli su odluku da će najbolje biti ako najpre učine pokus sa jednim čovekom, koji će zatim podneti iscrpan izveštaj. Lazarus je, pozivajući se na starešinstvo, pokušao da sebi dodeli taj zadatak, ali je Šulc smatrao da je to njegovo stručno pravo; Ford je razrešio spor na taj način što je odredio sebe, podvlačeći da je to njegova dužnost kao odgovornog administratora.
<BR>&nbsp;&nbsp;&nbsp;&nbsp;&nbsp;Lazarus ga je otpratio do vrata hrama gde je trebalo da započne uvođenje u obred. Ford je bio nag kao i Džokairi, ali je Lazarus, budući da će ostati napolju, imao pravo da zadrži kilt na sebi. Mnogi kolonisti, željni toplote sunčevih zraka, nakon godina provedenih u brodu, išli su goli kad god bi im se pružila prilika, baš kao i Džokairi. Ali, Lazarus to sebi nikad nije dopuštao. Ne samo da se tako nešto kosilo sa njegovim navikama i shvatanjima, već bi i vazdušni pištolj na njegovoj goloj butini mogao izazvati podozrenje - ako ne i nešto gore.
<BR>&nbsp;&nbsp;&nbsp;&nbsp;&nbsp;Kril Sarlu ih pozdravi, a zatim uvede Forda u hram. "Drž' se dobro, burazeru!" povika Lazarus za njim.
<BR>&nbsp;&nbsp;&nbsp;&nbsp;&nbsp;Čekao je. Zapalio je cigaretu i punim plućima udisao dimove, šetkajući se gore-dole. Nije imao ni najmaglovitiju predstavu koliko dugo bi sam čin mogao potrajati. Valjda zbog toga, izgledalo mu je da vreme mnogo sporije protiče.
<BR>&nbsp;&nbsp;&nbsp;&nbsp;&nbsp;Konačno, vrata se otvoriše i starosedeoci pokuljaše kroz njih. Činilo se da o nečemu zabrinuto raspravljaju i sa čuđenjem je opazio kako izbegavaju da mu se primaknu. Bujica Džokairaca još je neko vreme tekla iz hrama, a onda se gomila iznenada razdvoji, obrazujući špalir kroz koji prođe jedna prilika i pomoli se u okviru vrata. Lazarus prepoznade Forda. Ford se, međutim, ne zaustavi tamo gde ga je Lazarus čekao, već minu pored njega. A onda, noge mu odjednom klecnuše i on se sruči na tle. Lazarus mu pritrča.
<BR>&nbsp;&nbsp;&nbsp;&nbsp;&nbsp;Ford nije imao snage da ustane. Ležao je opruženo sa licem okrenutim nadole, dok su mu se ramena žestoko trzala, a brada tresla od jecaja.
<BR>&nbsp;&nbsp;&nbsp;&nbsp;&nbsp;Lazarus kleče pokraj njega i prodrma ga. "Slejtone", povika on, "šta se dogodilo? Šta ti je?" Ford se okrenu i upravi vlažne i užasnute oči prema njemu, zagrcnuvši se. Nije uspeo ništa da prozbori, ali je izgledalo da je prepoznao Lazarusa. Ščepao ga je, zagrlio i dao se u još žešći plač.
<BR>&nbsp;&nbsp;&nbsp;&nbsp;&nbsp;Lazarus se nekako istrže iz njegovih grčevitih ruku i snažno ga ošamari. "Prestani!" naloži mu on. "Kaži mi u čemu je stvar?"
<BR>&nbsp;&nbsp;&nbsp;&nbsp;&nbsp;Ford trznu glavom i utihnu, ali ne izusti ni reč. Pogled mu je bio mutan. Lazarusu pade mrak na oči, i on se okrenu sa vazdušnim pištoljem u ruci. Kril Sarlu stajao je udaljen dva ili tri metra i nije se odlučivao da pride... Ne zato što se plašio oružja; nikada ga ranije nije ni video. "Ti!" uzviknu Lazarus. "Tako mi ovog... Šta ste mu uradili?"
<BR>&nbsp;&nbsp;&nbsp;&nbsp;&nbsp;Potom se pribra i prebaci na govor koji je Sarlu mogao da razume. "Šta se dogodilo sa mojim bratom Fordom?"
<BR>&nbsp;&nbsp;&nbsp;&nbsp;&nbsp;"Odnesite ga odavde", odgovori Sarlu, dok su mu se usne grčile. "Ovo je loša stvar. Ovo je vrlo loša stvar."
<BR>&nbsp;&nbsp;&nbsp;&nbsp;&nbsp;"Ma šta mi reče!" uzviknu Lazarus. Nije ni pokušao da mu prevede ove poslednje reči.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
