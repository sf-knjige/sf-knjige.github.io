<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6.
<P>&nbsp;&nbsp;&nbsp;&nbsp;&nbsp;Četiri sata kasnije, probudio ga je alarm. Ipak, iako ga je isključio, uređaj je nastavio da zvoni... i jedan pogled na ekran bio je dovoljan da shvati razlog. Gargantuansko cilindrično telo Nove Granice nalazilo se tik uz njega. On iskopča radarski alarm, a zatim, ne koristeći balistički kalkulator, poče da sračunava podatke za pristajanje. Međutim, pre nego što je stigao da završi manevar, odjeknu komunikacioni alarm. On pomeri prekidač nadole i sprava zazuja i trenutak potom ekran se zasvetle. Jedan čovek ga je posmatrao.
<BR>&nbsp;&nbsp;&nbsp;&nbsp;&nbsp;"Ovde Nova Granica. Koji je to brod?"
<BR>&nbsp;&nbsp;&nbsp;&nbsp;&nbsp;"Privatna letelica Ja, Špijun, ovde kapetan Šefild. Moji pozdravi komandujućem oficiru. Mogu li da pristanem?"
<BR>&nbsp;&nbsp;&nbsp;&nbsp;&nbsp;Nisu ništa imali protiv posetilaca. Brod je bio otvoren za inspekcije, eksperimente i radoznalce. Glomazna ekipa koja je učestvovala u njegovom konstruisanju odavno se već nalazila na Zemlji, tako da su u letelici ostali samo predstavnici Džordanove Fondacije i nekolicina inženjera Korporacije. Ta šačica ljudi prilično je patila od učmalosti; dosada se beše uvukla i u njihove međusobne odnose i još više pojačavala nestrpljenje da se okonča njihova smena, kako bi se vratili zemaljskim zadovoljstvima. Posetilac je predstavijao dobro došlo osveženje.
<BR>&nbsp;&nbsp;&nbsp;&nbsp;&nbsp;Kada se Ja, Špijun prikačio uz veliki brod, Lazarusa je sačekao inženjer, vršilac dužnosti 'kapetana', pošto je Nova Granica, iako zvanično još nezavršena, u stvari bila spremna za pokret. Pošto mu se predstavio, on povede Lazarusa u obilazak broda. Vozili su se miljama hodnika, posetili laboratorije, magacine, biblioteke, koje su sadržale stotine hiljada traka, hektare hidroponskih njiva za uzgajanje hrane i obnavljanje rezervi kiseonika; udobne, prostrane, čak luksuzne četvrti za koloniju od deset hiljada članova posade. "Verujemo da je Vangardova ekspedicija bila hendikepirana činjenicom da nije imala dovoljan broj ljudi", objašnjavao je kapetan-inženjer. "Sociodinamičari su, međutim, izračunali da će ova naša kolonija biti u stanju da održi osnove trenutnog nivoa našeg kulturnog razvitka."
<BR>&nbsp;&nbsp;&nbsp;&nbsp;&nbsp;"Ne bih rekao da je to dovoljno", primeti Lazarus. "Zar nema više od deset hiljada tipova specijalizacija?"
<BR>&nbsp;&nbsp;&nbsp;&nbsp;&nbsp;"Oh, svakako... Međutim, zamisao je da se obezbede stručnjaci iz svih osnovnih umeća i svih neophodnih oblasti znanja. A zatim, sa širenjem kolonije, uz pomoć priručnika iz biblioteke mogu se pridodati i sporedne specijalizacije... od stepovanja do izrade tapiserija. To je bila osnovna zamisao, iako moram priznati da mene mnogo ne uzbuđuje. Zanimljiv predmet, nema sumnje, za onog ko voli takve stvari."
<BR>&nbsp;&nbsp;&nbsp;&nbsp;&nbsp;"Žudite li da krenete što pre?" upita ga Lazarus. Čovek je delovao zaprepašćeno. "Ja? Da li ste ozbiljno pomislili da bih ja krenuo u ovom čudovištu? Dragi moj gospodine, ja sam inženjer, a ne tamo neka prokleta budala."
<BR>&nbsp;&nbsp;&nbsp;&nbsp;&nbsp;"Izvinite."
<BR>&nbsp;&nbsp;&nbsp;&nbsp;&nbsp;"Oh, nemam ja ništa protiv razumnog putovanja kosmičkim prostorom, kada za to postoji neki razlog... Posetio sam Luna Siti više puta no što umem da izbrojim, i čak sam stigao i do Venere. Ali, ne mislite valjda da je čovek koji je sagradio Mejflauer i plovio u njemu? Po mom dubokom uverenju, jedina stvar koja će ljude koji su već potpisali pristanak za učešće u poduhvatu sprečiti da usput polude, jeste surova istina da su bili ludi pre no što su i pošli."
<BR>&nbsp;&nbsp;&nbsp;&nbsp;&nbsp;Lazarus promeni predmet razgovora. Nisu mnogo dangubili prilikom obilaženja glavnog pogonskog prostora, kao ni u oklopljenim kućištima ćelija gigantskog atomskog konvertora, pošto je Lazarus shvatio da je reč o potpuno automatizovanim aparatima koji ne zahtevaju ni najmanju čovekovu pomoć. Potpuno odsustvo pokretnih delova u svakom odeljku bilo je omogućeno najnovijim dostignućima u parastatici, tako da je unutrašnji princip njihovog funkcionisanja bio samo u intelektualnom smislu zanimljiv - što je značilo da može da pričeka. Kontrolna prostorija bila je mesto koje je Lazarus najviše želeo da razgleda i tu je stao da oteže, postavljajući bezbrojna pitanja, tako da je domaćin počeo da gubi živce, jedva uspevajući da se zadrži u granicama pristojnosti.
<BR>&nbsp;&nbsp;&nbsp;&nbsp;&nbsp;Lazarus je najzad umukao, ali ne da bi, tobože, poštedeo predusretljivog domaćina, već zbog toga što je bio siguran da je naučio sve o upravljanju brodom i što se osećao pripravnim da u datom času preuzme letelicu.
<BR>&nbsp;&nbsp;&nbsp;&nbsp;&nbsp;Pre no što je napustio brod, bio je utuvio u glavu još dva važna podatka. Kroz devet dana glavni deo posade nameravao je da poseti Zemlju, posle čega je trebalo da se održi neka vrsta generalne probe pred zvanično puštanje broda u rad. Međutim, tri dana posle toga brod će biti gotovo prazan, sem možda operatora za vezu; i Lazarus je bio dovoljno obazriv da se ne raspituje dalje. Međutim, jedno je bilo sigurno: na brodu tada neće biti straže, jer se, naprosto, nije mogla ni zamisliti potreba za njom. Ko bi, na primer, čuvao reku Misisipi?
<BR>&nbsp;&nbsp;&nbsp;&nbsp;&nbsp;Druga važna stvar koju beše uočio bila je kako, bez pomoći nekog unutra, ući spolja u brod. Do rešenja tog problema beše došao primetivši kako stiže poštanska raketa, u samom trenutku kada se spremao da napusti brod.
<BR>
<BR>&nbsp;&nbsp;&nbsp;&nbsp;&nbsp;U Luna Sitiju, Džozef Mek Fi, zastupnik Diana Terminal corp., ogranka Diana Freight Lines, toplo je dočekao Lazarusa. "Vidi, vidi, vidi! Uđi, kapetane, i sedi. Šta ćeš da popiješ?" Dok je izgovarao ovo poslednje, već je nalivao u čaše... alkohol oslobođen poreza, proizvod vlastite amaterske destilacije. "Dugo te nisam video... Da, veoma dugo. Koja ti je poslednja stanica? Šta se tamo zbiva? Ima li nekih novosti?"
<BR>&nbsp;&nbsp;&nbsp;&nbsp;&nbsp;"Dolazim iz Godarda", odgovori Lazarus, a zatim mu ispriča šta je kapetan rekao svom uvaženom gostu. Mek Fi je uzvratio starom dosetkom o matoroj devojci u slobodnom padu, pri čemu se Lazarus pretvarao da je nije već čuo. Razgovor je zatim skrenuo na politiku i Mek Fi je izneo svoje gledište o 'jedinom mogućem rešenju' evropskog pitanja - rešenju proisteklom iz Mek Fijeve komplikovane teorije o tome zbog čega Zavet ne bi mogao da se proširi na kulture ispod određenog nivoa industrijalizacije. Lazarus ničim nije ispoljio nestrpljenje, pošto je znao da je bolje ne požurivati Mek Fija; klimao je glavom na pravim mestima, prihvatio sav ponudeni alkohol i vrebao priliku da pređe na stvar.
<BR>&nbsp;&nbsp;&nbsp;&nbsp;&nbsp;"Ima li na prodaju neki Kompanijin brod, Džo?"
<BR>&nbsp;&nbsp;&nbsp;&nbsp;&nbsp;"Da li ima? Trebalo bi da urlam. Na onoj livadi leži gomila čelika koja pravi dar-mar u mom inventarskom planu. Dostigla je veće rezerve nego u poslednjih deset godina ukupno. Da li ti je nešto potrebno? Rado ću spustiti cenu."
<BR>&nbsp;&nbsp;&nbsp;&nbsp;&nbsp;"Možda, a možda i ne. Zavisi da li imaš ono što mi je potrebno."
<BR>&nbsp;&nbsp;&nbsp;&nbsp;&nbsp;"Samo ti reci, i već je tu. Nikada u životu nisam video ovako dosadnu pijacu. Dođu dani kada ni za vodu ne možeš da zaradiš", odmahnu rukom Mek Fi. "Znaš li u čemu je problem? Reći ću ti... U pitanju je ona gungula sa Porodicom Hauard. Niko neće da uloži ni cvonjka, pre nego što sazna kako stvari stoje. Kako čovek može i da planira, kad ne zna da li to čini za deset ili za sto godina... Zapamti moje reči: ako vladi pođe za rukom da iscedi tajnu iz tih dedica, bićeš svedok najvećeg skoka u dugoročnim ulaganjima koji se ikada dogodio. Ali, ako ne uspe... E, onda, dugoročna ulaganja neće vredeti ni pišljiva boba, i narod će udariti brigu na veselje; doba Obnove, pri tom, ličiće na običnu čajanku." On ponovo nabra veđe. "Kakav ti je metal potreban?"
<BR>&nbsp;&nbsp;&nbsp;&nbsp;&nbsp;"Nije reč o metalu. Kupio bih brod."
<BR>&nbsp;&nbsp;&nbsp;&nbsp;&nbsp;Izraza učmalosti odmah nestade sa Mek Fijevog lica, a njegove guste obrve se nakostrešiše. "A, tako? A kakvu vrstu broda?"
<BR>&nbsp;&nbsp;&nbsp;&nbsp;&nbsp;"Ne bih mogao tačno da kažem. Imaš li vremena da ih zajedno pogledamo?"
<BR>&nbsp;&nbsp;&nbsp;&nbsp;&nbsp;Ustali su i napustili kupolastu zgradu severnim tunelom, krenuvši u obilazak parkiranih brodova dugačkim, lakim koracima male gravitacije. Lazarus je brzo uočio da samo dva broda raspolažu potrebnim unutrašnjim vazdušnim prostorom i visinom. Jedan je bio tanker i predstavljao je bolji pazar, ali je Lazarus, računajući na licu mesta, zaključio da mu nedostaje palubni prostor, čak i ako se uzmu u obzir podne površine tankova za smeštaj osam hiljada tona putnika. Drugi je bio stariji brod, opremljen nepouzdanim klipnim sistemom ubrizgavanja goriva, ali je zato mogao da ima opštu primenu u trgovinskom transportu, i posedovao je dovoljno palubnog prostora. Njegova nosivost bila je veća no što je neophodno za predstojeću akciju, pošto su putnici srazmerno malo težili u odnosu na kubikažu koju su zapremali... To će ga učiniti pokretljivijim, što može da bude i te kako odlučujuće u nekoj posebno kritičnoj situaciji.
<BR>&nbsp;&nbsp;&nbsp;&nbsp;&nbsp;Što se tiče klipnih ubrizgivača, njih je mogao da sredi. Terao je on i gore krntije od ove.
<BR>&nbsp;&nbsp;&nbsp;&nbsp;&nbsp;Lazarus poče da se cenka sa Mek Fijem oko uslova kupovine, ne da bi uštedeo koju paru, već zato što bi propust da to učini izazvao podozrenje, pa čak i sumnju.
<BR>&nbsp;&nbsp;&nbsp;&nbsp;&nbsp;Konačno su zaključili složen trostrani ugovor po kome je, pre svega, Mek Fi kupio Ja, Špijuna za sebe. Lazarus mu je predao besprekornu potvrdu o vlasništvu na njega, bez ikakvih hipoteka, i za uzvrat prihvatio Mek Fijevu nesigurnu obveznicu o plaćanju. Potom je kupio teretni brod, vraćajući Mek Fiju njegovu menicu i dodajući gotov novac. Mek Fi je, za uzvrat, mogao da na račun Ja, Špijuna podigne zajam u Komercijalnoj banci Luna Sitija, da upotrebi dobit i uz dodatak svoje gotovine ili kredita otkupi zalog - po svoj prilici i pre no što bi njegovi računi bili ispitani, iako mu to Lazarus nije pomenuo.
<BR>&nbsp;&nbsp;&nbsp;&nbsp;&nbsp;To nije bio pravi mito. Lazarus je naprosto iskoristio činjenicu da je Mek Fi već duže vreme priželjkivao sopstveni brod, a budući da je Ja, Špijun bio idealan vazdušni fijaker za jednog neženju, ideja se sama nametnula; Lazarus je jednostavno spustio cenu, kako bi Mek Fi pristao na ugovor. S druge strane, aranžman je jamčio da Mek Fi neće brbljati unaokolo o bagateli i sličnim glupostima, bar ne dok ne otkupi zalog. Lazarus je još malo zapetljao celu stvar, zamolivši Mek Fija da obrati pažnju na kretanje cena duvana... što je ovoga uverilo da najnoviji misteriozni poduhvat kapetana Šefilda uključuje Veneru, koja je bila jedino veliko tržište za takvu robu.
<BR>&nbsp;&nbsp;&nbsp;&nbsp;&nbsp;Lazarus je osposobio teretnjak za put u cigla četiri dana, plaćajući izdašne honorare i prekovremeni rad. Najzad je napustio Luna Siti u ulozi vlasnika i zapovednika Grada Čilikota. Odlučio je, potom, da mu skrati naziv u Čili, u čast svog omiljenog jela koje već davno nije okusio... krupnog crvenog pasulja, pregršti čilijevog praha i komadeške mesa... Pravog mesa, a ne sintetičke papazjanije koju današnja omladina naziva 'mesom'. Dok je o tome razmišljao, pođe mu i voda na usta. Osećao se lako i bezbrižno.
<BR>&nbsp;&nbsp;&nbsp;&nbsp;&nbsp;Kada se primakao Zemlji, nazvao je saobraćajnu kontrolu i zatražio da mu odobre parkirnu orbitu. Nije želeo da prizemi Čili; predstavljalo bilo bi to arčenje goriva i nepotrebno privlačenje pažnje. Nije imao puno obzira kada je trebalo zauzeti neku orbitu bez prethodne dozvole; međutim, sada su postojali izgledi da Čili bude primećen, registrovan i potom podvrgnut pregledu, budući da se moglo poverovati da je u pitanju napuštena olupina. Zakonit put ponekad je bezbedniji.
<BR>&nbsp;&nbsp;&nbsp;&nbsp;&nbsp;Dodelili su mu orbitu, i on uđe u nju i zaustavi se. Podesio je Čilijev identifikacioni signal prema sopstvenoj kombinaciji, proverio da li radar prijemnika može da ga uhvati, a zatim ga poneo sa sobom u pomoćni mali brod kojim se spustio u Godard. Ovog puta, pažljivo je ispitao da li sa sobom ima sve neophodne dokumente. Izbegao je carinsku kontrolu, pošto je prijemnik deponovao u magacin carine i vrlo brzo se našao izvan svemirske luke. U ovom trenutku bilo je najvažnije da što pre stupi u vezu sa Zakom ili Fordom... a zatim, ako bude vremena, mogao je da potraži jedan pravi čili. Hotimice je izbegao da nazove Administratora iz svemira, jer je relacija brod-Zemlja zahtevala slanje relejom, a sigurno je da ih običaj poštovanja privatnosti ne bi obezbedio ukoliko bi mikser koji je rukovodio prebacivanjem veze slučajno načuo da se pominje Porodica Hauard.
<BR>&nbsp;&nbsp;&nbsp;&nbsp;&nbsp;Administrator se gotovo istog trenutka pojavio na ekranu, uprkos činjenici da je u tom času u Novakovom Tornju bila pozna noć. Po otečenim kolutovima ispod Fordovih očiju Lazarus oceni da ovaj čovek naprosto živi za svojim radnim stolom. "Zdravo", reče Lazarus, "najbolje će biti da prikopčaš i Zakura Barstoua na trokraku vezu. Imam mnogo toga da vam ispričam."
<BR>&nbsp;&nbsp;&nbsp;&nbsp;&nbsp;"A, to si ti", reče Ford smrknuto. "Mislio sam da si nas zaboravio. Gde si bio do sada?"
<BR>&nbsp;&nbsp;&nbsp;&nbsp;&nbsp;"Kupovao sam brod", odgovori Lazarus, "kao što smo se dogovorili. Ubaci Barstoua."
<BR>&nbsp;&nbsp;&nbsp;&nbsp;&nbsp;Ford uzdahnu i okrenu se ka kontrolnoj tabli. Ekran se podeli na dva dela i na jednoj polovini Lazarus ugleda lik Zakura Barstoua. Ovaj je, činilo se, bio veoma iznenađen videvši Lazarusa i, što je još čudnije, nimalo obradovan. Lazarus mu se žurno obrati:
<BR>&nbsp;&nbsp;&nbsp;&nbsp;&nbsp;"Šta je sa tobom, drugar? Zar ti Ford nije objasnio šta sam naumio?"
<BR>&nbsp;&nbsp;&nbsp;&nbsp;&nbsp;"Jeste", priznade Barstou, "ali nismo znali gde se nalaziš i šta radiš. Vreme je proticalo, a ti se nisi javljao... tako da smo se svi već pomirili sa tim da te više nikada nećemo videti."
<BR>&nbsp;&nbsp;&nbsp;&nbsp;&nbsp;"Koješta", ljutnu se Lazarus, "znaš da nikada ne bih učinio tako nešto. U svakom slučaju, sada sam ovde i evo šta sam do ovog trenutka uspeo da obavim." Potanko im je potom ispričao o kupovini Čilija i o izviđanju Nove granice. "A sada čujte moj plan: u dogovoreno vreme narednog vikenda, dok Nova Granica bude lebdela gore gotovo potpuno prazna, spustiću Čili usred rezervata, na brzinu ćemo se potrpati, odjuriti do Nove Granice, oteti je i... fijuuu! Gospodine Administratore, sve ovo zahteva vašu obilatu pomoć. Vaši proktori bi morali da zvižduću i da gledaju na drugu stranu dok se ja spustim i potovarim sav narod. A zatim, nedostaje nam jedan elegantan propust kroz snage saobraćajne patrole; najzad, bilo bi izvrsno ako bi se moglo udesiti da ni jedan brod svemirske mornarice ne napravi neku drastičnu pakost Novoj Granici... Jer, ako bi se dogodilo da na njoj zaostane neki nevaljali operator za komunikacije, nije isključeno da bi on zavapio za pomoć pre no što stignemo da ga ućutkamo."
<BR>&nbsp;&nbsp;&nbsp;&nbsp;&nbsp;"Nemoj me potcenjivati, čoveče", odgovori Ford smrknuto. "Jasno mi je da ćete, ukoliko želite da uteknete, morati da izvršite diverzije... Plan je i uz najbolje uslove fantastičan."
<BR>&nbsp;&nbsp;&nbsp;&nbsp;&nbsp;"Ne preterano fantastičan", primeti Lazarus, "naravno, ukoliko si voljan da obuzdaš svoje snage i do poslednjeg trenutka sprečavaš uzbunu."
<BR>&nbsp;&nbsp;&nbsp;&nbsp;&nbsp;"Možda si u pravu. Međutim, ne možemo da čekamo četiri dana."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Moj položaj sve više se ljulja."
<BR>&nbsp;&nbsp;&nbsp;&nbsp;&nbsp;"I moj", ubaci se Barstou.
<BR>&nbsp;&nbsp;&nbsp;&nbsp;&nbsp;Lazarus je šetao pogledom s jednog na drugi kraj ekrana. "Hej? U čemu je problem? Šta se dešava?"
<BR>&nbsp;&nbsp;&nbsp;&nbsp;&nbsp;Objasnili su mu... Ford i Barstou bili su se upustili u ostvarivanje gotovo smešno beznadežnog zadatka: kovanje složene i suptilne, trostruke prevare: sa jednim licem za Porodice, drugim za javnost i trećim za Kongres Federacije. Svaki od ovih vidova podrazumevao je jedinstvene i naizgled nesavladive teškoće.
<BR>&nbsp;&nbsp;&nbsp;&nbsp;&nbsp;Ford nije imao nikoga koga bi smatrao pouzdanim, budući da su čak i najverniji članovi njegovog personala mogli biti zahvaćeni manijom priviđanja Izvora mladosti... Možda nisu bili, ali je, na žalost, jedini način da se to proveri bio da im se predloži da uzmu učešće u planu. Pored toga, morao je neprekidno da ubeđuje Kongres kako su mere koje je preduzimao najbolji put ka postizanju cilja koji ovaj beše postavio.
<BR>&nbsp;&nbsp;&nbsp;&nbsp;&nbsp;Kao kruna svega, bio je prinuđen da svakodnevno daje izjave preko DNEVNIH VESTI, koje je trebalo da uvere građane da je njihova vlada na domak saznavanja 'tajne' večnog života. Svakim danom tvrđenja su morala biti potkrepljena sa više detalja, sa sve veštijim lažima. Ljudi su, usled ovog odlaganja, počinjali da besne; plašt civilizovanosti beše skliznuo i pomaljala se grimasa razularene svetine. Kongres je osećao pritisak javnosti. U samo nekoliko dana dva puta je pristupao izglasavanju poverenja, i drugo glasanje donelo je Fordu većinu od samo dva glasa. "Sledeći put ću izgubiti... Nemamo ni sekunda za gubljenje."
<BR>&nbsp;&nbsp;&nbsp;&nbsp;&nbsp;Barstouvljeve nevolje bile su drugačije prirode, ali ništa manje neprijatne. Bili su mu neophodni saradnici, budući da je njegova dužnost bila da pripremi svih sto hiljada članova za egzodus. Moralo se tačno znati da li će, kada dođe vreme ukrcavanja, biti spremni da krenu tiho i brzo. Pa ipak, nije se usuđivao da im saopšti istinu mnogo pre tog trenutka, jer su se u tolikoj masi ljudi svakako nahodili i glupi i tvrdoglavi... a samo je jedna budala bila dovoljna da upropasti čitav poduhvat time što će u besu kazati nekoliko reči nekom proktoru.
<BR>&nbsp;&nbsp;&nbsp;&nbsp;&nbsp;Stoga je bio rešio da pronađe vođe u koje je mogao da se pouzda, da ih ubedi i da se nada da će oni ubediti ostale. Bilo mu je potrebno gotovo hiljadu poverljivih 'pastira' da bi sa sigurnošću mogao da računa da će ga narod, kad kucne čas, jednodušno slediti. Međutim, već i sam broj 'pastira' bio je tako velik da se s pravom moglo očekivati da neki od njih pokleknu.
<BR>&nbsp;&nbsp;&nbsp;&nbsp;&nbsp;Da stvar bude još teža, nedostajali su mu i saradnici druge vrste, za mnogo delikatnije zadatke; Ford i on bili su isplanirali shemu dobijanja u vremenu, ali je ona, i uz najbolju volju, imala mnogobrojne nedostatke. Počeli su da obelodanjuju tehničke metode koje su članovi Porodica koristili za odlaganje simptoma senilnosti, tvrdeći da zbir svih njih u stvari predstavlja famoznu 'tajnu'. Da bi to uspelo, Barstou je morao da angažuje biohemičare, stručnjake za terapiju žlezda, specijaliste u simbiotici i metabolizmu i ostale eksperte u sastavu Porodica, i da ih podvrgne pripremi za policijska ispitivanja kojima su rukovodili njihovi najveštiji psihotehničari. Kandidati su morali biti tako osposobljeni da ne ugroze prevaru, čak ni pod uticajem 'droga brbljivosti'. Lažna hipnotička indoktrinacija, primenjena u ovom slučaju, bila je neuporedivo složenija od one neophodne za prosto blokiranje govornog toka. Do sada podvala je uspevala... sasvim dobro. Ipak, protivrečnosti su iz dana u dan postojale sve teže objašnjive.
<BR>&nbsp;&nbsp;&nbsp;&nbsp;&nbsp;Barstouu je bilo jasno da neće još za dugo moći da se igra žmurke. Veliki broj članova Porodica, koji je prirodno i logično držan u neznanju, počeo je da gubi glavu, čak i brže od javnosti s druge strane. Bili su s pravom ljuti zbog svega što im je učinjeno i očekivali su od svog predvodnika da učini nešto... i to smesta.
<BR>&nbsp;&nbsp;&nbsp;&nbsp;&nbsp;Barstouvljev uticaj na vlastiti rod topio se istom brzinom kao i Fordov na Kongres.
<BR>&nbsp;&nbsp;&nbsp;&nbsp;&nbsp;"Četiri dana - to ne dolazi u obzir", ponovi Ford. "Dvanaest sati, tako nešto... najviše dvadeset i četiri. Kongres se ponovo sastaje sutra po podne."
<BR>&nbsp;&nbsp;&nbsp;&nbsp;&nbsp;Barstou je delovao veoma zabrinuto. "Nisam siguran da ću moći da ih pripremim za tako kratko vreme. Mogle bi se pojaviti i neprilike prilikom ukrcavanja..."
<BR>&nbsp;&nbsp;&nbsp;&nbsp;&nbsp;"Ne brini za to", odsečno reče Ford.
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Pa, sledeće..." odgovori Ford bez zazora. "Svako ko zaostane biće mrtav - ukoliko bude imao sreće."
<BR>&nbsp;&nbsp;&nbsp;&nbsp;&nbsp;Barstou ništa nije odgovorio, samo je odvratio pogled. Po prvi put je jedan od njih dvojice izričito priznao da sve ovo nije srazmerno naivna politička ujdurma, već gotovo beznadežan pokušaj da se izbegne masakr... kao i da Ford, takođe, igra na žici.
<BR>&nbsp;&nbsp;&nbsp;&nbsp;&nbsp;"Pa", reče Lazarus odsečnim glasom, "pošto ste vas dvojica sada raščistili neke nedoumice, da prionemo na posao. Ja mogu da spustim Čili kroz..." On zastade, računajući na brzinu gde bi letelica sada mogla da se nalazi na orbiti i koliko vremena će mu biti potrebno da izvede randevu... "Pa, do dvadeset dva časa po Griniču. Dodajmo još jedan sat za svaki slučaj. Šta velite za sedamnaest časova sutra po podne, po vremenu u Oklahomi. To je, u stvari, danas."
<BR>&nbsp;&nbsp;&nbsp;&nbsp;&nbsp;Dvojici njegovih sagovornika kao da laknu. "Nije loše", reče Barstou. "Potrudiću se da ih dovedem u najbolje moguće raspoloženje."
<BR>&nbsp;&nbsp;&nbsp;&nbsp;&nbsp;"U redu", složi se i Ford "ako je to najbrže što se može". On se za trenutak zamisli. "Barstoue, smesta ću povući sve proktore i vladine nameštenike iz rezervata, a vas ću zaključati. Čim se kapije zatvore, imaćeš priliku da se obratiš svom narodu."
<BR>&nbsp;&nbsp;&nbsp;&nbsp;&nbsp;"Dobro. Učiniću sve što je u mojoj moći."
<BR>&nbsp;&nbsp;&nbsp;&nbsp;&nbsp;"Ima li još nešto pre no što se rastanemo?" upita Lazarus. "Oh, da... Zače, najbolje bi bilo da odmah odredimo mesto sletanja ili se može dogoditi da reaktivni mlaz uništi mnoštvo života."
<BR>&nbsp;&nbsp;&nbsp;&nbsp;&nbsp;"Oh, da. Priđi sa zapada. Postaviću standardne markacione signale. U redu?"
<BR>&nbsp;&nbsp;&nbsp;&nbsp;&nbsp;"Nije u redu", umeša se Ford. "Moraćemo da mu obezbedimo radio-far, kako bi uspeo da aterira."
<BR>&nbsp;&nbsp;&nbsp;&nbsp;&nbsp;"Gluposti", ljutnu se Lazarus. "Mogu, ako je potrebno, da ga spustim i na vrh Vašingtonovog spomenika."
<BR>&nbsp;&nbsp;&nbsp;&nbsp;&nbsp;"Ne, ovog puta nećeš moći. Moglo bi te iznenaditi nevreme."
<BR>
<BR>&nbsp;&nbsp;&nbsp;&nbsp;&nbsp;Kada se približio trenutak randevua sa Čilijem Lazarus uputi signal i Čili mu, na njegovo veliko olakšanje, vrati odjek; nije imao mnogo poverenja u opremu koju sam ne beše postavio, a duga potraga za Čilijem mogla je u sadašnjim okolnostima biti katastrofalna.
<BR>&nbsp;&nbsp;&nbsp;&nbsp;&nbsp;Izračunao je potom relativni vektor, opskrbio kompjuter, promenio pravac pomoćnom brodu i tri minuta pre predviđenog vremena pristao uz Čili. Zatim je odložio ručni kompjuter, ušao unutra i upravio letelicu ka Zemlji. Na ulazak u stratosferu i obilaženje dve trećine globusa utrošio je tačno onoliko vremena koliko je bilo predviđeno. Iskoristio je i deo jednočasovnog odstupanja od pravca, što je mogao sebi da priušti zahvaljujući svođenju manevrisanja na najmanju meru, da bi poštedeo dotrajale i zastarele ubrizgivače goriva.
<BR>&nbsp;&nbsp;&nbsp;&nbsp;&nbsp;Uskoro se našao u troposferi i, prodirući kroz nju, osetio kako mu temperatura kože raste. Tek sada je shvatio značenje one Fordove opaske o vremenu. Oklahoma i Teksas bili su prekriveni debelim, gustim oblacima. Lazarus je bio zapanjen i, istovremeno, nekako razdragan; ovo ga je podsetilo na stare dane, kada su vremenske prilike bile nešto što se doživljavalo, a ne kontrolisalo. Život, nema sumnje, beše dosta izgubio u draži od kada su inženjeri meteorologije naučili kako da zauzdaju prirodne elemente. Nadao se da će njihova planeta... ukoliko takvu uopšte pronađu... imati lepo i živahno vreme.
<BR>&nbsp;&nbsp;&nbsp;&nbsp;&nbsp;Zatim je uplovio u oblačnu masu i postao isuviše zauzet da bi se prepustio bilo kakvim mislima. Uprkos svojoj veličini, teretnjak se trzao i tresao. Huuu! Mora da je Ford naručio ovu malu mačju muziku istog trenutka kada su se dogovorili o terminu... U njoj su ubrizgivači imali veliki pojas niskog vazdušnog pritiska, što je bilo sasvim dobro, sasvim dobro.
<BR>&nbsp;&nbsp;&nbsp;&nbsp;&nbsp;Odnekud je urlao kontrolor saobraćaja; on ga isključi i prebaci svu pažnju na radar i sablasne slike na infracrvenom ispravljaču, poredeći ih sa rezultatima na inercionom tragaču. Brod je preleteo milju široku brazdu na površini Zemlje... Ruševine Okla-Orleans putograda. Kada ga je Lazarus poslednji put video, grad je sav kipteo od života. Od svih mehaničkih čudovista kojima se ljudska rasa opteretila, mudrovao je on, ti dinosaurusi bi lako odneli prvu nagradu.
<BR>&nbsp;&nbsp;&nbsp;&nbsp;&nbsp;Misli mu prekide pisak koji je dopro sa kontrolne table. Brod beše nabasao na radio-far.
<BR>&nbsp;&nbsp;&nbsp;&nbsp;&nbsp;Aterirao je i ugasio i poslednji mlaznjak, uz struganje i grebanje o oklop broda. Zatim je okrenuo bezbrojne prekidače; velika vrata tovarnog prostora se uz tutnjavu otvoriše i kapi kiše počeše da dobuju po sjajnom metalu.
<BR>&nbsp;&nbsp;&nbsp;&nbsp;&nbsp;Elinor Džonson drhtala je polusklupčana na oluji, pokušavajući da čvršće obavije ogrtač oko bebe koja joj je ležala u naručju. Kada je nevreme započelo, dete se zacenilo od plača, što ju je pogađalo do srca. Sada se bilo umirilo, ali je to njoj izgledalo kao još ozbiljniji razlog za zabrinutost.
<BR>&nbsp;&nbsp;&nbsp;&nbsp;&nbsp;I sama je plakala, iako je nastojala da se to ne primeti. Tokom proteklih dvadeset sedam godina života nikada nije bila izložena ovakvom nevremenu; činilo joj se da bura simbolizuje obrte koje je doživljavala. Oduvala ju je iz voljenog doma, odvojila od staromodnog kamina, od blistavog elektronskog pokućstva, termostata uz pomoć koga je mogla da podesi željenu temperaturu, ne pitajući nikoga... Bura se beše javila i u obliku dva namrgođena proktora, koji su je uhapsili kao kakvog jadnog psihotičara i, posle jezivog poniženja, bacili je ovde na hladnu, tvrdu i crvenu ilovaču Oklahome.
<BR>&nbsp;&nbsp;&nbsp;&nbsp;&nbsp;Da li je sve ovo istina? Ili, možda, još nije ni rodila bebu i sve ovo predstavlja samo jedan od onih čudnih snova koji su je opsedali tokom trudnoće?
<BR>&nbsp;&nbsp;&nbsp;&nbsp;&nbsp;Ali, kiša je bila isuviše hladna, a grmljavina neobično jaka: takav san bi je ipak probudio. Pa onda, ono što im Glavni Opunomoćenik beše rekao mora da je bila istina... Moralo je da bude istina; svojim očima videla je kako se brod spušta, njegov blještavi mlaz na pozadini mrkle noći. Više ga nije opažala, ali je osetila da se gomila oko nje polako pomera napred; mora da je tamo negde. Nalazila se na samom rubu svetine; biće jedna od poslednjih koji će se ukrcati.
<BR>&nbsp;&nbsp;&nbsp;&nbsp;&nbsp;Bilo je neophodno da se svi popnu u brod... Zakur Barstou dao im je do znanja, krajnje ozbiljnim tonom, šta čeka one koji se ne ukrcaju. Verovala mu je. Pa ipak, stalno se pitala kako je moguće... kako je moguće da neko bude tako duboko i užasno zao da ubije potpuno bezazlena i bespomoćna bića poput nje i njene bebe?
<BR>&nbsp;&nbsp;&nbsp;&nbsp;&nbsp;Obuzela ju je stravična panika... A šta ako, do trenutka kad ona dođe na red, ne bude više mesta u brodu? Čvrsto je stegla bebu; dete ponovo zaplaka.
<BR>&nbsp;&nbsp;&nbsp;&nbsp;&nbsp;Jedna žena joj pride. "Sigurno si umorna", reče joj ona. "Dopuštaš li da ti ja malo pričuvam bebu?"
<BR>&nbsp;&nbsp;&nbsp;&nbsp;&nbsp;"Ne. Ne, hvala. Dobro mi je." Bljesak munje obasja ženino lice i Elinor Džonson je prepoznade... Bila je to Meri Sperling.
<BR>&nbsp;&nbsp;&nbsp;&nbsp;&nbsp;Ljubaznost ponude, ipak, kao da joj uli samopouzdanje. Znala je šta mora da učini. Ako se brod napuni i ne bude više mesta, proturiće bebu napred, od ruke do ruke, iznad glava gomile. Neće moći da odbiju da prime nekog tako majušnog kao što je beba.
<BR>&nbsp;&nbsp;&nbsp;&nbsp;&nbsp;Nešto je potom očeša u mraku. Rulja se ponovo pomakla.
<BR>&nbsp;&nbsp;&nbsp;&nbsp;&nbsp;Kada je Barstou shvatio da će se ukrcavanje završiti kroz nekoliko minuta, napustio je svoj položaj kod jednih od propusnih vrata i kao bez duše jurnuo kroz šljapkavo, lepljivo blato do brvnare koja je služila kao centar za komunikacije. Ford ga beše upozorio da mu da znak neposredno pred poletanje broda; bila je to neophodna karika u Fordovom planu za diverziju. Barstou se nekoliko trenutaka borio sa izanđalim, zarđalim vratima; konačno ih je otvorio i uleteo unutra. Posedovao je privatnu kombinaciju koja je trebalo da ga direktno spoji sa Fordovim kontrolnim stolom, i on okrenu ključ.
<BR>&nbsp;&nbsp;&nbsp;&nbsp;&nbsp;Prijem je bio trenutan, ali se na ekranu nije ukazalo Fordovo lice. Barstou povika: "Gde je Administrator? Moram da govorim sa njim", pre no što je prepoznao čoveka koji ga je posmatrao.
<BR>&nbsp;&nbsp;&nbsp;&nbsp;&nbsp;Bila je to fizionomija i te kako poznata celokupnoj javnosti... Bork Vaning, vođa manjine u Kongresu. "Govorite s Administratorom", reče Vaning, a onda se jezovito isceri. "Novim Administratorom. A ko ste vi, do đavola, i zbog čega zovete?"
<BR>&nbsp;&nbsp;&nbsp;&nbsp;&nbsp;Barstou zahvali svim bogovima prošlosti i sadašnjosti što je prepoznavanje bilo jednostrano. On gotovo mehaničkim udarcem prekinu vezu i istrča iz kolibe.
<BR>&nbsp;&nbsp;&nbsp;&nbsp;&nbsp;Dvoja vrata već su bila zaključana; zaostali su promicali kroz preostala dva ulaza. Barstou je psovkama požurivao poslednje, a kada su svi ušli, i on uskoči za njima i teturajući se između tela krenu ka kontrolnoj kabini. "Diži brod!" viknu on Lazarusu. "Brzo!"
<BR>&nbsp;&nbsp;&nbsp;&nbsp;&nbsp;"Čemu tolika frka?" upita Lazarus, koji je već zatvarao i zapečaćivao vrata. A onda je uključio upozorenje za ubrzanje, sačekao deset sekundi... i pokrenuo brod.
<BR>&nbsp;&nbsp;&nbsp;&nbsp;&nbsp;"Pa", primeti on vedro šest minuta kasnije, "nadam se da ste svi ležali na podu; ako ne, u tom slučaju imamo nekoliko slomljenih kostiju. Šta si ono hteo da mi kažeš?"
<BR>&nbsp;&nbsp;&nbsp;&nbsp;&nbsp;Barstou mu ispriča o svom pokušaju da izvesti Forda.
<BR>&nbsp;&nbsp;&nbsp;&nbsp;&nbsp;Lazarus se namrgodi i odzvižduka nekoliko taktova 'Ćurke u slami'. "Reklo bi se da nam nije ostalo mnogo vremena. Bar tako izgleda." Zatim zaćuta i sav se posveti svojim instrumentima, sa jednim okom na balističkom tragaču, a drugim na radarskom ekranu.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
