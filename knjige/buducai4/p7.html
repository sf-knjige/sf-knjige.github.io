<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Članovi Porodica stajali su u grupama i gunđali. "Ne mogu to da shvatim", govorila je Porodični Arhivar zabrinutim ljudima iz grupe koja se oko nje beše okupila. "Glavni Opunomoćenik nikada se nije mešao u moj posao. Ovog puta, međutim, uleteo je kao furija u moju kancelariju, u pratnji onog Lazarusa Longa, i isterao me napolje."
<BR>&nbsp;&nbsp;&nbsp;&nbsp;&nbsp;"I šta ti je rekao?" upita jedan od slušalaca.
<BR>&nbsp;&nbsp;&nbsp;&nbsp;&nbsp;"Pa, ja sam mu se prva obratila, upitavši ga: 'Mogu li da vam budem na usluzi, Zakure Barstoue?', na šta je on odgovorio: 'Da, možete. Odlazite odavde i pokupite svoje devojke sa sobom!' Bez ijedne reči uobičajene uljudnosti!"
<BR>&nbsp;&nbsp;&nbsp;&nbsp;&nbsp;"l ti se žališ na tako nešto?" ubaci se turobno jedan drugi glas. Bio je to Sesil Hedrik, iz Porodice Džonson, glavni inženjer za komunikacije. "Lazarus Long počastio me je svojom posetom i pokazao se daleko manje ljubaznim od Zakura."
<BR>&nbsp;&nbsp;&nbsp;&nbsp;&nbsp;"Šta je uradio?"
<BR>&nbsp;&nbsp;&nbsp;&nbsp;&nbsp;"Utrčao je u odeljenje za komunikacije i obavestio me da on preuzima komandnu tablu - Zakurovo naredenje. Odgovorio sam mu da niko nema pravo da pipne moje uređaje, sem mene i mojih pomoćnika; osim toga, upitao sam ga i šta mu daje pravo da čini tako nešto? I znate li šta je tada uradio? Nećete mi verovati, ali izvukao je revolver i prislonio mi cev na čelo."
<BR>&nbsp;&nbsp;&nbsp;&nbsp;&nbsp;"Šališ se!"
<BR>&nbsp;&nbsp;&nbsp;&nbsp;&nbsp;"Nipošto. Kažem vam, taj čovek je opasan. Trebalo bi ga poslati na psiho-podešavanje. Ako se ne varam, on zaista predstavlja atavizam."
<BR>
<BR>&nbsp;&nbsp;&nbsp;&nbsp;&nbsp;Lice Lazarusa Longa pomoli se na ekranu, zureći u Administratora. "Je li sve spremno?" upita on.
<BR>&nbsp;&nbsp;&nbsp;&nbsp;&nbsp;Ford neprimetno okrenu prekidač aparata za verno reprodukovanje lika. "Da sve je spremno" potvrdi on.
<BR>&nbsp;&nbsp;&nbsp;&nbsp;&nbsp;"U redu", odgovori Lazarusova slika. "Čistim se." Kada se ekran ponovo zabeleo, Ford progovori u svoju zatvorenu radio-mrežu: "Smesta me spojite sa Glavnim proktorom; neka lično dođe ovamo."
<BR>&nbsp;&nbsp;&nbsp;&nbsp;&nbsp;Šef čuvara javnog reda javi se po naređenju, sa izrazom na izboranom licu koji je govorio o unutrašnjem sukobu između ozlojeđenosti i poštovanja discipline. Bila je to najburnija noć u njegovoj karijeri, a, pored toga, Stari mu beše naredio da mu dođe na noge. Za šta, onda, do đavola, služe svi ti videofoni, pomislio je srdito, čudeći se usput sam sebi što li mu je uopšte trebalo da se prihvata policijskog poziva. Pokušao je da to stavi do znanja svom pretpostavljenom, držeći se hladne formalnosti i salutiranja, na šta inače nije bio obavezan. "Poslali ste po mene, gospodine."
<BR>&nbsp;&nbsp;&nbsp;&nbsp;&nbsp;Ford se, međutim, ni ne obazre na to. "Da, hvala vam. Evo." On pritisnu dugme i filmska kaseta iskoči iz faksimilatora. "Ovde se nalazi kompletna lista članova Porodica Hauard. Pohapsite ih."
<BR>&nbsp;&nbsp;&nbsp;&nbsp;&nbsp;"Razumem, gospodine." Šef federalne policije zurio je u kasetu, kolebajući se da li da upita kako su ti podaci bili dobavljeni. Jedno je sigurno - to da nikada nisu prošli kroz njegovu kancelariju... Da li je Stari raspolagao obaveštajnom službom o kojoj on ništa ne zna?
<BR>&nbsp;&nbsp;&nbsp;&nbsp;&nbsp;"Imena su sređena alfabetskim redom, ali i razvrstana u grupe po geografskom ključu", objasni mu Administrator. "Pošto listu propustite kroz razvrstavač, pošaljite mi... Ne, donesite mi original. Obustavite, takođe, psiho-istragu", dodade on. "Samo ih sprovedite i držite ih zatvorene. Dalja uputstva dobićete kasnije."
<BR>&nbsp;&nbsp;&nbsp;&nbsp;&nbsp;Glavni proktor proceni da trenutak nije pogodan za pokazivanje radoznalosti. "Razumem, gospodine". Oštro je salutirao i udaljio se.
<BR>&nbsp;&nbsp;&nbsp;&nbsp;&nbsp;Ford se okrenu prema kontrolama na svom stolu i uputi zahtev da mu pošalju šefove odeljenja za zemljišnje resurse i kontrolu transporta. Posle kratkog razmišljanja, poslao je i po šefa odeljenja za organizovanje pozadinske službe.
<BR>
<BR>&nbsp;&nbsp;&nbsp;&nbsp;&nbsp;Za to vreme, u Sedištu Porodica, zasedalo je Opunomoćeništvo u krnjem sastavu. Barstou je bio odsutan. "Ovo mi se ne dopada" govorio je Endru Vidrel. "Mogu da razumem da je Zakur odlučio da članovima privremeno uskrati izveštaj, ali sam pretpostavljao da, u stvari, želi da prethodno sa nama razgovara. U najmanju ruku, očekivao sam da će nas konsultovati. Šta misliš o svemu ovome, Filipe?"
<BR>&nbsp;&nbsp;&nbsp;&nbsp;&nbsp;Filip Hardi se ugrize usnu. "Ne znam. Zakur je uvek bio pomalo svojeglav... Pa ipak, verovao sam da će nas pozvati i posavetovati se s nama. Džastine, da li je razgovarao sa tobom?"
<BR>&nbsp;&nbsp;&nbsp;&nbsp;&nbsp;"Ne, nije", odgovori Džastin Fut ledenim glasom.
<BR>&nbsp;&nbsp;&nbsp;&nbsp;&nbsp;"Pa, šta da radimo? Ne možemo tek tako da ga pozovemo i zatražimo da nam položi račune, sem ukoliko ne želimo da ga razrešimo dužnosti; a ako on pristane na to, ja prvi nisam rad da mu budem zamena."
<BR>&nbsp;&nbsp;&nbsp;&nbsp;&nbsp;Rasprava je bila u jeku kada su banuli proktori.
<BR>
<BR>&nbsp;&nbsp;&nbsp;&nbsp;&nbsp;Lazarus začu vrevu i odmah shvati šta je po sredi: nikakvo čudo, s obzirom da je raspolagao obaveštenjima koja su za njegovo bratstvo bila tajna. Bio je svestan da bi trebalo da mirno i na upadljivom mestu dopusti da bude uhapšen i tako da dobar primer ostalima. Međutim prevagnule su stare navike; pokušao je da odloži neizbežno, krenuvši u jedan od muških osveživača.
<BR>&nbsp;&nbsp;&nbsp;&nbsp;&nbsp;Našao se u ćorsokaku. On osmotri ventilacionu cev... Ne, suviše je uska. Razmišljajući, on gurnu ruku u torbicu, tražeći cigarete; prsti mu napipaše neki čudan predmet i on ga izvadi. Bila je to značka koju beše 'pozajmio' od proktora u Čikagu.
<BR>&nbsp;&nbsp;&nbsp;&nbsp;&nbsp;Kada je proktor, član operativnog odreda koji je pokrivao ovo krilo Sedišta, promolio glavu u osveživač, ugledao je drugog 'proktora'. "Ovde nema nikoga", dobaci mu Lazarus. "Proverio sam."
<BR>&nbsp;&nbsp;&nbsp;&nbsp;&nbsp;"Kako si, do đavola, stigao ovamo pre mene?"
<BR>&nbsp;&nbsp;&nbsp;&nbsp;&nbsp;"S bočne strane. Stouni Ajlend tunelom, a zatim kroz ventilacionu cev." Lazarus je bio ubeđen da pravi pajkan pojma nema da li Stouni Ajlend tunel uopšte postoji ili ne. "Imaš li jednu cigaretu?"
<BR>&nbsp;&nbsp;&nbsp;&nbsp;&nbsp;"Ufff? Nije trenutak za pušenje."
<BR>&nbsp;&nbsp;&nbsp;&nbsp;&nbsp;"Koješta", odvrati Lazarus, "moj pretpostavljeni je bar milju odavde."
<BR>&nbsp;&nbsp;&nbsp;&nbsp;&nbsp;"Moguće", primeti proktor, "ali je zato moj odmah iza nas."
<BR>&nbsp;&nbsp;&nbsp;&nbsp;&nbsp;"A, tako? Pa dobro, onda da batalimo; u svakom slučaju, imam nešto da mu saopštim." Lazarus pokuša da iziđe, ali se proktor nije sklanjao sa puta. Ljubopitljivo je zurio u Lazarusov kilt. Lazarus ga je bio izvrnuo naopačke i plave linije na unutrašnjoj strani davale su utisak pristojne imitacije proktorske uniforme - osim ako se ne bi zagledalo izbliza.
<BR>&nbsp;&nbsp;&nbsp;&nbsp;&nbsp;"Kojoj stanici, reče, pripadaš?"
<BR>&nbsp;&nbsp;&nbsp;&nbsp;&nbsp;"Ovoj", odgovori Lazarus i spusti kratak udarac u predeo ispod grudne kosti radoznalca. Lazarusov bokserski trener uvek je tvrdio da je udarac u pleksus daleko teže izbeći nego onaj u vilicu; trener je počivao u miru još od saobraćajnog udesa 1966. godine, ali je njegova veština nastavljala da živi.
<BR>&nbsp;&nbsp;&nbsp;&nbsp;&nbsp;Lazarus se oseti znatno više kao policajac u propisnoj uniformi i sa redenikom paralizujućih bombi ispod levog ramena. Osim toga, proktorov kilt stajao mu je kao saliven. S desne strane, hodnik je vodio do sanatorijuma i tamo se završavao; bio je, dakle, primoran da krene na levu stranu, iako je znao da bi mogao da naleti na šefa svog onesvešćenog dobročinitelja. Hodnik se širio u hol, zakrčen članovima Porodica, koje su proktori sabijali u jednu grupu. Lazarus se ni ne obazre na svoj rod, već pohita do glavnokomandujućeg starešine na čijem su se licu primećivali upadljivi znaci zamora. "Gospodine", raportira mu on, ne zaboravivši da ga prethodno pozdravi po svim pravilima policijske službe. "Tamo pozadi, naišao sam na nekakvu bolnicu. Biće nam potrebno pedeset ili šezdeset nosila."
<BR>&nbsp;&nbsp;&nbsp;&nbsp;&nbsp;"Što se meni obraćaš, pronađi svog pretpostavljenog. Mi imamo pune ruke posla."
<BR>&nbsp;&nbsp;&nbsp;&nbsp;&nbsp;Lazarus već htede da se udalji bez odgovora, kada, gledajući preko policajčevog ramena, spazi u gomili Meri Sperling. Zurila je u njega nekoliko trenutaka, a zatim odvratila pogled. On se pribra i reče: "Ne mogu da ga pronađem. Pretpostavljam da je zauzet nekom važnom akcijom."
<BR>&nbsp;&nbsp;&nbsp;&nbsp;&nbsp;"Onda iziđi napolje i pozovi prvi pomoćni odred."
<BR>&nbsp;&nbsp;&nbsp;&nbsp;&nbsp;"Razumem, gospodine." Udaljio se, pomalo gizdavo, s palčevima zadenutim za pervaze kilta. Bio je već uveliko odmakao prolazom koji je vodio do prevodnog tunela na čijem se završetku nalazio Vokeganski izlaz, kada začu povike otpozadi. Dvojica proktora jurila su prema njemu.
<BR>&nbsp;&nbsp;&nbsp;&nbsp;&nbsp;On zastade u zasvođenom ulazu, odakle je počinjao prevodni tunel i sačeka ih. "U čemu je problem?" mirno ih je upitao kada su prispeli.
<BR>&nbsp;&nbsp;&nbsp;&nbsp;&nbsp;"Kapetan... " poče jedan od njih. Ali, bilo mu je to i poslednje; paralizujuća bomba zvecnu i rasprsnu se pred njegovim nogama. Prvo je napravio grimasu zaprepašćenja, a odmah potom zračenje mu izbrisa svaki izraz sa lica; i kolega mu se istog časa opruži preko njega.
<BR>&nbsp;&nbsp;&nbsp;&nbsp;&nbsp;Lazarus pričeka iza stepeništa, brojeći do petnaest. "Broj jedan, pali! Broj dva, pali! Broj tri, pali!" Ostao je potom još nekoliko sekundi, kako bi bio siguran da je paralizujući uticaj potpuno iščezao. Otkačio je bombu nešto brže no što je želeo. Nije, međutim, uspeo da se dovoljno hitro izmakne i osetio je kako mu leva noga trne.
<BR>&nbsp;&nbsp;&nbsp;&nbsp;&nbsp;On iziđe da proveri. Ona dvojica ležali su onesvešćeni, a nikog drugog nije bilo na vidiku. On se uspe predvodnim tunelom. Možda i nisu tragali za njim pod pravim identitetom, odnosno, možda ga niko nije izdao. Međutim, nije želeo da se vrti unaokolo da to proveri. Ipak, u jednu stvar bio je prokleto siguran. Ako ga je iko ocinkario, to sigurno nije bila Meri Sperling.
<BR>&nbsp;&nbsp;&nbsp;&nbsp;&nbsp;Još dve paralizujuće bombe i nekoliko stotina na brzinu napabirčenih reči i on se nađe na otvorenom vazduhu. Iskoristio je prvu priliku nepažnje policajaca i zamakao za ugao; gurnuo je potom značku i preostale bombe u torbicu, dok je redenik zavitlao u žbunje. Zatim je krenuo u potragu za prodavnicom odeće u Vokeganu.
<BR>&nbsp;&nbsp;&nbsp;&nbsp;&nbsp;Seo je na prodajni kiosk i otkucao broj za kiltove. Svetlucava filmska traka različitih dezena iz kataloga, praćena sugestivnim glasom, promicala je ekranom. Kada se, najzad, pojavio model koji nije bio vojničkog tipa ni plave boje, on zaustavi projekciju i gurnu u jedan otvor karticu na kojoj su stajale željene mere. Pogledao je cenu, izvukao kreditnu karticu iz novčanika, ubacio je u mašinu i pritisnuo dugme. Čekajući da se krojenje završi, žudno je pušio cigaretu.
<BR>&nbsp;&nbsp;&nbsp;&nbsp;&nbsp;Desetak minuta kasnije, bacio je proktorov kilt u kantu za đubre i udaljio se, lepo i uredno odeven. Prošlo je više od sto godina od kako je poslednji put boravio u Vokeganu, ali i pored toga uspeo je da pronađe pristojan hotel, ne raspitujući se unaokolo, kako ne bi privlačio pažnju. Na registracionoj tabli otkucao je nalog za standardan apartman, i proveo sedam sati u čvrstom, mirnom snu.
<BR>&nbsp;&nbsp;&nbsp;&nbsp;&nbsp;Doručkovao je u sobi, slušajući jednim uhom dnevne vesti. Ne naročito radoznao, ipak je hteo da sazna izveštaj o prepadu na Porodice. Njegovo zanimanje bilo je samo površno; u duši, bio se već odvojio od čitave te afere. Bilo je pogrešno, zaključi on, što je uopšte ponovo stupio u vezu sa Porodicama. Baš je dobro što se izvukao iz svega toga i što je ponovo uspostavio svoj zvanični identitet, koji niko ne može da dovede u vezu sa ovom tarapanom.
<BR>&nbsp;&nbsp;&nbsp;&nbsp;&nbsp;Jedna rečenica mu, ipak, privuče pažnju. '... uključujući Zakura Barstoua, njihovog plemenskog vođu.
<BR>&nbsp;&nbsp;&nbsp;&nbsp;&nbsp;Zatvorenici su prebačeni u rezervat u Oklahomi, u neposrednu blizinu ruševina putograda Okla-Orleans, dvadeset pet milja istočno od Harimanovog memorijalnog parka. Glavni proktor opisao je to mesto kao Malo Izgnanstvo i izdao nalog da se nijedna letelica ne sme tom području približiti na manje od deset milja. Nismo bili u mogućnosti da dobijemo izjavu Administratora, ali iz pouzdanih izvora bliskih vladi saznajemo da je masovno hapšenje sprovedeno u cilju ubrzanja istrage od koje vlada očekuje otkrivanje 'tajne Porodica Hauard' i njihove tehnike produžavanja života na neodređeno vreme. Ova preventivna akcija hapšenja i transportovanja svih članova inkriminisane grupe trebalo bi, prema očekivanju, da doprinese slamanju tvrdoglavog otpora njihovih vođa i pokoravanju zakonitim zahtevima našeg društva. Biće im energično stavljeno do znanja da građanska prava, zajemčena svakom poštenom članu društva, ne mogu biti korišćena kao plašt ispod koga bi se društvu kao celini mogla nanositi šteta.
<BR>&nbsp;&nbsp;&nbsp;&nbsp;&nbsp;Pokretna i nepokretna imovina članova zavereničke grupe, po rečima Glavnog nadzornika, biće popisana i tokom njihovog zatočeništva...'
<BR>&nbsp;&nbsp;&nbsp;&nbsp;&nbsp;Lazarus isključi prijemnik za vesti. Do đavola s tim! pomisli on. Ne treba se sekirati zbog stvari u kojima ne možeš da pomogneš. Naravno, očekivao je da će i sam biti uhapšen... Ali, uspeo je da umakne. Tako je to. Šta bi za Porodice značilo da je i on sada sa njima... A, pored toga, zaista im ništa nije dugovao, ni trunčicu.
<BR>&nbsp;&nbsp;&nbsp;&nbsp;&nbsp;U svakom slučaju, bolje je za njih što su pohapšeni svi zajedno, u istom času, i stavljeni pod nadzor. Da su ih lovili, jednog po jednog, svašta im se moglo dogoditi... linčovanja, čak i masakri. Lazarus je iz bogatog iskustva vrlo dobro znao kako je tanka koža koja pokriva nagon za linčovanjem i masovnim nasiljem čak i kod najcivilizovanijih, najslatkorečivijih pojedinaca; zato je i savetovao Zaku da udesi celu stvar. Zak i Administrator morali su da zbiju Porodice u kompaktnu grupu, kako bi stvorili osnovni uslov za realizaciju njihove zamisli. Oni su sada bili daleko... a on zdrav i čitav.
<BR>&nbsp;&nbsp;&nbsp;&nbsp;&nbsp;On se upita kako se Zak drži u ovom trenutku i šta će pomisliti u vezi sa njegovim nestankom. Šta li je pomislila Meri Sperling... Mora da se užasnula kada se on pojavio kao proktor... Želeo je da joj to razjasni.
<BR>&nbsp;&nbsp;&nbsp;&nbsp;&nbsp;Uostalom, kao da je bilo važno šta će oni misliti o njemu. Uskoro će biti ili udaljeni mnogo svetlosnih godina odavde... ili mrtvi. Zatvorena knjiga, jednom rečju.
<BR>&nbsp;&nbsp;&nbsp;&nbsp;&nbsp;On dohvati telefon i pozva poštansku stanicu. "Kapetan Aron Šefild", reče on u slušalicu i dade svoj poštanski broj. "Poslednja registracija u poštanskoj stanici Godard Fild. Da li biste bili ljubazni da moju poštu pošaljete na..." On se naže da pročita šifru poštanskog prijemnika apartmana.
<BR>&nbsp;&nbsp;&nbsp;&nbsp;&nbsp;"Na usluzi", začu se glas službenika sa drugog kraja žice. "Odmah, kapetane."
<BR>&nbsp;&nbsp;&nbsp;&nbsp;&nbsp;"Hvala vam."
<BR>&nbsp;&nbsp;&nbsp;&nbsp;&nbsp;Biće potrebno nekoliko sati da pošta stigne do njega - pola sata u krivulji isporučivanja, i tri puta toliko tamo i ovamo. Mogao bi da sačeka ovde... Nema sumnje, potera mu već odavno beše izgubila svaki trag, ali u Vokeganu nije bilo ničega zanimljivog zbog čega bi se tu zadržao. Čim se pisma pojave, iznajmiće jednu U-letelicu i otperjati...
<BR>&nbsp;&nbsp;&nbsp;&nbsp;&nbsp;Ali, gde? I šta sada da radi?
<BR>&nbsp;&nbsp;&nbsp;&nbsp;&nbsp;On preturi po glavi mnoštvo mogućnosti i na kraju dođe do sumornog zaključka da uzduž i popreko sunčevog sistema ne postoji ništa što bi zaista želeo da učini.
<BR>&nbsp;&nbsp;&nbsp;&nbsp;&nbsp;To ga je pomalo uplašilo. Jednom beše čuo, i bio je sklon da u to poveruje, kako gubitak interesovanja u životu označava prekretnu tačku u borbi između anabolizma i katabolizma - starosti. Iznenada je pozavideo običnim kratkovekim ljudima: oni su bar mogli da svoje lično nezadovoljstvo i dosadu odagnaju posvećujući se deci. Roditeljska osećanja nisu bila uvrežena kod članova Porodica; bilo je neizvodljivo održavati takve odnose tokom stotinu godina, ili čak i više. Prijateljstvo, sa izuzetkom onog između članova, uglavnom se smatralo prolaznom i praznom pojavom. Nije postojao niko koga bi Lazarus želeo da vidi.
<BR>&nbsp;&nbsp;&nbsp;&nbsp;&nbsp;Čekaj malo... Ko ono beše na planeti Veneri? Jedan tip koji je znao svu silu folk pesama i bio strašno zabavan kada se našljema. Trebalo bi da ga potraži. Skoknuće gore da se malo proveseli, iako mu Venera nije baš bila prirasla za srce.
<BR>&nbsp;&nbsp;&nbsp;&nbsp;&nbsp;A onda se gotovo stresao od jeze, prisetivši se da tog čoveka nije video... koliko dugo? U svakom slučaju, taj je već sigurno uveliko pokojnik.
<BR>&nbsp;&nbsp;&nbsp;&nbsp;&nbsp;Libi je bio u pravu, promrmlja on mračno, kada je govorio o neophodnosti novog tipa memorisanja za dugovečne. Nadao se da će momak prionuti na ozbiljna istraživanja i iznaći neko rešenje pre no što se on, Lazarus, ne spusti na nivo pamćenja brojanjem prstiju... Minut ili dva razmišljao je o tom fenomenu, pre no što mu pade na um da, najverovatnije, da nikada više neće ni sresti Libija.
<BR>&nbsp;&nbsp;&nbsp;&nbsp;&nbsp;U međuvremenu beše stigla i pošta, ali nije sadržala ništa značajno. Nije bio iznenađen, pošto nije ni očekivao pismo lične prirode. Reklamne dopisnice našle su svoje mesto u kanti za otpatke. Zadržao se samo na jednom pismu. Bilo je to obaveštenje Pan-Tera Dokerske Korporacije da je njegov višenamenski brod-krstarica Ja, Špijun završio sa istovarom, nakon čega je bio prebačen na parkirni dok, gde i sada stoji spreman za poletanje. Po nalogu, nisu dirali astrogacione kontrole; da li je to kapetanu po volji?
<BR>&nbsp;&nbsp;&nbsp;&nbsp;&nbsp;On odluči da nešto kasnije istog dana preuzme brod i da odleti u svemir. Sve je bilo bolje od sedenja na Zemlji i priznavanja da ti je dosadno.
<BR>&nbsp;&nbsp;&nbsp;&nbsp;&nbsp;Plaćanje računa i iznajmljivanje letelice uzelo mu je desetak minuta. Uzleteo je i uputio se ka Godard Fildu, služeći se nivoom lokalnog saobraćaja kako bi izbegao kontrolisane linije sa određenim planovima letenja. Nije se svesno čuvao policije, budući da nije imao razloga da pomisli kako bi oni mogli da tragaju za 'kapetanom Šefildom'; to je naprosto bila navika, a i najbrži način da se stigne do Godard Filda.
<BR>&nbsp;&nbsp;&nbsp;&nbsp;&nbsp;Međutim, znatno pre no što je tamo stigao, leteći iznad istočnog Kanzasa, iznenada je odlučio da sleti i to je odmah i učinio.
<BR>&nbsp;&nbsp;&nbsp;&nbsp;&nbsp;Izabrao je poljanu na domak nekog malog grada, toliko malog da bi bilo pravo čudo da su zapošljavali proktora s radnim vremenom. Požurio je zatim do prve telefonske govornice. Ušavši unutra, za trenutak je zastao, kolebajući se. Na koji način da nazove glavešinu cele Federacije... i da dobije vezu s njim. Ako, na primer, nazove Novakov Toranj i zatraži da razgovara sa Administratorom Fordom, ne samo što ga neće s njim spojiti, već će ga prekopčati na odeljenje javne bezbednosti gde bi ga očekivala raznorazna neprijatna pitanja i gnjavaža.
<BR>&nbsp;&nbsp;&nbsp;&nbsp;&nbsp;Pošto je već bilo tako, postojao je samo jedan način da ih nadmudri; trebalo je da nazove samo odeljenje javne bezbednosti i da nekako dođe do Glavnog proktora... a posle toga već bi nešto smislio.
<BR>&nbsp;&nbsp;&nbsp;&nbsp;&nbsp;"Odeljenje javne bezbednosti", začu se glas. "Na usluzi, građanine?"
<BR>&nbsp;&nbsp;&nbsp;&nbsp;&nbsp;"Vama na usluzi", poče on svojim najboljim glasom, podešenim da zvuči kao iz glasnogovornika kontrolnog tornja. "Ovde Kapetan Šefild. Dajte mi šefa." Tu nije moglo biti pogovora; njegov manir podrazumevao je poslušnost sagovornika.
<BR>&nbsp;&nbsp;&nbsp;&nbsp;&nbsp;Nastade kratka tišina... "Šta je po sredi, molim vas?"
<BR>&nbsp;&nbsp;&nbsp;&nbsp;&nbsp;"Rekao sam da se zovem kapetan Šefild." Ovog puta Lazarusov glas beše poprimio boju prigušenog besa.
<BR>&nbsp;&nbsp;&nbsp;&nbsp;&nbsp;Još jedna pauza... "Spojiću vas sa kancelarijom zamenika šefa." U glasu se osećalo podozrenje.
<BR>&nbsp;&nbsp;&nbsp;&nbsp;&nbsp;Ekran se zasvetle. "Da?" upita zamenik šefa, odmeravajući sagovornika.
<BR>&nbsp;&nbsp;&nbsp;&nbsp;&nbsp;"Dajte mi šefa, brzo!"
<BR>&nbsp;&nbsp;&nbsp;&nbsp;&nbsp;"Šta je u pitanju?"
<BR>&nbsp;&nbsp;&nbsp;&nbsp;&nbsp;"Blagi bože, čoveče... daj mi šefa! Ja sam kapetan Šefild!"
<BR>&nbsp;&nbsp;&nbsp;&nbsp;&nbsp;Trebalo bi razumeti zbog čega je zamenik šefa ipak spojio Lazarusa sa kabinetom Glavnog proktora. Čovek je bio neispavan, a u poslednjih dvadeset četiri časa dogodilo se više zbunjujućih stvari koje on nije razumeo. Kada se lik Glavnog proktora pojavio na ekranu, Lazarus se prvi oglasi. "Ah, tu ste najzad! Grdne sam muke imao da se probijem kroz vašu crvenu zonu. Dajte mi Starog i mičite se! Ukopčajte svoju internu liniju."
<BR>&nbsp;&nbsp;&nbsp;&nbsp;&nbsp;"Šta, do đavola, hoćete da kažete? Ko ste vi, uopšte?"
<BR>&nbsp;&nbsp;&nbsp;&nbsp;&nbsp;"Slušaj, brajko", odvrati Lazarus tonom lake razdraženosti, "ne bih rovario po tvojoj prokletoj jazbini od odeljenja, da nisam u gadnom sosu. Prikopčaj me na Starog. U pitanju su Porodice Hauard!"
<BR>&nbsp;&nbsp;&nbsp;&nbsp;&nbsp;Šef policije istog trena promeni stav. "Dajte mi svoj izveštaj."
<BR>&nbsp;&nbsp;&nbsp;&nbsp;&nbsp;"Pazi", obrati mu se Lazarus hladnim tonom, "znam da voliš da gviriš preko Starčevog ramena, ali sada si izabrao pogrešan trenutak. Ako me sprečiš i primoraš da izgubim dva časa da bih lično podneo izveštaj, ja ću tako i učiniti. Ali, Stari će svakako želeti da sazna zašto je tako išlo i ja ću mu tada, možeš se kladiti u svoju paradnu uniformu, reći pravu istinu."
<BR>&nbsp;&nbsp;&nbsp;&nbsp;&nbsp;Glavni proktor odluči da okuša stari trik... spojiće ovu spodobu sa kabinetom Administratora, uključujući trokraku vezu; ako Stari u roku od, recimo, tri sekunda ne najuri ovog ludaka, on će znati da je uradio pametnu stvar. Ako ga, pak, najuri... pa, uvek može da za to okrivi ukrštanje komunikacionih linija. On okrenu prekidač.
<BR>&nbsp;&nbsp;&nbsp;&nbsp;&nbsp;Administrator Ford se zabezeknu, ugledavši Lazarusov lik na ekranu. "Vi?" uzviknu on. "Kako je, nebesa, moguće da... zar Zakur Barstou nije..."
<BR>&nbsp;&nbsp;&nbsp;&nbsp;&nbsp;"Izolujte svoju liniju!" preseče ga Lazarus. Kada se ekran ispred njega ugasio, lice Glavnog proktora se smrači od srdžbe. Tako, znači, Stari je ipak imao tajne agente van Odeljenja... Zanimijivo... To se ne sme zaboraviti.
<BR>&nbsp;&nbsp;&nbsp;&nbsp;&nbsp;Lazarus je Fordu dao kratko i sasvim pošteno objašnjenje kako se dogodilo da se on nađe na slobodi, a potom je dodao: "Kao što vidite, mogao sam da pobegnem i da se potpuno obezbedim. U stvari, ja to još uvek mogu. Međutim, želeo bih nešto da saznam: da li dogovor između vas i Zakura Barstoua još važi?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Da li ste smislili kako ćete ukrcati sto hiljada ljudi u Novu Granicu, a da pri tom ne kompromitujete sebe pred javnošću? Ne biste smeli da imate poverenja u svoje ljude. To vam je jasno, zar ne?"
<BR>&nbsp;&nbsp;&nbsp;&nbsp;&nbsp;"Jeste. U ovom trenutku, dok razgovaramo o planu, situacija je privremeno pogodna."
<BR>&nbsp;&nbsp;&nbsp;&nbsp;&nbsp;"A ja sam pravi čovek za takav zadatak. Prinuđen sam da to budem, jer sam jedini slobodan agent kome i jedna i druga strana može da veruje. A sada, slušajte..."
<BR>&nbsp;&nbsp;&nbsp;&nbsp;&nbsp;Osam minuta kasnije, Ford polagano klimnu glavom i preuze reč. "Moglo bi da uspe. Moglo bi. U svakom slučaju, počnite sa pripremama. Kreditno pismo će vas čekati u Godardu."
<BR>&nbsp;&nbsp;&nbsp;&nbsp;&nbsp;"Možete li da izbegnete svoj potpis? Ne usuđujem se da pokazujem Administratorovo kreditno pismo. Ljudi će se pitati..."
<BR>&nbsp;&nbsp;&nbsp;&nbsp;&nbsp;"Verujte da nisam neinteligentan. Dok ono stigne do vas, čitava stvar ličiće na rutinsku bankovnu transakciju."
<BR>&nbsp;&nbsp;&nbsp;&nbsp;&nbsp;"Izvinite. Recite mi... Kako da stupim u kontakt sa vama, kada to bude potrebno?"
<BR>&nbsp;&nbsp;&nbsp;&nbsp;&nbsp;"Oh, da... Ne uz pomoć ove šifrovane kombinacije." Ford mu razgovetno izrecitova drugu. "To je direktna veza sa mnom. Ne, nemojte je zapisivati; naučite je napamet."
<BR>&nbsp;&nbsp;&nbsp;&nbsp;&nbsp;"A da li bih mogao da razgovaram sa Zakurom Barstouom?"
<BR>&nbsp;&nbsp;&nbsp;&nbsp;&nbsp;"Javite se meni, a ja ću vas onda spojiti s njim. Direktan kontakt je isključen, sem ukoliko niste u stanju da ostvarite senzitivno kolo."
<BR>&nbsp;&nbsp;&nbsp;&nbsp;&nbsp;"Čak i kada bi za to postojali izgledi, ne bih imao vremena da guram kolica nekog senzitivca. Dobro, zbogom... I, sa srećom."
<BR>&nbsp;&nbsp;&nbsp;&nbsp;&nbsp;"I vama."
<BR>&nbsp;&nbsp;&nbsp;&nbsp;&nbsp;Lazarus hitro iskoči iz telefonske govornice i požuri prema iznajmijenoj letelici. Savremena policijska taktika nije mu bila poznata u toj meri da bi mogao da oceni da li je Glavni proktor pratio njegov razgovor sa Administratorom. Jednostavno, uzeo je to zdravo za gotovo, zamislivši šta bi on uradio da se nalazi na proktorovom mestu. Najbliži raspoloživi proktor mu je, verovatno, već bio za petama. Bio je krajnji čas za pokret, poslednji tren da se trag zametne.
<BR>&nbsp;&nbsp;&nbsp;&nbsp;&nbsp;Ponovo je uzleteo i krenuo ka zapadu, zadržavajući se u lokalnom, nekontrolisanom nivou, sve dok nije stigao do ivice oblačne mase koja je natkriljavala zapadno obzorje. Potom je okrenuo letelicu i upravio je prema Kanzas Sitiju, čuvajući se da ne pređe brzinsku granicu i leteći što je niže mogao, prema lokalnim saobraćajnim propisima. U Kanzas Sitiju spustio je brodić na pistu agencije U-letelica i uhvatio taksi koji ga je odvezao do Džoplina. Tamo se ukrcao na vazdušni autobus za Sent Luis, ne kupivši kartu kako bi se osigurao u slučaju da je njegov let bio regristrovan.
<BR>&nbsp;&nbsp;&nbsp;&nbsp;&nbsp;Umesto da se opterećuje brigama, proveo je vreme smišljajući planove.
<BR>&nbsp;&nbsp;&nbsp;&nbsp;&nbsp;Sto hiljada ljudi, sa prosečnom pojedinačnom težinom od sedamdeset... ne, recimo, sedamdeset pet kilograma, ispravi se Lazarus, sačinjavaju tovar od osam miliona kilograma ili osam hiljada tona. Brod Ja, Špijun mogao bi da podigne takav teret, ali bi bio nabijen kao bomba. U svakom slučaju, to nije dolazilo u obzir; ljude ne možeš da tovariš kao vreće sa krompirom; Ja, Špijun bi mogao da odlepi tu mrtvu težinu od Zemlje... 'mrtva' je bez sumnje prava reč, jer, na kraju, svi bi putnici odista bili mrtvi. Bilo mu je potrebno odgovarajuće transportno sredstvo. Kupiti putnički brod, koji bi bio dovoljno velik da prebaci Porodice sa Zemlje do mesta gde je Nova Granica lebdela u svojoj konstrukcionoj orbiti nije predstavljao bogzna kakav problem. Putnički Servis Četiri Planete rado bi se, uz pristojnu nadoknadu, oslobodio jednog takvog broda. S obzirom na žestoku konkurenciju kompanija za putnički prevoz, svi su bili željni da se oslobode gubitaka koje su trpeli na starijim brodovima, neprivlačnim za većinu turista. Međutim, putnički brod nikako ne bi odgovarao; ne samo da bi se javila bolesna znatiželja u pogledu njegovih namera sa takvom letelicom već - i to je bilo odlućujuće - ne bi mu dopustili da njome sam upravlja. Na osnovu Izmena Zakona o bezbednosti letenja, putnički brodovi bili su konstruisani za ručno upravljanje - što je bio rezultat vladajuće teorije da u kritičnim situacijama ni jedno automatsko sredstvo ne može da zameni čovekovo prosuđivanje.
<BR>&nbsp;&nbsp;&nbsp;&nbsp;&nbsp;To je morao biti teretni brod.
<BR>&nbsp;&nbsp;&nbsp;&nbsp;&nbsp;Lazarus je znao pravo mesto gde je trebalo potražiti takvu letelicu. Uprkos velikim naporima da se kolonija na Mesecu učini samodovoljnom, Luna Siti je i dalje uvozio daleko više tonaže no što je izvozio. Na Zemlji, to se zvalo 'vraćaju se prazni'; u svemirskom transportu ponekad je bilo jevtinije dopustiti da se prazni brodovi nagomilavaju, pogotovo na Mesecu, gde je prazni teretni brod vredeo tek nešto više od starog gvožda, budući da su troškovi prevoza bili osetno veći od prvobitne cene broda na Zemlji...
<BR>&nbsp;&nbsp;&nbsp;&nbsp;&nbsp;On iziđe iz autobusa kada se ovaj spustio u Godard Siti, otide do piste, plati svoje račune i preuze Ja, Špijun, prethodno podnevši zahtev za dozvolu najbržeg mogućeg leta za Luna Siti. Ime njegovog broda pojavilo se na redu za prekosutra, ali Lazarus se nije dao smesti; otišao je do dokerske kompanije i naznačio da je spreman da plati za razmenu termina uzletanja. U roku od dvadeset minuta dobio je ovlašćenje da može da uzleti još iste večeri.
<BR>&nbsp;&nbsp;&nbsp;&nbsp;&nbsp;Nekoliko preostalih časova proveo je u vašarištu crvene zone interplanetarnog poletanja. Prvo je podigao Fordovo kreditno pismo i pretvorio ga u novac. Lazarus bi i te kako bio raspoložen da upotrebi svežanj ili dva od te sume zarad ubrzanja svoje akcije, kao što je to učinio sa razmenom termina poletanja (sasvim legalno). Međutim, on to nije bio u stanju. Dva životna veka behu ga naučila da mito mora biti ponuden veoma vešto i diskretno, otprilike kao što se galantan predlog nudi ponosnoj dami; u svega nekoliko minuta došao je do sumornog zaključka da bi građanske vrline i javno poštenje mogli slobodno da odu do đavola. Službenici Godard Filda bili su, čini se, potpuno nevini u pogledu takvih pojmova kao što su napojnica, tutkanje ili podmazujući efekat novca u rutinskim transakcijama. Divio se njihovoj nepotkupljivosti - što ne znači da mu se dopadala... pogotovo što je na ispunjavanje besmislenih formulara morao da utroši vreme koje beše namenio gurmanskom veselju u Skajgejt Rumu.
<BR>&nbsp;&nbsp;&nbsp;&nbsp;&nbsp;Otišao je čak toliko daleko da je dozvolio da ga ponovo vakcinišu, samo da ne bi morao da se vrati u Ja, Špijun i da traga za potvrdom o vakcinaciji koju beše dobio po povratku na Zemlju, nekoliko nedelja ranije.
<BR>&nbsp;&nbsp;&nbsp;&nbsp;&nbsp;Pa ipak, dvadesetak minuta pre označenog vremena za poletanje sedeo je za kontrolnom tablom Ja, Špijuna. Torbica mu beše nabrekla od raznoraznih odštampanih hartijčina, ali stomak nije uspeo da mu se napne od onih nekoliko sendviča koje je u trku smazao. Proučavao je 'Hofmanovu S' putanju kojom je trebalo da krene; autopilot je bio opskrbljen podacima. Sva svetla na kontrolnoj tabli bila su zelene boje, osim jednog koje je takođe trebalo da se zazeleni u trenutku kada kontrolni toranj otpočne s odbrojavanjem. Iznutra mu se širilo neko toplo i radosno osećanje, koje ga je uvek obuzimalo pred poletanje.
<BR>&nbsp;&nbsp;&nbsp;&nbsp;&nbsp;Jedna misao mu prode kroz svest i on pokuša da se podigne, uprkos sigurnosnim pojasevima. On olabavi onaj što mu je pričvršćivao grudi i ustade, a zatim dohvati primerak najnovijeg časopisa 'Terra Pilot and Traffic Hazards Suplement'. Hmmm...
<BR>&nbsp;&nbsp;&nbsp;&nbsp;&nbsp;Nova Granica nalazila se na kružnoj orbiti dugoj tačno dvadeset i četiri časa, i sve vreme je prelazila preko sto šestog zapadnog uporednika, uz nagnutost od nula stepeni i sa približnom udaljenošću od Zemlje od dvadeset šest hiljada milja.
<BR>&nbsp;&nbsp;&nbsp;&nbsp;&nbsp;A što joj ne bi učinio čast svojom posetom i ispitao teren?
<BR>&nbsp;&nbsp;&nbsp;&nbsp;&nbsp;Brod Ja, Špijun, sa napunjenim tankovima i praznim teretnim prostorom, raspolagao je sa mnogo milja-sekundi rezervne pogonske energije. Kontrolni toranj ga je postavio za pravac prema Luna Sitiju, a ne prema interstelarnoj letelici... ali, s obzirom na Mesečevu trenutnu fazu, skretanje sa prijavljene i ozvaničene putanje bilo bi na ekranu jedva primetno i verovatno se neće uočiti sve dok se dosta kasnije ne izvrši analiza filmskog snimka... Do tada će Lazarus verovatno primiti sudski poziv, a možda će mu suspendovati i dozvolu. Međutim, nikada nije mario za saobraćajne kazne... a ono gore je svakako trebalo izvideti.
<BR>&nbsp;&nbsp;&nbsp;&nbsp;&nbsp;On istog časa ubaci podatke u svoj balistički računar. Osim proveravanja orbitalnih elemenata Nove Granice u 'časopisu Terra pilot', ostale proračune mogao je obaviti i spavajući. Manevarska taktika za izbegavanje satelita i dvostruko tangentna prilazna linija za dvadeset četvoročasovnu orbitu bile su stvari koje je napamet znao svaki pilotski pripravnik. Opskrbio je, stoga, svog autopilota odgovorima upravo za vreme odbrojavanja i ponovo se prikopčao, opustivši se u trenutku kada ga je ubrzanje pritislo. Kada je brod prešao u slobodan pad, proverio je poziciju i vektor u odnosu na usmerivač kontrolnog tornja. Zadovoljan, isključio je kontrolnu tablu, podesio alarm za trenutak randevua i utonuo u san.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
