<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Ponuda nije bila jadac. Stanovnici ove planete nisu imali imena, budući da nisu posedovali govorni jezik, te su ih Zemljani zvali jednostavno Mali Ljudi. Mala stvorenja behu ih zaista lepo primila i pružila svesrdnu pomoć. Budući da nije bilo nikakvih smetnji u opštenju, bez poteškoća su ubedili Zemljane u iskrenost svoje gostoprimljivosti. Mali Ljudi bili su u stanju da Zemljanima saopšte i najtananije misli, a s druge strane i da nepogrešivo zabeleže svaku pomisao koja im je bila neposredno upućena. Misli koje se nisu direktno odnosile na njih ili nisu mogli da pročitaju, ili su ih naprosto odbacivali; komuniciranje sa njima bilo je u istoj meri kontrolisano kao i govorni jezik. S druge strane, Zemljani nisu uspevali da između sebe uspostave nikakvu telepatsku vezu.
<BR>&nbsp;&nbsp;&nbsp;&nbsp;&nbsp;Planeta Malih ljudi bila je čak i sličnija Zemlji od džokairske. Veličinom je nešto malo nadmašivala Zemlju, ali se odlikovala nižom gravitacijom na površini, što je govorilo o manjoj prosečnoj gustini. Mali Ljudi jedva da su koristili metale u svojoj kulturi, što je bilo indikativno.
<BR>&nbsp;&nbsp;&nbsp;&nbsp;&nbsp;Planeta je u svojoj orbiti lebdela gotovo uspravno, bez onog nagnutog položaja Zemljine ose. Orbita je bila gotovo potpuno okrugla. Afel se od perihela razlikovao svega jedan posto. Nisu postojala godišnja doba.
<BR>&nbsp;&nbsp;&nbsp;&nbsp;&nbsp;Nije tu, kao u slučaju Zemlje, bilo ni velikog teškog Meseca, koji bi uzburkavao okeane i remetio izostatičku ravnotežu planetine kore. Ovde su brda bila mala, vetrovi blagi a mora mirna. Na Lazarusovo razočaranje, njihov novi svet nije se odlikovao živahnim vremenskim prilikama; teško da je uopšte moglo biti reči o bilo kakvim vremenskim prilikama. Klima je, doduše, postojala i to onakva u kakvu bi žitelji Kalifornije želeli da ostatak sveta veruje da vlada na njihovom delu Zemljine kugle.
<BR>&nbsp;&nbsp;&nbsp;&nbsp;&nbsp;Ali, na planeti Malih Ljudi ona je odista postojala.
<BR>&nbsp;&nbsp;&nbsp;&nbsp;&nbsp;Naznačili su Zemljanima gde je najbolje da se spuste: bilo je to široko, peskovito žalo na ivici mora. Iza velikog nasipa pružale su se milje i milje bujnih livada, ispresecane nizovima grmlja i drveća. Predeo je odisao doteranošću, kao da je u pitanju bio uređen park, iako nigde nije bilo znakova kultivisanosti.
<BR>&nbsp;&nbsp;&nbsp;&nbsp;&nbsp;Ovo područje, kako je saopštio glasnik prvoj izvidačkoj grupi, biće novi dom dobrodošlim strancima iz svemira.
<BR>&nbsp;&nbsp;&nbsp;&nbsp;&nbsp;Kad god je ustrebala nekakva pomoć, jedan od Malih Ljudi se pojavljivao da bude na usluzi, ali ne na napadan i prekomerno upadljiv način Džokaira, već sa nenametljivom predusretljivošću. Jedan od njih, koji je dočekao prvu izvidačku ekipu, zbunio je Lazarusa i Barstoua usputnom primedbom da su se oni već jednom sreli prilikom njegove posete letelici. S obzirom da je krzno malog čoveka bilo boje zrelog mahagonija, Barstou je grešku pripisao nesporazumu, uz mentalni izgovor da su ovi ljudi možda sposobni za kameleonske promene boje krzna. Lazarus se nije izjašnjavao.
<BR>&nbsp;&nbsp;&nbsp;&nbsp;&nbsp;Barstou je upitao vođu Malih Ljudi da li oni imaju neki predlog gde bi i kako Zemljani mogli da podignu svoje zgrade. Ovo pitanje mučilo ga je još od kada su površnim osmatranjem sa letelice ustanovili da na samoj površini planete nema gradova. Činilo se verovatnim da starosedeoci žive ispod zemlje - u kom slučaju je on želeo da izbegne mogući nesporazum, građenjem nečega što bi lokalnoj vladi izgledalo kao pokušaj podvale.
<BR>&nbsp;&nbsp;&nbsp;&nbsp;&nbsp;Uputio je vođi glasno pitanje, pošto se već ranije uverio da je to najbolji način da starosedelac sigurno uhvati datu misao.
<BR>&nbsp;&nbsp;&nbsp;&nbsp;&nbsp;U odgovoru, kojim mu je malo biće smesta uzvratilo, Barstou je razabrao osećanje iznenadenja. Morate li da pokvarite slatku prirodu prekidima?... U koje svrhe su vam zgrade potrebne?
<BR>&nbsp;&nbsp;&nbsp;&nbsp;&nbsp;"Zgrade su nam neophodne za brojne svrhe", objasnio je Barstou. "Kao dnevno sklonište, kao mesto gde noću spavamo. Koristimo ih za stvaranje naše hrane i njeno pripremanje za jelo." Razmislio je za trenutak da li da pokuša da objasni način rada hidroponskih njiva, uzgajanje biljnih kultura i njihovo spravljanje u obroke, a onda odustao, oslanjajući se na tanani osećaj za telepatiju svog sagovornika. "Zgrade su nam potrebne i za mnoge druge potrebe, kao radionice i laboratorije, za smeštaj mašina pomoću kojih održavamo međusobne veze - gotovo za sve što činimo u svakodnevnom životu."
<BR>&nbsp;&nbsp;&nbsp;&nbsp;&nbsp;... budite strpljivi sa mnom... doprla je misao ... pošto tako malo znam o vašim navikama... Ali, recite mi... da li nameravate da spavate u stvarima kao što je ona tamo?... On pokaza prema brodskim čamcima čije su ispupčene kupole štrčale iz niskog nasipa. Misao koju pri tom beše upotrebio za čamce bila je isuviše jaka da bi se mogla izraziti jednom rečju. U Lazarusovu svest prodre misao o mrtvom skučenom prostoru - o zatvoru u kojem se jednom beše našao, ili o smrdljivoj javnoj telefonskoj govornici.
<BR>&nbsp;&nbsp;&nbsp;&nbsp;&nbsp;"To je naš običaj."
<BR>&nbsp;&nbsp;&nbsp;&nbsp;&nbsp;Stvorenje se saže i pogladi travu. ...zar ovo mesto nije dobro za spavanje?...
<BR>&nbsp;&nbsp;&nbsp;&nbsp;&nbsp;Lazarus je morao u sebi da prizna da je malo biće u pravu. Tle je bilo prekriveno mekim, gustim slojem travolikih biljčica, koje su, međutim, bile finije od trave - još mekše, ravnomernije i gušće postavljene. Lazarus izu sandale i pusti na volju svojim bosim nogama da uživaju, razmrdavajući prste. Ovo pre liči, oceni on, na težak krzneni ćilim nego na travnjak.
<BR>&nbsp;&nbsp;&nbsp;&nbsp;&nbsp;... a što se tiče hrane... nastavi njihov vodič, ... zbog čega biste se mučili za ono što vam priroda slobodno daje?... Pođite sa mnom...
<BR>&nbsp;&nbsp;&nbsp;&nbsp;&nbsp;On ih povede preko bujne livade gde se nisko žbunovito drveće nadvijalo nad krivudavom rečicom. 'Lišće' je dostizalo veličinu čovekove ruke, bilo je nepravilnog oblika, a debljina mu je iznosila oko tri santimetra. Malo biće otkinu jedan list i sa slašću ga izgloda.
<BR>&nbsp;&nbsp;&nbsp;&nbsp;&nbsp;Lazarus takođe otrže jedan list i pažljivo ga prouči. Lako se lomilo, poput dobro ispečenog kolača. Unutra je bilo kremastožuto, sunđerasto, ali i rskavo, i imalo je snažan, prijatan miris koji je podsećao na svež plod mangu drveta.
<BR>&nbsp;&nbsp;&nbsp;&nbsp;&nbsp;"Lazaruse, ne, ne jedi to!" upozori ga Barstou. "Znaš da još nije ispitano."
<BR>&nbsp;&nbsp;&nbsp;&nbsp;&nbsp;... ono je u skladu sa vašim telom...
<BR>&nbsp;&nbsp;&nbsp;&nbsp;&nbsp;Lazarus još jednom ušmrknu miris biljke. "Pristajem da budem opitno zamorče, Zače."
<BR>&nbsp;&nbsp;&nbsp;&nbsp;&nbsp;"Oh, kako hoćeš..." sleže ramenima Barstou. "Upozorio sam te. No, već znam da me nećeš poslušati."
<BR>&nbsp;&nbsp;&nbsp;&nbsp;&nbsp;Lazarus okusi list. Stvar je bila neobično prijatna, dovoljno čvrsta da pogoduje zubima i pikantnog, mada neobičnog ukusa. Lako je skliznula u želudac i tamo se primirila.
<BR>&nbsp;&nbsp;&nbsp;&nbsp;&nbsp;Barstou ipak zabrani da bilo ko proba ovu voćku, dok se ne ispitaju posledice njenog dejstva na Lazarusovo zdravlje. Lazarus, pak, iskoristi svoju ulogu dobrovoljnog opitnog kunića i sit se najede; bio mu je to najbolji obrok, reče on u sebi, za poslednjih nekoliko godina.
<BR>&nbsp;&nbsp;&nbsp;&nbsp;&nbsp;... hoćete li mi reći kakve su vaše prehrambene navike... upita ih njihov mali prijatelj. Barstou zausti da odgovori, ali istog časa bi prekinut mišlju malog čoveka: ... zajedno... svi zajedno razmislite o tome... Nekoliko trenutaka nije bilo nikakve misaone poruke, a onda stvorenje nastavi: ... sasvim dovoljno... moje supruge će se pobrinuti za to...
<BR>&nbsp;&nbsp;&nbsp;&nbsp;&nbsp;Lazarus nije bio siguran da je poslednji pojam baš značio 'supruge', ali je svakako podrazumevao neki približno srodan odnos. Još nije bilo utvrđeno da li su Mali Ljudi biseksualna bića ili ne. Te noći, Lazarus je spavao pod zvezdanim pokrivačem, prepuštajući čistoj, bezličnoj svetlosti da spere sa njega klaustrofobiju svemirskog broda. Sazvežda su ovde bila poremećena i jedva prepoznatljiva; ali, i pored toga uspeo je da uoči hladno plavetnilo Vege i narandžasti sjaj Antaresa. Nikakva sumnja nije postojala jedino u pogledu Mlečnog Puta, čiji se oblačni luk, baš kao i kod kuće, pružao preko nebeskog svoda. Znao je da se Sunce odande ne može videti golim okom, čak i kada bi znao gde da ga potraži; njegova niska apsolutna veličina nije bila u stanju da savlada razdaljinu od ovoliko svetlosnih godina. Moraće da se nađe sa Endijem, pomisli on sanjivo, da bi izračunao koordinate Sunca i pronašao ga uz pomoć instrumenata. Utonuo je u san pre no što se zapitao zašto bi, uopšte, trebalo da se bakće time.
<BR>&nbsp;&nbsp;&nbsp;&nbsp;&nbsp;Budući da noćna skloništa nisu bila nužno potrebna, brzina prebacivanja članova Porodica na planetu zavisila je samo od kapaciteta brodskih čamaca. Gomila se sjatila na prijateljskom tlu i dozvolila sebi nekoliko dana izletničkog života, čekajući da se kolonija organizuje. U početku su jeli hranu sa broda, ali Lazarusovo nepromenjeno dobro zdravlje uticalo je da se naredba o zabrani unošenja u organizam starosedelačke prirodne hrane ubrzo obesnaži. Uskoro su se gotovo isključivo prebacili na neiscrpne zalihe blagonaklone majke prirode, koristeći hranu sa broda samo radi raznolikosti ishrane.
<BR>&nbsp;&nbsp;&nbsp;&nbsp;&nbsp;Nekoliko dana po iskrcavanju i poslednjeg člana Porodica na tle planete, Lazarus krenu u istraživanje podalje od logora. Posle izvesnog vremena, susreo je jednog Malog Čoveka; meštanin ga je pozdravio uz isto pozivanje na prethodno poznanstvo koje su svi oni pominjali i poveo ga do jednog gaja sa niskim drvećem koji se nalazio još dalje od baze Zemljana. Stavio je pri tom do znanja Lazarusu da želi da ovaj proba novo lišće.
<BR>&nbsp;&nbsp;&nbsp;&nbsp;&nbsp;Lazarus nije bio gladan, ali mu je bilo neprijatno da ne prihvati ovakav iskreni izliv prijateljstva, te otkinu jedan list i zagrize ga.
<BR>&nbsp;&nbsp;&nbsp;&nbsp;&nbsp;Umalo što se nije zagrcnuo od zaprepašćenja. Krompir pire preliven umakom!
<BR>&nbsp;&nbsp;&nbsp;&nbsp;&nbsp;...zar smo negde pogrešili?... dopre do njega zabrinuto pitanje.
<BR>&nbsp;&nbsp;&nbsp;&nbsp;&nbsp;"Časti mi," reče Lazarus svečanim glasom, "ne znam šta ste nameravali da uradite, ali ovo je, prosto rečeno, izvrsno."
<BR>&nbsp;&nbsp;&nbsp;&nbsp;&nbsp;Topli talas zadovoljstva preplavi Lazarusovu svest. ...probajte sledeće drvo...
<BR>&nbsp;&nbsp;&nbsp;&nbsp;&nbsp;Lazarus ga posluša, obuzdavajući halapljivost. Svež crni hleb sa maslacom bila je sledeća poslastica. Odnekud se provlačio i miris sladoleda. Jedva da je bio iznenaden kada mu je treće drvo podarilo ukus prženih pečurki, sa reš pečenim biftekom. ...potpuno smo iskoristili vaše misaone slike... objasni mu pratilac. ... bile su mnogo jače od onih koje imaju vaše supruge...
<BR>&nbsp;&nbsp;&nbsp;&nbsp;&nbsp;Lazarus je smatrao izlišnim da mu napomene kako nije oženjen, i malo biće dodade: ... nismo imali dovoljno vremena da ostvarimo podražavanje izgleda i boja koje su nam vaše misli pružile... da li vam to mnogo znači?...
<BR>&nbsp;&nbsp;&nbsp;&nbsp;&nbsp;Lazarus ga je teškom mukom uverio da im je to prilično svejedno.
<BR>&nbsp;&nbsp;&nbsp;&nbsp;&nbsp;Kada se vratio u logor, naišao je na razumljive teškoće oko ubeđivanja ostalih u ozbiljnost svoje priče.
<BR>&nbsp;&nbsp;&nbsp;&nbsp;&nbsp;Jedan od onih koji su se najviše okoristili lakim načinom života u novoj domovini bio je Slejton Ford. Bio se probudio iz hibernacije, očigledno potpuno oporavljen od nervnog sloma, sem u jednom pogledu: u njegovoj svesti nije postojao ni trag sećanja na ono što beše doživeo u hramu Krila. Ralf Šulc je to ocenio kao zdravo prilagođavanje na nepodnošljivo iskustvo i zaključio mu bolovanje.
<BR>&nbsp;&nbsp;&nbsp;&nbsp;&nbsp;Ford je izgledao mlađi i srećniji no što je bio pre nervnog sloma. Nije vršio raniju formalnu dužnost među članovima Porodica - ne bi se moglo reći da je ikakva vlada uopšte postojala u novonastaloj situaciji. Porodice su živele u radosnoj, bezbrižnoj anarhiji, koju im je blagonaklona priroda planete omogućavala. Pa ipak, svi su ga oslovljavali po tituli, i dalje ga držeći za jednog od starešina od koga se tražio savet i u čiji se sud polagalo puno poverenje. Stajao je rame uz rame sa Zakurom Barstouom, kapetanom Kingom i ostalima. Članovi su malo marili za kalendarsku starost; bliske prijatelje delio je ponekad i čitav vek životnog doba. Godinama su osećali dobrobit koja je bila ishod njegove vešte uprave; sada su nastavili da se odnose prema njemu kao prema starijem državniku, iako je bar dve trećine članova bilo starije od njega.
<BR>&nbsp;&nbsp;&nbsp;&nbsp;&nbsp;Beskrajni piknik produžio se nedeljama, mesecima. Posle dugotrajnog zatočenja u letelici, koje se sastojalo od rada ili spavanja, iskušenja da se čovek preda uživanjima dugačkog odmora bilo je isuviše snažno da bi mu se moglo odoleti. Pogotovo što nije postojalo ništa što bi se tome protivilo. Hrana koje je bilo u izobilju i koja nije zahtevala nikakvo pripremanje niti kuvanje uvek se nalazila na dohvat ruke. Voda u mnogobrojnim potocima bila je čista i pitka. Što se tiče odevanja, nije vladala nikakva oskudica u materijalima, ali se potreba za njim svodila isključivo na estetski plan. Rajska klima činila je da odeća kao sredstvo zaštite bude ne manje prikladna od, na primer, smokinga kao kostima za kupanje. Međutim, oni koji su voleli da se oblače, postupali su po svom nahođenju i za veliku većinu, narukvice, perle i cveće u kosi predstavljali su osnovnu garderobu, čija je prednost bila u tome što nije pričinjavala nikakve smetnje ako bi neko, recimo, iznenada poželeo da se bućne u more.
<BR>&nbsp;&nbsp;&nbsp;&nbsp;&nbsp;Lazarus beše zadržao svoj kilt. Teško je bilo, u prvi mah, razumeti kulturu i stepen prosvećenosti Malih Ljudi, jer su njihovi metodi bili veoma istančani. S obzirom da njihova naučna dostignuća nisu, u zemaljskom smislu te reči, imala nikakva spoljašnja obeležja - velike zgrade, složene prevozne mehaničke mašine, ili bilo kakva druga moćna postrojenja - čovek ih je lako mogao proglasiti za decu Majke Prirode, koja u svojoj nevinosti uživaju u čarima Rajskog vrta.
<BR>&nbsp;&nbsp;&nbsp;&nbsp;&nbsp;Ali, samo jedna osmina ledenog brega izviruje iz vode.
<BR>&nbsp;&nbsp;&nbsp;&nbsp;&nbsp;Upućenost njihovih domaćina u fiziku nije bila slabija od znanja kolonista. Naprotiv, bila je neuporedivo superiornija. Obišli su brodske čamce, pokazujući ljubaznu radoznalost, ali su posramili svoje vodiče pitanjima zašto je nešto urađeno na ovaj a ne na drugi način; taj drugi način koji su oni predlagali nepobitno se potvrđivao kao jednostavniji i uspešniji od ljudske tehnike... pod uslovom da su zapanjeni ljudski tehničari uopšte uspevali da shvate u čemu je stvar.
<BR>&nbsp;&nbsp;&nbsp;&nbsp;&nbsp;Mali Ljudi izvanredno su poznavali tajne mašinstva i sve u vezi sa njim, ali veoma su ga retko primenjivali. Očigledno im nije bilo neophodno za komuniciranje, a tek neznatno za transport (iako se u tom pogledu nije mogao razaznati jasan razlog); mašinska tehnika uopšte je u njihovim životima igrala beznačajnu ulogu. Ali, kada bi se dogodilo da im je za kakvu posebnu potrebu bilo neophodno neko mehaničko sredstvo, bili su sposobni da ga izmisle, naprave, odmah upotrebe, a zatim unište, izvodeći celokupnu operaciju u ritmu besprekorno uigrane saradnje, potpuno strane Zemljanima.
<BR>&nbsp;&nbsp;&nbsp;&nbsp;&nbsp;Međutim, na polju biologije njihova nadmoć bila je u najvećoj meri zapanjujuća. Mali Ljudi bili su velemajstori u manipulaciji životnim oblicima. Uzgajanje biljaka u roku od samo nekoliko dana, sa plodovima koji su po ukusu i hranljivim sastojcima verno podražavali ljudsku hranu, nije se svrstavalo ni u kakva čuda, već je predstavljalo rutinski zadatak za bilo kog od njihovih biotehničara. Za njih je to značilo manju teškoću no za zemaljskog hortikulturistu da postigne određenu boju ili oblik cveta.
<BR>&nbsp;&nbsp;&nbsp;&nbsp;&nbsp;Istini za volju, njihovi postupci razlikovali su se od onih koje je primenjivao čovek, uzgajivač biljaka. Valja priznati da su pokušali da Zemljane upute u svoje metode, ali, na žalost, sva objašnjenja ostala su nerazumljiva. Preneseno na naše pojmove, tvrdili su da 'misle' biljku sa željenim oblikom i svojstvima. Ma šta ovo podrazumevalo, živa je istina da su bili u stanju da uzmu nerazvijeno seme biljke i da, ne dotičući ga i ne delujući na njega na način koji bi opazili zemaljski posmatrači, prouzrokuju njegovo klijanje i stasanje u zreli plod; sve je to trajalo samo nekoliko časova, a ishod je bila kultura sa novim pridodatim svojstvima koja se nisu nalazila u roditeljskoj biljci... kultura koja je dalje normalno rasla.
<BR>&nbsp;&nbsp;&nbsp;&nbsp;&nbsp;Međutim, Mali Ljudi su se, u pogledu naučnih dostignuća, razlikovali od Zemljana samo po stepenu razvoja. U jednom drugom smislu, međutim, oni su od ljudske rase suštinski podvajali.
<BR>&nbsp;&nbsp;&nbsp;&nbsp;&nbsp;Među njima nije bilo pojedinaca.
<BR>&nbsp;&nbsp;&nbsp;&nbsp;&nbsp;Nijedan starosedelac nije posedovao ni trunku individualnosti. Njihove ličnosti bile su mnogotelesne; imali su grupnu 'dušu'. Osnovna jedinica njihovog društva sastojala se od više delova, telepatski sjedinjenih u grupu. Broj tela i mozgova koji su ulazili u sastav jedne ličnosti dostizao je preko devedeset, a nikad manje od trideset.
<BR>
<BR>&nbsp;&nbsp;&nbsp;&nbsp;&nbsp;Kada su se kolonisti upoznali sa ovom činjenicom, mnoge pojave u vezi sa Malim Ljudima koje su do tada predstavljale potpunu zagonetku, postale su im znatno jasnije. Nametao se zaključak da su Mali Ljudi takođe bili suočeni sa mnogobrojnim zagonetkama u pogledu Zemljana, odnosno da su i oni pretpostavljali da njihov životni obrazac ima opšte važenje. Kada je zahvaljujući nesporazumu oko identiteta konačno došlo do obostranog uviđanja pravog stanja stvari, Male Ljude kao da je obuzeo užas. Smesta su se povukli iz susedstva naseobine Porodica i nekoliko dana nisu davali glasa od sebe.
<BR>&nbsp;&nbsp;&nbsp;&nbsp;&nbsp;Konačno, jedan izaslanik došao je u logor i potražio Barstoua. ... žao nam je što smo vas se klonili neko vreme... u žurbi smo greškom pomislili da je vrlina ono što vam je nedostatak... želimo da vam pomognemo... nudimo vam mogućnost da naučite kako da postanete isti kao mi...
<BR>&nbsp;&nbsp;&nbsp;&nbsp;&nbsp;Barstou se premišljao kako da odgovori na ovaj velikodušan predlog. "Zahvaljujemo vam na želji da nam pomognete", reče on najzad, "ali ono što vi nazivate našom nesrećom, izgleda da je neophodan činilac našeg bića. Naši putevi se razlikuju od vaših. Smatram da mi ne možemo da razumemo vaše puteve."
<BR>&nbsp;&nbsp;&nbsp;&nbsp;&nbsp;Misao koja je doprla u njegovu svest nosila je teško breme zabrinutosti. ... doprineli smo da zveri vazduha i kopna prestanu da se međusobno uništavaju... ali, ukoliko vi ne želite našu pomoć, mi vam je nećemo naturati...
<BR>&nbsp;&nbsp;&nbsp;&nbsp;&nbsp;Izaslanik je otišao, ostavljajući Zakura Barstoua u mučnoj nedoumici. Možda je bio previše brzoplet, dajući odgovor pre savetovanja sa ostalim starešinama. Telepatija ni u kom slučaju nije bila sposobnost koja se smela nipodaštavati; nije isključeno da su Mali Ljudi mogli da ih učine vičnim ovom umeću, a da ih pri tom ne liše ljudske individualnosti. Ali, sudeći po onome što je znao o telepatskim senzitivcima medu članovima Porodica, nada za tako nešto bila je zanemarljiva; ni jedan od njih nije bio emocionalno zdrava ličnost, dok su mnogi pokazivali očite znake mentalne zaostalosti. Za čoveka je to, dakle, bio prilično nesiguran put.
<BR>&nbsp;&nbsp;&nbsp;&nbsp;&nbsp;O tome možemo raspravljati i kasnije, odluči Barstou; nema potreba za žurbom.
<BR>&nbsp;&nbsp;&nbsp;&nbsp;&nbsp;Nema potrebe za žurbom - bila je to i osnovna odlika raspoloženja koje je prožimalo sve članove kolonije. Nije bilo potrebno boriti se i izgarati; malo toga imalo je da se uradi, a i to malo obavljalo se polagano, bez napora. Sunce ih je milovalo svojim toplim i prijatnim zracima, jedan dan je ličio na drugi, i uvek je iza toga dolazio sledeći dan. Članovi, svojim nasleđem predodređeni da sve stvari posmatraju u dalekoj perspektivi, počeli su postepeno da usvajaju stanovište večnosti. Vreme više nije bilo važno. Čak behu zamrla i istraživanja na području produžavanja života, koja se nikada od osnivanja Fondacije Hauard nisu prekidala. Gordon Hardi beše napustio svoje dotadašnje eksperimente da bi se okrenuo daleko plodonosnijoj delatnosti upućivanja u znanja Malih Ljudi o prirodi života. Bio je primoran da to čini polako, provodeći duge časove u savlađivanju gradiva. Kako je vreme odmicalo, on gotovo nije bio svestan da su mu časovi slobodnog razmišljanja postajali sve duži, a razdoblja aktivnog proučavanja sve kraća.
<BR>&nbsp;&nbsp;&nbsp;&nbsp;&nbsp;Pa ipak, stekao je jedno važno saznanje, a ono što je iz toga proisticalo otvaralo mu je čitavo jedno novo polje razmišljanja: u izvesnom smislu, Mali Ljudi behu ovladali smrću.
<BR>&nbsp;&nbsp;&nbsp;&nbsp;&nbsp;Kako je svaki od njihovih ega bio raspodeljen među mnogim telima, smrt jednog tela nije značila i smrt ega. Sva iskustva sećanja tog tela ostajala su sačuvana, ličnost koja je proisticala iz njih nije bila izgubljena, a fizički nestanak mogao se nadoknaditi dopuštenjem da se neki 'priženi' grupi. Ali grupni ego, jedna od ličnosti koja se obraćala Zemljanima, nije mogao umreti, izuzev u slučaju uništenja svih tela koja je on nastanjivao. Oni su jednostavno trajali, naizgled večno.
<BR>&nbsp;&nbsp;&nbsp;&nbsp;&nbsp;Do trenutka 'venčavanja' ili upijanja u grupu njihovi mladi izgleda da su posedovali ono što bi se moglo nazvati tek zametnutim ili samo instinktivnim mentalnim procesima. Odrasli članovi nisu u pogledu inteligentnog ponašanja očekivali ništa više no što čovek očekuje od još nerođenog deteta u majčinoj utrobi. Uvek se mogao naći priličan broj nepotpunih bića priključenih nekoj ego grupi; o njima su se starali kao o dragim i voljenim ljubimcima ili o bespomoćnim bebicama, iako su ovi često, u fizičkom smislu, bili podjednako veliki i u očima Zemljana izgledali ne manje zrelo od svojih odraslih srodnika.
<BR>
<BR>&nbsp;&nbsp;&nbsp;&nbsp;&nbsp;Lazarus se zasitio raja mnogo brže nego većina ostalih članova porodica. "Ne može stalno", požalio se on jednog dana Libiju, koji je ležao pokraj njega na mekoj travi, "da bude vreme za čaj."
<BR>&nbsp;&nbsp;&nbsp;&nbsp;&nbsp;"Šta te muči, Lazaruse?"
<BR>&nbsp;&nbsp;&nbsp;&nbsp;&nbsp;"Ništa osobito", odgovori Lazarus, postavljajući vrh noža na desni lakat. Zatim ga kvrcnu drugom rukom, posmatrajući kako se bodež zabada u zemlju. "Jedino što me ovo mesto podseća na dobro uređen zoološki vrt. Kao ni on, ni ovo mesto nema šta da brine o budućnosti", primeti on prezrivo. "Ovo je Zemlja Dembelija."
<BR>&nbsp;&nbsp;&nbsp;&nbsp;&nbsp;"Ipak, šta te posebno zabrinjava?"
<BR>&nbsp;&nbsp;&nbsp;&nbsp;&nbsp;"Ništa. I to je ono što me brine. Tako ti boga, Endi, zar ti ne vidiš ništa loše u tome što smo povazdan na ispaši ovde?"
<BR>&nbsp;&nbsp;&nbsp;&nbsp;&nbsp;Libi se nevino nasmeši. "Mislim da je za to kriva moja tandara-mandara krv. Kada kiša ne pada, ni krov ne curi; kada pada, ionako ne mogu da ga popravim", navede on nečiji citat. "Čini mi se da je ipak sasvim podnošljivo. Šta te muči?"
<BR>&nbsp;&nbsp;&nbsp;&nbsp;&nbsp;"Pa..." Lazarusove svetloplave oči bludele su u daljini. Za trenutak je prekinuo da se igra nožem. "Kada sam pre mnogo vremena bio mladić, nasukao sam se negde u južnim morima..."
<BR>&nbsp;&nbsp;&nbsp;&nbsp;&nbsp;"Na Havajima?"
<BR>&nbsp;&nbsp;&nbsp;&nbsp;&nbsp;"Ne, još južnije. Proklet bio, ako mogu da se setim. Bio sam u nevolji, velikoj nevolji, te sam prodao svoj sekstant. Vrlo brzo, za veoma kratko vreme, mogao sam da prođem kao urođenik. Živeo sam kao urođenik. Činilo mi se da mi je sve svejedno. Ali, jednog dana pogledao sam se u ogledalo", uzdahnu Lazarus. "Pobegao sam glavom bez obzira sa tog mesta, uvukavši se u brodski tovar sirovih životinjskih koža, što će ti možda dočarati koliko sam bio uplašen i očajan."
<BR>&nbsp;&nbsp;&nbsp;&nbsp;&nbsp;Libi ništa ne odgovori.
<BR>&nbsp;&nbsp;&nbsp;&nbsp;&nbsp;"A kako ti provodiš vreme, Endi?" upita ga Lazarus.
<BR>&nbsp;&nbsp;&nbsp;&nbsp;&nbsp;"Ja? Uvek isto. Razmišljam o matematici. Pokušavam da prokljuvim trik za svemirski pogon sličan onom koji nas je dobacio ovamo."
<BR>&nbsp;&nbsp;&nbsp;&nbsp;&nbsp;"Pa, kako ide?" Lazarus odjednom živnu.
<BR>&nbsp;&nbsp;&nbsp;&nbsp;&nbsp;"Slabo, za sada. Daj mi vremena. Ili posmatram kako se oblaci međusobno prožimaju. Ako samo potražiš, svuda ćeš uočiti zanimljive matematičke odnose. U mreškanju vode, ili u oblicima ženskih grudi: elegantne funkcije petog stepena."
<BR>&nbsp;&nbsp;&nbsp;&nbsp;&nbsp;"A? Hoćeš da kažeš četvrtog stepena?"
<BR>&nbsp;&nbsp;&nbsp;&nbsp;&nbsp;"Petog! Izostavio si promenljivu vremena. Meni se posebno dopadaju jednačine petog stepena", odvrati Libi zaneseno. "Pronaći ćeš ih, na primer, i u ribama."
<BR>&nbsp;&nbsp;&nbsp;&nbsp;&nbsp;"Hmm!" promrmlja Lazarus i ustade. "To je možda zanimljivo za tebe, ali nije i moja strast."
<BR>&nbsp;&nbsp;&nbsp;&nbsp;&nbsp;"Ideš nekuda?"
<BR>&nbsp;&nbsp;&nbsp;&nbsp;&nbsp;"Idem da prošetam."
<BR>&nbsp;&nbsp;&nbsp;&nbsp;&nbsp;Lazarus krenu ka severu. Hodao je ostatak dana, prespavao noć na zemlji, kao i obično, i ponovo nastavio u istom pravcu ka zori. Sledeći dan nasledio je onaj prethodni, a onda je i njega smenio novi. Hodanje je išlo lako, poput šetnje u parku... isuviše lako, po Lazarusovom mišljenju. Za samo jedan prizor vulkana ili makar vodopada, bio je spreman da plati četiri novčića i ubaci bodež pride.
<BR>&nbsp;&nbsp;&nbsp;&nbsp;&nbsp;Hranljive biljke su tu i tamo delovale čudno, ali ih je sve vreme bilo u izobilju. S vremena na vreme sreo bi ponekog Malog Čoveka, koji je uvek išao za nekim svojim tajanstvenim poslom. Nikada mu nisu dosađivali, niti ga pitali kuda on to putuje, već su ga jednostavno pozdravljali sa uobičajenim pominjanjem prethodnog poznanstva. Na kraju je počeo da žudi za nekim od njih kome bi bio stranac; osećao se kao pod prismotrom.
<BR>&nbsp;&nbsp;&nbsp;&nbsp;&nbsp;Uskoro su noći postale hladnije, dani manje blagi, a Mali Ljudi malobrojniji. I tada je, najzad, prošao čitav dan a da nije video ni jednog; ulogorio se, pa i naredni dan proveo na tom mestu. Duboko se zagledao sebi u dušu...
<BR>&nbsp;&nbsp;&nbsp;&nbsp;&nbsp;Morao je da prizna da nije bilo moguće pronaći neki bitan nedostatak, bilo ovoj planeti bilo njenim žiteljima. Međutim, ni ovo nedvosmisleno pozitivno stanje nije odgovaralo njegovom ukusu. Ni jedna filosofija za koju beše čuo ili o kojoj je čitao nije ukazivala na razumnu svrhu čovekovog postojanja, niti pružala racionalan ključ za njegovo pravo ponašanje. Dremuckanje na suncu moglo je da bude podjednako dobro životno opredeljenje kao i svako drugo, ali, svakako ne i za njega; dobro je to znao, premda nije umeo da odredi kako to zna.
<BR>&nbsp;&nbsp;&nbsp;&nbsp;&nbsp;Hidžra Porodica predstavljala je odlučujuću grešku. Bilo bi ljudskije, zrelije i muževnije da su ostali i borili se za svoja prava, makar i umrli nastojeći da ih odbrane. Umesto toga, pobegli su preko pola svemira (Lazarus, očito nije mario za njegovu pravu veličinu) tragajući za mestom pod suncem. Najzad su pronašli jedno prikladno mesto, ali već posednuto od strane bića koja su bila toliko nadmoćna, da je to za čoveka bilo nepodnošljivo... Šta više, u toj nadmoćnosti toliko ravnodušna prema čoveku da im je bilo svejedno da li će ga zbrisati sa lica svoje planete ili će ga, kao što se desilo, velikodušno smestiti u ovaj... prenegovani poljski klub.
<BR>&nbsp;&nbsp;&nbsp;&nbsp;&nbsp;Već ta činjenica, sama po sebi, predstavljala je neizdržljivo poniženje. Nova Granica označavala je vrhunski domet petstogodišnjeg naučnog naprezanja i predstavljala je nešto najbolje što čovek do tada beše stvorio; pa ipak, u datom trenutku postala je puka igračka koju je neko nemarno zavitlao put dubokog svemira, baš kao što bi čovek vratio u gnezdo ispalog ptića. Mali Ljudi nisu želeli da ih oteraju, ali su na svoj način delovali na ljude demorališuće, baš kao i bogovi Džokaira. Posmatrano pojedinačno, oni su, možda, delovali kao slaboumnici, ali uzeti kao povezana grupa predstavljali su genije koji su bacali u senku i najbolje ljudske mozgove. Čak i Endijev. Za ljudska bića nije više bilo nade da će jednom, možda, biti u stanju da se upuste u nadmetanje sa Malim Ljudima - ništa više nego što bi to bilo za neku radionicu u zadnjem sokačetu u odnosu na automatsku kibernetičku fabriku. A opet, kada bi se udružili u ovakvu grupu identičnih - ukoliko bi to uopšte bilo moguće, u šta je Lazarus iskreno sumnjao - morali bi, bio je uveren u u to, da se liše nekih stvari koje su ih upravo činile ljudima.
<BR>&nbsp;&nbsp;&nbsp;&nbsp;&nbsp;Priznavao je da je gajio predubeđenje u korist čoveka. Na kraju krajeva, bio je čovek.
<BR>&nbsp;&nbsp;&nbsp;&nbsp;&nbsp;Bezbrojni dani i dalje su prolazili, a on je još raspravljao sam sa sobom o stvarima koje su ga mučile - o pitanjima koja su trovala tugom dušu njegove vrste još od časa kada se prvi čovekoliki majmun uzdigao do stepena samosvesti, o pitanjima koja se nisu dala rešiti ni uz pomoć punih trbuha, niti posredstvom složene mašinerije. Beskrajni, mirni dani nisu doprineli razrešavanju njegovih problema i on nije uspeo da dosegne krajnji odgovor, kao što to nije pošlo za rukom ni pokolenjima njegovih predaka. Zašto? Od kakve bi to dobiti bilo za čoveka? Njegovi krici ostadoše bez odjeka, osim jednog: čvrstog nerazumskog ubeđenja da on nije bio pogodan, ili spreman, za ovu bezvremenu, lagodnu luku spokoja.
<BR>&nbsp;&nbsp;&nbsp;&nbsp;&nbsp;Pojava jednog od Malih Ljudi prekinu njegovu tegobnu sanjariju. ... pozdravi, stari prijatelju... tvoja supruga King želi da se vratiš kući... potreban mu je tvoj savet...
<BR>&nbsp;&nbsp;&nbsp;&nbsp;&nbsp;"U čemu je problem?" upita Lazarus.
<BR>&nbsp;&nbsp;&nbsp;&nbsp;&nbsp;Ali maleno stvorenje nije moglo, ili nije htelo da mu to kaže. Lazarus priteže kaiš i uputi se ka jugu. ... nema razloga da idemo polako... pristiže ga misao.
<BR>&nbsp;&nbsp;&nbsp;&nbsp;&nbsp;Lazarus dozvoli da ga ovaj odvede do čistine koja se pružala iza jednog šumarka. Tamo je ugledao predmet jajolikog oblika dugačak oko dva metra i bez ikakvih karakteristika, s izuzetkom vrata na jednoj strani. Starosedelac prođe kroz vrata; Lazarus najpre proturi svoj najdeblji deo, a zatim se i čitav strpa unutra. Vrata se zatvoriše za njim.
<BR>&nbsp;&nbsp;&nbsp;&nbsp;&nbsp;Otvorila su se, međutim, gotovo u istom trenutku i Lazarus vide da se nalaze na žalu, odmah ispod naseobine Zemljana. Morao je da prizna da je u pitanju bio više nego dobar trik.
<BR>&nbsp;&nbsp;&nbsp;&nbsp;&nbsp;On požuri do brodskog čamca koji je ležao na obali mora i služio kapetanu Kingu i Barstouu kao glavni štab zajednice Zemljana. "Tražio si me, kapetane. U čemu je stvar?"
<BR>&nbsp;&nbsp;&nbsp;&nbsp;&nbsp;Kingovo strogo lice beše snuždeno. "U pitanju je Meri Sperling."
<BR>&nbsp;&nbsp;&nbsp;&nbsp;&nbsp;Lazarus oseti kako ga nešto hladno kosnu u srcu. "Mrtva?"
<BR>&nbsp;&nbsp;&nbsp;&nbsp;&nbsp;"Ne. Ne baš to. Prešla je kod Malih Ljudi. 'Udala' se u jednu od grupa."
<BR>&nbsp;&nbsp;&nbsp;&nbsp;&nbsp;"Šta? Ali, to je nemoguće!"
<BR>&nbsp;&nbsp;&nbsp;&nbsp;&nbsp;Lazarus nije bio u pravu. Iako nije postojala ni najmanja mogućnost ukrštanja između Zemljana i starosedelaca, ništa nije sprečavalo čoveka, ukoliko bi to poželeo, da se stopi u jednu od njihovih telepatskih grupa, rastvarajući svoju ličnost u množinu ega.
<BR>&nbsp;&nbsp;&nbsp;&nbsp;&nbsp;Meri Sperling, uverena da joj mač smrti visi nad glavom, videla je izlaz u besmrtnoj grupi ega. Suočena sa večnim problemom života i smrti, odlučila se za bekstvo, ne izabravši ni jedno ni drugo, već - obezličenje. Pronašla je grupu koja je bila voljna da je primi i priključila joj se.
<BR>&nbsp;&nbsp;&nbsp;&nbsp;&nbsp;"To rađa niz novih problema", zaključi King. "Slejton, Zakur i ja smatrali smo da će biti najbolje da te pozovemo."
<BR>&nbsp;&nbsp;&nbsp;&nbsp;&nbsp;"Da, da, naravno ... Ali, gde je Meri?" upita Lazarus i istog časa izjuri iz prostorije, ne sačekavši odgovor. Probijao se kroz naselje ne osvrćući se na pozdrave i pokušaje da ga zaustave. Tek što je izmakao iz logora, naleteo je na jednog starosedeoca. On zastade i dahćući upita: "Gde je Meri Sperling?"
<BR>&nbsp;&nbsp;&nbsp;&nbsp;&nbsp;Ja sam Meri Sperling...
<BR>&nbsp;&nbsp;&nbsp;&nbsp;&nbsp;"Ali, za ljubav... Ne, to ne može biti."
<BR>&nbsp;&nbsp;&nbsp;&nbsp;&nbsp;Ja sam Meri Sperling i Meri Sperling sam ja... zar me ne prepoznaješ, Lazaruse?... Ja tebe znam ...
<BR>&nbsp;&nbsp;&nbsp;&nbsp;&nbsp;On mahnito odmahnu rukama. "Ne! Hoću da vidim Meri koja izgleda kao Zemljanin, kao ja!"
<BR>&nbsp;&nbsp;&nbsp;&nbsp;&nbsp;Starosedelac je oklevao. ... pođi za mnom, ako baš želiš...
<BR>&nbsp;&nbsp;&nbsp;&nbsp;&nbsp;Lazarus ju je pronašao na velikoj udaljenosti od logora. Bilo je očevidno da je izbegavala ostale koloniste. "Meri!"
<BR>&nbsp;&nbsp;&nbsp;&nbsp;&nbsp;Odgovorila mu je mislima. ... žao mi je što te vidim tako namučenog... Meri Sperling je iščezla i sada postoji kao deo nas...
<BR>&nbsp;&nbsp;&nbsp;&nbsp;&nbsp;"Oh, prekini sa tim, Meri! Znaš da me to nervira!"
<BR>&nbsp;&nbsp;&nbsp;&nbsp;&nbsp;Naravno da te poznajem, Lazaruse... ali ti mene ne poznaješ... ne muči svoju dušu i ne ranjavaj svoje srce pogledom na telo koje stoji ispred tebe... ja nisam više od tvoje vrste... ja sam starosedelac ove planete...
<BR>&nbsp;&nbsp;&nbsp;&nbsp;&nbsp;"Meri!" navaljivao je Lazarus. "Moraš da to odbaciš! Moraš da se iščupaš iz ove nesreće!"
<BR>&nbsp;&nbsp;&nbsp;&nbsp;&nbsp;Odmahnula je glavom, iznenađujuće ljudskim gestom, budući da na licu nije ostao ni trag ljudskog izraza; bila je to maska različitosti. ... to je nemoguće... Meri Sperling je nestala... ovaj koji priča sa tobom je nerazmrsivo ja i ne pripada tvojoj vrsti... I stvorenje koje je bilo Meri Sterling okrenu se i ode.
<BR>&nbsp;&nbsp;&nbsp;&nbsp;&nbsp;"Meri!" zavapi on. Osetio je snažan bol u srcu koji ga je preneo preko dva veka unazad, do one noći kada mu je majka umrla. On prekri lice rukama i zajeca, u neutešnoj detinjoj ucveljenosti.
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
