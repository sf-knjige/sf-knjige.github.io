<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>23.
<P>&nbsp;&nbsp;&nbsp;&nbsp;&nbsp;Birokratija uništava preduzimljivost. Malo je toga što birokratije više mrze od novine, pogotovo novine koja daje bolje rezultate od starih uhodanih načina. Unapređivanja uvek čine da oni na vrhu gomile izgledaju nepodesni. Ko uživa u tome da izgleda nepodesan?
<BR>
<BR>&nbsp;&nbsp;&nbsp;&nbsp;&nbsp;'Vodič za iskušenje i greške u vladavini', Arhive Bene Geserita
<BR>
<BR>&nbsp;&nbsp;&nbsp;&nbsp;&nbsp;Izveštaji, sažeci i raštrkane zanimljive vesti ležali su u nizovima preko dugačkog stola za kojim je sedela Taraza. S izuzetkom noćne straže i neophodnih službi, ceo Kapitol je spavao oko nje. Samo su poznati zvuci tehničkog održavanja postrojenja prodirali u njene privatne odaje. Dve sjajne kugle lebdele su iznad njenog stola, kupajući u žutoj svetlosti tamnu drvenu površinu i redove ridulijanskog papira. Prozor iza njenog stola ličio je na tamno ogledalo u kome se odražavala čitava soba.
<BR>&nbsp;&nbsp;&nbsp;&nbsp;&nbsp;Arhive!
<BR>&nbsp;&nbsp;&nbsp;&nbsp;&nbsp;Holoprojektor je treperio, neprekidno radeći iznad plohe stola - proizvodeći nove i nove komade i delove koje je proizvela.
<BR>&nbsp;&nbsp;&nbsp;&nbsp;&nbsp;Taraza je bila sklona da ne veruje arhivama, svesna, pri tom, da je reč o dvosmislenom stavu budući da je uviđala duboko osećanje nužnosti za podacima. No, Kapitolova dokumentacija mogla se sagledavati jedino kao džungla skraćenica, posebnih naznaka, šifrovanih odlomaka i fusnota. Takva građa često je zahtevala pomoć mentata koji bi je mogao prevesti ili, još gore, u trenucima izuzetnog zamora, kopanja po Drugim sećanjima. Svi arhivari su, naravno, bili mentati, ali to Tarazu nije ospokojavalo. Arhivskim zapisima se nikada nije moglo prići na neposredan način. Većina tumačenja koja su proizilazila iz ovog izvora morala se prihvatiti tako što se verovalo na reč onima koji su ih pribavili ili ste se (do đavola) morali osloniti i na mehaničku pretragu uz pomoć holosistema. Ovo je funkcionerima davalo više moći no što je Taraza bila spremna da im pruži.
<BR>&nbsp;&nbsp;&nbsp;&nbsp;&nbsp;Zavisnosti!
<BR>&nbsp;&nbsp;&nbsp;&nbsp;&nbsp;Taraza je mrzela zavisnost. Ovo je bilo žalosno priznanje koje ju je podsećalo na to da se veoma malo situacija razvija tačno onako kako ste zamislili. Čak su i najbolje projekcije mentata bile pune grešaka... posmatrano u dovoljno dugom vremenskom razmaku.
<BR>&nbsp;&nbsp;&nbsp;&nbsp;&nbsp;Pa ipak, svaki je pokret Sestrinstva zahtevao konsultovanje arhiva i naizgled beskonačne analize. Bilo je to neophodno čak i za najobičniju trgovinu. Ta činjenica često ju je razdraživala. Da li treba da ustanove ovu grupu? Ima li smisla potpisati onaj sporazum?
<BR>&nbsp;&nbsp;&nbsp;&nbsp;&nbsp;Tokom sastanka uvek bi došao trenutak kada je bila primorana da donosi sledeće odluke.
<BR>&nbsp;&nbsp;&nbsp;&nbsp;&nbsp;"Prihvaćena analiza arhivistkinje Hesterion."
<BR>&nbsp;&nbsp;&nbsp;&nbsp;&nbsp;Ili što je ne retko bio slučaj: "Arhivarov izveštaj odbačen; bez značaja."
<BR>&nbsp;&nbsp;&nbsp;&nbsp;&nbsp;Taraza se nagnu napred da bi bolje osmotrila holoprojekciju: "Mogući rasplodni plan za subjekta Vafa".
<BR>&nbsp;&nbsp;&nbsp;&nbsp;&nbsp;Brzo je pregledala brojeve, plan gena iz ćelijskog uzorka koji joj je Odrade dostavila. Struganje noktom retko je pribavljalo dovoljno građe za sigurnu analizu ali Odrade je ovoga puta bila sasvim uspešna u tome, pod izgovorom da namešta slomljene kosti tog čoveka. Osmotrivši podatke Taraza zavrte glavom. Izdanci će zasigurno biti slični svim prethodnim pokušajima Bene Geserita sa Tleilaksima: žene će biti imune na ispitivanje pamćenja; muškarci, jamačno, neprobojni i u odbojnom neredu.
<BR>&nbsp;&nbsp;&nbsp;&nbsp;&nbsp;Taraza se zavali u stolici i uzdahnu. Kada je u pitanju bila zabeleška o rasplođavanju monumentalno unakrsno proveravanje poprimilo je kolebljive razmere. Službeno, to je bio 'Skup predačke značajnosti'; SPZ za arhiviste. Među sestrama je uglavnom bio poznat kao 'Priplodni zapis', kome je, iako je bio precizan, manjkalo osećanje za pojedinosti sređene po odgovarajućim arhivskim poglavljima. Zatražila je da se Vafova projekcija izvede na tri stotine pokolenja, što je bio lagan i brz zadatak, dovoljan za sve praktične potrebe. Tri stotine genetskih glavnih linija (kao kod Tega, njegovih srodnika i polubraće i polusestara) pokazali su se pouzdanim tokom milenijuma. Instinkt joj je govorio da bi bilo uzaludno trošiti više vremena na Vafove projekcije.
<BR>&nbsp;&nbsp;&nbsp;&nbsp;&nbsp;Umor ophrva Tarazu. Ona stavi glavu u ruke i osloni ih za trenutak o sto, osećajući hladnoću drveta.
<BR>&nbsp;&nbsp;&nbsp;&nbsp;&nbsp;Šta ako grešim u pogledu Rakisa?
<BR>&nbsp;&nbsp;&nbsp;&nbsp;&nbsp;Tvrdnje opozicije nisu se mogle gurnuti u prašinu arhiva. Prokleta bila ova zavisnost od računara! Sestrinstvo je držalo svoje glavne linije u računarima još u vreme Zabranjenih dana posle Batlerijanskog Džihada i njegovog neobuzdanog razaranja 'mašina koje misle'. Ali u ova 'prosvetljenija vremena' nije više postojala sklonost da se istražuju nesvesne pobude koje su stajale u temelju te prastare orgije razaranja.
<BR>&nbsp;&nbsp;&nbsp;&nbsp;&nbsp;Ponekad donosimo veoma odgovorne odluke iz neposrednih razloga. Svesna pretraga arhiva ili Drugih sećanja ne pruža nikakve garancije.
<BR>&nbsp;&nbsp;&nbsp;&nbsp;&nbsp;Taraza oslobodi jednu ruku i pljesnu njome po plohi stola. Nije volela da se bakće sa arhivistima koji su je zasipali odgovorima na njena pitanja. Predstavljali su oholu skupinu punu tajnih šala. Čula je kako porede svoj SPZ rad sa uzgajanjem stoke, kulturama na poljoprivrednim dobrima i upravom za trkaće životinje. Proklete bile njihove šale! U ovom času prva odluka bila je daleko važnija no što su to one mogle da zamisle. Te poslušne sestre, koje su samo ispunjavale naredbe, nisu imale Tarazine odgovornosti.
<BR>&nbsp;&nbsp;&nbsp;&nbsp;&nbsp;Podigla je glavu i pogledala preko sobe u nišu sa bistom sestre Čenoe, jedne od onih koje su pripadale dalekoj istoriji i koje su se susretale i razgovarale sa Tiraninom.
<BR>&nbsp;&nbsp;&nbsp;&nbsp;&nbsp;Ti si znala, pomisli Taraza. Nikad nisi bila časna majka, ali si ipak znala. Tvoji izveštaji to pokazuju. Kako si uspela da donosiš prave odluke?
<BR>&nbsp;&nbsp;&nbsp;&nbsp;&nbsp;Odradin zahtev za vojnom pomoći zahtevao je hitan odgovor. Vremenski tesnac je bio veliki. No, sa nestankom Tega, Lusile i gole, morao se sa svom hitnošću primeniti plan za vanredne okolnosti.
<BR>&nbsp;&nbsp;&nbsp;&nbsp;&nbsp;Prokleti Teg!
<BR>&nbsp;&nbsp;&nbsp;&nbsp;&nbsp;Još njegovog neočekivanog ponašanja. Nije, razume se, mogao da ostavi golu u opasnosti. Švangijuina akcija je bila predvidljiva.
<BR>&nbsp;&nbsp;&nbsp;&nbsp;&nbsp;Šta je Teg učinio? Da li se sklonio u Isai ili neki drugi od većih gradova na Gamuu? Ne. Da je to bio slučaj, Teg bi se do sada javio uz pomoć jedne od tajnih veza koje su njih dvoje obezbedili. Posedovao je potpun spisak tih veza i lično je proverio neke od njih.
<BR>&nbsp;&nbsp;&nbsp;&nbsp;&nbsp;Teg, očigledno, nije imao previše poverenja u te veze. Zapazio je nešto za vreme svog inspekcijskog pohoda što joj nije preneo preko Belonde.
<BR>&nbsp;&nbsp;&nbsp;&nbsp;&nbsp;Biće neophodno pozvati Burzmalija i dati mu, razume se, samo osnovna uputstva. Burzmali koga je lično Teg obučio, bio je najbolji: prvi kandidat za vrhovnog bašara. Burzmali se mora poslati na Gamu.
<BR>&nbsp;&nbsp;&nbsp;&nbsp;&nbsp;Igram se pogađanja, pomisli Taraza.
<BR>&nbsp;&nbsp;&nbsp;&nbsp;&nbsp;Ali ako je Teg otišao u sklonište, na Gamuu mora da je otpočela potera. Rakis mora da pričeka. Ovaj potez je očito sadržao izvesne privlačnosti. Esnaf neće biti uzbuđen. Tleilaksi i oni iz Raštrkavanja će, međutim, sigurno zagristi mamac. Ukoliko Odrade nije uspela da namami u klopku onog Tleilaksa... ne, Odrade nije mogla da omane. Makar je to bilo gotovo izvesno.
<BR>&nbsp;&nbsp;&nbsp;&nbsp;&nbsp;Neočekivano.
<BR>&nbsp;&nbsp;&nbsp;&nbsp;&nbsp;Vidiš, Milese? Naučila sam nešto od tebe!
<BR>&nbsp;&nbsp;&nbsp;&nbsp;&nbsp;Ništa od svega ovoga, ipak, nije pomelo snage opozicije unutar Sestrinstva.
<BR>&nbsp;&nbsp;&nbsp;&nbsp;&nbsp;Taraza položi oba dlana na sto i snažno ih pritisnu, kao da pokušava da na taj način oseti raspoloženje žena u Kapitolu, onih koje su delile Švangijuino mišljenje. Glasno suprotstavljanje, ali to je do sada po pravilu značilo da se priprema nasilan udar.
<BR>&nbsp;&nbsp;&nbsp;&nbsp;&nbsp;Šta da radim?
<BR>&nbsp;&nbsp;&nbsp;&nbsp;&nbsp;Smatralo se da je Vrhovna majka imuna na neodlučnost u trenucima krize. Ali veza sa Tleilaksima izbacila je iz ravnoteže njihove podatke. Neke od Odradinih preporuka činile su se očitim, i već su bile prenesene. Do te tačke plan je bio verodostojan i jednostavan.
<BR>&nbsp;&nbsp;&nbsp;&nbsp;&nbsp;Odvesti Vafa u pustinju daleko od radoznalih očiju. Skovati situaciju in-extremis i sledstvena religijska iskustva u starom i pouzdanom obrascu koji je postavljala Misionarija Protectiva. Proveriti da li Tleilaksi koriste gola proces za postizanje svoje vrste besmrtnosti. Odrade je bila savršeno sposobna da sprovede toliko od izmenjenog plana. Mnogo toga je, međutim, zavisilo i od te mlade žene, Šeane.
<BR>&nbsp;&nbsp;&nbsp;&nbsp;&nbsp;I sam crv je nepoznanica.
<BR>&nbsp;&nbsp;&nbsp;&nbsp;&nbsp;Taraza se podseti da današnji crv nije isti kao prvobitni crv sa Rakisa. Uprkos Šeaninom osvedočenom vladanju nad njima, oni su bili nepredvidljivi. Kao što bi Arhive rekle o njima: nije bilo zapisa na trakama. Taraza gotovo da nije sumnjala da je Odrade izvela tačan zaključak o Rakijancima i njihovim plesovima. To je bila značajna prednost.
<BR>&nbsp;&nbsp;&nbsp;&nbsp;&nbsp;Jezik.
<BR>&nbsp;&nbsp;&nbsp;&nbsp;&nbsp;Ali mi ga ne govorimo. To je bila manjkavost.
<BR>&nbsp;&nbsp;&nbsp;&nbsp;&nbsp;Večeras moram da donesem odluku!
<BR>&nbsp;&nbsp;&nbsp;&nbsp;&nbsp;Taraza odasla svoju površinsku svest da tumara unatrag duž neprekinute linije vrhovnih majki, svih onih ženskih sećanja sadržanih u krhkoj svesti nje same i još dve druge - Belonde i Hesterion. Bio je to mukotrpan trag kroz Druga sećanja, a ona se sećala suviše umornom da bi ga sledila. Upravo na kraju tog traga nalazio se uvid u Muad'Diba, to atreidsko kopile koje je dvaput uzdrmalo ovu vaseljenu - jednom vladajući Carstvom uz pomoć hordi svojih Slobodnjaka, a potom izlegavši Tiranina.
<BR>&nbsp;&nbsp;&nbsp;&nbsp;&nbsp;Ako ovog puta izgubimo, to bi mogao biti naš kraj, pomisli ona. Moglo bi se dogoditi da nas progutaju te paklene žene iz Raštrkavanja.
<BR>&nbsp;&nbsp;&nbsp;&nbsp;&nbsp;Alternativa se nametala sama od sebe: ono žensko dete sa Rakisa moglo bi se smestiti u jezgro Sestrinstva da proživi svoj vek negde na kraju domašaja ne-letelice. Spremno odstupanje.
<BR>&nbsp;&nbsp;&nbsp;&nbsp;&nbsp;Toliko toga je zavisilo od Tega. Da li je konačno izneverio Sestrinstvo ili je pronašao neočekivan način da sakrije golu?
<BR>&nbsp;&nbsp;&nbsp;&nbsp;&nbsp;Moram da pronađem način da odugovlačim stvar, pomisli Taraza. Moramo dati Tegu vremena da uspostavi vezu sa nama. Odrade će morati da rastegne plan na Rakisu.
<BR>&nbsp;&nbsp;&nbsp;&nbsp;&nbsp;Bilo je to opasno, ali se tako moralo učiniti.
<BR>&nbsp;&nbsp;&nbsp;&nbsp;&nbsp;Taraza se krutim pokretima podiže iz psu-naslonjače i uputi prema zamračenom prozoru s druge strane. Planeta Kapitol ležala je u tami osenčenoj svetlošću zvezda. Utočište: planeta Kapitol. Ovakve planete nisu više imale čak ni imena: samo brojeve negde u Arhivama. Ova planeta bila je u vlasti Bene Geserita četrnaest stotina godina, ali se i to moralo smatrati privremenim. Taraza pomisli na ne-letelice koje su stražarile gore u orbiti: Tegov produbljeni odbrambeni sistem. Pa ipak je Kapitol ostajao ranjiv.
<BR>&nbsp;&nbsp;&nbsp;&nbsp;&nbsp;Problem je imao i svoje ime: 'slučajno otkriće'.
<BR>&nbsp;&nbsp;&nbsp;&nbsp;&nbsp;Bio je to jedan večiti tok. Tamo u Raštrkavanju ljudska vrsta se širila geometrijskom progresijom, vrveći preko neograničenog prostora. Tiraninova Zlatna staza bila je, na kraju, obezbeđena. Da li je bilo tako? Dabome, atreidski crv je planirao nešto više od prostog opstanka vrste.
<BR>&nbsp;&nbsp;&nbsp;&nbsp;&nbsp;Učinio nam je nešto što još nismo otkrile - ni posle svih ovih milenija. Mislim da znam šta je učinio. Ipak, moja opozicija veli drugačije.
<BR>&nbsp;&nbsp;&nbsp;&nbsp;&nbsp;Jednoj časnoj majci nikada nije bilo lako da razmišlja o ropstvu koje su podnosile pod Letom II, dok je gonio svoje carstvo tri i po hiljade godina duž Zlatne staze.
<BR>&nbsp;&nbsp;&nbsp;&nbsp;&nbsp;Spotičemo se, sećajući se tih vremena.
<BR>&nbsp;&nbsp;&nbsp;&nbsp;&nbsp;Primetivši svoj odraz u tamnom plazu prozora, Taraza se zagleda u sebe. Bilo je to smrknuto lice sa izrazom umora koji je bio lako vidljiv.
<BR>&nbsp;&nbsp;&nbsp;&nbsp;&nbsp;Imam sva prava da budem umorna i smrknuta!
<BR>&nbsp;&nbsp;&nbsp;&nbsp;&nbsp;Znala je da ju je obuka hotimično kanalisala u pravcu negativnih obrazaca. U tome se sastojala njena odbrambena sposobnost i njena snaga. Ostajala je hladna u svim ljudskim odnosima, pa čak i u zavođenjima koja je izvodila po nalogu rasplodnih metresa. Taraza je bila večiti đavolov pobornik i ovo je postala preovlađujuća snaga u čitavom Sestrinstvu, prirodna posledica njenog izbora za Vrhovnu majku. U takvim okolnostima opozicija se lako razvijala.
<BR>&nbsp;&nbsp;&nbsp;&nbsp;&nbsp;Kao što sufi kažu: trulež se iz središta uvek širi prema spolja.
<BR>&nbsp;&nbsp;&nbsp;&nbsp;&nbsp;Međutim, ono što oni ne behu rekli bilo je da su neke truleži plemenite i vredne.
<BR>&nbsp;&nbsp;&nbsp;&nbsp;&nbsp;Ponovo se suočila sa pouzdanijim pokretom: Raštrkavanje je tokom ljudskih seoba primilo Tiraninovu pouku, promenilo je na nepoznate načine, ali u krajnjoj liniji podložne prepoznavanju. Vremenom će biti pronađen način da se neutrališe nevidljivost ne-letelica. Taraza nije mislila da su ljudi iz Raštrkavanja ovo otkrili - barem ne oni koji su se skrivali na mestima na kojima su se izlegli.
<BR>&nbsp;&nbsp;&nbsp;&nbsp;&nbsp;Nije bilo nikakvog apsolutno sigurnog prolaza kroz te međusobno suprotstavljene sile, ali je smatrala da se Sestrinstvo naoružalo najbolje što je moglo. Problem je bio sličan onom sa kojim su bili suočeni Esnafovi navigatori, provlačeći svoje brodove kroz prevoje svemira tako da izbegnu sudare ili klopke.
<BR>&nbsp;&nbsp;&nbsp;&nbsp;&nbsp;Klopke su bile ključ, a upravo je Odrade postavila klopku Sestrinstva za Tleilakse.
<BR>&nbsp;&nbsp;&nbsp;&nbsp;&nbsp;Kada bi Taraza pomislila na Odrade, što se često događalo u ovo vreme krize, njihovo dugo druženje je dobijalo potvrdu. Bilo je to kao da je gledala u izbledelu tapiseriju na kojoj su neke figure ostale svetle. Najblistavije od svega, koja je Odradi osiguravala položaj sasvim blizu zapovedništvu Sestrinstva, bila je njena sposobnost da prozire kroz pojedinosti i doseže do iznenađujećeg srca sukoba. Bio je to oblik onog prokletog atreidskog dara za predviđanje, koji je potajno dejstvovao i u njoj. Korišćenje tog skrivenog talenta izazvalo je najveći deo opozicije i predstavljalo je argument kome je Taraza morala da prizna važnost u najvećoj meri. Ta stvar je delovala duboko ispod površine, a njegovi skriveni pokreti bili su naznačeni tek povremenom uzburkanošću - i u tome je bio problem!
<BR>&nbsp;&nbsp;&nbsp;&nbsp;&nbsp;"Koristimo je, ali budimo spremni da je uklonimo", zalagala se Taraza. "Uvek ćemo imati većinu njenih izdanaka."
<BR>&nbsp;&nbsp;&nbsp;&nbsp;&nbsp;Taraza je znala da može da se osloni na Lusilu... pod uslovom da je Lusila uspela negde da pronađe neko sklonište zajedno sa Tegom i golom. Moguće ubice postojale su, razume se, i na Rakisu. Možda će to oružje uskoro morati da se upotrebi.
<BR>&nbsp;&nbsp;&nbsp;&nbsp;&nbsp;Taraza iznenada oseti unutrašnji nemir. Druga sećanja su zagovarala najveću moguću obazrivost. Nikada više ne izgubiti kontrolu nad rasplodnim linijama! Da, ukoliko bi Odrade izmakla pokušaju uklanjanja, bila bi zauvek otuđena. Odrade je bila potpuna časna majka, a izvesno je da su još neke od takvih ostale u Raštrkavanju - ne među Uvaženim Naložnicama, prema uvidu Sestrinstva, ali... ipak...
<BR>&nbsp;&nbsp;&nbsp;&nbsp;&nbsp;Nikad više! Bio je to borbeni moto. Nikada još jedan Kvizac Haderah ili Tiranin.
<BR>&nbsp;&nbsp;&nbsp;&nbsp;&nbsp;Kontrolisati roditelje. Kontrolisati njihove izdanke.
<BR>&nbsp;&nbsp;&nbsp;&nbsp;&nbsp;Časne majke nisu umirale sa umiranjem tog tela. One su ponirale sve dublje i dublje u živo jezgro Bene Geserita, sve dok i njihova slučajna uputstva, pa čak i nesvesna opažanja, ne bi postala deo kontinuiteta Sestrinstva.
<BR>&nbsp;&nbsp;&nbsp;&nbsp;&nbsp;Ne sme se pogrešiti u pogledu Odrade!
<BR>&nbsp;&nbsp;&nbsp;&nbsp;&nbsp;Ponašanje prema Odradi zahtevalo je naročito prilagođavanje i izuzetnu obazrivost. Odrade, koja je dopuštala sebi određene ograničene naklonosti, 'blagu toplinu' kako je ona to nazivala, tvrdila je da osećanja obezbeđuju dragocen unutrašnji uvid pod uslovom da ne ovladaju tobom. Taraza je na tu 'blagu toplinu' gledala kao na put do Odradinog srca, ranjiv otvor.
<BR>&nbsp;&nbsp;&nbsp;&nbsp;&nbsp;Znam šta misliš o meni, Dar, sa tvojom blagom toplinom prema staroj drugarici iz školskih dana. Misliš da sam potencijalna opasnost za Sestrinstvo, ali da uz pomoć smotrenih prijatelja mogu da budem spasena od same sebe.
<BR>&nbsp;&nbsp;&nbsp;&nbsp;&nbsp;Taraza je znala da neke od njenih savetnica dele Odradino mišljenje. Ćutke su slušale i uzdržavale se od procena. Većina njih je i dalje sledila vođstvo Vrhovne majke, ali su mnoge znale za Odradin divlji talenat i prepoznavale Odradine sumnje. Samo je jedna stvar držala većinu sestara na liniji i Taraza se u tom pogledu nije dala zavaravati.
<BR>&nbsp;&nbsp;&nbsp;&nbsp;&nbsp;Svaka Vrhovna majka je delala na temelju duboke odanosti Sestrinstvu. Ništa nije smelo da ugrozi kontinuitet Bene Geserita, pa čak ni ona sama. Na svoj precizan i strog način prosuđivanja, Taraza je razmotrila svoj odnos prema kontinuiranom bitisanju Sestrinstva.
<BR>&nbsp;&nbsp;&nbsp;&nbsp;&nbsp;Očito nije postojala neposredna nužnost za uklanjanje Odrade. Pa ipak, Odrade je bila toliko blizu središtu plana sa golom da je malo toga moglo izmaći njenom osetljivom opažanju. Mnogo toga što joj nije bilo otkriveno postaće joj znano. Atreidski manifest bio je gotovo kao kocka. Odrade, čiji se izbor za tvorca Manifesta prirodno nametnuo, mogla je jedino da postigne dublji unutrašnji uvid u samu sebe dok je pisala dokument, ali su reči po sebi predstavljale najveću moguću prepreku otkriću.
<BR>&nbsp;&nbsp;&nbsp;&nbsp;&nbsp;Vaf će to uvažiti, znala je Taraza.
<BR>&nbsp;&nbsp;&nbsp;&nbsp;&nbsp;Okrenuvši se od tamnog prozora Taraza se vrati do svoje psu-naslonjače. Trenutak ključne odluke - ići ili ne ići - mogao se odložiti; međutim, morali su se preduzeti posredni koraci. Sastavila je u svesti obrazac poruke i proverila ga dok je upućivala poziv Burzmaliju. Bašarov najomiljeniji učenik moraće da bude poslat u akciju, ali ne u skladu sa Odradinim željama.
<BR>&nbsp;&nbsp;&nbsp;&nbsp;&nbsp;Poruka Odradi bila je u osnovi jednostavna:
<BR>&nbsp;&nbsp;&nbsp;&nbsp;&nbsp;"Pomoć je na putu. Ti si na pozornici, Dar. Samostalno prosuđuj o svemu što se tiče Šeanine bezbednosti. U svim ostalim stvarima koje nisu u neskladu sa mojim naređenjima, sprovodi naš plan."
<BR>&nbsp;&nbsp;&nbsp;&nbsp;&nbsp;Tako. To je bilo to. Odrade je imala njena uputstva, bitne činioce koje će prihvatiti kao 'plan', uprkos tome što će biti svesna da je obrazac nepotpun. Odrade će poslušati. Ono 'Dar' je bilo kao milovanje, pomisli Taraza. Dar i Tar. Prolaz do Odradine ograničene topline neće biti valjano zaštićen iz Dar-i-Tar pravca.
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
