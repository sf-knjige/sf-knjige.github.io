<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Spoljašnja površina balona uvek je veća od središta te proklete stvari! U tome je čitava stvar u vezi sa Raštrkavanjem!
<BR>
<BR>&nbsp;&nbsp;&nbsp;&nbsp;&nbsp;Odgovor Bene Geserita na predlog Iksa da se pošalju nove istraživačke sonde među Izgubljene.
<BR>
<BR>&nbsp;&nbsp;&nbsp;&nbsp;&nbsp;Jedan od bržih svetlosnih brodova Sestrinstva prebacio je Milesa Tega do Esnafovog transportera koji je kružio oko Gamua. Nije mu se dopadalo što baš sada mora da napusti Tvrđavu, ali ova stvar je imala jasno prvenstvo. Intuitivno je osećao da sa čitavim poduhvatom nešto nije u redu. U svojih tri stotine godina iskustva Teg je naučio da veruje intuiciji. Stvari se nisu dobro razvijale na Gamuu. Svaka patrola, svaki izveštaj udaljenih senzora, saopštenja Patrinovih špijuna u gradovima - sve je dolivalo ulje na vatru Tegovog nemira.
<BR>&nbsp;&nbsp;&nbsp;&nbsp;&nbsp;Teg je na svoj mentatski način osetio to preraspoređivanje snaga oko Tvrđave i unutar nje. Naređenje da joj se javi na Esnafovom transporteru, pripravan za okršaj, došlo je, međutim, od same Taraze sa nepogrešivim utvrđivačem šifre.
<BR>&nbsp;&nbsp;&nbsp;&nbsp;&nbsp;Teg se na svetlosnom brodu koji ga je nosio naviše pripremao za borbu. Izvršio je pripreme koje su se mogle izvršiti. Lusila je bila upozorena. Imao je poverenja u Lusilu. Sa Švangijuom je bila druga stvar. Imao je čvrstu nameru da sa Tarazom raspravi o nekoliko bitnih promena u gamuuskoj Tvrđavi. Morao je, međutim, najpre da odnese pobedu u još jednoj bici. Teg nije gajio ni najmanje sumnje da mu predstoji okršaj.
<BR>&nbsp;&nbsp;&nbsp;&nbsp;&nbsp;Dok je svetlosni brod pristajao, Teg osmotri ulaz letelice i ugleda džinovski simbol Iksa unutar Esnafovog ukrasnog natpisa na tamnoj strani transportera. Ovu letelicu Esnaf je pretvorio u iksijanski mehanizam, zamenjujući tradicionalne navigatore mašinama. Na letelici je, izvesno, bilo iksijanskih tehničara koji su opsluživali opremu. Ali tu se morao nalaziti i jedan pravi Esnafov navigator. Esnaf nikada nije sasvim stekao poverenje u mašinu, čak i dok je paradirao ovim preobraćenim transporterima koji su poredstavljali svojevrsnu poruku Tleilaksima i Rakijancima.
<BR>&nbsp;&nbsp;&nbsp;&nbsp;&nbsp;Pogledajte: nije nam bezuslovno potreban vaš melanž!
<BR>&nbsp;&nbsp;&nbsp;&nbsp;&nbsp;To je bila objava sadržana u onom džinovskom simbolu Iksa na boku svemirskog broda.
<BR>&nbsp;&nbsp;&nbsp;&nbsp;&nbsp;Teg oseti blag trzaj pristanišnih sidrišta i uvuče dubok umirujući dah. Osećao se kao i uvek pred bitku: ispražnjen od svih lažnih snova. Bila je to greška. Razgovori nisu urodili plodom i sada je predstojao krvav boj... osim ako ne uspe da sve prevlada na neki drugi način. Bitke su u ova vremena retko kada bile masovne ali smrt je, ipak, bila svuda prisutna. To ga navede na pomisao o jednoj još stalnijoj vrsti greške. Ako ne možemo miroljubivo da uskladimo naše razlike, niži smo od ljudskih bića.
<BR>&nbsp;&nbsp;&nbsp;&nbsp;&nbsp;Jedan čuvar sa nepogrešivim obeležjima Iksijanca poveo je Tega u prostoriju u kojoj je čekala Taraza. Duž hodnika i pneumatskih cevi koje su ga nosile ka Tarazi Teg je motrio na znake potvrde tajnog upozorenja, sadržanog u poruci Vrhovne majke. Sve je izgledalo mirno i obično - čuvar je izražavao dužno poštovanje prema bašaru. "Bio sam zapovednik Tirega na Andioiu", reče čuvar spominjući jedan spor koji je zamalo prerastao u bitku u kojoj je Teg prevladao.
<BR>&nbsp;&nbsp;&nbsp;&nbsp;&nbsp;Stigli su do jednog ovalnog propusta u zidu običnog hodnika. Propust se rastvori i Teg uđe u prostoriju belih zidova i ugodne veličine - stolice sa kaiševima, nizak pobočni sto, sjajne kugle podešene na žutu svetlost. Ploča otvora skliznu u svoje zaptivače uz prilično čujan udar, ostavivši njegovog vodiča u hodniku.
<BR>&nbsp;&nbsp;&nbsp;&nbsp;&nbsp;Jedna akolitka Bene Geserita razmače tananu zavesu koja je skrivala prolaz sa Tegove desne strane. Jedva primetno klimnu u njegovom pravcu. Viđen je, Taraza će biti obaveštena.
<BR>&nbsp;&nbsp;&nbsp;&nbsp;&nbsp;Teg obuzda drhtanje mišića u listovima.
<BR>&nbsp;&nbsp;&nbsp;&nbsp;&nbsp;Okršaj! Nije pogrešno protumačćio Tarazino tajno upozorenje. Da li su njegove pripreme bile odgovarajuće? Ovde se nalazila jedna crna stolica sa kaiševima, sa njegove leve strane, dugačak sto ispred nje i još jedna stolica na drugom kraju stola. Teg se uputi do te strane sobe i stade da čeka leđima okrenut zidu. Opazio je da se na vrhu njegovih čizama zadržala mrka prašina Gamua.
<BR>&nbsp;&nbsp;&nbsp;&nbsp;&nbsp;Čudan miris u ovoj sobi. On pažljivo onjuši. Šera. Jesu li se Taraza i njeni ljudi naoružali protiv iksijanske sonde? Teg je uzeo svoju redovnu kapsulu šere pre nego što se ukrcao na svetlosni brod. Previše je bilo znanja u njegovoj glavi da bi se neprijatelju moglo dozvoliti da to iskoristi. Činjenica da je Taraza ostavila miris šere oko svojih odaja podrazumevalo je nešto drugo: bilo je to saopštenje posmatraču čije prisustvo nije mogla da spreči.
<BR>&nbsp;&nbsp;&nbsp;&nbsp;&nbsp;Taraza uđe u prostoriju kroz tananu zavesu. Teg odjednom pomisli kako izgleda umorno. To mu se učini značajnim zbog toga što su sestre bile sposobne da skrivaju zamor gotovo do trenutka kada su bile gotove da se onesveste. Da li je doista posustala, ili je to bio još jedan znak namenjen skrivenim posmatračima.
<BR>&nbsp;&nbsp;&nbsp;&nbsp;&nbsp;Zaustavivši se čim je stupila u sobu, Taraza osmotri Tega. Bašar je delovao mnogo starije nego onda kad ga je poslednji put videla, pomisli Taraza. Dužnost na Gamuu učinila je svoje, ali nju ovo saznanje umiri. Teg je, dakle, predano obavljao svoj posao.
<BR>&nbsp;&nbsp;&nbsp;&nbsp;&nbsp;"Tvoj hitar odziv je za uvažavanje, Milese", reče ona.
<BR>&nbsp;&nbsp;&nbsp;&nbsp;&nbsp;Uvažavanje! Njihova dogovorena reč za: 'Potajno nas posmatra jedan opasan neprijatelj.'
<BR>&nbsp;&nbsp;&nbsp;&nbsp;&nbsp;Teg klimnu i istovremeno upravi pogled prema zastorima odakle je Taraza došla.
<BR>&nbsp;&nbsp;&nbsp;&nbsp;&nbsp;Taraza se osmehnu i koraknu u unutrašnjost sobe. Ni nagoveštaja o melanžiskom ciklusu u Tegu, primeti ona. Tegove poodmakle godine uvek su izazivale sumnju da je pribegavao okrepljivanju uz pomoć začina. Ništa kod njega nije otkrivalo makar i najmanji nagoveštaj prepuštanja začinu, kome su katkad i najjači bili skloni kada bi osetili da im se kraj približava. Teg je nosio svoj stari kaput od uniforme visokog bašara, ali bez zlatnih činova na ramenima i kragni. Bio je to signal koji je ona namah prepoznala. Poručivao joj je: 'Seti se kako sam ih zaradio, služeći te. Nisam te ni ovog puta izneverio.'
<BR>&nbsp;&nbsp;&nbsp;&nbsp;&nbsp;Oči koje su je proučavale imale su izraz uravnoteženosti; nije im mogao promaći ni najmanji trag prosuđivanja. Čitava njegova pojava govorila je o unutrašnjem spokoju. Sve je to bilo u dubokom neskladu sa onim što se, po njenom znanju, moralo u ovom trenutku događati u njemu. Čekao je samo na njen znak.
<BR>&nbsp;&nbsp;&nbsp;&nbsp;&nbsp;"Moramo u prvoj prilici probuditi našeg golu", reče ona. Mahnula mu je rukom da ga ućutka, pošto je zaustio da odgovori. "Videla sam Lusiline izveštaje i znam da je suviše mlad. No, od nas se zahteva da delamo."
<BR>&nbsp;&nbsp;&nbsp;&nbsp;&nbsp;Shvatio je da je ova govorancija namenjena posmatračima. Da li se moglo verovati tim rečima?
<BR>&nbsp;&nbsp;&nbsp;&nbsp;&nbsp;"Izdajem ti naređenje da ga probudiš", reče ona i pri tom savi levi ručni zglob u znak potvrde da je reč o njihovom tajnom jeziku.
<BR>&nbsp;&nbsp;&nbsp;&nbsp;&nbsp;Bila je dakle istina! Teg uputi hitar pogled prema zastorima koji su skrivali prolaz kroz koji Taraza beše ušla. Ko je tamo prisluškivao?
<BR>&nbsp;&nbsp;&nbsp;&nbsp;&nbsp;Ustremio je svoje mentatske sposobnosti na problem. Nedostajali su mu izvesni delovi, ali ga to nije zaustavilo. Jedan mentat mogao je da dejstvuje i bez određenih delova - ukoliko je raspolagao sa dovoljno materijala da stvori obrazac. Ponekad je bio dovoljan i najpovršniji obris. Iz njega se dao sagledati skriveni oblik, a na osnovu toga mogao je da uklopi delove koji su nedostajali da bi dobio celinu. Mentati su, uostalom, retko kad raspolagali svim podacima koje bi poželeli, no on je bio izvežban da naslućuje obrasce, da prepoznaje sisteme i celine. Teg se u ovom trenutku podseti da je bio obučen i u krajnje vojnom smislu: obučavao si regruta da vežba oružje, da uperi oružje na ispravan način.
<BR>&nbsp;&nbsp;&nbsp;&nbsp;&nbsp;Taraza ga je uperivala. Njegova procena situacije bila je potvrđena.
<BR>&nbsp;&nbsp;&nbsp;&nbsp;&nbsp;"Biće preduzeti očajnički pokušaji da se naš gola ubije ili zarobi pre nego što ga probudiš", reče ona.
<BR>&nbsp;&nbsp;&nbsp;&nbsp;&nbsp;Prepoznao je njen ton: hladno analitičko pružanje podataka mentatu. To znači da je shvatila da se on nalazi u mentatskom stanju.
<BR>&nbsp;&nbsp;&nbsp;&nbsp;&nbsp;Mentatski tragalački obrazac valjao se njegovim umom. Prvo, postojao je plan Sestrinstva sa ovim golom koji je njemu bio najvećim delom nepoznat, ali se na neki način vrteo oko prisustva mladog ženskog bića na Rakisu koje je (tako su pričali) moglo da zapoveda crvima. Gola Ajdaha: očaravajuća osoba koja je u sebi imala još nešto od onoga zbog čega su ga Tiranin i Tleilaksi obnavljali bezbroj puta. Tušta i tma Dankana! Kakvu je uslugu taj gola pružao kad Tiranin nije hteo da ga ostavi među mrtvima? A Tleilaksi: oni su izdvajali Dankana Ajdaha iz svojih akslotl- rezervoara hiljadama godina, pa čak i posle Tiraninove smrti. Tleilaksi su prodali ovog golu Sestrinstvu dvanaest puta, a Sestrinstvo im je to plaćalo u najtvrđoj valuti: melanžom iz vlastitih dragocenih zaliha. Zbog čega su Tleilaksi prihvatili plaćanje u nečemu što su i sami proizvodili u tako obilatim količinama? Očigledno: da iscrpe zalihe Sestrinstva. Bio je to poseban oblik pohlepe. Tleilaksi su kupovali prevlast - igra osvajanja moći.
<BR>&nbsp;&nbsp;&nbsp;&nbsp;&nbsp;Usredsredio se na Vrhovnu majku koja je mirno iščekivala. "Tleilaksi ubijaju gole da bi kontrolisali naše podešavanje vremena", reče on.
<BR>&nbsp;&nbsp;&nbsp;&nbsp;&nbsp;Taraza klimnu, ali ništa ne odgovori. Bilo je tu, dakle, još nečega. Ponovo je utonuo u mentatsko stanje.
<BR>&nbsp;&nbsp;&nbsp;&nbsp;&nbsp;Bene Geserit je bio važno tržište za Tleilakse, mada ne i jedini izvor, jer je ponešto dolazilo i sa Rakisa, ali važno svakako, vrlo važno. Nije imalo smisla da Tleilaksi otuđuju tako značajno tržište, sem ukoliko nisu imali spremno neko još značajnije.
<BR>&nbsp;&nbsp;&nbsp;&nbsp;&nbsp;Ko je još mogao da vidi svoj interes u aktivnostima Bene Geserita? Bez sumnje Iksijanci. Ali Iksijanci nisu bili bog zna kakvo tržište za melanž. Prisustvo Iksa na ovoj letelici govorilo je o njihovoj nezavisnosti. S obzirom na to da su Iksijanci i Ribogovornice zaključili zajednički sporazum, i Ribogovornice su se mogle isključiti iz tragalačkog obrasca.
<BR>&nbsp;&nbsp;&nbsp;&nbsp;&nbsp;Koja je, onda, velika sila ili skupina sila u ovoj vaseljeni posedovala...
<BR>&nbsp;&nbsp;&nbsp;&nbsp;&nbsp;Teg zaledi ovu misao kao da je povukao kočnice za poniranje 'toptera, puštajući um da slobodno leti, dok je u isti mah prebirao po ostalim mogućnostima.
<BR>&nbsp;&nbsp;&nbsp;&nbsp;&nbsp;Ne u ovoj vaseljeni.
<BR>&nbsp;&nbsp;&nbsp;&nbsp;&nbsp;Obrazac je poprimio oblik. Bogatstvo. Gamu je preuzeo novu ulogu u njegovim mentatskim proračunima. Gamu je pre mnogo vremena bio uništen od strane Harkonena, napušten poput raspadajuće lešine koju su Danijanci vratili u život. Bilo je, međutim, razdoblja kada su čak i nade Gamua umele da zgasnu. Bez nada nije bilo ni snova. Uspinjući se uz te svojevrsne septičke jame, stanovništvo je kod sebe razvilo jedino najosnovniji pragmatizam. Ako dejstvuje, dobro je.
<BR>&nbsp;&nbsp;&nbsp;&nbsp;&nbsp;Bogatstvo.
<BR>&nbsp;&nbsp;&nbsp;&nbsp;&nbsp;Prilikom prvog obilaska Gamua uočio je veliki broj bankarskih zgrada. Bile su čak i označene; poneke kao trezori Bene Geserita. Gamu je služio kao uporište manipulacije ogromnim bogatstvom. Banke koje je tada posetio da bi proučio mogućnost njihovog korišćenja za hitno uspostavljanje veze vratiše mu se u svest u punoj svetlosti. Shvatio je da to mesto nije bilo ograničeno samo na planetarne poslove. Bila je to bankarska banka.
<BR>&nbsp;&nbsp;&nbsp;&nbsp;&nbsp;Ne samo bogatstvo, već Bogatstvo.
<BR>&nbsp;&nbsp;&nbsp;&nbsp;&nbsp;U Tegovom umu nije se uspostavio Prvi obrazac, ali se steklo dovoljno toga za probnu projekciju. Bogatstvo nije bilo od ove vaseljene. Ljudi iz Raštrkavanja.
<BR>&nbsp;&nbsp;&nbsp;&nbsp;&nbsp;Čitavo ovo mentatsko proučavanje nije trajalo duže od nekoliko sekundi. Teg potpuno opusti mišiće i nerve, pogleda još jednom Tarazu i krupnim koracima priđe zaklonjenom ulazu. Zapazio je da ga Taraza nijednim migom nije upozorila da to ne čini. Razmaknuvši zastore, Teg se suoči sa čovekom gotovo svoje visine, u odeći vojničkog kroja sa sićušnim ukrštenim kopljima na okovratniku - lice je bilo grubo, vilice široke, oči zelene. Imao je izgled iznenađene pripravnosti: jedna ruka počivala je iznad džepa koji je bio dobrano ispupčen, krijući očito neko oružje.
<BR>&nbsp;&nbsp;&nbsp;&nbsp;&nbsp;Teg se osmehnu čoveku, naglo spusti zastore i vrati se Tarazi.
<BR>&nbsp;&nbsp;&nbsp;&nbsp;&nbsp;"Posmatraju nas ljudi iz Raštrkavanja", reče on.
<BR>&nbsp;&nbsp;&nbsp;&nbsp;&nbsp;Taraza se opusti. Tegov postupak bio je vredan pamćenja.
<BR>&nbsp;&nbsp;&nbsp;&nbsp;&nbsp;Zastori se, škripnuvši, žustro razmakoše. Visoki stranac uđe i zaustavi se na dva koraka od Tega. Ledeni izraz besa okivao mu je lice.
<BR>&nbsp;&nbsp;&nbsp;&nbsp;&nbsp;"Upozorio sam te da mu ne kažeš!" Glas je imao boju rapavog baritona, sa naglaskom koji je Tegu bio nov.
<BR>&nbsp;&nbsp;&nbsp;&nbsp;&nbsp;"A ja sam te upozorila na moći ovog mentata bašara", odgovori Taraza. Izraz odvratnosti pređe preko njenog lica.
<BR>&nbsp;&nbsp;&nbsp;&nbsp;&nbsp;Čovek ustuknu, a nagoveštaj straha pokaza mu se na licu. "Uvažena Naložnice, ja... "
<BR>&nbsp;&nbsp;&nbsp;&nbsp;&nbsp;"Da se nisi usudio da me tako oslovljavaš!" Tarazino telo se nape u borbeni stav, kakav Teg nikada do tada nije imao priliku da vidi.
<BR>&nbsp;&nbsp;&nbsp;&nbsp;&nbsp;Čovek blago nakloni glavu. "Draga gospo, ne kontrolišeš ti ovde situaciju. Moram te podsetiti na moja naređenja..."
<BR>&nbsp;&nbsp;&nbsp;&nbsp;&nbsp;Teg je dovoljno čuo. "Ona ovde kontroliše situaciju preko mene", reče on. "Pre nego što sam došao ovamo, preduzeo sam određene zaštitne mere. Ovo..." Osvrnuo se unaokolo i ponovo usmerio pogled na uljeza čije lice je sada poprimilo izraz opreznosti, "... nije ne-letelica. U ovom času dva monitora naših ne-letelica drže vas na oku."
<BR>&nbsp;&nbsp;&nbsp;&nbsp;&nbsp;"Nemate šansu da preživite!" zareža čovek.
<BR>&nbsp;&nbsp;&nbsp;&nbsp;&nbsp;Teg se blagonaklono osmehnu. "Niko na ovoj letelici nema šansu da preživi." Stisnuo je vilice da bi podstakao nervni signal i aktivirao sićušni brojač pulsa u svojoj lobanji. Brojač obrazova grafičke signale na pozadini njegovih vizuelnih centara. "Pri tom nemaš ni mnogo vremena da doneseš odluku."
<BR>&nbsp;&nbsp;&nbsp;&nbsp;&nbsp;"Objasni mu kako si saznao da treba to da učiniš", umeša se Taraza.
<BR>&nbsp;&nbsp;&nbsp;&nbsp;&nbsp;"Vrhovna majka i ja imamo vlastita sredstva saobraćanja", reče Teg. "Osim toga, nije bilo potrebe da me upozori. Njen poziv bio je dovoljan. Vrhovna majka na Esnafovom transporteru u ovakva vremena? Nemoguće!"
<BR>&nbsp;&nbsp;&nbsp;&nbsp;&nbsp;"Ćorsokak", promumla čovek.
<BR>&nbsp;&nbsp;&nbsp;&nbsp;&nbsp;"Možda", reče Teg. "Ali ni Esnaf ni Iks ne bi rizikovali da budu izloženi totalnom napadu snaga Bene Geserita pod zapovedništvom vođe koga sam ja obučio. Mislim na bašara Burzmalija. Vaše uporište je upravo rastureno i iščezlo."
<BR>&nbsp;&nbsp;&nbsp;&nbsp;&nbsp;"Ništa od svega ovoga nisam mu rekla", reče Taraza. "Upravo si bio svedok dejstvovanja jednog mentata bašara kome, sumnjam, ima ravna u tvojoj vaseljeni. Razmisli o tome ukoliko ti padne na pamet da udariš protiv Burzmalija, čoveka koga je obučio ovaj mentat."
<BR>&nbsp;&nbsp;&nbsp;&nbsp;&nbsp;Uljez pređe obamrlim pogledom od Taraze do Tega i ponovo do Taraze.
<BR>&nbsp;&nbsp;&nbsp;&nbsp;&nbsp;"Evo šta je izlaz iz našeg prividnog ćorsokaka", reče Teg. "Vrhovna majka Taraza i njena pratnja odlaze sa mnom. Moraš smesta da odlučiš. Vreme ističe."
<BR>&nbsp;&nbsp;&nbsp;&nbsp;&nbsp;"Blefirate." Nije bilo snage u njegovim rečima.
<BR>&nbsp;&nbsp;&nbsp;&nbsp;&nbsp;Teg se okrenu prema Tarazi i pokloni. "Bila je velika čast služiti vas, časna vrhovna majko. Opraštam se sa vama."
<BR>&nbsp;&nbsp;&nbsp;&nbsp;&nbsp;"Možda nas smrt neće razdvojiti", reče Taraza. Bio je to tradicionalan pozdrav časne majke sebi ravnoj sestri.
<BR>&nbsp;&nbsp;&nbsp;&nbsp;&nbsp;"Odlazite!" Čovek grubih crta jurnu do zastrtog ulaza u hodnik i raskrili ga otkrivši dvojicu iksijanskih stražara na čijim je licima lebdeo izraz iznenađenja. On im naredi grubim glasom: "Odvedite ih u njihov svetlosni brod."
<BR>&nbsp;&nbsp;&nbsp;&nbsp;&nbsp;I dalje opušten i miran, Teg reče: "Pozovite svoje osoblje, Vrhovna majko." Zatim se obrati čoveku koji je stajao pokraj otvora. "Previše ceniš svoju kožu da bi bio dobar vojnik. Nijedan od mojih ljudi ne bi napravio ovakvu grešku."
<BR>&nbsp;&nbsp;&nbsp;&nbsp;&nbsp;"Na ovoj letelici su i prave Uvažene Naložnice", zaškrguta čovek zubima. "Položio sam zakletvu da ću ih štititi."
<BR>&nbsp;&nbsp;&nbsp;&nbsp;&nbsp;Teg napravi grimasu i okrenu se prema mestu gde je Taraza izvodile svoje ljude iz susedne prostorije: dve časne majke i četiri akolitke. Teg prepozna jednu od časnih majki: Darvi Odrade. Viđao ju je on i ranije, izdaleka, ali su to ovalno lice i divne oči zaista bili očaravajući: toliko nalik na Lusilu.
<BR>&nbsp;&nbsp;&nbsp;&nbsp;&nbsp;"Imamo li vremena za upoznavanje?" upita Taraza.
<BR>&nbsp;&nbsp;&nbsp;&nbsp;&nbsp;"Svakako, Vrhovna majko."
<BR>&nbsp;&nbsp;&nbsp;&nbsp;&nbsp;Teg klimnu i stade da se rukuje sa svakom od žena koje mu je Taraza predstavljala.
<BR>&nbsp;&nbsp;&nbsp;&nbsp;&nbsp;Kada su one otišle, Teg se okrenu prema uniformisanom strancu. "Uvek se mora voditi računa o pristojnosti", reče Teg. "Inače smo niži od ljudskih bića."
<BR>&nbsp;&nbsp;&nbsp;&nbsp;&nbsp;Tek kada su se našli u svetlosnom brodu i kada Taraza sede pored njega, sa svojom pratnjom u blizini, Teg joj postavi neizbežno pitanje.
<BR>&nbsp;&nbsp;&nbsp;&nbsp;&nbsp;"Kako su vas zarobili?"
<BR>&nbsp;&nbsp;&nbsp;&nbsp;&nbsp;Brod je stremio ka planeti. Ekran ispred Tega pokazivao je da se letelica sa žigom Iksa pokorila njegovoj naredbi da ostane u orbiti sve dok njegova skupina ne dospe u bezbedan položaj iza granice odbrambenog planetarnog sistema.
<BR>&nbsp;&nbsp;&nbsp;&nbsp;&nbsp;Pre no što je Taraza mogla da odgovori, Odrade se nagnu preko ograde sedišta koje ju je razdvajalo od njih i reče: "Opozvala sam bašarevu naredbu da se uništi onaj Esnafov brod, majko."
<BR>&nbsp;&nbsp;&nbsp;&nbsp;&nbsp;Teg žustro okrenu glavu i oštro pogleda Odrade. "Ali oni su vas zarobili, i..." Smrknu se. "Kako ste znali da ću ja..."
<BR>&nbsp;&nbsp;&nbsp;&nbsp;&nbsp;"Milese!"
<BR>&nbsp;&nbsp;&nbsp;&nbsp;&nbsp;Tarazin glas sadržao je bespogovoran prekor. On se žalostivo osmehnu. Da, poznavala ga je isto onoliko koliko i on samog sebe... i bolje u izvesnim pogledima.
<BR>&nbsp;&nbsp;&nbsp;&nbsp;&nbsp;"Nisu nas tek tako zarobili, Milese", reče Taraza. "Dopustile smo im da nas zarobe. Ja sam, tobože, pratila Dar na putu za Rakis. Napustili smo našu ne-letelicu na Raskršću i zatražili najbrži Esnafov transporter. Svi u mom savetu, uključujući i Burzmalija, složili su se da će ovi uljezi iz Raštrkavanja zaposesti transporter i odvesti nas do tebe, sa namerom da saznaju sve delove projekta sa golom."
<BR>&nbsp;&nbsp;&nbsp;&nbsp;&nbsp;Teg je bio zaprepašćen. Kakav rizik!
<BR>&nbsp;&nbsp;&nbsp;&nbsp;&nbsp;"Znali smo da ćeš nas spasiti", reče Taraza. "Burzmali je bio pripravan u slučaju da ti ne uspeš."
<BR>&nbsp;&nbsp;&nbsp;&nbsp;&nbsp;"Taj Esnafov brod koji ste poštedeli", započe Teg, "pozvaće pomoć i napasti naše..."
<BR>&nbsp;&nbsp;&nbsp;&nbsp;&nbsp;"Neće napasti Gamu", prekide ga Taraza. "Premnogo različitih snaga iz Raštrkavanja skupljeno je na Gamuu. Neće se usuditi da izazovu toliko neprijatelja."
<BR>&nbsp;&nbsp;&nbsp;&nbsp;&nbsp;"Voleo bih da sam onoliko siguran u to koliko ste izgleda vi", neodlučno će Teg.
<BR>&nbsp;&nbsp;&nbsp;&nbsp;&nbsp;"Budi siguran u to, Milese. Pored toga postoje i drugi razlozi da se ne uništi Esnafov brod. Ustanovili smo da Iks i Esnaf stupaju u savezništvo. To je loše za posao, ali neophodan im je svaki posao koji mogu da dobiju."
<BR>&nbsp;&nbsp;&nbsp;&nbsp;&nbsp;"Osim ako nemaju važnije mušterije koje im nude veće zarade!"
<BR>&nbsp;&nbsp;&nbsp;&nbsp;&nbsp;"Ahhh, Milese." Prozborila je glasom u kome se osećala zamišljenost. "Ono što mi, potonje Bene Geseritkinje, odista činimo, jeste nastojanje da stvari zadobiju mirniji tok, da postignu ravnotežu. Znaš to."
<BR>&nbsp;&nbsp;&nbsp;&nbsp;&nbsp;Teg je prihvatio ovo kao istinu, ali ga zaokupi taj izraz 'potonje'... Ova reč sadržavala je u sebi prizvuk sabiranja računa na samrti. Pre nego što je uspeo da postavi pitanje u vezi sa tim, Taraza produži:
<BR>&nbsp;&nbsp;&nbsp;&nbsp;&nbsp;"Sklone smo da najburnije situacije sređujemo izvan bojnog polja. Moram da priznam da za ovakav stav imamo da zahvalimo Tiraninu. Ne verujem da si ikada o sebi razmišljao kao o proizvodu Tiraninovog uslovljavanja, Milese, ali ti to bez sumnje jesi."
<BR>&nbsp;&nbsp;&nbsp;&nbsp;&nbsp;Teg prihvati ovo bez pogovora. Bio je to činilac u celokupnom širenju ljudskog društva. Nijedan mentat to, kao podatak, nije mogao da prenebregne.
<BR>&nbsp;&nbsp;&nbsp;&nbsp;&nbsp;"Ta vrlina koju poseduješ, Milese, bilo je ono što nas je, kao prvo, odvelo k tebi", reče Taraza. "Umeš povremeno da budeš prokleto nametljiv, ali ne bismo ni za trenutak želeli da si drugačiji."
<BR>&nbsp;&nbsp;&nbsp;&nbsp;&nbsp;Prema tananim nagoveštajima u tonu i stavu, Teg shvati da Taraza ne govori samo njemu, već da reči upućuje i svojoj pratnji.
<BR>&nbsp;&nbsp;&nbsp;&nbsp;&nbsp;"Imaš li bilo kakvu predstavu, Milese, koliko je izluđujuće čuti te kako sa podjednakom žestinom osporavaš obe strane jedne odluke? Ali tvoj simpatico je moćno oružje. Kako su samo neki od naših neprijatelja bili užasnuti otkrivši da si im se suprotstavio tamo gde nije postojala ni najmanja sumnja da ćeš se pojaviti!"
<BR>&nbsp;&nbsp;&nbsp;&nbsp;&nbsp;Teg skupi usne u stegnut osmeh. Prešao je pogledom preko žena koje su sedele s one strane pregrade. Zbog čega je Taraza upućivala takve reči ovakvoj skupini? Izgledalo je da se Darvi Odrade odmara sklopljenih očiju. Nekoliko ostalih su ćaskale. Ništa od svega toga Tega nije navodilo na neki zaključak. Čak su i akolitke Bene Geserita bile u stanju da slede više linija misli istovremeno. Ponovo je usmerio pažnju na Tarazu.
<BR>&nbsp;&nbsp;&nbsp;&nbsp;&nbsp;"Ti zaista osećaš stvari na način na koji ih neprijatelj oseća", reče Taraza. "To je ono što hoću da kažem. Dakako, kada si u tom mentalnom okviru, za tebe ne postoji nijedan neprijatelj."
<BR>&nbsp;&nbsp;&nbsp;&nbsp;&nbsp;"Da, ne postoji!"
<BR>&nbsp;&nbsp;&nbsp;&nbsp;&nbsp;"Nemoj pogrešno da shvatiš moje reči, Milese. Nikada nismo sumnjale u tvoju odanost. Ali je neobjašnjivo kako uspevaš da nas nateraš da stvari vidimo na način koji je za nas jedini moguć. Ima trenutaka kada si ti naše oči."
<BR>&nbsp;&nbsp;&nbsp;&nbsp;&nbsp;Teg opazi da je Darvi Odrade otvorila oči i da ga gleda. Bila je to divna žena. U njenoj pojavi bilo je nečeg uznemiravajućeg. Kao i Lusila, podsećala ga je na nekog iz njegove prošlosti. Pre no što je Teg mogao da isprati ovu misao, Taraza ponovo prozbori:
<BR>&nbsp;&nbsp;&nbsp;&nbsp;&nbsp;"Ima li ovaj gola sposobnost da održava ravnotežu između suprotstavljenih snaga?" upita ga.
<BR>&nbsp;&nbsp;&nbsp;&nbsp;&nbsp;"On bi mogao da bude mentat", reče Teg.
<BR>&nbsp;&nbsp;&nbsp;&nbsp;&nbsp;"Bio je već mentat u jednom od prethodnih otelotvorenja, Milese."
<BR>&nbsp;&nbsp;&nbsp;&nbsp;&nbsp;"Da li zaista želite da se probudi ovako mlad?"
<BR>&nbsp;&nbsp;&nbsp;&nbsp;&nbsp;"To je neophodno, Milese. Sudbonosno neophodno."
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
