<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Kakvo je socijalno nasleđe otišlo napolje sa Raštrkavanjem? Veoma dobro poznajemo ta vremena. Poznajemo i mentalne i fizičke okolnosti. Izgubljeni su odneli sa sobom svest ograničenu uglavnom na ljudsku snagu i gvožđuriju. Postojala je očajnička potreba za prostorom u kome bi se širili, gonjeni mitom o slobodi. Većina nije shvatila dublju Tiraninovu pouku da nasilje postavlja vlastite granice. Raštrkavanje je bio divlji i nasumičan pokret, koji je tumačen kao rast (širenje). Bio je podstican dubokim strahom (često nesvesnim) od posustajanja i smrti.
<BR>
<BR>&nbsp;&nbsp;&nbsp;&nbsp;&nbsp;'Raštrkavanje': Analiza Bene Geserita
<BR>
<BR>&nbsp;&nbsp;&nbsp;&nbsp;&nbsp;Odrade je ležala na boku, opružena duž ivice lučnog prozora. Obraz joj je ovlaš dodirivao topli plaz kroz koji je mogla da vidi veliki skver Kina. Leđa su joj bila poduprta crvenim jastukom koji je mirisao na melanž, kao i mnoge stvari ovde na Rakisu. Iza nje nalazile su se tri sobe, male ali delotvorne, dobrim delom preseljene iz Hrama i Tvrđave Bene Geserita. To preseljenje bilo je deo zahteva u sporazumu Sestrinstva sa sveštenicima.
<BR>&nbsp;&nbsp;&nbsp;&nbsp;&nbsp;"Neophodno je Šeanu bezbednije čuvati", odlučno je istakla Odrade.
<BR>&nbsp;&nbsp;&nbsp;&nbsp;&nbsp;"Ona ne može da postane štićenica isključivo Sestrinstva", primetio je Tuek.
<BR>&nbsp;&nbsp;&nbsp;&nbsp;&nbsp;"Niti sveštenstva", uzvratila je Odrade.
<BR>&nbsp;&nbsp;&nbsp;&nbsp;&nbsp;Šest spratova ispod Odradinog lučnog prozora rasprostirao se u slabo organizovanom redu ogroman bazar koji je ispunjavao bezmalo gotovo čitav Veliki trg. Srebrnastožuta svetlost sunca na zalasku oblivala je scenu sjajem, ističući svetle boje baldahina koji su bacali dugačke senke po neravnom tlu. Na mestima gde su raštrkane gomile ljudi milele oko zakrpljenih kišobrana i rusvaja redova grnčarije, svetlost je izazivala odbleskivanje prašine.
<BR>&nbsp;&nbsp;&nbsp;&nbsp;&nbsp;Veliki trg zapravo i nije bio trg. Prostirao se oko bazara čitav kilometar u pravcu Odradinog prozora i gotovo dva puta toliko na levo i na desno - džinovski pravougaonik natrpane zemlje i starog kamenja koje se mrvilo u ljutu prašinu pod nogama dnevnih prodavaca koji su prkosili žezi u nadi da će sklopiti neku dobru pogodbu.
<BR>&nbsp;&nbsp;&nbsp;&nbsp;&nbsp;Sa približavanjem večeri dole se razvijala drugačija vrsta aktivnosti - pristizalo je više ljudi, u čijim pokretima je bilo više živosti i grozničavosti.
<BR>&nbsp;&nbsp;&nbsp;&nbsp;&nbsp;Odrade nagnu glavu da bi pažljivije osmotrila tlo u blizini njene zgrade. Neki od trgovaca čiji su se dućani nalazili odmah ispod njenog prozora odlutali su do obližnjih četvrti. Uskoro će se vratiti, posle obeda i kratke sieste, spremni da do kraja iskoriste povoljnije časove kada su ljudi na otvorenom mogli da udišu vazduh koji im nije pržio grlo.
<BR>&nbsp;&nbsp;&nbsp;&nbsp;&nbsp;Šeana je kasnila, primeti Odrade. Sveštenici se nisu usuđivali da više odlažu. Sada su, izvesno, grozničavo delali, zasipajući Šeanu pitanjima, opominjući je da je Bogov lični izaslanik poslat Njegovoj crkvi. Lukavo su podsećali Šeanu na mnoge zakletve koje će Odrade morati da odstrani i učini ih smešnim, pre nego što takve trivijalnosti postavi u ispravnu perspektivu.
<BR>&nbsp;&nbsp;&nbsp;&nbsp;&nbsp;Odrade izvi leđa i provede tih minut u malim vežbama za opuštanje napetosti. Morala je da prizna da oseća izvesnu naklonost prema Šeani. Upravo u ovom času devojčicine misli biće u pravom haosu. Šeana je znala malo ili ništa, o tome šta da očekuje kada se jednom potpuno nađe pod starateljstvom časne majke. Bilo je malo sumnje da je mladi um bio pometen mitovima i drugim dezinformacijama.
<BR>&nbsp;&nbsp;&nbsp;&nbsp;&nbsp;Kao što je bio i moj, pomisli Odrade.
<BR>&nbsp;&nbsp;&nbsp;&nbsp;&nbsp;Nije mogla da izbegne prisećanje u ovakvom trenutku. Njen neposredni zadatak bio je jasan: egzorcizam, ne samo na Šeani nego i na sebi.
<BR>&nbsp;&nbsp;&nbsp;&nbsp;&nbsp;U njenim sećanjima uskrsnuše uvek prisutne misli jedne časne majke: Odrade, pet godina stara, udobna kuća na Gamuu. Put pored njenog doma oivičavao je ono što bi se moglo nazvati gospodskim kućama srednje klase u priobalnim gradovima planete - niske jednospratnice na širokim avenijama. Kuće su se protezale sve do zakrivljene obale mora, gde su bile znatno šire nego duž avenija. Samo su na morskoj obali postajale skuplje i manje škrte u pogledu svakog kvadratnog metra.
<BR>&nbsp;&nbsp;&nbsp;&nbsp;&nbsp;Odradino Bene Geseritom izbrušeno sećanje kotrljalo se kroz tu udaljenu kuću, zahvatalo njene stanare, aveniju, društvo u igri. Ona oseti stegnutost u grudima, što joj je govorilo da su takva sećanja vezana za nedavne događaje.
<BR>&nbsp;&nbsp;&nbsp;&nbsp;&nbsp;Bene Geserit u krešu na Al Danabovom veštačkom svetu, jednoj od bezbednih planeta Sestrinstva (kasnije je saznala da su Bene Geserit jednom prilikom razmatrale mogućnost da čitavu planetu učine ne-prostorijom. Cena energetskih zahteva, međutim, omela je ovaj plan).
<BR>&nbsp;&nbsp;&nbsp;&nbsp;&nbsp;Kreš je bila pravi slap raznolikosti za dete naviklo na gamuusku udobnost i prijateljstva. Obrazovanje Bene Geserita uključivalo je i intenzivno vežbanje. Bilo je redovnih upozorenja da se nije mogla nadati da će bez prolaženja kroz mnogo bola i česta razdoblja naizgled beznadežnih mišićnih vežbanja postati potpuna časna majka.
<BR>&nbsp;&nbsp;&nbsp;&nbsp;&nbsp;Neke od njenih drugarica su poklekle još u toj fazi. Odustale su, da bi kasnije postale bolničarke, sluškinje, radnice, povremene rasplodnice. Ispunjavale su niže dužnosti gde god je to Sestrinstvo zahtevalo. Bilo je trenutaka kada je Odrade sa čežnjom pomišljala da taj promašaj možda i ne znači loš život - manje odgovornosti, manji ciljevi. To je bilo pre nego što je uskrsla iz Prvobitnog vežbanja.
<BR>&nbsp;&nbsp;&nbsp;&nbsp;&nbsp;Smatrala sam to uskrsavanjem, pobedničkim završetkom. Isplivala sam na drugu stranu.
<BR>&nbsp;&nbsp;&nbsp;&nbsp;&nbsp;Samo da bi zatekla sebe skoljenu novim i znatno oštrijim zahtevima.
<BR>&nbsp;&nbsp;&nbsp;&nbsp;&nbsp;Odrade sede na ivicu svog rakiskog prozora i odgurnu jastuk u stranu. Okrenula je leđa bazaru. Tamo je postajalo sve bučnije. Prokleti sveštenici! Produžili su odlaganje do krajnjih granica!
<BR>&nbsp;&nbsp;&nbsp;&nbsp;&nbsp;Moram da razmislim o vlastitom detinjstvu, jer će mi to pomoći u postupku sa Šeanom, pomisli ona. Istog časa podsmehnu se vlastitoj slabosti. Još jedno izvinjenje!
<BR>&nbsp;&nbsp;&nbsp;&nbsp;&nbsp;Nekim pripravnicama je bilo potrebno barem pedeset godina da postanu časne majke. To je bilo utemeljeno u njima tokom Drugostepenih vežbanja: lekcija strpljenja. Odrade je rano pokazala sklonost prema ozbiljnijim naukama. Procenjivalo se da bi mogla da postane jedna od Bene Geserit mentata i verovatno arhivistkinja. Ova zamisao je otpala kada se otkrilo da njene nadarenosti leže u pravcima koji se više isplate. Usmerili su je potom na znatno osetljivije dužnosti u Kapitolu.
<BR>&nbsp;&nbsp;&nbsp;&nbsp;&nbsp;Bezbednost.
<BR>&nbsp;&nbsp;&nbsp;&nbsp;&nbsp;Taj bujni talenat među Atreidima često se na taj način iskorišćavao. Sitničavost je bila jedno od bitnih Odradinih obeležja. Znala je da njene sestre mogu da predvide neke od njenih postupaka, naprosto na osnovu dubokog poznavanja njene ličnosti. Tarazi je to redovno polazilo za rukom. Odrade je jednom potajno čula objašnjenje sa Tarazinih usana.
<BR>&nbsp;&nbsp;&nbsp;&nbsp;&nbsp;"Odradina ličnost se izvanredno odražava u izvršavanju njenih dužnosti."
<BR>&nbsp;&nbsp;&nbsp;&nbsp;&nbsp;Kapitolom je kolala šala: "Gde Odrade ide kada ne radi? Ide da radi."
<BR>&nbsp;&nbsp;&nbsp;&nbsp;&nbsp;U Kapitolu je bilo malo potrebe da se stavlja maska koju bi časna majka mahinalno navlačila izlazeći napolje. Mogla je da pokazuje trenutna osećanja, da se otvoreno pozabavi svojim i tuđim greškama, da se oseća tužno ili ogorčeno, pa ponekad čak i srećno. Muškarci su stajali na raspolaganju - ne za sparivanje, već za povremenu utehu. Svi ti muškarci u Kapitolu Bene Geserita bili su prilično šarmantni, a nekolicina među njima je bila čak i iskrena u tome. Za tom nekolicinom je, naravno, vladala velika potražnja.
<BR>&nbsp;&nbsp;&nbsp;&nbsp;&nbsp;Osećanja.
<BR>&nbsp;&nbsp;&nbsp;&nbsp;&nbsp;Prepoznavanje je vijugalo kroz Odradinu svest.
<BR>&nbsp;&nbsp;&nbsp;&nbsp;&nbsp;I tako dođoh na to, kao što se i ranije uvek događalo.
<BR>&nbsp;&nbsp;&nbsp;&nbsp;&nbsp;Odrade je osećala toplu večernju sunčevu svetlost na leđima. Znala je gde joj se nalazilo telo, ali joj je um bio otvoren za predstojeći susret sa Šeanom.
<BR>&nbsp;&nbsp;&nbsp;&nbsp;&nbsp;Ljubav!
<BR>&nbsp;&nbsp;&nbsp;&nbsp;&nbsp;Bilo je to tako lako i tako opasno.
<BR>&nbsp;&nbsp;&nbsp;&nbsp;&nbsp;U ovom času zavidela je stacionaranim majkama, onima kojima je bilo dopušteno da provedu životni vek sa svojim rasplodnim partnerom. Miles Teg je proizišao iz jedne takve zajednice. Druga sećanja su joj govorila kako je to izgledalo sa gospom Džesikom i vojvodom. Čak se i Muad'Dib opredelio za takav oblik sparivanja.
<BR>&nbsp;&nbsp;&nbsp;&nbsp;&nbsp;Nije to za mene.
<BR>&nbsp;&nbsp;&nbsp;&nbsp;&nbsp;Odrade oseti gorku ljubomoru zbog toga što joj nije bio dozvoljen takav život. Kakve su bile prednosti života u koji je bila uvedena?
<BR>&nbsp;&nbsp;&nbsp;&nbsp;&nbsp;"Život bez ljubavi donosi potpunije posvećivanje Sestrinstvu. Obezbeđujemo vlastite oblike podrške posvećenima. Ne brini za seksualna zadovoljstva. Ona su ti pristupačna kad god osetiš takvu potrebu."
<BR>&nbsp;&nbsp;&nbsp;&nbsp;&nbsp;Sa šarmantnim muškarcima!
<BR>&nbsp;&nbsp;&nbsp;&nbsp;&nbsp;Još od dana gospe Džesike, kroz Tiraninova vremena i posle toga, mnoge stvari su se izmenile... uključujući i Bene Geserit. Svaka časna majka je to znala.
<BR>&nbsp;&nbsp;&nbsp;&nbsp;&nbsp;Dubok uzdah prostruja Odradinim grudima. Osvrnu se preko ramena prema bazaru. Od Šeane još ni traga.
<BR>&nbsp;&nbsp;&nbsp;&nbsp;&nbsp;Ne smem da zavolim to dete!
<BR>&nbsp;&nbsp;&nbsp;&nbsp;&nbsp;I bilo je učinjeno. Odrade je znala da izvodi mnemoničku igru u nužnom obliku Bene Geserita. Obrnula je telo i sela skrštenih nogu na ivicu. Bilo je to posmatračko mesto sa koga se video bazar i ostalo iznad krovova grada i njegove udoline. Onih nekoliko preostalih brdašaca južno odavde bili su, znala je to, poslednje od onog što je nekada predstavljalo zaštitni zid Dine - visoki bedemi kamena temeljaca koje je razvalio Muad'Dib sa svojim legijama na leđima crva.
<BR>&nbsp;&nbsp;&nbsp;&nbsp;&nbsp;Vreo vazduh podizao se sa tla iza kanata i kanala koji su štitili Kin od upada novih crva. Odrade se blago osmehnu. Sveštenici nisu smatrali čudnim to što su svoju zajednicu okružili šančevima koji su sprečavali Podeljenog boga da prodre među njih.
<BR>&nbsp;&nbsp;&nbsp;&nbsp;&nbsp;Obožavamo te, Bože, ali nemoj da nas uznemiravaš. Ovo je naša religija, naš grad. Vidiš, ovo mesto više ne zovemo Arakinom. Sada je to Kin. Ova planeta više nije Dina ili Arakis. Sada je to Rakis. Drži se na odstojanju, Bože. Ti si prošlost, a prošlost je smutnja.
<BR>&nbsp;&nbsp;&nbsp;&nbsp;&nbsp;Odrade je zurila u ta udaljena brda, u treperenju vreline. Druga sećanja su joj omogućavbala da zazove predstavu drevnog pejzaža. Poznavala je prošlost.
<BR>&nbsp;&nbsp;&nbsp;&nbsp;&nbsp;Ako sveštenici budu još malo odugovlačili sa dovođenjem Šeane, kazniću ih.
<BR>&nbsp;&nbsp;&nbsp;&nbsp;&nbsp;Vrelina je i dalje ispunjavala bazar ispod nje, zadržana u zgradama na tlu i debelim zidovima koji su okruživali Veliki trg. Širenje toplote bilo je pojačano dimom mnogih malih vatri koje su plamsale u okolnim zgradama i među živahnim gomilama zaklonjenim šatrama raštrkanim po bazaru. Bio je vruć dan, dobrano iznad trideset osam stepeni. Ova zgrada je, međutim, bila sedište Ribogovornica u davna vremena i rashlađivana je uz pomoć iksijanskog postrojenja sa bazenima za provetravanje na krovu.
<BR>&nbsp;&nbsp;&nbsp;&nbsp;&nbsp;Ovde će nam biti udobno.
<BR>&nbsp;&nbsp;&nbsp;&nbsp;&nbsp;A biće i bezbedno, onoliko koliko su zaštitne mere Bene Geserita to mogle da učine. Časne majke krstarile su ovim hodnicima. Sveštenici su imali svoje predstavnike u zgradi, ali nijedan od njih nije smeo da zađe tamo gde to Odrade nije želela. Šeana će ih viđati s vremena na vreme, ali samo u prilikama kada to Odrade dozvoli.
<BR>&nbsp;&nbsp;&nbsp;&nbsp;&nbsp;Događa se, pomisli Odrade. Tarazin plan napreduje.
<BR>&nbsp;&nbsp;&nbsp;&nbsp;&nbsp;U Odradinoj svesti još je bilo sveže sećanje na poslednji razgovor sa Kapitolom. Ono što je otkriveno o Tleilaksima ispunilo je Odrade uzbuđenjem koje je ona brižljivo prigušivala. Taj Vaf, gospodar Tleilaksa, biće predmet očaravajućeg proučavanja.
<BR>&nbsp;&nbsp;&nbsp;&nbsp;&nbsp;Zensuni! I Sufi!
<BR>&nbsp;&nbsp;&nbsp;&nbsp;&nbsp;"Ritualni obrazac zaleđen milenijumima", rekla je Taraza.
<BR>&nbsp;&nbsp;&nbsp;&nbsp;&nbsp;U Tarazinom izveštaju, međutim, stajala je neizrečena i jedna druga poruka. Taraza mi je poklonila potpuno poverenje. Odrade oseti kako joj nova snaga navire iz ovog saznanja.
<BR>&nbsp;&nbsp;&nbsp;&nbsp;&nbsp;Šeana je uporište. Mi smo poluga. Naša snaga će poteći iz mnogih izvora.
<BR>&nbsp;&nbsp;&nbsp;&nbsp;&nbsp;Odrade se opusti. Znala je da Šeana neće dozvoliti sveštenicima da je još dugo zadržavaju. Odradino strpljenje je podnosilo napade predviđanja. Utoliko gore za Šeanu.
<BR>&nbsp;&nbsp;&nbsp;&nbsp;&nbsp;Odrade i Šeana su postale zaverenice. Bio je to prvi korak. Bila je to čudesna igra za Šeanu. Ona je bila rođena i odgajana da sumnja u sveštenike. Bilo je zgodno imati, konačno, jednog saveznika!
<BR>&nbsp;&nbsp;&nbsp;&nbsp;&nbsp;Nekakav oblik aktivnosti uskomešao je ljude baš ispod Odradinog prozora. Ona radoznalo usmeri pogled nadole. Pet nagih muškaraca tvorilo je krug, držeći se za ruke. Njihova odeća i pustinjska odela ležali su na gomili po strani pod budnim okom jedne mlade tamnopute devojke u dugačkoj mrkoj haljini od začinskih vlakana. Kosa joj je bila svezana crvenom vrpcom.
<BR>&nbsp;&nbsp;&nbsp;&nbsp;&nbsp;Igrači!
<BR>&nbsp;&nbsp;&nbsp;&nbsp;&nbsp;Odrade je pročitala puno izveštaja o ovoj pojavi, ali otkako je došla ovamo ovo je bilo prvi put da je vidi svojim očima. Među posmatračima se zapažao trio visokih sveštenika-čuvara u žutim šlemovima sa visokim perjanicama. Čuvari su imali kratke haljetke koji nisu sputavali noge, a svaki je nosio i metalom obloženu palicu.
<BR>&nbsp;&nbsp;&nbsp;&nbsp;&nbsp;Kako su igrači kružili, gomila je, što je bilo za očekivati, postajala sve nemirnija. Uskoro će započeti da ispuštaju povike i nastaće veliko komešanje. Pucaće i glave. Poteći će krv. Ljudi će vrištati i bežati na sve strane. Na kraju će se sve stišati i bez službene intervencije. Neki će otići smejući se. A sveštenici-čuvari se neće mešati.
<BR>&nbsp;&nbsp;&nbsp;&nbsp;&nbsp;Besmisleno bezumlje ovog plesa i njegove posledice vekovima su fascinirali Bene Geserit. Sada je to držalo Odradinu napregnutu pažnju. Prenošenje ovog obreda kroz pokoljenja pratila je i Misionaria Protektiva. Rakijanci su to zvali 'Ples odvraćanja'. Imali su i druga imena za njega, a najznačajnije je bilo 'Siajnok'. Ovaj ples beše preostatak Tiraninovog najvećeg obreda, trenutka spajanja sa njegovim Ribogovornicama.
<BR>&nbsp;&nbsp;&nbsp;&nbsp;&nbsp;Odrade je prepoznavala i poštovala energiju sadržanu u ovoj pojavi. Nijedna časna majka nije mogla sebi dozvoliti da propusti to da vidi. Traćenje snage koju je ona predstavljala, ipak ju je uznemiravalo. Takve stvari je trebalo kontrolisati i usmeravati. Ovaj obred je vapio za korisnom primenom. Za sada je to bilo samo golo rasipanje snaga koje su se, ukoliko bi ostale neispoljene, mogle pokazati razornim za sveštenike.
<BR>&nbsp;&nbsp;&nbsp;&nbsp;&nbsp;Sladak miris voća dopre do Odradinih nozdrva. Ona dublje udahnu i pogleda prema otvorima za provetravanje pored svog prozora; vrelina gomile i zagrejana zemlja stvarali su struju koja je išla naviše. Strujanje vazduha donosilo je mirise odozdo, kroz iksijanske otvore. Odrade prisloni čelo i nos na plaz da bi mogla da gleda pravo dole. Ah! Igrači ili gomila prevrtali su tezge trgovaca. Igrači su gazili voće. Istisnuta žuta kaša prskala im je po nogama do butina.
<BR>&nbsp;&nbsp;&nbsp;&nbsp;&nbsp;Odrade među posmatračima prepoznade trgovca voćem, poznato naborano lice koje je više puta videla za tezgama pored ulaza u njenu zgradu. Izgledao je kao da ne mari zbog svog gubitka. Kao i ostalima oko njega, pažnja mu je bila prikovana za igrače. Pet nagih muškaraca kretalo se visoko podižući stopala, u neritmičkom i naizgled nepovezanom izvođenju koje se periodično vraćalo ponavljanom obrascu - tri igrača sa obe noge na tlu, a ostala dvojica podignuta visoko na rukama svojih saigrača.
<BR>&nbsp;&nbsp;&nbsp;&nbsp;&nbsp;Odrade je ovo prepoznala. Odnosilo se na drevni slobodnjački način hodanja po pesku. Ovaj čudan ples bio je fosil, sa korenima u nužnosti da se svaki čovek kreće ne odajući crvu znake svog prisustva.
<BR>&nbsp;&nbsp;&nbsp;&nbsp;&nbsp;Ljudi su počeli da se tiskaju bliže igračima na bazarovom velikom pravougaoniku, poskakujući uvis poput dečjih igračaka kako bi uzdigli oči iznad gomile i videli pet nagih muškaraca.
<BR>&nbsp;&nbsp;&nbsp;&nbsp;&nbsp;U tom trenutku Odrade ugleda Šeaninu pratnju kako se kreće podalje na desnoj strani gde se jedna široka avenija ulivala u trg. Simboli životinjskih tragova na zgradi kazivali su da je ta široka avenija predstavljala Božiji put. Istorijska svest je svedočila da je tom avenijim Leto II dolazio u Grad iz svog Sarera sa visokim zidovima, tamo daleko na jugu. Sa smislom za pojedinosti, još su se mogli raspoznati neki oblici i obrasci koji su sačinjavali Tiraninov grad On, festivalsko sedište sazdano oko još drevnijeg grada Arakina, ali su neke avenije opstale: neke zgrade koje su bile suviše korisne da bi bile zamenjene. Zgrade su neumitno određivale ulice.
<BR>&nbsp;&nbsp;&nbsp;&nbsp;&nbsp;Šeanina pratnja zaustavi se na mestu na kome se avenija širila u bazar. Napred su išli čuvari sa žutim šlemovima, raščišćavajući prolaz svojim palicama. Čuvari su bili visoki: spuštena na zemlju, dva metra dugačka palica dosezala je do ramena najnižem među njima. Čak i u najvećem metežu nije se moglo dogoditi da ne zapazite sveštenika-čuvara, a Šeanini zaštitnici bili su najviši među visokima.
<BR>&nbsp;&nbsp;&nbsp;&nbsp;&nbsp;Ponovo su krenuli, vodeći svoju skupinu prema Odrade. Sa svakim korakom odežde su im se rastvarale otkrivajući glatko sivilo najboljih pustinjskih odela. Koračali su pravo napred, njih petnaest u plitkom klinu koji se sve više zabadao u guste grozdove tezgi.
<BR>&nbsp;&nbsp;&nbsp;&nbsp;&nbsp;Iza čuvara koračala je proređena skupina sveštenika sa Šeanom u sredini. Odrade je na mahove u okrilju pratnje uspevala da uoči Šeaninu osobenu figuru, kosu prošaranu suncem i ponosito izdignuto lice. Ono što je, međutim, privuklo Odradinu pažnju, bili su sveštenici sa žutim šlemovima. Iz svakog njihovog pokreta izbijala je osionost, uslovljena kod njih još u ranom detinjstvu. Ti čuvari su znali da su nešto više od običnog naroda. A običan narod je reagovao onako kako se moglo očekivati, praveći prolaz Šeaninoj pratnji.
<BR>&nbsp;&nbsp;&nbsp;&nbsp;&nbsp;Sve je bilo izvedeno tako prirodno da je Odrade mogla da sagleda prastari obrazac baš kao da je posmatrala još jedan ritualni ples koji se milenijumima nije promenio.
<BR>&nbsp;&nbsp;&nbsp;&nbsp;&nbsp;Kao što je često činila, Odrade je u ovom času razmišljala o sebi kao o arheologu: ne kao o onom koji je ispitivao istrošeno staro kamenje, već pre kao o osobi koja se usredsređivala na ono na šta je Sveštenstvo često usmeravalo svoju svest: na načine na koje su ljudi nosili u sebi svoju prošlost. Ovde je bio očit Tiraninov nacrt. Šeanino približavanje bilo je u skladu sa nacrtom koji je sam Bogocar utemeljio.
<BR>&nbsp;&nbsp;&nbsp;&nbsp;&nbsp;Ispod Odradinog prozora petorica nagih muškaraca nastavljali su sa plesom. Odrade primeti da je među posmatračima zavladalo novo raspoloženje. I bez okretanja glave prema falangi koja se približavala, posmatrači ispod Odrade su znali.
<BR>&nbsp;&nbsp;&nbsp;&nbsp;&nbsp;Životinje uvek znaju kada stižu pastiri.
<BR>&nbsp;&nbsp;&nbsp;&nbsp;&nbsp;Sada je uznemirenost gomile poprimila brži puls. Oni nisu želeli da se odreknu svog haosa! Jedna grudva zemlje polete sa ruba gomile i pade na tlo pored igrača. Petorica muškaraca nisu izgubili korak sledeći svoj prošireni obrazac, ali su povećali brzinu. Dužina nizova između ponavljanja svedočila je o izuzetnom pamćenju.
<BR>&nbsp;&nbsp;&nbsp;&nbsp;&nbsp;Još jedna grudva zemlje polete iz gužve i pogodi u rame jednog od igrača. Međutim, nijedan od petorice ni ne posrnu.
<BR>&nbsp;&nbsp;&nbsp;&nbsp;&nbsp;Rulja poče da vrišti i poje. Neko je izvikivao kletve.
<BR>&nbsp;&nbsp;&nbsp;&nbsp;&nbsp;Pojanje ubrzo preraste u tapšanje rukama, koje je bilo u neskladu sa pokretima igrača.
<BR>&nbsp;&nbsp;&nbsp;&nbsp;&nbsp;I pored svega, obrazac se nije menjao.
<BR>&nbsp;&nbsp;&nbsp;&nbsp;&nbsp;Pojanje gomile poprimi oštar ritam, ponavljani koraci sa odjekom su se odbijali od zidova Velikog trga. Pokušavali su da razbiju obrazac igrača. Odrade je osetila dubok značaj u sceni koja se odigravala ispod nje.
<BR>&nbsp;&nbsp;&nbsp;&nbsp;&nbsp;Šeanina pratnja je prešla više od polovine puta preko bazara. Kretala se kroz šire prolaze između tezgi, i već je skrenula prema Odrade. Gomila je bila najgušća na nekih pedeset metara ispred sveštenika-čuvara. Čuvari su napredovali postojanim korakom, ne obazirući se na one koji su jurišali sa strane. Ispod žutih šlemova oči su bile uperene pravo napred, stremeći iznad gomile. Nijedan od čuvara koji su se približavali nije odao ni najmanji spoljašnji znak da je primećivao rulju, ili igrače ili bilo kakvu drugu prepreku koja bi mu smetala.
<BR>&nbsp;&nbsp;&nbsp;&nbsp;&nbsp;Rulja odjednom prekinu sa pojanjem kao da joj je kakav nevidljivi dirigent rukom mahnuo da ućuti. Ona petorica su nastavljala da plešu. Tišina ispod Odrade bila je nabijena silom koja učini da joj se malje na vratu nakostrešiše. Neposredno ispod Odrade ona trojica sveštenika-čuvara među posmatračima okrenuše se kao jedan i izgubiše sa vidika ušavši u njenu zgradu.
<BR>&nbsp;&nbsp;&nbsp;&nbsp;&nbsp;Iz dubine gomile jedna žena uzviknu kletvu.
<BR>&nbsp;&nbsp;&nbsp;&nbsp;&nbsp;Igrači ničim ne pokazaše da su je čuli.
<BR>&nbsp;&nbsp;&nbsp;&nbsp;&nbsp;Rulja pritisnu napred, progutavši barem polovimu prostora koji ju je delio od igrača. Devojka koja je čuvala pustinjska odela i odeću igrača više se nije mogla videti.
<BR>&nbsp;&nbsp;&nbsp;&nbsp;&nbsp;Šeanina falanga išla je napred, sa sveštenicima i svojom mladom štićenicom na repu kolone.
<BR>&nbsp;&nbsp;&nbsp;&nbsp;&nbsp;Nasilje izbi sa Odradine desne strane. Tamo su ljudi počeli da udaraju jedni druge, još nekoliko busena polete u luku prema petorici igrača. Rulja ponovo poče da peva, ubrzavajući ritam.
<BR>&nbsp;&nbsp;&nbsp;&nbsp;&nbsp;U isti mah zadnji deo gomile se rastvori ispred čuvara. Posmatrači nisu skidali oči sa igrača, nisu zastali u svom doprinošenju rastućem metežu, ali je prolaz kroz njihove redove bio otvoren.
<BR>&nbsp;&nbsp;&nbsp;&nbsp;&nbsp;Potpuno obuzeta, Odrade je zurila nadole. Mnoge stvari su se istovremeno događale: borba prsa u prsa, neprekidno pojanje, neumoljivo napredovanje čuvara.
<BR>&nbsp;&nbsp;&nbsp;&nbsp;&nbsp;Opkoljena sa svih strana sveštenicama, mogla se videti Šeana kako baca pogled s jedne na drugu stranu, pokušavajući da vidi uzbuđenje oko sebe.
<BR>&nbsp;&nbsp;&nbsp;&nbsp;&nbsp;Neko iz gomile izdiže batinu i poče njome mlatiti ljude unaokolo; ali niko nije ugrozio čuvare niti bilo kog drugog člana Šeanine pratnje.
<BR>&nbsp;&nbsp;&nbsp;&nbsp;&nbsp;Igrači su nastavljali da se propinju u sve užem krugu posmatrača. Svi zajedno tiskali su se sve bliže Odradinoj zgradi, tako da je morala da pritisne glavu na plaz i pod oštrim uglom gleda nadole.
<BR>&nbsp;&nbsp;&nbsp;&nbsp;&nbsp;Čuvari su vodili Šeaninu pratnju napred stazom koja se širila posred ovog meteža. Sveštenice se nisu obazirale ni levo ni desno. Čuvari sa žutim šlemovima zurili su pravo napred.
<BR>&nbsp;&nbsp;&nbsp;&nbsp;&nbsp;Prezir je bila preslaba reč za odnos koji se dole ispoljavao, pomisli Odrade. A ne bi bilo ispravno ni reći da je kovitlava rulja ignorisala pratnju koja se približavala. Svaka strana bila je svesna one druge, ali su obe postojale u različitim svetovima, vodeći računa o strogim pravilima te podvojenosti. Jedino je Šeana zanemarivala nepisani protokol, propinjući se na prste u nastojanju da vidi ponešto preko tela koja su je štitila.
<BR>&nbsp;&nbsp;&nbsp;&nbsp;&nbsp;Upravo ispod Odrade rulja se zatalasala napred. Gomila preplavi igrače; bili su zbrisani u stranu poput brodova zahvaćenih džinovskim talasom. Odrade na trenutak ugleda delove golih tela koja su prelazila iz ruke u ruku kroz vrišteći haos. Samo uz najnapetiju pažnju Odrade je mogla da razazna glasove koji su dopirali do nje.
<BR>&nbsp;&nbsp;&nbsp;&nbsp;&nbsp;Bilo je to bezumlje.
<BR>&nbsp;&nbsp;&nbsp;&nbsp;&nbsp;Nijedan od igrača nije odoleo. Da li su bili ubijeni! Da li je posredi bila žrtva? Analize Sestrinstva još nisu počele ni da dotiču ovaj fenomen.
<BR>&nbsp;&nbsp;&nbsp;&nbsp;&nbsp;Žuti šlemovi pomeriše se na stranu ispod Odrade, otvarajući put Šeani i sveštenicama ka ulazu u zgradu, a potom spojiše redove. Okrenuli su se i postavili odbrambeni luk oko ulaza u zgradu. Držali su palice u vodoravnom položaju, preklopivši ih u visini struka.
<BR>&nbsp;&nbsp;&nbsp;&nbsp;&nbsp;Metež iza njih poče da jenjava. Nije se mogao videti nijedan od onih igrača, ali je bilo povređenih, ljudi koji su ležali opruženi na tlu i drugih koji su se teturali. Mogle su se uočiti okrvavljene glave.
<BR>&nbsp;&nbsp;&nbsp;&nbsp;&nbsp;Šeana i sveštenice bile su izvan Odradinog vidnog polja, sada već u zgradi. Odrade sede na krevet, pokušavajući da se razabere u ono što je upravo videla.
<BR>&nbsp;&nbsp;&nbsp;&nbsp;&nbsp;Neverovatno.
<BR>&nbsp;&nbsp;&nbsp;&nbsp;&nbsp;Ama baš nijedan od izveštaja Sestrinstva ili holofotografskih zabeleški nije uspeo da makar približno predstavi ovu stvar! Deo toga bili su mirisi - prašine, znoja, velike koncentracije ljudskih feromona. Odrade duboko udahnu. Osetila je kako iznutra podrhtava. Rulja se raspršila u pojedince koji su šetali bazarom. Videla je neke koji plaču. Neki su kleli. Neki su se smejali.
<BR>&nbsp;&nbsp;&nbsp;&nbsp;&nbsp;Vrata iza Odrade širom se otvoriše. Šeana uđe, smejući se. Odrade se okrenu i pre no što je Šeana ušla i zatvorila vrata, spazi u hodniku neke od svojih čuvara i neke od sveštenica.
<BR>&nbsp;&nbsp;&nbsp;&nbsp;&nbsp;Devojčicine tamnosmeđe oči blistale su od uzbuđenja. Njeno uzano lice koje je već počelo da omekšava dobijajući obline koje će se potpuno razviti kad odraste, bilo je napeto od nabijenih osećanja. Sve te napetosti nestade kada je usmerila pažnju na Odrade.
<BR>&nbsp;&nbsp;&nbsp;&nbsp;&nbsp;Vrlo dobro, pomisli Odrade zapazivši ovo. Lekcija broj jedan o vezivanju je započela.
<BR>&nbsp;&nbsp;&nbsp;&nbsp;&nbsp;"Jesi li videla igrače?" upita Šeana obrćući se i skačući po podu, da bi se konačno zaustavila ispred Odrade. "Zar nisu bili lepi! Mislim da su tako lepi! Canija nije želela da gledam. Kaže da je za mene opasno da sudelujem u Siajnoku. Ali ja nimalo ne brinem zbog toga. Šejtan nikad ne bi pojeo one igrače."
<BR>&nbsp;&nbsp;&nbsp;&nbsp;&nbsp;Sa iznenadnim istakanjem svesti koje je ranije iskusila jedino za vreme zajedničke agonije, Odrade sagleda celokupni obrazac onoga čemu je upravo bila svedok na Velikom skveru. Nedostajale su samo Šeanine reči i prisustvo pa da stvar postane sasvim jasna.
<BR>&nbsp;&nbsp;&nbsp;&nbsp;&nbsp;Jezik!
<BR>&nbsp;&nbsp;&nbsp;&nbsp;&nbsp;Duboko unutar kolektivne svesti ovi ljudi su nosili, potpuno nesvesno, jednak jezik kojim su im se mogle saopštiti stvari koje nisu želeli da čuju. Igrači su govorili tim jezikom. Šeana ga je govorila. Ta stvar je bila sazdana od glasovnih tonova, pokreta i feromona, složena i tanana kombinacija koja se razvijala na način na koji su to svi jezici činili.
<BR>&nbsp;&nbsp;&nbsp;&nbsp;&nbsp;Iz nužde.
<BR>&nbsp;&nbsp;&nbsp;&nbsp;&nbsp;Odrade se nasmeši srećnoj devojci koja je stajala ispred nje. Sada je Odrade znala kako da Telilakse uhvati u zamku.
<BR>&nbsp;&nbsp;&nbsp;&nbsp;&nbsp;Sada je znala više o Tarazinom planu.
<BR>&nbsp;&nbsp;&nbsp;&nbsp;&nbsp;Moram u prvoj prilici da odvedem Šeanu u pustinju. Pričekaćemo samo do dolaska gospodara Tleilaksa, tog Vafa. Povešćemo ga sa sobom!
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
