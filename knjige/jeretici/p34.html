<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>34.
<P>&nbsp;&nbsp;&nbsp;&nbsp;&nbsp;Zaborav je tvoja sudbina. U svim drevnim lekcijama život je neprestano dobijanje i gubljenje.
<BR>
<BR>&nbsp;&nbsp;&nbsp;&nbsp;&nbsp;Leto II, glas iz Dar-es-Balata
<BR>
<BR>&nbsp;&nbsp;&nbsp;&nbsp;&nbsp;"U ime našeg reda i njegovog nesalomivog Sestrinstva, ovaj zapis je procenjen kao verodostojan i vredan da uđe u hronike Kapitola."
<BR>&nbsp;&nbsp;&nbsp;&nbsp;&nbsp;Taraza je sa gnušanjem zurila u reči ispisane na projekciji ekrana. Jutarnja svetlost obojila je projekciju zbrkom žutih odsjaja, zbog čega su ispisane reči izgledale nejasne i tajanstvene.
<BR>&nbsp;&nbsp;&nbsp;&nbsp;&nbsp;Jednim ljutitim pokretom Taraza se odgurnu od projekcijskog stola, ustade i uputi se ka južnom prozoru. Dan je tek svanuo i senke u dvorištu bile su još dugačke.
<BR>&nbsp;&nbsp;&nbsp;&nbsp;&nbsp;Da li da lično odem tamo?
<BR>&nbsp;&nbsp;&nbsp;&nbsp;&nbsp;Ova misao izazva u njoj unutrašnji otpor. Ove odaje bile su tako... tako sigurne. To je bilo glupo i ona je toga bila svesna. Bene Geserit je boravio ovde više od hiljadu četiri stotine godina, pa ipak je planeta Kapitol još smatrana za samo privremeno boravište.
<BR>&nbsp;&nbsp;&nbsp;&nbsp;&nbsp;Ona položi levu šaku na glatki ram prozora. Svi njeni prozori bili su tako postavljeni da se kroz njih vidi drevna okolina. Odaja - njene razmere, nameštaj, boje - sve je ukazivalo na arhitekte i graditelje čija je jedina misao bila da pruže osećanje zaštite onima koji će tu stanovati.
<BR>&nbsp;&nbsp;&nbsp;&nbsp;&nbsp;Taraza pokuša da uroni u to osećanje sigurnosti, ali u tome ne uspe.
<BR>&nbsp;&nbsp;&nbsp;&nbsp;&nbsp;Dokazi sa kojima se upravo suočila ostavljali su izvesnu gorčinu u ovoj odaji, iako su reči bile izgovorene što je blaže bilo moguće. Njene savetnice bile su tvrdoglave (složile su se bez rezerve) i to je nije čudilo.
<BR>&nbsp;&nbsp;&nbsp;&nbsp;&nbsp;Da postanemo misonarke? I to za Tleilakse?
<BR>&nbsp;&nbsp;&nbsp;&nbsp;&nbsp;Ona dodirnu kontrolnu pločicu pored prozora i otvori ga. U odaju se odmah uvuče topli povetarac namirisan prolećnim cvetovima iz voćnjaka jabuka. Sestrinstvo se ponosilo voćem koje je gajilo ovde, u središtu moći, odakle se rukovodilo svim ostalim uporištima. Boljih voćnjaka nije bilo ni u jednoj od tvrđava i zavisnika Kapitola koji su tkali benegeseritsku mrežu preko većine planeta nastanjenih ljudskim bićima za vreme starog carstva.
<BR>&nbsp;&nbsp;&nbsp;&nbsp;&nbsp;"Znaćeš kakve su po njihovom voću", pomisli ona. "Poneke od starih religija još su u stanju da stvaraju mudrost."
<BR>&nbsp;&nbsp;&nbsp;&nbsp;&nbsp;Sa ovog prozora Taraza je mogla da vidi čitav južni niz zgrada Kapitola. Senka obližnje posmatračke kule izvukla je jednu dugačku neravnu liniju preko krovova i dvorišta.
<BR>&nbsp;&nbsp;&nbsp;&nbsp;&nbsp;Taraza je bila svesna toga da je ovo iznenađujuće mala nastamba za tako mnogo moći. S druge strane prstena voćnjaka i bašta prostirala se pravilna šahovska tabla koju su obrazovala privatna prebivališta i okolne plantaže. Na tim povlašćenim imanjima stanovale su sestre koje su se povukle, kao i odabrane odane porodice. Zapadnu granicu označavale su testerasto nazubljene planine čiji su se vrhovi često belasali od snega. Svemirsko polje ležalo je dvadeset kilometara prema istoku. Svuda unaokolo ovog jezgra Kapitola prostirale su se otvorene ravnice gde je pasla posebna vrsta stoke, stoke toliko osetljive na nepoznate mirise da je i pri najbezazlenijem upadu ljudi koji nisu imali lokalni miris kretala u pomamni stampedo. Najuvučenije domove i njihove ograde od osetljivih biljaka podigao je prvi bašar i to tako da niko ne može da prođe kroz izukrštane kanale u nivou tla ni danju ni noću, a da odmah ne bude primećen.
<BR>&nbsp;&nbsp;&nbsp;&nbsp;&nbsp;Sve je to izgledalo neplanski i kao slučajno nabacano, ali u svemu je ipak postojao strogi red. A to je bilo ono što je u pravom smislu predstavljalo Sestrinstvo - i Taraza je toga bila svesna.
<BR>&nbsp;&nbsp;&nbsp;&nbsp;&nbsp;Začuvši kako se neko nakašljava iza nje, Taraza se seti da je jedna od onih koje su bile najglasnije u Vaću ostala strpljivo da čeka kod otvorenih vrata.
<BR>&nbsp;&nbsp;&nbsp;&nbsp;&nbsp;Da čeka na moju odluku.
<BR>&nbsp;&nbsp;&nbsp;&nbsp;&nbsp;Časna majka Belonda želela je da Odrade bude 'smesta ubijena'. Odluka nije doneta.
<BR>&nbsp;&nbsp;&nbsp;&nbsp;&nbsp;Ovog puta si to stvarno učinila, Dar. Očekivala sam da budeš divlje nezavisna. Čak sam to i priželjkivala. Ali, ovo!
<BR>&nbsp;&nbsp;&nbsp;&nbsp;&nbsp;Belonda, stara, debela, rumenih obraza, ledenog pogleda i cenjena zbog svoje prirodne žestine, želela je da Odrade bude osuđena kao izdajica.
<BR>&nbsp;&nbsp;&nbsp;&nbsp;&nbsp;"Tiranin bi je smesta smrskao!" bila je uporna Belonda.
<BR>&nbsp;&nbsp;&nbsp;&nbsp;&nbsp;Je li to sve što smo od njega naučile? pitala se Taraza.
<BR>&nbsp;&nbsp;&nbsp;&nbsp;&nbsp;Belonda je rekla da Odrade nije samo Atreid, već i Korino. Veliki broj njenih predaka bili su carevi, vice-namesnici i moćni administratori.
<BR>&nbsp;&nbsp;&nbsp;&nbsp;&nbsp;A sve je to podrazumevalo glad za moći.
<BR>&nbsp;&nbsp;&nbsp;&nbsp;&nbsp;"Njeni preci su preživeli Salusu Sekundus!" stalno je ponavljala Belonda. "Zar nas ničemu nisu naučila naša iskustva u odgajanju?"
<BR>&nbsp;&nbsp;&nbsp;&nbsp;&nbsp;Naučili smo da stvaramo Odrade, pomisli Taraza.
<BR>&nbsp;&nbsp;&nbsp;&nbsp;&nbsp;Pošto je preživela začinsku agoniju, Odrade je namerno poslata na Al Danab, ekvivalent Salusi Sekundus, kako bi kroz obuku prošla na planeti neprestanih iskušenja: visokih stena i suvih klanaca, toplih i ledenih vetrova, u atmosferi sa premalo i previše vlage. Smatrano je da je ta planeta pogodna za obuku onih koje će sudbina možda jednog dana odvesti na Rakis. Oni koji su se odatle vraćali bili su veoma žilavi. A jedna od najžilavijih postala je visoka, gipka i mišićava Odrade.
<BR>&nbsp;&nbsp;&nbsp;&nbsp;&nbsp;Kako da spasem ovu situaciju?
<BR>&nbsp;&nbsp;&nbsp;&nbsp;&nbsp;U najnovijoj Odradinoj poruci stajalo je da bilo kakav mir, čak i Tiraninov milenijum potiskivanja, zrači lažnom aurom koja može biti pogubna za one koji suviše u njega veruju. To je ujedno predstavljalo i snagu i pukotinu u Belondinoj raspravi.
<BR>&nbsp;&nbsp;&nbsp;&nbsp;&nbsp;Taraza podiže pogled prema Belondi koja je čekala na vratima. Suviše je debela! Razmeće se tim pred nama!
<BR>&nbsp;&nbsp;&nbsp;&nbsp;&nbsp;"Ne možemo eliminisati Odrade kao što ne možemo eliminisati ni golu", rekla je Taraza.
<BR>&nbsp;&nbsp;&nbsp;&nbsp;&nbsp;Belondin glas bio je prigušen i ravnomeran: "Oboje su sada suviše opasni po nas. Zar ne shvataš da ti Odrade narušava ugled tumačeći na ovaj način reči iz Sieč Tabra!"
<BR>&nbsp;&nbsp;&nbsp;&nbsp;&nbsp;"Da li mi Tiraninova poruka narušava ugled, Bel?"
<BR>&nbsp;&nbsp;&nbsp;&nbsp;&nbsp;"Znaš ti vrlo dobro na šta ja mislim. Bene Tleilaksi ne razlikuju dobro od zla."
<BR>&nbsp;&nbsp;&nbsp;&nbsp;&nbsp;"Prestani da skačeš sa teme na temu, Bel. Misli ti kruže poput insekta oko cveta. Šta je to što ti u ovoj stvari smeta?"
<BR>&nbsp;&nbsp;&nbsp;&nbsp;&nbsp;"Tleilaksi! Napravili su tog golu da služi njihovim ciljevima. A Odrade sada traži od nas..."
<BR>&nbsp;&nbsp;&nbsp;&nbsp;&nbsp;"Ponavljaš se, Bel."
<BR>&nbsp;&nbsp;&nbsp;&nbsp;&nbsp;"Tleilaksi koriste prečice. Njihovo shvatanje genetike ne poklapa se sa našim. Takvo shvatanje nije primereno ljudima. Oni stvaraju čudovišta."
<BR>&nbsp;&nbsp;&nbsp;&nbsp;&nbsp;"Zar to zaista čine?"
<BR>&nbsp;&nbsp;&nbsp;&nbsp;&nbsp;Belonda uđe u odaju, obiđe sto i zaustavi se blizu Taraze, zaklonivši od pogleda Vrhovne majke nišu sa Čenoinom statuetom.
<BR>&nbsp;&nbsp;&nbsp;&nbsp;&nbsp;"Slažem se sa savezom sa sveštenicima sa Rakisa, ali ne i sa savezom sa Tleilaksima." Belondina odeća zašušta kada ona napravi pokret stisnutom pesnicom.
<BR>&nbsp;&nbsp;&nbsp;&nbsp;&nbsp;"Bel! Visoki sveštenik je sada jedan Liceigrač mimičar. Misliš li ti to na savez sa njim?"
<BR>&nbsp;&nbsp;&nbsp;&nbsp;&nbsp;Belonda ljutito odmahnu glavom. "Ima na hiljade onih koji veruju u Šai-Huluda! Svuda ih možete naći. Šta će oni misliti o nama ako se naša uloga u prevari ikada obelodani?"
<BR>&nbsp;&nbsp;&nbsp;&nbsp;&nbsp;"I sama znaš da nije baš tako, Bel! Pobrinuli smo se da samo Tleilaksi izvuku kraći kraj. Što se toga tiče, Odrade je u pravu."
<BR>&nbsp;&nbsp;&nbsp;&nbsp;&nbsp;"Nije tačno! Ako stupimo u savez sa njima i mi ćemo izvući kraći kraj. Bićemo primorane da služimo tleilaškom ustrojstvu. Biće to još gore od naše duge podložnosti Tiraninu."
<BR>&nbsp;&nbsp;&nbsp;&nbsp;&nbsp;Taraza ugleda opako sevanje u Belondinim očima. Njena reakcija bila je razumljiva. Nijedna časna majka nije mogla da misli na ropstvo kroz koje su prošle za vreme vladavine božanskog cara a da je pri tom ne obuzmu, u najboljem slučaju, samo obeshrabrujuća osećanja. Iz dana u dan trpele su udarce protiv svoje volje, nesigurne u opstanak Bene Geserita.
<BR>&nbsp;&nbsp;&nbsp;&nbsp;&nbsp;"Smatraš li da smo sebi obezbedile zagarantovano snabdevanje začinom, stupivši u jedan tako glupi savez?" upita Belonda.
<BR>&nbsp;&nbsp;&nbsp;&nbsp;&nbsp;Taraza uvide da se razgovor stalno vrti oko istog. Bez melanža i agonije u kojoj se dolazi do preobražaja, nema ni časnih majki. Jedan od ciljeva kurvi Raštrkanih sigurno je i melanžni začin i način na koji ga Bene Geserit upotrebljava.
<BR>&nbsp;&nbsp;&nbsp;&nbsp;&nbsp;Taraza se vrati do stola i utonu u svoju psu-naslonjaču, zavalivši se u nju dok se sedište oblikovalo prema njenim oblinama. To i jeste bio problem. Samo benegeseritski problem. Mada je sve vreme vršilo istraživanja i opite, Sestrinstvo nikada nije pronašlo zamenu za začin. Esnafu je začin bio potreban da kroz začinski trans oblikuje svoje navigatore, ali oni su mogli biti zamenjeni iksijanskom mašinerijom. Iks i njegovi pomoćnici nadmetali su se na esnafskom tržištu. Oni su imali alternativu.
<BR>&nbsp;&nbsp;&nbsp;&nbsp;&nbsp;Mi je nemamo.
<BR>&nbsp;&nbsp;&nbsp;&nbsp;&nbsp;Belonda pređe sa druge strane Tarazinog stola, položi obe pesnice na glatku površinu i nagnu se napred kako bi se s visine zagledala u Vrhovnu majku.
<BR>&nbsp;&nbsp;&nbsp;&nbsp;&nbsp;"Mi još ni izdaleka ne znamo šta su Tleilaksi učinili našem goli!"
<BR>&nbsp;&nbsp;&nbsp;&nbsp;&nbsp;"Odrade će to saznati."
<BR>&nbsp;&nbsp;&nbsp;&nbsp;&nbsp;"To nije dovoljan razlog da joj se oprosti njena izdaja!"
<BR>&nbsp;&nbsp;&nbsp;&nbsp;&nbsp;Taraza progovori tihim glasom: "Pokolenjima smo čekale na ovaj trenutak, a ti bi sada da tek tako prekineš izvođenje plana." Ona ovlaš lupi dlanom po stolu.
<BR>&nbsp;&nbsp;&nbsp;&nbsp;&nbsp;"Dragoceni plan Rakis nije više naš plan", reče Belonda. "Možda nikada nije ni bio."
<BR>&nbsp;&nbsp;&nbsp;&nbsp;&nbsp;Usredsredivši sve svoje važne mentalne moći u jednu žižu, Taraza stade da preispituje dublji smisao ove poznate dileme. Tokom upravo okončane prepirkle u veću često su je potezale.
<BR>&nbsp;&nbsp;&nbsp;&nbsp;&nbsp;Da li je gola-shema nešto što je pokrenuo Tiranin? Ako jeste šta onda one mogu da preduzmu s tim u vezi? Šta bi trebalo da preduzmu?
<BR>&nbsp;&nbsp;&nbsp;&nbsp;&nbsp;Dok su se raspravljale sve su na umu imale izveštaj manjine. Švangiju je bila mrtva, ali njena klika se nije raspala, i sada se činilo da im se i Belonda pridružila. Da li je Sestrinstvo samo sebe zaslepljivalo i to u pogubnoj meri? Odradin izveštaj o toj skrivenoj poruci na Rakisu mogao se tumačiti kao zloslutno upozorenje. Odrade je to i naglasila, obavestivši ih da joj je kao vodič poslužilo njeno unutrašnje osećanje opasnosti. Nijedna časna majka ne može olako da pređe preko jednog takvog događaja.
<BR>&nbsp;&nbsp;&nbsp;&nbsp;&nbsp;Belonda se ispravi i prekrsti ruke na grudima. "Nikada ne možemo da se do kraja oslobodimo uticaja koji su na nas izvršili učitelji u detinjstvu, kao ni ustrojstava koja su nas stvorila, zar ne?"
<BR>&nbsp;&nbsp;&nbsp;&nbsp;&nbsp;Ovakav argument nije bio uobičajen za benegeseritske prepirke. Suviše je podsećao na njihova vlastita osetljiva mesta.
<BR>&nbsp;&nbsp;&nbsp;&nbsp;&nbsp;Mi smo tajne aristokratkinje i naše potomstvo će naslediti moć. Da, to nam je slaba tačka, a Miles Teg je najbolji primer.
<BR>&nbsp;&nbsp;&nbsp;&nbsp;&nbsp;Belonda pronađe jednu običnu stolicu i sede kako bi se našla oči u oči sa Tarazom. "U jeku Raštrkavanja", reče ona, "ostale smo bez nekih dvadesetak procenata onih koje smo smatrale našim omaškama."
<BR>&nbsp;&nbsp;&nbsp;&nbsp;&nbsp;"Kako mogu biti omaške ako nam se sada vraćaju?"
<BR>&nbsp;&nbsp;&nbsp;&nbsp;&nbsp;"Tiranin je svakako znao da će se ovo dogoditi!"
<BR>&nbsp;&nbsp;&nbsp;&nbsp;&nbsp;"Raštrkavanje je bilo njegov cilj, Bel. To je bila njegova Zlatna staza, način da ljudski rod opstane!"
<BR>&nbsp;&nbsp;&nbsp;&nbsp;&nbsp;"Poznato nam je šta je osećao prema Tleilaksima, pa ipak ih nije istrebio. Bio je u prilici, ali to nije učinio."
<BR>&nbsp;&nbsp;&nbsp;&nbsp;&nbsp;"Želeo je da obezbedi raznovrsnost."
<BR>&nbsp;&nbsp;&nbsp;&nbsp;&nbsp;Belonda lupi pesnicom po stolu. "U tome je, nema sumnje, sasvim uspeo!"
<BR>&nbsp;&nbsp;&nbsp;&nbsp;&nbsp;"Toliko puta smo se vraćali na ovo, Bel, ali ja ipak ne vidim način da izbegnemo ono što je Odrade učinila."
<BR>&nbsp;&nbsp;&nbsp;&nbsp;&nbsp;"Podložnost!"
<BR>&nbsp;&nbsp;&nbsp;&nbsp;&nbsp;"To ne. Da li smo ikada bile potpuno podložne bilo kom od careva od vremena pre Tiranina? Čak ni Muad'Dibu!"
<BR>&nbsp;&nbsp;&nbsp;&nbsp;&nbsp;"Još se nalazimo u Tiraninovoj zamci", optuživala je Belonda. "Kaži mi, zašto su Tleilaksi nastavili da stvaraju njegovog omiljenog golu? Prošli su milenijumi, a taj gola još izlazi iz njihovih rezervoara poput lutke na žici."
<BR>&nbsp;&nbsp;&nbsp;&nbsp;&nbsp;"Smatraš li da Tleilaksi još deluju prema tajnom Tiraninovom naređenju? Ako je to tačno, onda govoriš u Odradinu korist. Ona nam je stvorila zadivljujuće uslove da to ispitamo."
<BR>&nbsp;&nbsp;&nbsp;&nbsp;&nbsp;"Nije on ništa slično naredio! Jednostavno je upravo tog golu učinio dražesno privlačnim za Bene Tleilakse."
<BR>&nbsp;&nbsp;&nbsp;&nbsp;&nbsp;"A ne i za nas?"
<BR>&nbsp;&nbsp;&nbsp;&nbsp;&nbsp;"Vrhovna majko, kucnuo je čas da se izvučemo iz Tiraninove zamke i to na direktan način."
<BR>&nbsp;&nbsp;&nbsp;&nbsp;&nbsp;"O tome ću ja odlučiti, Bel. Još sam naklonjena opreznom savezu."
<BR>&nbsp;&nbsp;&nbsp;&nbsp;&nbsp;"Tada nam bar dozvoli da ubijemo golu. Šeana može imati decu. Mogle bismo..."
<BR>&nbsp;&nbsp;&nbsp;&nbsp;&nbsp;"Ovo nije, niti je ikada bio samo plan za razmnožavanje!"
<BR>&nbsp;&nbsp;&nbsp;&nbsp;&nbsp;"Mogao bi biti. Šta ako grešiš u tumačenju moći koja se nahodi s druge strane atreidskog predskazanja?"
<BR>&nbsp;&nbsp;&nbsp;&nbsp;&nbsp;"Svi tvoji predlozi vode ka udaljavanju od Rakisa i Tleilaksa, Bel."
<BR>&nbsp;&nbsp;&nbsp;&nbsp;&nbsp;"Sestrinstvo bi moglo da izvede pedeset pokoljenja sa sadašnjim zalihama začina. Više smo nego dobro opskrbljene."
<BR>&nbsp;&nbsp;&nbsp;&nbsp;&nbsp;"Smatraš li da je pedeset pokoljenja dugačko razdoblje, Bel? Zar ne shvataš da upravo zbog te svoje osobine ne sediš na mom mestu?"
<BR>&nbsp;&nbsp;&nbsp;&nbsp;&nbsp;Belonda se odgurnu od stola i stolica oštro zapara po podu. Tarazi je bilo jasno da je nije ubedila. U Belondu nije više mogla da ima poverenja. Možda će ona biti ta koja će morati da umre. Gde se u tome nazirao uzvišeni cilj?
<BR>&nbsp;&nbsp;&nbsp;&nbsp;&nbsp;"Ovo nas nikuda ne vodi", reče Taraza. "Ostavi me."
<BR>&nbsp;&nbsp;&nbsp;&nbsp;&nbsp;Ostavši sama, Tereza još jednom razmotri Odradinu poruku. Bila je zloslutna. Nije bilo teško shvatiti zašto su Belonda i ostale tako žestoko reagovale. A to je ukazivalo na opasan nedostatak savlađivanja.
<BR>&nbsp;&nbsp;&nbsp;&nbsp;&nbsp;Još nije došlo vreme za Sestrinstvo da sastavlja svoju poslednju želju i testament.
<BR>&nbsp;&nbsp;&nbsp;&nbsp;&nbsp;Na neki čudan način, Odrade i Belondu povezivao je isti strah, ali one su došle do različitih odluka našavši se u stupici tog stanja. Način na koji je Odrade protumačila poruku utisnutu u stenje Rakisa izražavalo je jedno čudno upozorenje:
<BR>&nbsp;&nbsp;&nbsp;&nbsp;&nbsp;Ovo će, takođe, minuti.
<BR>&nbsp;&nbsp;&nbsp;&nbsp;&nbsp;Da li nam je kucnuo sudnji čas, da li će nas smožditi grabežljive horde Raštrkanih?
<BR>&nbsp;&nbsp;&nbsp;&nbsp;&nbsp;Ali tajna akslotl rezervoara bila je sada Sestrinstvu na dohvat ruke.
<BR>&nbsp;&nbsp;&nbsp;&nbsp;&nbsp;Ako time ovladamo, ništa nas ne može zaustaviti!
<BR>&nbsp;&nbsp;&nbsp;&nbsp;&nbsp;Taraza prelete pogledom preko sitnica u svojoj odaji. Ovde se još osećala moć Bene Geserita. Kapitol je ostao sakriven iza odbrambenog jarka od ne-brodova, njegov položaj nigde nije bio zapisan, sem u umovima njenih vlastitih ljudi. Nevidljivost.
<BR>&nbsp;&nbsp;&nbsp;&nbsp;&nbsp;Privremena nevidljivost! Nesrećni slučajevi se događaju.
<BR>&nbsp;&nbsp;&nbsp;&nbsp;&nbsp;Taraza ispravi ramena. Preduzmi mere obezbeđenja, ali nemoj živeti u njihovoj senci, stalno se skrivajući. Litanija protiv straha mogla je da posluži svrsi kod izbegavanja senki.
<BR>&nbsp;&nbsp;&nbsp;&nbsp;&nbsp;Da je bilo ko drugi sem Odrade uputio tu upozoravajuću poruku sa uznemirujućim implikacijama da Tiranin još upravlja svojom Zlatnom stazom, ona bi bila daleko manje užasna.
<BR>&nbsp;&nbsp;&nbsp;&nbsp;&nbsp;To prokleto atreidsko umeće!
<BR>&nbsp;&nbsp;&nbsp;&nbsp;&nbsp;"Puko tajno društvo?"
<BR>&nbsp;&nbsp;&nbsp;&nbsp;&nbsp;Taraza zaškrguta zubima obuzeta besom.
<BR>&nbsp;&nbsp;&nbsp;&nbsp;&nbsp;"Sećanja nisu dovoljna sem ako vas ne pozivaju ka uzvišenim ciljevima!"
<BR>&nbsp;&nbsp;&nbsp;&nbsp;&nbsp;A šta ako je stvarno istina da Sestrinstvo više ne čuje muziku života?
<BR>&nbsp;&nbsp;&nbsp;&nbsp;&nbsp;Neka je proklet! Tiranin je još mogao da ih dodirne.
<BR>&nbsp;&nbsp;&nbsp;&nbsp;&nbsp;Šta pokušava da nam kaže? Nemoguće je da je njegova Zlatna staza u opasnosti. Raštrkani su se za to pobrinuli. Ljudski rod raširio je svoju vrstu u nebrojenim pravcima, poput bodlji na leđima nekog ježa.
<BR>&nbsp;&nbsp;&nbsp;&nbsp;&nbsp;Da li je imao viziju Raštrkanih koji se vraćaju? Da li je moguće da je predvideo ovu trnovitu mrlju na kraju svoje Zlatne staze?
<BR>&nbsp;&nbsp;&nbsp;&nbsp;&nbsp;Znao je da ćemo posumnjati u njegove moći. Znao je!
<BR>&nbsp;&nbsp;&nbsp;&nbsp;&nbsp;Taraza pomisli na sve brojnije izveštaje o Raštrkanima koji su se vraćali u potrazi za svojim korenima. Zadivljujuća raznovrsnost ljudi i artefakata praćena zadivljujućim stepenom tajanstvenosti i jasnim dokazima zavere. Ne-brodovi čudnog izgleda, oružja i artefakti takve izrade da čoveku zastane dah. Razni narodi i razni običaji.
<BR>&nbsp;&nbsp;&nbsp;&nbsp;&nbsp;Neki zapanjujuće primitivni. Bar spolja.
<BR>&nbsp;&nbsp;&nbsp;&nbsp;&nbsp;A želeli su mnogo više od melanža. Taraza je prepoznala taj čudni oblik misticizma koji je Raštrkane nagnao da se vrate. "Želimo vaše drevne tajne!"
<BR>&nbsp;&nbsp;&nbsp;&nbsp;&nbsp;Poruka Uvaženih Naložnica takođe je bila jasna: "Uzećemo ono što želimo."
<BR>&nbsp;&nbsp;&nbsp;&nbsp;&nbsp;Odrade dobro drži uzde u rukama, pomisli Taraza. Imala je Šeanu. Uskoro, ako Burzmali uspe, imaće i golu. Ima Gospodara Tleilaksa. Mogla bi da dobije i sam Rakis!
<BR>&nbsp;&nbsp;&nbsp;&nbsp;&nbsp;Kada samo ne bi bila Atreid!
<BR>&nbsp;&nbsp;&nbsp;&nbsp;&nbsp;Taraza baci pogled na projekciju reči koja je još poigravala iznad njenog stola: poređenje ovog novog Dankana Ajdaha sa onima koji su bili pogubljeni. Svaki novi gola neznatno se razlikovao od prethodnog. To je bilo sasvim jasno. Tleilaksi su nešto poboljšavali. Ali šta? Da se ključ nije možda krio u ovim novim Liceigračima? Tleilaksi su očigledno tragali za Liceigračem koga će biti nemoguće otkriti, mimičarem čija će mimika biti dovedena do savršenstva, imitatorom oblika koji će ne samo imitirati površinska sećanja svojih žrtava već i najdublje misli i identitet. Bio je to oblik besmrtnosti čak i primamljiviji od onoga koji gospodari Tleilaksa sada koriste. To je sigurno bio razlog zašto slede ovaj smer.
<BR>&nbsp;&nbsp;&nbsp;&nbsp;&nbsp;Njene vlastite analize slagale su se sa većinom analiza njenih savetnica: takav jedan mimičar postajao bi imitirana osoba. Odradin izveštaj o Liceigraču-Tueku bio je krajnje značajan. Čak ni gospodari Tleilaksa možda ne bi bili u stanju da istresu jednog takvog Liceigrača iz njegovog imitiranog oblika i načina ponašanja.
<BR>&nbsp;&nbsp;&nbsp;&nbsp;&nbsp;A njegova ubeđenja.
<BR>&nbsp;&nbsp;&nbsp;&nbsp;&nbsp;Prokleta Odrade! Saterala je svoje sestre u ugao. Bile su primorane da slede Odrade i Odrade je to znala!
<BR>&nbsp;&nbsp;&nbsp;&nbsp;&nbsp;Otkud je ona to mogla znati? Da li je to opet zasluga onog divljeg talenta?
<BR>&nbsp;&nbsp;&nbsp;&nbsp;&nbsp;Ne mogu da delim nasumice. Moram da saznam.
<BR>&nbsp;&nbsp;&nbsp;&nbsp;&nbsp;Taraza se podvrgnu dobro poznatom režimu kako bi povratila osećanje mira. Nije se usudila da donosi trenutne odluke dok je bila besna. Pomagao joj je jedan dugačak pogled upućen Čenoinoj statueti. Podigavši se iz psu-naslonjače, Taraza se vrati do svog najomiljenijeg prozora.
<BR>&nbsp;&nbsp;&nbsp;&nbsp;&nbsp;Često ju je smirivao pogled na ovu okolinu, praćenje promena u daljini u zavisnosti od dnevnog kretanja sunčeve svetlosti i promena u vremenu kojima se na ovoj planeti dobro upravljalo.
<BR>&nbsp;&nbsp;&nbsp;&nbsp;&nbsp;Obuze je glad.
<BR>&nbsp;&nbsp;&nbsp;&nbsp;&nbsp;Danas ću jesti sa akolitkama i redovnicama.
<BR>&nbsp;&nbsp;&nbsp;&nbsp;&nbsp;Ponekad bi joj pomoglo kad bi oko sebe okupila mladež i podsetila se na nepromenjive obrede obroka, dnevnog reda - jutro, podne, veče. To je bilo nešto u šta se mogla pouzdati. Uživala je da posmatra svoj narod. Podsećali su na plimu koja zbori o dubljim stvarima, nevidljivim silama i većim moćima koje su istraživale jer je Bene Geserit pronašao načine da prati to istrajavanje.
<BR>&nbsp;&nbsp;&nbsp;&nbsp;&nbsp;Ove misli povratiše Tarazi ravnotežu. Gunđava pitanja mogu da pričekaju. Mislila je na njih ne uzbuđujući se.
<BR>&nbsp;&nbsp;&nbsp;&nbsp;&nbsp;Odrade i Tiranin bili su bez sumnje u pravu: bez uzvišenog cilja nismo ništa.
<BR>&nbsp;&nbsp;&nbsp;&nbsp;&nbsp;Ipak se nije mogla prenebregnuti činjenica da je odlučujuće odluke na Rakisu donosila osoba koja je patila od povratnih atreidskih mana. Odrade je oduvek pokazivala tipične atreidske slabosti. Bila je krajnje blagonaklona prema zabludelim akolitkama. Iz takvog ponašanja rađa se naklonost!
<BR>&nbsp;&nbsp;&nbsp;&nbsp;&nbsp;Naklonosti koje mogu biti opasne, kao i one koje zamagljuju um.
<BR>&nbsp;&nbsp;&nbsp;&nbsp;&nbsp;Na ovaj način oslabljenim osobama trebalo je izbiti stečenu kolebljivost. Tada su pozivane sposobnije sestre da zabludele akolite uzmu u svoje ruke i oduče ih od tih slabosti. Razume se, Odradino ponašanje otkrivalo je kod akolita ove mane. To se mora priznati. Možda je i Odrade na taj način rezonovala.
<BR>&nbsp;&nbsp;&nbsp;&nbsp;&nbsp;Ovaj način razmišljanja pomakao je u Tarazinim razmišljanjima nešto tanano i moćno. Bila je primorana da odagna duboko osećanje usamljenosti. Nagrizalo ju je. I melanholija može da zamagli um, isto kao naklonost... ili, čak, ljubav. Taraza i njene budne sestre iz sećanja pripisivale su ovakve emocionalne odgovore svesti o prolaznosti. Bila je primorana da se suoči sa činjenicom da jednog dana neće biti ništa više do gomila sećanja u nečijem tuđem živom telu.
<BR>&nbsp;&nbsp;&nbsp;&nbsp;&nbsp;Sećanja i slučajna otkrića, bila je svesna toga, učinila su je ranjivom. I to upravo onda kad joj je bila potrebna svaka iole upotrebljiva sposobnost!
<BR>&nbsp;&nbsp;&nbsp;&nbsp;&nbsp;Ja još nisam mrtva.
<BR>&nbsp;&nbsp;&nbsp;&nbsp;&nbsp;Taraza je znala kako da se oporavi. Znala je i koje su posledice toga. Uvek posle ovakvih napadaja melanholije čvršće bi se hvatala za život i njegove ciljeve. Odradino ponašanje koje je otkrivalo njene mane predstavljalo je izvor snage za Vrhovnu majku.
<BR>&nbsp;&nbsp;&nbsp;&nbsp;&nbsp;Odrade je to znala. Taraza se namrgođeno nasmeja, konačno shvativši. Vrhovna majka bi uvek pojačala svoju vlast nad časnim majkama kada bi se povratila od napada melanholije. Drugi su to primećivali, ali samo je Odrade znala za unutrašnji bes.
<BR>&nbsp;&nbsp;&nbsp;&nbsp;&nbsp;Eto!
<BR>&nbsp;&nbsp;&nbsp;&nbsp;&nbsp;Taraza shvati da se suočila sa nesrećnim semenjem svoje osujećenosti.
<BR>&nbsp;&nbsp;&nbsp;&nbsp;&nbsp;Odrade je u nekoliko navrata jasno prepoznala šta se krije u središtu ponašanja Vrhovne majke. Džinovski krik besa protiv načina na koji su drugi iskorišćavali njen život. Moć tog potisnutog besa bila je zastrašujuća, mada se on nikada nije mogao izraziti tako da sebi da oduška. Taj bes ne sme nikada sagoreti. Kako je to bilo bolno! Bol se samo pojačavao zbog činjenice da je Odrade toga bila svesna.
<BR>&nbsp;&nbsp;&nbsp;&nbsp;&nbsp;Razume se, takve stvari čine ono što i treba da čine. Ono što je benegeseritski red nametao svojim članicama razvijalo je određene mišiće u umu. Izgradili su se slojevi žuljeva koji nikome izvana nisu bili vidljivi. Ljubav je bila jedna od najopasnijih snaga u vaseljeni. Morale su da se zaštite protiv nje. Jedna časna majka nikada nije mogla da pripada samo sebi, čak ni u službi Bene Geserita.
<BR>&nbsp;&nbsp;&nbsp;&nbsp;&nbsp;Simulacija: Igramo ulogu koja će nas spasti, Bene Geserit će opstati!
<BR>&nbsp;&nbsp;&nbsp;&nbsp;&nbsp;Koliko dugo će ovog puta biti podložni? Narednih tri i po hiljade godina? Neka su svi prokleti! To će ipak biti privremeno.
<BR>&nbsp;&nbsp;&nbsp;&nbsp;&nbsp;Taraza okrenu leđa prozoru i okrepljujućem predelu koji se video kroz njega. Odista se osećala okrepljenom. Preplavila ju je nova snaga. Dobila je dovoljno snage da prevaziđe tu izjedajuću odbojnost koja ju je sprečavala da donosi važne odluke.
<BR>&nbsp;&nbsp;&nbsp;&nbsp;&nbsp;Poći ću na Rakis.
<BR>&nbsp;&nbsp;&nbsp;&nbsp;&nbsp;Više nije mogla da zaobilazi izvor svoje odbojnosti.
<BR>&nbsp;&nbsp;&nbsp;&nbsp;&nbsp;Možda ću morati da učinim ono što Belonda želi.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
