<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Život ne može da nađe razloge da ih podrži, ne može da bude izvor pristojnih uzajamnih obzira, osim ako svako od nas ne odluči da tome udahne takva svojstva.
<BR>
<BR>&nbsp;&nbsp;&nbsp;&nbsp;&nbsp;Čenoe: 'Razgovori sa Letom II'
<BR>
<BR>&nbsp;&nbsp;&nbsp;&nbsp;&nbsp;U Hedliju Tueku, visokom svešteniku Podeljenog boga, sve više je rasla srdžba prema Stirosu. Premda je ovaj i sam bio prestar da bi gajio nade da se dočepa klupe visokog sveštenika, Stiros je imao sinove, unuke i brojne nećake. Stiros je preneo svoje ambicije na porodicu. Stiros, ciničan čovek. Predstavljao je moćnu frakciju unutar sveštenstva, takozvanu 'naučnu zajednicu' čiji je uticaj bio podmukao i svuda prisutan. Njihovo skretanje opasno se približilo jeresi.
<BR>&nbsp;&nbsp;&nbsp;&nbsp;&nbsp;Tuek se podseti da se ne jedan visoki sveštenik nesrećnim slučajem izgubio u pustinji. Stiros i njegova bratija bili su sposobni da udese takav nesrećan slučaj.
<BR>&nbsp;&nbsp;&nbsp;&nbsp;&nbsp;U Kinu je bilo popodne i Stiros je upravo otišao, očito potišten. Tražio je od Tueka da ode u pustinju i lično prisustvuje Šeaninom predstojećem poduhvatu. Podozrevajući svrhu poziva, Tuek ga je odbio.
<BR>&nbsp;&nbsp;&nbsp;&nbsp;&nbsp;Došlo je do neobične rasprave, pune insinuacija i maglovitih opaski na račun Šeaninog ponašanja, kao i gorljivih napada na Bene Geserit. Stiros, koji je oduvek sumnjao u Sestrinstvo, smesta je ispoljio nenaklonost prema novoj zapovednici tvrđave Bene Geserita na Rakisu, onoj... kako joj beše ime? Oh, da, Odrade. Čudno ime, ali sestre su sebi birale čudna imena. Bilo je to njihovo pravo. Sam Bog nije nikada ništa rekao protiv suštinske valjanosti Bene Geserita. Protiv pojedinih sestara jeste, Sestrinstvo je ipak van svake sumnje sudelovalo u Božjoj svetoj viziji.
<BR>&nbsp;&nbsp;&nbsp;&nbsp;&nbsp;Tueku se nije dopadao ni način na koji je Stiros govorio o Šeani. Cinično. Tuek je konačno uspeo da ućutka Stirosa izjavama izrečenim ovde, u svetilištu za visokim oltarom i pod slikama Podeljenog boga. Prizmatski prenosioci zraka zarivali su tanke klinove sjaja u lelujavi dim tamjana od zapaljenog melanža, duž dvostrukog niza visokih stubova koji su vodili do oltara. Tuek je znao da sa ovakvog mesta njegove reči odlaze pravo Bogu.
<BR>&nbsp;&nbsp;&nbsp;&nbsp;&nbsp;"Bog dela kroz našu najnoviju Sionu", rekao je Tuek Stirosu, zapažajući zbunjenost na licu starog savetnika. "Šeana je živi podsetnik na Sionu, taj ljudski instrument koji prenosi Njega i Njegove sadašnje Podeljenosti."
<BR>&nbsp;&nbsp;&nbsp;&nbsp;&nbsp;Stiros se razbesneo i izrekao stvari koje se ne bi usudio da kaže pred punim Savetom. Previše se oslanjao na svoje dugo drugarstvo sa Tuekom.
<BR>&nbsp;&nbsp;&nbsp;&nbsp;&nbsp;"Kažem ti da ona sedi ovde okružena odraslima koji se naprežu da opravdaju sebe pred njom i..."
<BR>&nbsp;&nbsp;&nbsp;&nbsp;&nbsp;"Pred Bogom!" Tuek nije mogao dopustiti da se ove reči izostave.
<BR>&nbsp;&nbsp;&nbsp;&nbsp;&nbsp;Nagnuvši se sasvim do visokog sveštenika, Stiros je prozborio glasom koji je parao uvo: "Ona se nalazi u središtu obrazovnog sistema otvorenog za sve što joj mašta poželi. Ništa joj ne uskraćujemo!"
<BR>&nbsp;&nbsp;&nbsp;&nbsp;&nbsp;"Niti bi trebalo!"
<BR>&nbsp;&nbsp;&nbsp;&nbsp;&nbsp;Kao da Tuek ništa nije rekao Stiros je nastavio: "Canija joj je pribavila zabeleške iz Dar-es-Balata."
<BR>&nbsp;&nbsp;&nbsp;&nbsp;&nbsp;"Ja sam Knjiga sudbine", zapoja Tuek, navodeći Bogove vlastite reči iz zalihe u Dar-es-Balatu.
<BR>&nbsp;&nbsp;&nbsp;&nbsp;&nbsp;"Tačno! I ona pomno sluša svaku reč!"
<BR>&nbsp;&nbsp;&nbsp;&nbsp;&nbsp;"Zbog čega te to uznemirava?" upitao je Tuek svojim najspokojnijim glasom.
<BR>&nbsp;&nbsp;&nbsp;&nbsp;&nbsp;"Mi ne proveravamo njeno znanje. Ona proverava naše!"
<BR>&nbsp;&nbsp;&nbsp;&nbsp;&nbsp;"Mora biti da Bog tako želi."
<BR>&nbsp;&nbsp;&nbsp;&nbsp;&nbsp;Nije se moglo pogrešiti u pogledu izraza ogorčene srdžbe na Stirosovom licu. Tuek je to primetio, i sada je čekao da stari savetnik iznese nove argumente. Izvori takvih argumenata bili su, istini za volju, obilati. Tuek to nije poricao. No, bitno je bilo tumačenje. Zbog toga je visoki sveštenik uvek morao da bude poslednji tumač. Uprkos (ili možda baš zbog toga) svom načinu sagledavanja istorije, sveštenstvo je podosta znalo o tome kako je Bog odlučio da prebiva na Rakisu. Raspolagali su samim Dar-es-Balatom i svim njegovim sadržajima - najranijom znanom ne-prostorijom u vaseljeni. Tokom milenijuma, dok je Šai-Hulud pretvarao zelenu planetu Arakis u pustinjski Rakis, Dar-es-Balat je čekao ispod peska. Sveštenstvu je tu svetu riznicu otkrio Bogov vlastiti glas. Njegove štampane reči, pa čak i holofotografije. Sve je bilo objašnjeno i oni su znali da na pustinjskoj površini Rakisa ponovo oživljava prvobitan oblik planete, onako kako je izgledala u početku kada je bila jedini izvor svetog začina.
<BR>&nbsp;&nbsp;&nbsp;&nbsp;&nbsp;"Ona se raspituje za Bogovu porodicu", nastavljao je Stiros. "Zašto je potrebno da pita o..."
<BR>&nbsp;&nbsp;&nbsp;&nbsp;&nbsp;"Proverava nas. Da li smo im dali prava mesta? Časnoj majci Džesiki, njenom sinu, Muad'Dibu, Letu II, tom svetom nebeskom triumviratu."
<BR>&nbsp;&nbsp;&nbsp;&nbsp;&nbsp;"Letu III", promrmljao je Stiros. "A šta je sa onim Letom koji je umro od ruku Sardaukara? Šta ćemo s njim?"
<BR>&nbsp;&nbsp;&nbsp;&nbsp;&nbsp;"Oprezno, Stirose", upozorio ga je Tuek. "Ti znaš da je moj pradeda izrekao to pitanje za ovom istom klupom. Naš Podeljeni bog delom je reinkarniran u Njemu, ostajući u nebesima da bi isposredovao Nadmoć. Taj deo Njega postao je bezimen, baš kao što pravo suštastvo Boga uvek treba da bude!"
<BR>&nbsp;&nbsp;&nbsp;&nbsp;&nbsp;"Oh?"
<BR>&nbsp;&nbsp;&nbsp;&nbsp;&nbsp;Tueku nije promakao užasan cinizam u glasu ovog starca. Činilo se kao da Stirosove reči podrhtavaju u vazduhu zasićenom tamjanom, izazivajući strahotnu odmazdu.
<BR>&nbsp;&nbsp;&nbsp;&nbsp;&nbsp;"Zbog čega onda ona pita kako se naš Leto preobrazio u Podeljenog boga?" nastavljao je Stiros.
<BR>&nbsp;&nbsp;&nbsp;&nbsp;&nbsp;Da li je to Stiros dovodio u pitanje Sveto Preobraženje? Tuek je bio zaprepašćen. Ipak, rekao je samo: "Ona će nas, vremenom, prosvetliti."
<BR>&nbsp;&nbsp;&nbsp;&nbsp;&nbsp;"Mora da je naša slabašna objašnjenja ispunjavaju užasom", podrugnuo se Stiros.
<BR>&nbsp;&nbsp;&nbsp;&nbsp;&nbsp;"Ideš predaleko, Stirose!"
<BR>&nbsp;&nbsp;&nbsp;&nbsp;&nbsp;"Zaista? Ne misliš valjda da je prosvetljujuće kada pita kako peščane pastrmke zarobljavaju najveći deo vode Rakisa i ponovo stvaraju pustinju?"
<BR>&nbsp;&nbsp;&nbsp;&nbsp;&nbsp;Tuek je nastojao da prikrije bes koji je rastao u njemu. Stiros jeste predstavljao moćnu frakciju u sveštenstvu, ali ovaj ton i njegove reči izbacivali su ponovo na površinu pitanja na koja su visoki sveštenici odavno odgovorili. Preobražaj Leta II porodio je nebrojeno mnogo peščanih pastrmki, a svaka od njih nosila je u sebi deo njega. Od peščane pastrmke do Podeljenog boga: ovaj sled bio je poznat i obožavan. Dovoditi to u pitanje značilo je poricati Boga.
<BR>&nbsp;&nbsp;&nbsp;&nbsp;&nbsp;"Sediš ovde i ništa ne preduzimaš!" optužio ga je Stiros. "Mi smo pioni..."
<BR>&nbsp;&nbsp;&nbsp;&nbsp;&nbsp;"Dosta!" Tuek je čuo sve što je želeo da čuje od starčevog cinizma. Prikupivši sve svoje dostojanstvo, Tuek je prozborio rečima božjim:
<BR>&nbsp;&nbsp;&nbsp;&nbsp;&nbsp;"Tvoj Gospod vrlo dobro zna šta je u tvom srcu. Tvoja duša danas govori protiv tebe. Nije mi potreban nikakav svedok. Ti ne slušaš svoju dušu, već svoju srdžbu i svoj bes."
<BR>&nbsp;&nbsp;&nbsp;&nbsp;&nbsp;Stiros se povukao, razočaran.
<BR>&nbsp;&nbsp;&nbsp;&nbsp;&nbsp;Posle ozbiljnog razmišljanja, Tuek se odenu u najprikladniju odeždu bele, zlatne i purpurne boje. Krenuo je da poseti Šeanu.
<BR>&nbsp;&nbsp;&nbsp;&nbsp;&nbsp;Šeana se nalazila u krovnom vrtu na vrhu središnjeg svešteničkog zdanja, u društvu Canije i dve druge žene - mlade sveštenice po imenu Baldik, koja je bila u Tuekovoj ličnoj službi, i jedne akolitke po imenu Kipuna, koja se za Tuekov ukus ponašala previše slično nekoj časnoj majci. Sestrinstvo je i ovde, daleko, imalo svoje doušnike, no Tuek nije voleo da bude svestan toga. Kipuna je preuzela znatan deo Šeaninog telesnog vaspitanja i između ovog deteta i akolitke sveštenice razvila se prisnost koja je izazvala Canijinu ljubomoru. Čak ni Canija, međutim, nije mogla da se usprotivi Šeaninim naređenjima.
<BR>&nbsp;&nbsp;&nbsp;&nbsp;&nbsp;Njih četiri stajale su pored kamene klupe, gotovo u senci tornja za provetravanje. Kipuna je držala Šeaninu desnu ruku igrajući se devojčicinim prstima. Tuek je već zapazio da je Šeana znatno porasla. Već šest godina je živela u njihovom okrilju. Mogao je da vidi zametke grudi kako bubre ispod odežde. Na krovu nije bilo ni daška vetra i vazduh je bio težak za Tuekova pluća.
<BR>&nbsp;&nbsp;&nbsp;&nbsp;&nbsp;Tuek se osvrnu po vrtu da bi se uverio da njegove mere bezbednosti nisu zanemarene. Nikada se nije moglo znati odakle vreba opasnost. Četvorica Tuekovih ličnih čuvara, dobro naoružanih ali tako da se to nije moglo primetiti, pokrivala su krov stojeći na jednakim razdaljinama - svaki u po jednom uglu. Ograda koja je opasivala vrt bila je visoka, tako da su samo glave čuvara štrčale iznad ivice. Jedina zgrada koja je nadvisivala sveštenički toranj bila je prva zamka za vetar na oko hiljadu metara u pravcu zapada.
<BR>&nbsp;&nbsp;&nbsp;&nbsp;&nbsp;Uprkos vidljivim dokazima da su njegove naredbe u pogledu obezbeđenja sprovedene u delo, Tuek je naslućivao opasnost. Da li ga je to Bog upozoravao? Tuek je uz to osećao uznemirenost izazvanu Stirosovim cinizmom. Da li je pogrešio što je Stirosu dopustio toliko slobode u ophođenju?
<BR>&nbsp;&nbsp;&nbsp;&nbsp;&nbsp;Šeana je primetila kako se Tuek približava, te prekinu neobične vežbe razgibavanja prstiju koje je izvodila po Kipuninim uputstvima. Sa izgledom nesumnjivog znalačkog strpljenja, devojčica je ćutke stajala očiju prikovanih za visokog sveštenika, nagnavši i svoje pratilje da se okrenu te pogledaju u istom pravcu.
<BR>&nbsp;&nbsp;&nbsp;&nbsp;&nbsp;Šeani Tuek nije delovao strašno. Pre bi se reklo da joj se taj starac sviđao, iako su neka njegova pitanja bila tako dosadna. A tek njegovi odgovori! Ona je sasvim slučajno otkrila pitanje koje je Tueka uznemiravalo u najvećoj meri.
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;Neki među sveštenicima čuvarima naglas su protumačili njeno pitanje u smislu: "Zašto verujete u to?" Šeana je to odmah usvojila, i od tada sva njena ispitivanja Tueka i ostalih imala su nepromenjiv oblik:
<BR>&nbsp;&nbsp;&nbsp;&nbsp;&nbsp;"Zašto verujete u to?"
<BR>&nbsp;&nbsp;&nbsp;&nbsp;&nbsp;Tuek se zaustavi na oko dva koraka od Šeane i nakloni se. "Dobar dan, Šeana." Nervozno je trljao vrat o okovratnik odežde. Sunce mu je peklo ramena i on se pitao zbog čega je ovo dete volelo da tako često dolazi ovamo.
<BR>&nbsp;&nbsp;&nbsp;&nbsp;&nbsp;Šeana je uporno, ispitivački posmatrala Tueka. Znala je da ga taj pogled remeti.
<BR>&nbsp;&nbsp;&nbsp;&nbsp;&nbsp;Tuek pročisti grlo. Kad god ga je Šena gledala na ovaj način, on se pitao: Da li me Bog gleda kroz njene oči?
<BR>&nbsp;&nbsp;&nbsp;&nbsp;&nbsp;Canija prva progovori: "Šeana je danas pitala za Ribogovornice."
<BR>&nbsp;&nbsp;&nbsp;&nbsp;&nbsp;Tuek reče svojim najblažim glasom: "Bogova lična sveta vojska."
<BR>&nbsp;&nbsp;&nbsp;&nbsp;&nbsp;"Sve same žene?" upita Šeana. Izgovorila je ove reči kao da nije mogla da poveruje u tako nešto. Za one sa dna rakiskog društva, Ribogovornice su bile ime iz prastarog predanja, narod prognan u Vremenima gladi.
<BR>&nbsp;&nbsp;&nbsp;&nbsp;&nbsp;Ona me proverava, pomisli Tuek. Ribogovornice. Ovovremeni nosioci tog imena posedovali su samo bedno maleno trgovačko-doušničko predstavništvo na Rakisu, sastavljeno od muškaraca i žena. Njihovo drevno poreklo nije imalo značaja za njihove tekuće delatnosti, koje su se uglavnom svodile na to da su delovali kao produžena ruka Iksa.
<BR>&nbsp;&nbsp;&nbsp;&nbsp;&nbsp;"Muškarci su uvek služili Ribogovornice u svojstvu savetnika", odgovori Tuek. Pažljivo je promatrao kako će Šeana reagovati.
<BR>&nbsp;&nbsp;&nbsp;&nbsp;&nbsp;"To znači da je uvek bilo Dankana Ajdaha", reče Canija.
<BR>&nbsp;&nbsp;&nbsp;&nbsp;&nbsp;"Da, da, svakako: Dankani." Tuek pokuša da se ne namršti. Ta žena je uvek ovako upadala u reč! Tuek nije voleo da ga podsećaju na taj vid Bogovog istorijskog prisustva na Rakisu. Gola koji se uvek iznova vraćao i njegov položaj u svetoj vojsci podrazumevali su određeno uvažavanje Bene Tleilaksa. No, nije se mogla prenebregnuti činjenica da su Ribogovornice štitile Dankane od opasnosti, delajući po nalogu Boga. Dankani su bili sveti, ali kao posebna vrsta. Prema Bogovim vlastitim svedočenjima, on je svojom rukom ubio nekolicinu Dankana, prevevši ih neposredno na nebo.
<BR>&nbsp;&nbsp;&nbsp;&nbsp;&nbsp;"Kipuna mi je govorila o Bene Geseritu", prekide ga u razmišljanju Šeana.
<BR>&nbsp;&nbsp;&nbsp;&nbsp;&nbsp;Kako je misao ovog deteta letela tamo-amo!
<BR>&nbsp;&nbsp;&nbsp;&nbsp;&nbsp;Tuek se nakašlja, svestan dvojakosti svog stava prema časnim majkama. Časnost je bila namenjena onima koji su bili 'voljeni od Boga', kao sveta Čenoa. Prvi visoki sveštenik izveo je logički zaključak da je Hvi Noree, Božja nevesta, bila tajna časna majka. Uvažavajući ove posebne okolnosti, sveštenstvo je osećalo razdražujuću odgovornost preme Bene Geseritu, što se ponajviše ispoljavalo u prodavanju melanža Sestrinstvu po cenama smešno niskim u odnosu na one koje su naplaćivali Tleilaksi.
<BR>&nbsp;&nbsp;&nbsp;&nbsp;&nbsp;Šeana reče svojim najnevinijim glasom: "Kaži mi nešto o Bene Geseritu, Hedli."
<BR>&nbsp;&nbsp;&nbsp;&nbsp;&nbsp;Tuek oštro odmeri odrasle osobe oko Šeane, loveći osmeh na njihovim licima. Nije znao kako da se ophodi prema Šeani kada ga je oslovljavala na ovakav način - njegovim pravim imenom. U jednom smislu, to je bilo ponižavajuće. U drugom smislu, pak, ona mu je ukazivala čast ovakvom prisnošću.
<BR>&nbsp;&nbsp;&nbsp;&nbsp;&nbsp;Bog me bolno iskušava, pomisli on.
<BR>&nbsp;&nbsp;&nbsp;&nbsp;&nbsp;"Jesu li časne majke dobre?" upita Šeana.
<BR>&nbsp;&nbsp;&nbsp;&nbsp;&nbsp;Tuek uzdahnu. Sve zabeleške su potvrđivale da je Bog gajio izvesne ograde prema Sestrinstvu. Bogove reči bile su brižljivo ispitane i konačno podvrgnute tumačenju visokog sveštenika. Bog nije dopustio da Sestrinstvo ugrozi njegovu Zlatnu stazu. Barem je to bilo jasno.
<BR>&nbsp;&nbsp;&nbsp;&nbsp;&nbsp;"Mnoge od njih su dobre", reče Tuek.
<BR>&nbsp;&nbsp;&nbsp;&nbsp;&nbsp;"Gde se nalazi najbliža časna majka?" upita Šeana.
<BR>&nbsp;&nbsp;&nbsp;&nbsp;&nbsp;"U ambasadi Sestrinstva, ovde u Kinu", reče Tuek.
<BR>&nbsp;&nbsp;&nbsp;&nbsp;&nbsp;"Da li je poznaješ?"
<BR>&nbsp;&nbsp;&nbsp;&nbsp;&nbsp;"Ima mnogo časnih majki u Tvrđavi Bene Geserita", reče on neodređeno.
<BR>&nbsp;&nbsp;&nbsp;&nbsp;&nbsp;"Šta je to Tvrđava?"
<BR>&nbsp;&nbsp;&nbsp;&nbsp;&nbsp;"Tako one nazivaju svoj dom ovde."
<BR>&nbsp;&nbsp;&nbsp;&nbsp;&nbsp;"Samo jedna među njima može da snosi punu odgovornost. Poznaješ li je?"
<BR>&nbsp;&nbsp;&nbsp;&nbsp;&nbsp;"Znao sam njenu prethodnicu, Tamalane, no sada imamo novu. Tek što je stigla. Ime joj je Odrade."
<BR>&nbsp;&nbsp;&nbsp;&nbsp;&nbsp;"Smešno ime."
<BR>&nbsp;&nbsp;&nbsp;&nbsp;&nbsp;I Tuek je mislio isto, no reče samo: "Jedan od naših istoričara tvrdi da je to oblik imena Atreidi."
<BR>&nbsp;&nbsp;&nbsp;&nbsp;&nbsp;Šeana porazmisli o ovom. Atreidi! To je bila porodica koja je stvorila Šejtana. Pre Atreida postojali su samo Slobodnjaci i Šai-Hulud. Usmeno predanje koje je njen narod čuvao uprkos svim svešteničkim zabranama, opevalo je begat najvažnijih ljudi na Rakisu. Šeana je čula ta imena za mnogih noći u selu.
<BR>&nbsp;&nbsp;&nbsp;&nbsp;&nbsp;'Muad'Dib begat Tiranina.'
<BR>&nbsp;&nbsp;&nbsp;&nbsp;&nbsp;'Tiranin begat Šejtana.'
<BR>&nbsp;&nbsp;&nbsp;&nbsp;&nbsp;Šeana nije bila raspoložena za isterivanje istine u razgovoru sa Tuekom. Pored toga, on je danas izgledao umoran. Naprosto je rekla: "Dovedi mi tu časnu majku Odrade."
<BR>&nbsp;&nbsp;&nbsp;&nbsp;&nbsp;Kipuna rukom sakri zlurad osmeh.
<BR>&nbsp;&nbsp;&nbsp;&nbsp;&nbsp;Tuek ustuknu, preneražen.
<BR>&nbsp;&nbsp;&nbsp;&nbsp;&nbsp;Na koji način je mogao da se povinuje ovakvom zahtevu? Čak ni rakisko sveštenstvo nije zapovedalo Bene Geseritu! Šta ako ga Sestrinstvo odbije? Da li da im za uzvrat ponudi dar u vidu melanža? To bi se moglo protumačiti kao znak slabosti. Časne majke bi mogle da zapodenu pogađanje! Nije bilo tvrđih trgovaca od hladnookih časnih majki Sestrinstva. Izgledalo je da će ova nova, Odrade, biti jedna od najgorih.
<BR>&nbsp;&nbsp;&nbsp;&nbsp;&nbsp;Sve ove misli proletele su u trenu Tuekovim umom.
<BR>&nbsp;&nbsp;&nbsp;&nbsp;&nbsp;Canija upade, pružajući Tueku neophodan pristup. "Možda bi Kipuna mogla da prenese Šeanin poziv", reče Canija.
<BR>&nbsp;&nbsp;&nbsp;&nbsp;&nbsp;Tuek ošinu pogledom mladu akolitku sveštenicu. Da! Mnogi su sumnjali (i Canija među njima, očito) da je Kipuna špijunirala za Bene Geserit. Dakako, na Rakisu je svako špijunirao za nekoga. Tuek klimnu Kipuni, uputivši joj svoj najumilniji osmeh.
<BR>&nbsp;&nbsp;&nbsp;&nbsp;&nbsp;"Poznaješ li neku od časnih majki, Kipuna?"
<BR>&nbsp;&nbsp;&nbsp;&nbsp;&nbsp;"Neke su mi znane, moj gospodaru visoki svešteniče", odgovori smerno Kipuna.
<BR>&nbsp;&nbsp;&nbsp;&nbsp;&nbsp;Barem još iskazuje dužno poštovanje!
<BR>&nbsp;&nbsp;&nbsp;&nbsp;&nbsp;"Odlično", prihvati Tuek. "Da li bi bila ljubazna da ovaj ljupki Šeanin poziv proslediš ambasadi Sestrinstva?"
<BR>&nbsp;&nbsp;&nbsp;&nbsp;&nbsp;"Učiniću sve što je u moći moje malenkosti, moj gospodaru visoki svešteniče."
<BR>&nbsp;&nbsp;&nbsp;&nbsp;&nbsp;"Uveren sam da hoćeš!"
<BR>&nbsp;&nbsp;&nbsp;&nbsp;&nbsp;Kipuna se okrenu prema Šeani puna ponosa, sa saznanjem o uspehu koje je raslo u njoj. Bilo je smešno lako podstaći Šeanin zahtev, zahvaljujući tehnici koju je naučila od Sestrinstva. Kipuna se osmehnu i otvori usta da nešto kaže. Međutim, neki pokret na ogradi oko četrdeset metara iza Šeane privuče Kipuninu pažnju. Nešto je tamo blesnulo na sunčevoj svetlosti. Nešto malo i...
<BR>&nbsp;&nbsp;&nbsp;&nbsp;&nbsp;Uz prigušen krik Kipuna ščepa Šeanu, gurnu je u naručje iznenađenog Tueka i povika: "Bežite!" Istog trena jurnu prema sjaju koji se približavao velikom brzinom - sićušnom tragaču za kojim se vukla siga žica velike dužine.
<BR>&nbsp;&nbsp;&nbsp;&nbsp;&nbsp;U mlađim danima Tuek je bio vičan igrama loptom. On nagonski prihvati Šeanu, oklevajući za trenutak dok i sam nije uvideo opasnost. Obrnuvši se sa devojčicom koja se migoljila i opirala u njegovim rukama, Tuek jurnu kroz otvorena vrata stepeništa tornja. Čuo je kako se vrata zalupiše za njim i Canijine brze korake za petama.
<BR>&nbsp;&nbsp;&nbsp;&nbsp;&nbsp;"Šta je to? Šta je to?" Šeana je vičući udarala pesnicama po Tuekovim grudima.
<BR>&nbsp;&nbsp;&nbsp;&nbsp;&nbsp;"Ćuti, Šeana! Ćuti!" Tuek se zaustavi na prvom odmorištu. Odavde su cevasti i suspenzorski lift vodili do središta zgrade. Canija zastade pored Tueka, glasno dahćući u teskobnoj prostoriji.
<BR>&nbsp;&nbsp;&nbsp;&nbsp;&nbsp;"Ubilo je Kipunu i dva vaša čuvara", jedva izgovori Canija. "Preseklo ih! Videla sam. Sačuvaj nas Bože!"
<BR>&nbsp;&nbsp;&nbsp;&nbsp;&nbsp;Tuekove misli bile su kao u vrtlogu. I cevasti i suspenzorski sistem spuštanja bili su zapravo rupe za crva koje su se kružno protezale kroz toranj. U njima se mogla izvesti sabotaža. Ovaj napad na krovu možda je samo jedan od činilaca daleko složenije zavere.
<BR>&nbsp;&nbsp;&nbsp;&nbsp;&nbsp;"Spusti me!" dreknu Šeana. "Šta se to događa?"
<BR>&nbsp;&nbsp;&nbsp;&nbsp;&nbsp;Tuek je spusti na pod, ali joj jednu ruku čvrsto zadrža u svojoj šaci. Nadneo se nad nju. "Šeana, draga, neko pokušava da nas ozledi."
<BR>&nbsp;&nbsp;&nbsp;&nbsp;&nbsp;Šeanina usta se uobličiše u jedno bezklasno 'O', a potom reče: "Ozledili su Kipunu?"
<BR>&nbsp;&nbsp;&nbsp;&nbsp;&nbsp;Tuek podiže pogled prema krovnim vratima. Da li je to što je čuo gore bio ornitopter? Stiros! Zaverenici su na veoma lak način mogli da odnesu tri ranjene osobe u pustinju!
<BR>&nbsp;&nbsp;&nbsp;&nbsp;&nbsp;Canija je u međuvremenu povratila dah. "Čujem 'topter", reče ona. "Zar ne bi trebalo da se sklonimo odavde?"
<BR>&nbsp;&nbsp;&nbsp;&nbsp;&nbsp;"Sići ćemo stepenicama", reče Tuek.
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Učini kako sam rekao!"
<BR>&nbsp;&nbsp;&nbsp;&nbsp;&nbsp;Držeći čvrsto Šeaninu ruku, Tuek ih povede do sledećeg odmorišta. Pored otvora za cev i suspenzor, ovo odmorište je imalo vrata za širok zavojit hodnik. Svega nekoliko koraka iza tih vrata nalazio se ulaz u Šeanine odaje, koje su nekada pripadale Tueku. Još jedanput on zastade, oklevajući.
<BR>&nbsp;&nbsp;&nbsp;&nbsp;&nbsp;"Nešto se događa na krovu", prošapta Canija.
<BR>&nbsp;&nbsp;&nbsp;&nbsp;&nbsp;Tuek spusti pogled na zastrašeno dete koje je ćutalo. Ruka joj se znojila.
<BR>&nbsp;&nbsp;&nbsp;&nbsp;&nbsp;Da, gore na krovu je bio nekakav metež - povici, šištanje bacača plamena, puno jurnjave na sve strane. Vrata od krova koja su sada bila gore izvan njihovog vidika otvoriše se sa treskom. Ovo natera Tueka na brzu odluku. Naglo je otvorio vrata hodnika i uleteo u ruke zbijene skupine žena u crnim odorama. Stajale su zajedno u obliku klina. Sa ispraznim osećanjem poraza, Tuek prepoznade ženu na vrhu tog klina: Odrade.
<BR>&nbsp;&nbsp;&nbsp;&nbsp;&nbsp;Neko mu otrgnu Šeanu, gurnuvši je među prilike odevene u crno. Pre no što su Tuek i Canija mogli da se usprotive nečije ruke im zapušiše usta. Neke druge ruke ih potom vezaše i gurnuše naspram zida hodnika. Jedan broj prilika u odorama prođe kroz ulaz i krenu uz stepenice.
<BR>&nbsp;&nbsp;&nbsp;&nbsp;&nbsp;"Devojčica je bezbedna i to je jedino važno u ovom trenutku", prošapta Odrade. Ona pogleda Tueka pravo u oči. "Bez negodovanja." Ruka se smače s njegovih usta. Koristeći Glas, ona reče: "Kaži mi šta se dogodilo na krovu!"
<BR>&nbsp;&nbsp;&nbsp;&nbsp;&nbsp;Tuek se povinova bez razmišljanja. "Jedan tragač koji je vukao dugačku siga-žicu. Došao je preko ograde. Kipuna ga je videla i..."
<BR>&nbsp;&nbsp;&nbsp;&nbsp;&nbsp;"Gde je Kipuna?"
<BR>&nbsp;&nbsp;&nbsp;&nbsp;&nbsp;"Mrtva je. Canija je videla svojim očima." Tuek kratko opisa Kipunin hrabar juriš u pravcu svetlosti.
<BR>&nbsp;&nbsp;&nbsp;&nbsp;&nbsp;Kipuna mrtva! pomisli Odrade. Prikrila je žestoko, ljutito osećanje gubitka. Kakva šteta! Tako hrabra smrt zasluživala je divljenje, ali koliki gubitak! Sestrinstvu su uvek bili potrebni takva hrabrost i odanost, ali isto tako i genetsko bogatstvo koje je Kipuna predstavljala. Izgubljeno je, oduzele su ga te nespretne budale!
<BR>&nbsp;&nbsp;&nbsp;&nbsp;&nbsp;Na Odradin mig ruke oslobodiše Canijina usta. "Kaži šta si videla?" zatraži Odrade.
<BR>&nbsp;&nbsp;&nbsp;&nbsp;&nbsp;"Tragač je obmotao siga žicu oko Kipuninog vrata i..." Canija sleže ramenima.
<BR>&nbsp;&nbsp;&nbsp;&nbsp;&nbsp;Tup udar eksplozije izazva podrhtavanje iznad njih, a potom zavlada tišina. Odrade mahnu rukom. Žene u odorama raširile su se duž hodnika, odlazeći ćutke sa vidika iza zavoja. Samo su Odrade i još dve druge hladnooke sa napetim izrazom lica ostale uz Tueka i Caniju. Od Šeane nije bilo ni traga.
<BR>&nbsp;&nbsp;&nbsp;&nbsp;&nbsp;"Iksijanci su ovde umešali prste", reče Odrade.
<BR>&nbsp;&nbsp;&nbsp;&nbsp;&nbsp;Tuek je delio njeno mišljenje. Toliko mnogo siga-žice... "Gde ste odveli devojčicu?" upita je.
<BR>&nbsp;&nbsp;&nbsp;&nbsp;&nbsp;"Pod našom je zaštitom", odgovori Odrade. "Budite mirni." Nagnula je glavu osluškujući.
<BR>&nbsp;&nbsp;&nbsp;&nbsp;&nbsp;Jedna žena u odori dotrča iz zavoja hodnika i šapnu nešto na uvo Odradi. Odrade se uzdržano osmehnu.
<BR>&nbsp;&nbsp;&nbsp;&nbsp;&nbsp;"Gotovo je", reče Odrade. "Poći ćemo do Šeane."
<BR>&nbsp;&nbsp;&nbsp;&nbsp;&nbsp;Šeana je sedela u plavoj stolici sa mekim jastucima, u glavnoj prostoriji svojih odaja. Žene u crnim odorama stajale su u zaštitničkom rasporedu iza nje. Tueku se činilo da se devojčica sasvim oporavila od iznenadnog napada i bekstva, ali su joj oči blistale od uzbuđenja i još nepostavljenih pitanja. Šeanina pažnja bila je usmerena na nešto sa Tuekove desne strane. On se zaustavi, pogleda u tom pravcu, a od onoga što je video zasta mu dah.
<BR>&nbsp;&nbsp;&nbsp;&nbsp;&nbsp;Nago muško telo ležalo je naspram zida u neobičnom, savijenom položaju sa glavom izokrenutom toliko da je brada bila pomerena pozadi i oslonjena na levo rame. Otvorene oči zurile su ispunjene prazninom smrti.
<BR>&nbsp;&nbsp;&nbsp;&nbsp;&nbsp;Stiros!
<BR>&nbsp;&nbsp;&nbsp;&nbsp;&nbsp;Zgužvane rite Stirosove odežde koje su očito bile nasilno strgnute s njega, ležale su u neurednoj gomili pokraj stopala mrtvog tela.
<BR>&nbsp;&nbsp;&nbsp;&nbsp;&nbsp;Tuek pogleda Odrade.
<BR>&nbsp;&nbsp;&nbsp;&nbsp;&nbsp;"On je bio umešan u to", reče ona. "Sa Iksijancima su bili Liceigrači."
<BR>&nbsp;&nbsp;&nbsp;&nbsp;&nbsp;Tueku zastade knedla u grlu.
<BR>&nbsp;&nbsp;&nbsp;&nbsp;&nbsp;Canija se progura pored njega i priđe telu. Tuek nije mogao da joj vidi lice, ali ga Canijino prisustvo podseti da je između Stirosa i Canije bilo nečeg u njihovim mlađim danima. Tuek se nagonski pomeri i čvrsto stade između Canije i deteta koje je sedelo.
<BR>&nbsp;&nbsp;&nbsp;&nbsp;&nbsp;Canija se zaustavi kod leša i gurnu ga stopalom. Zatim se okrenu sa zluradim izrazom na licu prema Tueku. "Morala sam da se uverim da je stvarno mrtav", reče ona.
<BR>&nbsp;&nbsp;&nbsp;&nbsp;&nbsp;Odrade uputi pogled jednoj od pratilja. "Ukloni leš." Zatim pogleda Šeanu. Bila je to prva prilika za Odrade kada je mogla pažljivo da osmotri ovo dete od kako je povela jurišni odred da bi suzbila napad na zgrade hrama.
<BR>&nbsp;&nbsp;&nbsp;&nbsp;&nbsp;Tuekov glas dopre iza Odradinih leđa. "Časna majko, možete li, molim vas, da objasnite šta..."
<BR>&nbsp;&nbsp;&nbsp;&nbsp;&nbsp;Odrade ga prekinu ne okrenuvši se. "Kasnije."
<BR>&nbsp;&nbsp;&nbsp;&nbsp;&nbsp;Šeanin izraz lica podstače Tueka da kaže: "Mislio sam da ste časna majka!"
<BR>&nbsp;&nbsp;&nbsp;&nbsp;&nbsp;Odrade samo odmahnu glavom. Kakvo očaravajuće dete. Odrade je doživljavala isto ono što je osećala stojeći ispred prastare umetničke slike u Tarazinim odajama. Nešto od one vatre koja je bila unesena u to umetničko delo nadahnu Odrade. Divlje nadahnuće! To je bila poruka ludog Van Goga.
<BR>&nbsp;&nbsp;&nbsp;&nbsp;&nbsp;Haos se pretvorio u veličanstven red. Nije li upravo to bio deo šifre Sestrinstva?
<BR>&nbsp;&nbsp;&nbsp;&nbsp;&nbsp;Ovo dete je moje platno, pomisli Odrade. Osetila je kako joj ruka treperi osećanjem drevne četkice. Nozdrve joj se raširiše na mirise ulja i boja.
<BR>&nbsp;&nbsp;&nbsp;&nbsp;&nbsp;"Ostavite me nasamo sa Šeanom", naredi Odrade. "Svi napolje."
<BR>&nbsp;&nbsp;&nbsp;&nbsp;&nbsp;Tuek htede da se usprotivi, ali odustade kad ga jedna od Odradinih pratilja u odori ščepa za ruku. Odrade je zurila u njega.
<BR>&nbsp;&nbsp;&nbsp;&nbsp;&nbsp;"Bene Geserit vam je služio i ranije", reče ona. "Ovog puta smo ti spasle život."
<BR>&nbsp;&nbsp;&nbsp;&nbsp;&nbsp;Žena koja je držala Tuekovu ruku povuče ga.
<BR>&nbsp;&nbsp;&nbsp;&nbsp;&nbsp;"Odgovori mu na pitanja", reče Odrade. "Ali učini to na nekom drugom mestu."
<BR>&nbsp;&nbsp;&nbsp;&nbsp;&nbsp;Canija koraknu prema Šeani. "Ovo dete je moja..."
<BR>&nbsp;&nbsp;&nbsp;&nbsp;&nbsp;"Odlazi!" viknu Odrade naredbu ispunjenu svim moćima Glasa.
<BR>&nbsp;&nbsp;&nbsp;&nbsp;&nbsp;Canija se sledi.
<BR>&nbsp;&nbsp;&nbsp;&nbsp;&nbsp;"Umalo da je prepustiš tupavoj gomili zaverenika!" reče Odrade netremice zagledana u Caniju. "Razmotrićemo da li ćeš dobiti još neku priliku da se sretneš sa Šeanom."
<BR>&nbsp;&nbsp;&nbsp;&nbsp;&nbsp;Suze krenuše iz Canijinih očiju, no Odradina osuda se nija mogla poreći. Okrenuvši se, Canija ode sa ostalima.
<BR>&nbsp;&nbsp;&nbsp;&nbsp;&nbsp;Odrade ponovo usmeri pažnju na devojčicu, koja ju je napeto posmatrala.
<BR>&nbsp;&nbsp;&nbsp;&nbsp;&nbsp;"Dugo smo te čekale", reče Odrade. "Nećemo ovim budalama dati još jednu priliku da te izgube."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
