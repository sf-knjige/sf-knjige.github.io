<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>38.
<P>&nbsp;&nbsp;&nbsp;&nbsp;&nbsp;'Moram vladati uz pomoć oka i kandži - kao što to čini soko među manjim pticama.'
<BR>
<BR>&nbsp;&nbsp;&nbsp;&nbsp;&nbsp;Atreidska izjava, (Ref: BG Arhive)
<BR>
<BR>&nbsp;&nbsp;&nbsp;&nbsp;&nbsp;Teg je u osvit izišao ispod vetrobrana pored glavnog puta gde se sakrio. Taj put je u stvari bila jedna široka, ravna državna cesta - snopom ojačana i redovno čišćena od korova. Teg proceni da se sastoji od otprilike deset traka i da je pogodna kako za vozila tako i za pešake. U ovo doba njome su se kretali uglavnom pešaci.
<BR>&nbsp;&nbsp;&nbsp;&nbsp;&nbsp;Uspeo je da očetka gotovo svu prašinu sa odeće i još jednom je proverio da li je skinuo sve oznake ranga. Njegova seda kosa nije bila onako uredna kako je navikao da bude, ali umesto češlja imao je samo prste.
<BR>&nbsp;&nbsp;&nbsp;&nbsp;&nbsp;Saobraćaj na putu kretao se u pravcu grada Isajia koji je bio udaljen mnogo kilometara preko doline. Jutro je bilo vedro. Blagi povetarac duvao mu je u lice nastavljajući dalje prema moru koje se nalazilo negde daleko iza njega.
<BR>&nbsp;&nbsp;&nbsp;&nbsp;&nbsp;Tokom noći uspostavio je tananu ravnotežu sa svojom novom svešću. U njegovoj Drugoj viziji treperile su stvari kao: poznavanje onoga što će se tek dogoditi, svest o tome gde mora spustiti nogu pri sledećem koraku. Iza svega ovoga krio se okidač-bumerang za koji je znao da je u stanju da ga raznese u nejasne odgovore kojima telo neće moći da se prilagodi. Razum nije mogao to da objasni... Osećao je da nesigurno korača, kao duž oštrice noža.
<BR>&nbsp;&nbsp;&nbsp;&nbsp;&nbsp;Koliko god se trudio nije mogao da shvati šta se desilo s njim dok je bio pod T-sondom. Da li je to nalikovalo onome što časne majke iskuse tokom začinske agonije? Ali on nije doživeo priliv Drugih sećanja iz svoje prošlosti. Nije smatrao da bi sestre mogle postići ono što je njemu pošlo za rukom. Dvostruka vizija koja mu je govorila šta da očekuje od svakog pokreta u dometu njegovih čula izgleda da je predstavljala novu vrstu istine.
<BR>&nbsp;&nbsp;&nbsp;&nbsp;&nbsp;Učiteljice koje su spremale Tega za mentata uvek su ga uveravale da postoji oblik žive istine koja se ne može dokazati navođenjem običnih činjenica. Govorile su mu da se ona ponekad nalazi u bajkama i poeziji i da često prkosi željama.
<BR>&nbsp;&nbsp;&nbsp;&nbsp;&nbsp;"Za mentata je najteže da prihvati neko takvo iskustvo", govorile su.
<BR>&nbsp;&nbsp;&nbsp;&nbsp;&nbsp;Teg se uvek s rezervom odnosio prema ovom stavu ali sada je bio primoran da ga prihvati. T-sonda ga je gurnula preko praga u jednu novu stvarnost.
<BR>&nbsp;&nbsp;&nbsp;&nbsp;&nbsp;Nije umeo da kaže zašto je upravo ovaj trenutak izabrao da iziđe iz zaklona, sem što mu je odgovaralo da se baš sada uklopi u reku ljudi.
<BR>&nbsp;&nbsp;&nbsp;&nbsp;&nbsp;Tu reku ljudi na putu uglavnom su sačinjavali pijačni prodavci koji su vukli velike košare povrća i voća. Košare su bile poduprte jevtinim suspenzorima. Kada je shvatio da je u njima hrana, Teg oseti oštar bol usled gladi; međutim, istog časa prisili sebe da ne obraća pažnju na to. Tokom svoje duge službe kod Bene Geserita upoznao je mnoge primitivne planete, tako da je sada ove ljude poistovećivao sa farmerima koji za sobom vuku natovarene životinje. Posmatrao ih je kao čudnu mešavinu drevnog i modernog - farmeri hodaju, a njihovi proizvodi lebde iza njih poduprti veoma jednostavnim tehnološkim uređajima. Da nije bilo suspenzora ovaj prizor ne bi se mnogo razlikovao od prizora iz najdrevnije prošlosti ljudskog roda. Životinja za vuču ostajala je životinja za vuču, pa makar sišla i sa pokretne trake u nekoj iksijanskoj fabrici.
<BR>&nbsp;&nbsp;&nbsp;&nbsp;&nbsp;Koristeći se novostečenom Drugom vizijom, Teg izabra jednog od farmera, zdepastog, tamnoputog čoveka oštrih crta lica i žuljevitih ruku. Čovek je izazovno koračao ističući na taj način svoju nezavisnost. Vukao je osam velikih košara natovarenih čvornovatim dinjama. Njihov miris potera Tegu vodu na usta, kada je svoj korak uskladio sa farmerovim. Teg je nekoliko minuta koračao bez reči, a zatim se osmeli da upita: "Je li ovo najbolji put za Isaji?"
<BR>&nbsp;&nbsp;&nbsp;&nbsp;&nbsp;"Dugačak je to put", reče čovek. Glas mu je bio dubok i u njemu se nazirala opreznost.
<BR>&nbsp;&nbsp;&nbsp;&nbsp;&nbsp;Teg pogleda unazad prema natovarenim košarama.
<BR>&nbsp;&nbsp;&nbsp;&nbsp;&nbsp;Farmer postrance odmeri Tega. "Idemo do Tržnog centra. Odatle naše proizvode drugi odnose u Isaji."
<BR>&nbsp;&nbsp;&nbsp;&nbsp;&nbsp;Dok su razgovarali farmer je Tega odveo (gotovo sproveo) do ivice puta. Još tri farmera im se približiše i okružiše Tega i njegovog pratioca tako da su ih visoke košare sakrile od ostalih učesnika u saobraćaju.
<BR>&nbsp;&nbsp;&nbsp;&nbsp;&nbsp;Teg se ukruti. Šta su to smerali? Doduše, nije osećao nikakvu pretnju. Dvostruka vizija nije ga upozoravala ni na kakvo nasilje do koga je trebalo da dođe i njegovoj neposrednoj blizini.
<BR>&nbsp;&nbsp;&nbsp;&nbsp;&nbsp;Jedno teško vozilo prošiša pored njih i udalji se. Teg njegov prolazak zapazi jedino po mirisu sagorelog goriva, i vetru koji je zapahnuo košare, lupi jakog motora i iznenadnoj napetosti koju je osetio kod svojih pratilaca. Visoke košare potpuno su sakrile vozilo koje je prošlo.
<BR>&nbsp;&nbsp;&nbsp;&nbsp;&nbsp;"Tražili smo vas, bašare, kako bismo vas zaštitili", reče farmer pored njega. "Mnogi tragaju za vama, ali ovde među nama nema nijdnog od njih."
<BR>&nbsp;&nbsp;&nbsp;&nbsp;&nbsp;Teg zabezeknuto pogleda u čoveka.
<BR>&nbsp;&nbsp;&nbsp;&nbsp;&nbsp;"Služili smo s vama kod Renditaja", objasni farmer. Teg proguta knedlu. Renditaj? Bio mu je potreban trenutak da se priseti - bio je to jedan od manjih okršaja u njegovoj dugoj istoriji sukoba i pregovaranja.
<BR>&nbsp;&nbsp;&nbsp;&nbsp;&nbsp;"Žao mi je, ali ne znam vaše ime", priznade Teg.
<BR>&nbsp;&nbsp;&nbsp;&nbsp;&nbsp;"Budite srećni što ne znate naša imena. Bolje je tako."
<BR>&nbsp;&nbsp;&nbsp;&nbsp;&nbsp;"Ja sam vam zahvalan."
<BR>&nbsp;&nbsp;&nbsp;&nbsp;&nbsp;"Ovo je malo vraćanje duga, bašare. Drago nam je da nam se pružila prilika za to."
<BR>&nbsp;&nbsp;&nbsp;&nbsp;&nbsp;"Moram stići do Isajia", reče Teg.
<BR>&nbsp;&nbsp;&nbsp;&nbsp;&nbsp;"Tamo je opasno."
<BR>&nbsp;&nbsp;&nbsp;&nbsp;&nbsp;"Svuda je opasno."
<BR>&nbsp;&nbsp;&nbsp;&nbsp;&nbsp;"Pretpostavili smo da ćete poći u Isaji. Uskoro će nas neko stići, i vi ćete nastaviti put u tajnosti. Ahhh, evo ga, dolazi. Mi vas ovde nismo videli, bašare. Vi se niste ovde pojavljivali."
<BR>&nbsp;&nbsp;&nbsp;&nbsp;&nbsp;Jedan od farmera koji su ih okružili preuze vuču tovara svoga druga, tegleći sada za sobom dva reda košara, dok je farmer kome se Teg prvobitno obratio požurivao ovoga da prođe ispod konopaca za vuču usmeravajući ga prema nekom tamnom vozilu. Teg ugleda sjajni plastil i plaz dok je vazilo samo neznatno usporilo kako bi ga pokupilo. Vrata se iza njega sa treskom zatvoriše i on se nađe na jednom mekanom tapaciranom sedištu, sam u zadnjem delu površinskog vozila. Vozilo ponovo ubrza i za tili čas prestiže farmere koji su hodali. Prozori oko njega bili su zatamnjeni, tako da je tek nazirao predeo kroz koji su promicali. Vozač je bio tek silueta u senci.
<BR>&nbsp;&nbsp;&nbsp;&nbsp;&nbsp;Prvi put od kada je bio zarobljen pružila mu se prilika da se odmori na nekom toplom i udobnom mestu i to ga gotovo uljuljka u san. Nije osećao nikakvu pretnju. Telo ga je još bolelo usled napora koje mu je nametnuo i preživljenih agonija pod T-sondom.
<BR>&nbsp;&nbsp;&nbsp;&nbsp;&nbsp;Ipak je zaključio da mora ostati budan i na oprezu. Vozač se nagnu u stranu i progovori preko ramena, ne okrenuvši se: "Tragaju za vama već dva dana, bašare. Neki misle da ste već napustili planetu."
<BR>&nbsp;&nbsp;&nbsp;&nbsp;&nbsp;Dva dana?
<BR>&nbsp;&nbsp;&nbsp;&nbsp;&nbsp;Kao posledica udara ošamućivača i svega drugog što su radili s njim bio je dugo u nesvesti. To je bio samo još jedan od uzroka što je sada osećao toliku glad. Pokušao je da spram centara za vid pusti utelovljeni hrono-snimak, ali ovaj je samo zatreptao - kao što je, uostalom, i činio svaki put kada bi pokušao da ga aktivira od vremena T-sonde. Njegovo osećanje za vreme kao i sve što ide uz to iz osnova se izmenilo.
<BR>&nbsp;&nbsp;&nbsp;&nbsp;&nbsp;Znači, neki misle da je napustio Gamu.
<BR>&nbsp;&nbsp;&nbsp;&nbsp;&nbsp;Teg nije pitao ko to traga za njim. U napadu i mučenju koje je usledilo posle toga učestvovali su Tleilaksi i Raštrkani.
<BR>&nbsp;&nbsp;&nbsp;&nbsp;&nbsp;Teg stade da razgleda svoje prevozno sredstvo. Bilo je to
<BR>&nbsp;&nbsp;&nbsp;&nbsp;&nbsp;jedno od onih divnih starih površinskih vozila iz vremena pre Raštrkavanja, na kojima su se videli tragovi najfinije izrade. Nikada ranije nije se vozio ni u jednom od njih, ali čuo je da ih još ima. Obnavljači su ih skupljali i doterivali, prerađivali šta god da su radili to im je vraćalo drevnu vrednost. Tegu je bilo rečeno da su takva vozila često nalažena napuštena na čudnim mestima - u starim srušenim zgradama, u podzemnim kanalima, zaključana u spremištima za mašine na usamljenim farmama.
<BR>&nbsp;&nbsp;&nbsp;&nbsp;&nbsp;Vozač se ponovo malo nagnu u stranu i progovori preko ramena: "Imate li adresu na koju biste želeli da vas odvezem u Isajiu, bašare?"
<BR>&nbsp;&nbsp;&nbsp;&nbsp;&nbsp;Teg prizva u sećanje mesta za kontakte na koja su mu ukazali prilikom njegovog ponovnog obilaska Gamua, i dade jednu adresu vozaču: "Znate li gde je to?"
<BR>&nbsp;&nbsp;&nbsp;&nbsp;&nbsp;"To je, bašare, mesto na kome se ljudi uglavnom okupljaju radi pića. Čuo sam da tamo služe dobru hranu, kao i da tamo svako može da uđe ukoliko je pri parama."
<BR>&nbsp;&nbsp;&nbsp;&nbsp;&nbsp;Ne znajući zašto je izabrao baš to mesto, Teg reče: "Oprobaću sreću." Nije našao za shodno da obavesti vozača kako na toj adresi postoje i privatne trpezarije.
<BR>&nbsp;&nbsp;&nbsp;&nbsp;&nbsp;Pominjanje hrane ponovo izazva oštre grčeve. Tegove šake počeše da se tresu i bi mu potrebno nekoliko minuta da povrati mir. Shvatio je da su ga napori od prošle noći gotovo dotukli. On ljubopitljivo osmotri unutrašnjost kola, pitajući se ne nalaze li se negde sakriveni hrana ili piće. Vozilo je bilo veoma brižljivo obnovljeno, ali on u njemu ne ugleda nikakav tajni pregradak.
<BR>&nbsp;&nbsp;&nbsp;&nbsp;&nbsp;Znao je da u pojedinim četvrtima ovakva vozila uopšte nisu bila retka, ali i to da su uglavnom svedočila o bogatstvu vlasnika. Kome su ova pripadala? Vozaču sigurno nisu. On je po svemu sudeći ličio na unajmljenog profesionalca. Ako je poslata poruka u kojoj su se tražila kola, onda i drugi znaju de se Teg nalazi.
<BR>&nbsp;&nbsp;&nbsp;&nbsp;&nbsp;"Hoće li nas zaustaviti i pretraživati?" upita Teg.
<BR>&nbsp;&nbsp;&nbsp;&nbsp;&nbsp;"Ne ova kola, bašare. Ona su vlasništvo Planetarne banke na Gamuu."
<BR>&nbsp;&nbsp;&nbsp;&nbsp;&nbsp;Teg ovo primi bez reči. Ta banka bila je jedno od njegovih mesta za sastanke. Tokom jednog od svojih ranijih obilazaka pažljivo je ispitao ključne ogranke. Ovo sećanje podseti ga na njegovu dužnost da zaštiti golu.
<BR>&nbsp;&nbsp;&nbsp;&nbsp;&nbsp;"Moji sadruzi", osmeli se Teg. "Jesu li..."
<BR>&nbsp;&nbsp;&nbsp;&nbsp;&nbsp;"Nisam ovlašćen, bašare. Ne mogu da vam kažem."
<BR>&nbsp;&nbsp;&nbsp;&nbsp;&nbsp;"Postoji li način da se preda poruka..."
<BR>&nbsp;&nbsp;&nbsp;&nbsp;&nbsp;"Kad se nađemo na sigurnijem, bašare."
<BR>&nbsp;&nbsp;&nbsp;&nbsp;&nbsp;"Razume se."
<BR>&nbsp;&nbsp;&nbsp;&nbsp;&nbsp;Teg se zavali u jastuke i stade da razgleda predeo. Ova površinska vozila pravljena su od mnogo plaza i gotovo neuništivog plastila. Druge stvari su propadale tokom vremena - tapacirung, elektronika, suspenzorske instalacije, antitermičke oplate provodnika, turboelise. Skidale su se i prilepnice, bez obzira na to šta ste činili da ih očuvate. Međutim, Obnavljači su ovo vozilo tako sredili da je izgledalo kao da je tek izišlo iz fabrike - svuda je bio prisutan sjaj metala, a tapacirung se oblikovao prema njegovom telu uz neznatno nabiranje. A tek miris: ta neodređena aroma novog, mešavina sjaja i otmenih tkanina sa tek neznatnim tragom ozona koji je dopirao iz elektronike koja je prela. Doduše, nigde se nije osećao miris hrane.
<BR>&nbsp;&nbsp;&nbsp;&nbsp;&nbsp;"Koliko još ima do Isajia?" upita Teg.
<BR>&nbsp;&nbsp;&nbsp;&nbsp;&nbsp;"Još pola sata, bašare. Da li bi trebalo zbog nečega da požurimo? Ne želim da privlačim..."
<BR>&nbsp;&nbsp;&nbsp;&nbsp;&nbsp;"Veoma sam gladan."
<BR>&nbsp;&nbsp;&nbsp;&nbsp;&nbsp;Vozač pogleda levo i desno. Oko njih nije bilo farmera. Put je bio gotovo prazan, sem što su se njime kretala dve teške transportne kapsule sa svojim traktorima držeći se desne ivice i jedan veliki kamion koji je prenosio autamatskog sakupljača voća.
<BR>&nbsp;&nbsp;&nbsp;&nbsp;&nbsp;"Opasno je dugo se zadržavati", reče vozač. "Ali znam jedno mesto gde mislim da bi vam mogli na brzinu pripremiti činiju supe."
<BR>&nbsp;&nbsp;&nbsp;&nbsp;&nbsp;"Bilo šta bi mi dobro došlo. Nisam jeo dva dana, a napori su bili veliki."
<BR>&nbsp;&nbsp;&nbsp;&nbsp;&nbsp;Stigoše do jedne raskrsnice i vozač skrenu levo na uski trag koji je vodio kroz visoke, retko posađene četinare. Uskoro je prešao na traku među drvećem. Na kraju ovog traga nalazila se niska zgrada od tamnog kamena i sa krovom od crnog plaza. Prozori su bili uski i blistali su od mlaznica za zaštitu protiv vatre.
<BR>&nbsp;&nbsp;&nbsp;&nbsp;&nbsp;Vozač reče: "Samo trenutak, gospodine." On iziđe i Tag po prvi put uspe da mu vidi lice: veoma usko sa dugačkim nosem i tankim usnama. Vidljivi tragovi hirurškog obnavljanja krasili su mu obraze. Oči su mu srebrnasto sijale - što je bio znak da su veštačke. On se okrete i uđe u kuću. Kada se vratio, uslužno otvori Tegova vrata. "Molim vas požurite, gospodine. Unutra vam već greju supu. Rekao sam da ste bankar. Ne treba da platite."
<BR>&nbsp;&nbsp;&nbsp;&nbsp;&nbsp;Tle pod nogama bilo je sleđeno. Teg je morao malo da se pogne kako bi prošao kroz vrata. Našao se u jednom mračnom hodniku koji je bio obložen drvetom i na čijem se kraju nalazila neka dobro osvetljena odaja. Miris hrane kaji se odande širio privlačio ga je kao magnet. Ruke ponovo počeše da mu se tresu. Jedan mali sto bio je pastavljen pored prozora koji je gledao na ograđenu i pokrivenu baštu. Kameni zid što je opasivao baštu gotovo da je sav bio zastrt žbunovima otežalim od crvenih cvetova. Čitavo to mesto obasjavao je žuti, topli paz, kupajući ga u veštačkoj letnjoj svetlosti. Teg zahvalno utonu u jedinu stolicu za stolom. Ugledao je beli laneni stolnjak sa reljefnim rubom. I samo jednu kašiku za supu.
<BR>&nbsp;&nbsp;&nbsp;&nbsp;&nbsp;Vrata s njegove desne strane zaškipaše i unutra uđe jedna zdepasta prilika noseći činiju koja se pušila. Ona na trenutak zastade kada ugleda Tega, a zatim prinese činiju stolu i postavi je ispred njega. Uznemiren zbog tog oklevanja, Teg primora sebe da ne obraća pažnju na izazovnu aromu koja mu se uvlačila u nozdrve i svu svoju pažnju usredsredi na tog čoveka.
<BR>&nbsp;&nbsp;&nbsp;&nbsp;&nbsp;"Supa je dobra, gospodine. Sam sam je napravio."
<BR>&nbsp;&nbsp;&nbsp;&nbsp;&nbsp;Glas je bio veštački. Teg primeti ožiljke na vilici. Ovaj čovek
<BR>&nbsp;&nbsp;&nbsp;&nbsp;&nbsp;ovde ličio je na neko drevno mehaničko biće - glava, gotovo bez vrata nasađena na široka ramena, ruke nekako čudno spojene u ramenima i laktovima, a noge su se savijale samo u kukovima. Sada je nepomično stajao, ali ušao je blago trzavim geganjem što je značilo da mu je gotovo čitavo telo veštačko. Nije se mogao izbeći pogled pun patnje u njegovim očima.
<BR>&nbsp;&nbsp;&nbsp;&nbsp;&nbsp;"Znam da baš nisam lep, gaspodine", zakrešta čovek. "Uništen sam u eksploziji Aladžori."
<BR>&nbsp;&nbsp;&nbsp;&nbsp;&nbsp;Teg nije imao pojma šta bi mogla biti eksplozija Aladžori, ali očigledno je trebalo da zna. 'Biti uništen' predstavljalo je, međutim, zanimljivu optužbu sudbine.
<BR>&nbsp;&nbsp;&nbsp;&nbsp;&nbsp;"Pitao sam se da li vas poznajem", reče Teg.
<BR>&nbsp;&nbsp;&nbsp;&nbsp;&nbsp;"Ovde niko nikog ne poznaje", uzvrati čovek. "Pojedite supu." On pokaza naviše prema spiralnom vršku nepokretnog njuškala čije su sjajne svetiljke otkrivale da ovaj očitava okolinu i da ne nalazi ni na kakav otrov. 'Hrana je ovde sigurna.'
<BR>&nbsp;&nbsp;&nbsp;&nbsp;&nbsp;Teg pogleda u tamnosmeđu tečnost u svojoj činiji. U njoj su se mogli videti komadi čvrstog mesa. On posegnu za kašikom. Njegova drhtava šaka tek je u drugom pokušaju uspela da je dohvati, ali prosuo je veći deo tečnosti pre no što je uspeo da kašiku podigne makar za jedan milimetar.
<BR>&nbsp;&nbsp;&nbsp;&nbsp;&nbsp;Nečija sigurna ruka uhvati Tegov zglavak i veštački glas nežno progovori kod njegovog uveta: "Ne znam šta su vam učinili, bašare. Ali ovde vam niko neće nauditi, sem preko mene mrtvog.
<BR>&nbsp;&nbsp;&nbsp;&nbsp;&nbsp;"Znaš ko sam?"
<BR>&nbsp;&nbsp;&nbsp;&nbsp;&nbsp;"Mnogi bi umrli za vas, bašare. Moj sin živi zahvaljujući vama.
<BR>&nbsp;&nbsp;&nbsp;&nbsp;&nbsp;Teg dozvoli da mu čovek pomogne. Sve što je mogao da čini bilo je da proguta prvu kašiku. Tečnost je bila hranljiva, topla i umirujuća. Uskoro mu se šaka smirila i on dade znak ovom čoveku da mu oslobodi zglavak.
<BR>&nbsp;&nbsp;&nbsp;&nbsp;&nbsp;"Još, gospodine?"
<BR>&nbsp;&nbsp;&nbsp;&nbsp;&nbsp;Teg tek tada shvati da je ispraznio činiju. Bio je u iskušenju da kaže 'Da', ali vozač mu je rekao da požuri.
<BR>&nbsp;&nbsp;&nbsp;&nbsp;&nbsp;"Hvala, ali moram da idem."
<BR>&nbsp;&nbsp;&nbsp;&nbsp;&nbsp;"Vi ovde niste bili", reče čovek jednostavno.
<BR>&nbsp;&nbsp;&nbsp;&nbsp;&nbsp;Kada su se ponovo vratili na glavni put, Teg se zavali u jastuke površinskog vozila i stade da razmišja o čudnom smislu onoga što je uništeni čovek rekao. Upotrebio je iste reči kao i farmer: 'Vi ovde niste bili.' To je zvučalo kao da je u pitanju bila neka zajednička izreka, i istovremeno govorilo ponešto o promenama na Gamuu od vremena kada je Teg razgledao ovo mesto.
<BR>&nbsp;&nbsp;&nbsp;&nbsp;&nbsp;Uskoro su stigli do prdgrađa Isajia i Teg se zapita ne bi li trebalo da se preruši. Uništeni ga je lako prepoznao.
<BR>&nbsp;&nbsp;&nbsp;&nbsp;&nbsp;"Gde me Uvažene Naložnice sada traže?" upita Teg.
<BR>&nbsp;&nbsp;&nbsp;&nbsp;&nbsp;"Svuda, bašare. Ne možemo vam jemčiti bezbednost, ali preduzeti su izvesni koraci. Dojaviću gde sam vas iskrcao."
<BR>&nbsp;&nbsp;&nbsp;&nbsp;&nbsp;"Da li kažu zašto me gone?"
<BR>&nbsp;&nbsp;&nbsp;&nbsp;&nbsp;"One nikada ništa ne objašnjavaju, bašare."
<BR>&nbsp;&nbsp;&nbsp;&nbsp;&nbsp;"Koliko dugo su već na Gamuu?"
<BR>&nbsp;&nbsp;&nbsp;&nbsp;&nbsp;"Suviše dugo, gospodine. Od mog detinjstva, a ja sam kod Renditaja bio baltern."
<BR>&nbsp;&nbsp;&nbsp;&nbsp;&nbsp;Bar sto godina, pomisli Teg. Dovoljno dugo da oko sebe okupe veliku silu... ako je trebalo verovati Tarazinim strahovanjima.
<BR>&nbsp;&nbsp;&nbsp;&nbsp;&nbsp;Teg im je verovao.
<BR>&nbsp;&nbsp;&nbsp;&nbsp;&nbsp;"Ne verujem nikome na koga su te kurve mogle da utiču, rekla je Taraza.
<BR>&nbsp;&nbsp;&nbsp;&nbsp;&nbsp;Ipak, Teg nije osećao da mu preti bilo kakva neposredna opasnost. Mogao je samo da upija tajanstvenost koja ga je sada okruživala. Nije navaljivao da sazna više pojedinosti.
<BR>&nbsp;&nbsp;&nbsp;&nbsp;&nbsp;Već su dobro zašli u Isaji kada je kroz povremene pukotine između zidova koji su opasivali velike privatne rezidencije ugledao crnu ogromnu građevinu drevnog harkonenskog sedišta Baronije. Kola skrenuše u jednu ulicu sa malim komercijalnim zdanjima: jeftine zgrade podignute uglavnom od pokupljenih otpadaka materijala koji su javno pokazivali svoje poreklo, poređani u nebrižljive slojeve i nedostižne kombinacije boja. Sjajni natpisi obznanjivali su da je roba koja se nalazi unutra najbolja, a usluge bolje od onih koje se mogu dobiti na drugim mestima.
<BR>&nbsp;&nbsp;&nbsp;&nbsp;&nbsp;Teg je razmišljao o tome kako se ne bi moglo reći da se Isaji izopačio ili da je čak propao. Ovdašnji razvoj prerastao je u nešto što se više nije moglo nazvati ni ružnim. Neko je odlučio da ovo mesto učini ogavnim. To je ključ za većinu stvari koje je video u gradu.
<BR>&nbsp;&nbsp;&nbsp;&nbsp;&nbsp;Vreme se ovde nije zaustavilo - nazadovalo je. Ovo nije bio moderan grad pun svetlih transportnih kapsula i odvojenih usiform zgrada. Ovo je bio nasumičan metež, drevna zdanja pridodata drevnim zdanjima; poneka su bila padignuta prema ukusu pojedinaca, a druga, opet, projektovana sa nekom davno zaboravljenom svrhom. Sve što je bilo u vezi sa Isajiem slivalo se jedno u drugo, a čitava ta zbrka ipak je uspevala da ne zapadne u haos. Teg je znao da ga je održalo drevno ustrojstvo državnih cesta duž kojih se ovaj mišmaš okupio. Haos je bio zaokružen, mada ustrojstvo koje se videlo na ulicama nije svedočilo o nekom sveobuhvatnom planu. Ulice su se sastajale i ukrštale pod čudnim uglovima, retko kad pod pravim uglom. Gledano iz vazduha ovo mesto predstavljalo je jedan ludi pokrivač na kome je samo džinovski crni pravougaonik drevne Baronije svedočio o nekom suvislom planu. Ostalo je predstavljalo pravu arhitektonsku pobunu.
<BR>&nbsp;&nbsp;&nbsp;&nbsp;&nbsp;Teg odjednom shvati da je ovo mesto predstavljalo laž premazanu drugim lažima, sa osnovom na prethodnim lažima - mešavinu kroz koju možda niko nikada neće stići do korisne istine. Čitav Gamu bio je takav. Gde se mogla začeti takva ludost? Da li je to bilo delo Harkonena?
<BR>&nbsp;&nbsp;&nbsp;&nbsp;&nbsp;"Stigli smo, gospodine."
<BR>&nbsp;&nbsp;&nbsp;&nbsp;&nbsp;Vozač ga doveze do ograde ispred jedne zgrade bez prozora, od ravnog, crnog plastičelika i sa jednim jedinim vratima u nivou tla. Ovo zdanje nije bilo napravljeno od otpadaka. Teg prepoznade mesto: spiralna jama koju sam beše odabrao. U Tegovoj Drugoj viziji zatreperi nešto neodređeno, ali on ne oseti da mu preti neposredna opasnost. Vozač otvori Tegova vrata i stade u stranu.
<BR>&nbsp;&nbsp;&nbsp;&nbsp;&nbsp;Ne osvrnuvši se Teg se uputi preko uskog pločnika i uđe u zgradu - u jedan mali, jarko osvetljeni foaje od ispoliranog belog plaza gde su ga jedino pozdravile klupe od komeja. On zaroni u cev za podizanje i pritisnu upamćene koordinate. Znao je da se ova cev pod određenim uglom proteže kroz zgradu do zadnjeg dela pedeset sedmog sprata na kome su se nalazili neki prozori. Sećao se privatne trpezarije u tamnocrvenim tonovima i sa teškim smeđim nameštajem, kao i jedne pronicljive žene na kojoj su bili vidljivi znaci benegeseritske obuke, ali koja nije bila časna majka.
<BR>&nbsp;&nbsp;&nbsp;&nbsp;&nbsp;Cev ga doveze do odaje koju je zadržao u sećanju, ali tamo nije bilo nikoga da ga dočeka. Teg osmotri čvrst smeđi nameštaj. Iza debelih kestenjastih draperija duž naspramnog zida bila su skrivena četiri prozora.
<BR>&nbsp;&nbsp;&nbsp;&nbsp;&nbsp;Teg je znao da njegov dolazak nije prošao neprimećen. Strpljivo je čekao koristeći svoju novostečenu Drugu viziju da predvidi nevolju. Ništa nije nagoveštavalo napad. On stade pored otvora cevi i još jednom se osvrnu po odaji.
<BR>&nbsp;&nbsp;&nbsp;&nbsp;&nbsp;Teg je imao teoriju o odnosu između prostorija i prozora - broja prozora, njihovog položaja, veličine, uzdignutosti iznad poda, odnosa velične prostorije i veličine prozora, uzdignutosti prostorije, prozora sa zavesama ili draperijama i sve to mentatski izloženo stavljao je nasuprot onome što je znao o ovoj prostoriji. Prastorije su se mogle podesiti tako da odgovaraju određenoj hijerarhiji čije je ustrojstvo bilo krajnje brižljivo određeno. Kada bi iskrsla vanredna situacija ove nijanse više ne bi važile, ali su inače ostajale na snazi.
<BR>&nbsp;&nbsp;&nbsp;&nbsp;&nbsp;Nedostatak prozora u odaji iznad tla saopštavao je određenu poruku. Ako su u jednoj takvoj prostoriji stanovali ljudi, to nije uvek značilo da im je zagarantovana tajnost predstavljala glavni cilj. Primetio je nepogrešive znake da su prozori učionica u skolastičkim zdanjima predstavljali i povlačenje od spoljašnjeg sveta i veoma izraženu odbojnost prema deci.
<BR>&nbsp;&nbsp;&nbsp;&nbsp;&nbsp;Ova prostorija je, međutim, predstavljala nešto drugo: uslovljenu tajnost, kao i potrebu da se spoljašnji svet povremeno drži pod prismotrom. Zaštitnu tajnost, kada je to potrebno. Uverio se u to kada je prešao na drugi kraj prostorije i malo povukao u stranu jednu od draperija. Prozori su bili od trostrukog zaštitnog plaza. Tako! Motrenje na spoljašnji svet moglo je da izazove napad. Tako je bar mislio onaj koji je naredio da se prostorija na ovaj način zaštiti.
<BR>&nbsp;&nbsp;&nbsp;&nbsp;&nbsp;Teg još jednom pomeri draperiju u stranu, bacivši još jedan pogled u ugao prozora. Teleskopski reflektori sa prizmama uvećavali su prizor duž graničnog zida sa obe strane, kao i od krova do tla.
<BR>&nbsp;&nbsp;&nbsp;&nbsp;&nbsp;Dobro!
<BR>&nbsp;&nbsp;&nbsp;&nbsp;&nbsp;Tokom svoje prethodne posete nije bio u prilici da stekne podrobniji uvid, tako da je sadašnja procena bila još laskavija od prvobitne. Bila je to jedna zaista veoma zanimljiva prostorija. Teg spusti draperiju i okrete se upravo u trenutku kada neki visoki muškarac iskorači iz otvora na cevi.
<BR>&nbsp;&nbsp;&nbsp;&nbsp;&nbsp;Tega njegova dvostruka vizija snabde pouzdanom pretpostavkom u odnosu na tog čoveka. Sa sobom je doneo neku skrivenu opasnost. Pridošlica je bio vojnik od glave do pete - o tome su svedočili njegovo držanje i hitro zapažanje pojedinosti, osobeno samo za obučene i iskusne oficire. Bilo je još nečeg u njegovom ponašanju što natera Tega da se ukruti. Ovo je bio izdajnički Plaćenik koji je uvek na strani onoga ko ponudi više.
<BR>&nbsp;&nbsp;&nbsp;&nbsp;&nbsp;"Prokletstvo, kako su to postupali s vama", pozdravi on Tega. Glas mu je bio duboki bariton, sa nesvesnom arogancijom koja je govorila o ličnoj moći. Akcenat sličan njegovom Teg nikada ranije nije čuo. Ovo je bio jedan od Raštrkanih! Bašar, ili kakav su već naziv koristili za taj čin, pomisli Teg.
<BR>&nbsp;&nbsp;&nbsp;&nbsp;&nbsp;Pa ipak ništa nije nagoveštavalo trenutni napad.
<BR>&nbsp;&nbsp;&nbsp;&nbsp;&nbsp;Pošto Teg nije odgovorio, čovek nastavi: "Oh, izvinite: ja sam Muzafar. Jafa Muzafar, pokrajinski zapovednik snaga Dura."
<BR>&nbsp;&nbsp;&nbsp;&nbsp;&nbsp;Teg nikada ne beše čuo za snage Dura.
<BR>&nbsp;&nbsp;&nbsp;&nbsp;&nbsp;Pitanja preplaviše Tegov um, ali ih on zadrža za sebe. Sve što bi ovde kazao moglo bi biti protumačeno kao slabost.
<BR>&nbsp;&nbsp;&nbsp;&nbsp;&nbsp;Gde su bili ljudi sa kojima se ranije ovde sreo? Zašto sam izabrao ovo mesto? Odluku je doneo potpuno uveren u njenu ispravnost.
<BR>&nbsp;&nbsp;&nbsp;&nbsp;&nbsp;"Molim vas, raskomotite se", obrati mu se ponovo Muzafar, pokazujući na jedan mali divan ispred koga se nalazio niski sto za posluženje. "Uveravam vas da ništa od onoga što vam se dogodilo nije poteklo od mene. Pokušao sam sve da prekinem kada sam doznao, ali vi ste već... napustili mesto dagađaja."
<BR>&nbsp;&nbsp;&nbsp;&nbsp;&nbsp;Sada Teg primeti još nešto u Muzafarovom glasu: oprez koji se zasnivao na strahu. Znači, ovaj čovek je ili čuo šta se odigralo u daščari, do kakvog je obračuna tamo došlo, ili je posetio to mesto.
<BR>&nbsp;&nbsp;&nbsp;&nbsp;&nbsp;"Prokleto pametno s vaše strane", reče Muzafar. "To što ste sačekali da se vaši zarobljivači usredsrede na pokušaje da iz vas izvuku obaveštenja, da biste ih tek onda napali. Da li su išta saznali?"
<BR>&nbsp;&nbsp;&nbsp;&nbsp;&nbsp;Teg nemo odmahnu glavom. Bio je na ivici da i nesvesno uzvrati na napad, ali ovde nije osećao nikakvo neposredno nasilje. Šta su to smerali ti Raštrkani? U svakom slučaju, Muzafar i njegovi ljudi pogrešno su protumačili događaje koji su se odigrali u prostoriji sa T-sondom. To je bilo očigledno.
<BR>&nbsp;&nbsp;&nbsp;&nbsp;&nbsp;"Molim vas, sedite", reče Muzafar.
<BR>&nbsp;&nbsp;&nbsp;&nbsp;&nbsp;Teg zauze ponuđeno mesto na divanu.
<BR>&nbsp;&nbsp;&nbsp;&nbsp;&nbsp;Muzafar se smesti u jednu duboku stolicu nasuprot Tegu koja je stajala pod blagim uglom u odnosu na sto za posluženje. Muzafar je bio na oprezu. Bio je spreman na nasilje.
<BR>&nbsp;&nbsp;&nbsp;&nbsp;&nbsp;Teg je sa zanimanjem proučavao čoveka. Muzafar mu nije otkrio svoj pravi čin - rekao je samo da je zapovednik. Bio je to visok momak širokog crvenog lica i velikog nosa. Oči su mu bile sivozelene i uvek su, kada bi jedan od njih govorio, bile usredsređene nešto malo iza Tegovog desnog ramena. Teg je nekada poznavao jednog špijuna koji je to činio.
<BR>&nbsp;&nbsp;&nbsp;&nbsp;&nbsp;"Pa, onda", nastavi Muzafar, "mnogo sam čitao i slušao o vama otkako sam ovde."
<BR>&nbsp;&nbsp;&nbsp;&nbsp;&nbsp;Teg nastavi da ga nemo proučava. Muzafarova kosa bila je kratko podšišana, a iznad levog oka, preko lobanje, imao je ružičasti ožiljak od otprilike tri milimetra. Nosio je raskopčani svetlozeleni sako čija je boja podsećala na žbunje, odgovarajuće pantalone - to nije bila baš prava uniforma, zračio je urednošću što je govorilo da je navikao da bude doteran. I cipele su to potvrđivale. Teg pomisli kako bi se verovatno mogao i ogledati na njihovoj svetlosmeđoj površini - pod uslovom da se dovoljno sagne.
<BR>&nbsp;&nbsp;&nbsp;&nbsp;&nbsp;"Nikada se, razume se, nisam nadao da ću vas lično sresti", reče Muzafar. "Smatram to velikom čašću."
<BR>&nbsp;&nbsp;&nbsp;&nbsp;&nbsp;"Znam malo o vama; samo to da upravljate snagama Raštrkanih", reče Teg.
<BR>&nbsp;&nbsp;&nbsp;&nbsp;&nbsp;"Mmmmm! Nema tu šta mnogo da se kaže, stvarno."
<BR>&nbsp;&nbsp;&nbsp;&nbsp;&nbsp;Tega još jednom stegoše grčevi usled gladi. Pogled mu odluta ka dugmetu pored otvora cevi kojim se, sećao se, pozivao kelner. Na ovom mestu ljudi su obavljali poslove koji su se obično prepuštali automatima, što je predstavljalo izgovor za okupljanje velike sile i njeno držanje u pripravnosti.
<BR>&nbsp;&nbsp;&nbsp;&nbsp;&nbsp;Pogrešno protumačivši Tegovo zanimanje za otvor cevi, Muzafar reče: "Molim vas, ne razmišljajte o odlasku. Moj lekar će uskoro doći da vas pregleda. Treba da stigne svakog časa. Bio bih vam zahvalan kada biste ga na miru sačekali."
<BR>&nbsp;&nbsp;&nbsp;&nbsp;&nbsp;"Samo sam razmišljao o tome da naručim nešto za jelo", reče Teg.
<BR>&nbsp;&nbsp;&nbsp;&nbsp;&nbsp;"Savetujem vam da sačekate dok vas lekar ne pregleda. Ošamućivači ponekad znaju da ostave gadne posledice."
<BR>&nbsp;&nbsp;&nbsp;&nbsp;&nbsp;"Znači, znate za to."
<BR>&nbsp;&nbsp;&nbsp;&nbsp;&nbsp;"Znam za čitav pakleni fijasko. S vama i vašim čovekom Burzmalijem treba ozbiljno računati."
<BR>&nbsp;&nbsp;&nbsp;&nbsp;&nbsp;Pre no što je Teg stigao da odgovori otvor na cevi propusti jednog visokog muškarca u jednodelnom crvenom odelu sa jaknom, čoveka toliko mršavog da je odeća zjapila i lepršala oko njega. Istetovirani dijamant, znak suk-doktora, bio mu je utisnut visoko na čelu, ali znak je bio narandžast, a ne uobičajeno crn. Doktorove oči bile su zaklonjene sjajnom narandžastom prekrivkom koja je skrivala njihovu prirodnu boju.
<BR>&nbsp;&nbsp;&nbsp;&nbsp;&nbsp;Da li je bio zavisnik od nečega? upita se Teg. Oko sebe nije osetio miris poznatih narkotika, čak ni melanža. Doduše, oko lekara se širio neki opori miris sličan voćnom.
<BR>&nbsp;&nbsp;&nbsp;&nbsp;&nbsp;"Stigao si, Solice!" uzviknu Muzafar. On zatim pokaza na Tega. "Pažljivo ga skeniraj. Prekjuče ga je pogodio ošamućivač."
<BR>&nbsp;&nbsp;&nbsp;&nbsp;&nbsp;Solic izvadi prepoznatljiv suk-skener, koji je bio upravo toliki da se mogao držati u jednoj šaci. Njegovo polje za ispitivanje tiho je zujalo.
<BR>&nbsp;&nbsp;&nbsp;&nbsp;&nbsp;"Znači, vi ste suk-lekar", obrati mu se Teg, zajedljivo promatrajući narandžasti žig na čelu.
<BR>&nbsp;&nbsp;&nbsp;&nbsp;&nbsp;"Da, bašare. Prošao sam kroz najbolju obuku i uslovljavanje u našoj drevnoj tradiciji."
<BR>&nbsp;&nbsp;&nbsp;&nbsp;&nbsp;"Nikada nisam video znak za raspoznavanje u toj boji", reče Teg.
<BR>&nbsp;&nbsp;&nbsp;&nbsp;&nbsp;Doktor pređe skenerom oko Tegove glave. "Boja istetoviranog znaka nije važna, bašare. Važno je ono što se nalazi iza njega." On spusti skener do Tegovih ramena, pa zatim skrenu niz telo.
<BR>&nbsp;&nbsp;&nbsp;&nbsp;&nbsp;Teg sačeka da zujanje prestane.
<BR>&nbsp;&nbsp;&nbsp;&nbsp;&nbsp;Doktor koraknu unazad i obrati se Muzafaru: "Potpuno je u redu, ratni maršale. Zadivljujuće u redu, kada se imaju u vidu njegove godine, ali zaista je neodložno patrebno da nešto pojede."
<BR>&nbsp;&nbsp;&nbsp;&nbsp;&nbsp;"Da... pa, to smo znači obavili, Solice. Pobrini se za ostalo. Bašar je naš gost."
<BR>&nbsp;&nbsp;&nbsp;&nbsp;&nbsp;"Naručiću obrok koji će odgovarati njegovim potrebama", reče Solic. "Jedite polako, bašare." Solic se žustro okrenu, usled čega mu zalepršaše jakna i pantalone. Narednog trenutka proguta ga otvor na cevi.
<BR>&nbsp;&nbsp;&nbsp;&nbsp;&nbsp;"Ratni maršal?" upita Teg.
<BR>&nbsp;&nbsp;&nbsp;&nbsp;&nbsp;"Jedna od obnovljenih drevnih titula u Duru", reče nehajno Muzafar.
<BR>&nbsp;&nbsp;&nbsp;&nbsp;&nbsp;"Dur?" dopusti sebi da upita Teg.
<BR>&nbsp;&nbsp;&nbsp;&nbsp;&nbsp;"Baš sam glup!" Muzafar izvadi jednu malu kutiju iz džepa na sakou, i iz nje tanak smotuljak. Teg prepoznade holostat sličan onome koji je i sam nosio sa sobom za vreme dugog službovanja - slike kuće i porodice. Muzafar položi holostat na sto izmedu njih i pritisnu kontrolno dugme.
<BR>&nbsp;&nbsp;&nbsp;&nbsp;&nbsp;Iznad površine stola ožive umanjena slika u boji gustog zelenog prostranstva džungle.
<BR>&nbsp;&nbsp;&nbsp;&nbsp;&nbsp;"Dom", reče Muzafar. "Građevinski žbun je tamo u sredini." On prstom pokaza na jedno mesto u projekciji. "Ovo je prvi koji me je ikada paslušao. Ljudi su mi se smejali što sam prvi žbun izabrao na takav način i što sam se odmah vezao za njega."
<BR>&nbsp;&nbsp;&nbsp;&nbsp;&nbsp;Građeviski žbun?
<BR>&nbsp;&nbsp;&nbsp;&nbsp;&nbsp;"Znam da je prilično tanak", reče Muzafar, sklanjajući prst sa projekcije. "Nije baš neka zaštita. Morao sam nekoliko puta da se branim tokom prvih meseci koje sam proveo s njim. Doduše, postao mi je veoma drag. Oni, znate, reaguju na to. Sada je to najbolji dom u svim Dubokim dolinama, tako mi večnog kamena Dura!"
<BR>&nbsp;&nbsp;&nbsp;&nbsp;&nbsp;Muzafar se zagleda u Tegov zbunjeni izraz. "Do đavola! Vi, razume se, nemate građevinske žbunove. Oprostite mi na mom brzopletom neznanju. Mislim da mnogo toga možemo jedan drugog da naučimo."
<BR>&nbsp;&nbsp;&nbsp;&nbsp;&nbsp;"Vi to nazivate domom", reče Teg.
<BR>&nbsp;&nbsp;&nbsp;&nbsp;&nbsp;"Oh, da. Kada jednom nauče da slušaju, uz pravilno usmeravanje, razume se, građevinski žbunovi izrastu u veličanstvene palate. I to za svega četiri do pet standarda."
<BR>&nbsp;&nbsp;&nbsp;&nbsp;&nbsp;Standarda, pomisli Teg. Znači, Izgubljeni su još koristili standardne godine.
<BR>&nbsp;&nbsp;&nbsp;&nbsp;&nbsp;Otvor na cevi zašišta i jedna mlada žena u plavoj odori kakvu je nosila posluga uđe natraške u odaju vukući na suspenzorima kapsulu za zagrevanje koju zatim smesti blizu stola ispred Tega. Njena odeća bila je istovetna sa odećom poslužitejki koje je video na svom prvom obilasku, ali mu je njeno prijatno, okruglo lice, koje se za trenutak okrenulo prema njemu, bilo nepoznato. Lobanja joj je bila depilirana, tako da je predstavljala površinu prošaranu ispupčenim venama. Imala je vodnjikavo plave oči, a u njenom držanju naziralo se nešto zastrašujuće. Otvorila je kapsulu za zagrevanje i mirisi začinjene hrane zapahnuše Tegove nozdrve.
<BR>&nbsp;&nbsp;&nbsp;&nbsp;&nbsp;Teg postade oprezan, ali ne oseti neku neposrednu opasnost. Mogao je da vidi sebe kako bezbedno jede hranu.
<BR>&nbsp;&nbsp;&nbsp;&nbsp;&nbsp;Mlada žena postavi pred njega na sto red činija i uredno složi pribor za jelo.
<BR>&nbsp;&nbsp;&nbsp;&nbsp;&nbsp;"Nemamo njuškalo, ali probaću hranu ako želite", napomenu Muzafar.
<BR>&nbsp;&nbsp;&nbsp;&nbsp;&nbsp;"Nema potrebe", reče Teg. Znao je da će ovakva reakcija podstaći razna pitanja, ali osećanja mu kazaše da će ga smatrati za Istinozborca. Teg prikova pogled za hranu. Bez ikakve odluke on se naže napred i stade da jede. Iako je dobro znao šta je to mentatska glad, iznenadiše ga vlastite reakcije. Koristeći mozak na način jednog mentata unosio je kalorije u zapanjujućim razmerama, ali na to ga je nagonila jedna nova potreba. Osećao je da nad njegovim reakcijama bdije njegov vlastiti opstanak. Ova glad prevazilazila je sva pređašnja iskustva. Supa koju je pojeo uz izvestan oprez u kući uništenog čoveka nije u njemu izazvala tako snažnu reakciju.
<BR>&nbsp;&nbsp;&nbsp;&nbsp;&nbsp;Suk-doktor je napravio dobar izbor, pamisli Teg. Ova hrana izabrana je na osnovu rezultata dobijenih od skenera.
<BR>&nbsp;&nbsp;&nbsp;&nbsp;&nbsp;Mlada žena nastavljala je da donosi činije iz kapsula za zagrevanje hrane koje su neprestano pristizale kroz razjapljeni otvor na cevi.
<BR>&nbsp;&nbsp;&nbsp;&nbsp;&nbsp;Teg je morao usred obroka da ustane i da se isprazni u obližnjem kupatilu, u kome je znao da ga skriveni kameji drže pod prismotrom. Sudeći prema svojim fizičkim reakcijama znao je da se brzina rada njegovog probavnog sistema ubrzala do nivoa telesnih potreba. Kada se vratio za sto bio je gladan kao da ništa pre toga ne beše pojeo.
<BR>&nbsp;&nbsp;&nbsp;&nbsp;&nbsp;Žena koja ga je posluživala poče da pokazuje znake iznenađenja
<BR>&nbsp;&nbsp;&nbsp;&nbsp;&nbsp;a zatim opreza. Ipak je nastavljala da na njegov zahtev i dalje donosi hranu.
<BR>&nbsp;&nbsp;&nbsp;&nbsp;&nbsp;Muzafar je sve to zadivljeno posmatrao, ali ništa ne reče.
<BR>&nbsp;&nbsp;&nbsp;&nbsp;&nbsp;Teg napokon poče da oseća okrepljujući učinak hrane i pravilno podešenu kaloričnu vrednost koju je suk-doktor naručio. Doduše, bilo je očigledno da nisu mislili na količinu. Devojka je izvršavala njegove zahteve kao u nekoj vrsti škole.
<BR>&nbsp;&nbsp;&nbsp;&nbsp;&nbsp;Muzafar konačno progovori: "Moram li pomenuti da nikada ranije nisam video nikoga ko je toliko pojeo za samo jedan obrok. Ne shvatam kako ste to uspeli. Niti zašto."
<BR>&nbsp;&nbsp;&nbsp;&nbsp;&nbsp;Teg se zavali, konačno zadovoljan, ali i svestan toga da je podstakao pitanja na koja nije mogao da odgovori, a da pri tom ne laže.
<BR>&nbsp;&nbsp;&nbsp;&nbsp;&nbsp;"Mentatska posla", slaga Teg. "Prošao sam kroz velike napore."
<BR>&nbsp;&nbsp;&nbsp;&nbsp;&nbsp;"Zadivljujuće", reče Muzafar. On ustade.
<BR>&nbsp;&nbsp;&nbsp;&nbsp;&nbsp;Budući da i Teg htede da ustane, Muzafar mu dade znak da ostane gde je. "Nema potrebe. Spremili smo za vas odaje odmah do ove prostorije. Tako je sigurnije."
<BR>&nbsp;&nbsp;&nbsp;&nbsp;&nbsp;Mlada žena se nečujno udalji sa praznim kapsulama za zagrevanje.
<BR>&nbsp;&nbsp;&nbsp;&nbsp;&nbsp;Teg ponovo poče da proučava Muzafara. Tokom obroka na njemu se dogodila neka promena. Muzafar ga je sada posmatrao hladnim, odmeravajućim pogledom.
<BR>&nbsp;&nbsp;&nbsp;&nbsp;&nbsp;"Imate ugrađen komunikator", reče Teg. "Primili ste nova naređenja."
<BR>&nbsp;&nbsp;&nbsp;&nbsp;&nbsp;"Ne bih savetovao vašim prijateljima da napadnu ovo mesto", reče Muzafar.
<BR>&nbsp;&nbsp;&nbsp;&nbsp;&nbsp;"Mislite da mi je to na umu?"
<BR>&nbsp;&nbsp;&nbsp;&nbsp;&nbsp;"A šta vam je na umu, bašare?"
<BR>&nbsp;&nbsp;&nbsp;&nbsp;&nbsp;Teg se osmehnu.
<BR>&nbsp;&nbsp;&nbsp;&nbsp;&nbsp;"Vrlo dobro". Muzafarov pogled iziđe iz žiže dok je slušao svoj komunikator. Kada je pažnju ponovo usredsredio na Tega, gledao ga je pogledom grabljivice. Teg oseti kako se bori s tim pogledom i shvati da još neko ulazi u sobu. Ratni maršal je o novom obrtu situacije razmišljao kao o nečem veoma opasnom po gosta koga je pozvao na večeru, ali Teg nije nazirao ništa što je moglo da ugrozi njegove nove sposobnosti.
<BR>&nbsp;&nbsp;&nbsp;&nbsp;&nbsp;"Mislite da sam zatvorenik", reče Teg.
<BR>&nbsp;&nbsp;&nbsp;&nbsp;&nbsp;"Tako mi večnog kamena Dura, bašare! Niste onakvi kakvim sam vas zamišljao!"
<BR>&nbsp;&nbsp;&nbsp;&nbsp;&nbsp;"Kakvim me zamišlja Uvažena Naložnica koja upravo dolazi?" upita Teg.
<BR>&nbsp;&nbsp;&nbsp;&nbsp;&nbsp;"Bašare, upozoravam vas: s njom nemojte razgovarati tim tonom. Nemate pojma šta bi vas moglo snaći.
<BR>&nbsp;&nbsp;&nbsp;&nbsp;&nbsp;"Snaći će me jedna Uvažena Naložnica", reče Teg.
<BR>&nbsp;&nbsp;&nbsp;&nbsp;&nbsp;"Želim vam da je preživite!"
<BR>&nbsp;&nbsp;&nbsp;&nbsp;&nbsp;Muzafar se okrenu i udalji kroz otvor na cevi. Teg se zagleda za njim. Mogao je da vidi treperenje Druge vizije poput nekog trepćućeg svetla oko otvora cevi. Uvažena Naložnica nalazila se u blizini, ali još nije bila spremna da uđe u ovu odaju. Najpre će se posavetovati sa Muzafarom. Ratni maršal, medutim, neće biti u stanju da kaže ništa odista važno toj opasnoj ženi.
</P></TD></TR></TABLE>
<P class="next">
<A HREF=p39.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
