<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;Za većinu ljudi, stvorenje bi delovalo odbojno. Neodređeno loptasto, na sve strane ispegano žutim i oker mrljama i šiljastim izraslinama, izgledalo je tako da bi ga mogla voleti samo naročito bolećiva majka.
<BR>&nbsp;&nbsp;&nbsp;&nbsp;&nbsp;Ili otac, pomisli Saul Linc.
<BR>&nbsp;&nbsp;&nbsp;&nbsp;&nbsp;Milioni sićušnih ružnih stvorenja skakutali su po prenaseljenom ograničenom prostoru jedne jedine, svetlucave kapljice slane vode, podignute površinskim naponom u visoko lučno zaobljenje na staklenoj pločici mikroskopa.
<BR>&nbsp;&nbsp;&nbsp;&nbsp;&nbsp;Saul se igrao svetlovodnim komandama sve dok se sočivo nije zumiralo na samo jednog cijanuta. "Evo nas", promrmlja on blago. "Poslužićeš kao subjekt provere, momče."
<BR>&nbsp;&nbsp;&nbsp;&nbsp;&nbsp;Pritisnuo je prekidač i citološki instrument preuzeo je praćenje majušnog mikroba; automatski ga je sledio gde god da je ovaj plivao po svojoj maloj vaseljeni.
<BR>&nbsp;&nbsp;&nbsp;&nbsp;&nbsp;Stvorenje je bilo pulsirajuća masa majušne duge treplji koje su se talasale brže nego što oko može da ih prati. Ali Saul je svejedno poznavao stvora, sve do najsićušnijeg dela. Mogao je da zamisli svaki pegavi, mikroskopski delić, sve do nivoa do koga instrument nije mogao da ide - do nivoa kiselina i baza, šećera i fino uravnoteženih lipidnih barijera.
<BR>&nbsp;&nbsp;&nbsp;&nbsp;&nbsp;Ovaj se trzavo pokretao tamo i amo među hiljadama drugih grubih ustreptalih ćelija, i tragao za onim što mu je bilo potrebno da preživi.
<BR>&nbsp;&nbsp;&nbsp;&nbsp;&nbsp;Ne razlikuje se to mnogo od nas, pomisli Saul. Samo što je nas ljude traganje dovelo na pola milijarde milja od doma.
<BR>&nbsp;&nbsp;&nbsp;&nbsp;&nbsp;On protrlja oči i pognu se, po navici iz davno prošlih dana, kada je čovek još povremeno morao da zaviruje kroz hladna staklena sočiva umesto da pusti mašine da obavljaju čitav posao. Opusti se, reče Saul sebi. Nema potrebe da se grbiš nad ekranom.
<BR>&nbsp;&nbsp;&nbsp;&nbsp;&nbsp;Čak i tu, u lagano rotirajućem gravitacionom točku Edmunda, nije bilo dovoljno teže da joj se čovek odupire. Trebalo je opustiti se, ili traćiti ogromnu energiju da bi se naprosto mirovalo.
<BR>&nbsp;&nbsp;&nbsp;&nbsp;&nbsp;Samo polovina ekrana i holo displeja u biološkoj jedinici bili su osvetljeni. U desetini tamnih lica drugih, odražavalo se Saulovo sopstveno bledo lice... guste obrve nad izdašnim nosem i crte za koje je većina ljudi, kada bi ga upoznali, verovala da su rezultat života provedenog u osmehivanju.
<BR>&nbsp;&nbsp;&nbsp;&nbsp;&nbsp;Samo oni koji su dobro znali Saula - a takvih je bilo malo tih dana - shvatali su pravi izvor tih krzavih udubljenja: stoicizam koji je odbijao bol zbog mnogih, mnogih gubitaka.
<BR>&nbsp;&nbsp;&nbsp;&nbsp;&nbsp;Pregibi su se jače ocrtavali sada dok su se Saulove plave oči sužavale u koncentraciji. Ovlaš dotakavši ručni kontroler on spusti šuplju cepku metala u malu loptu slane vode na pločici mikroskopa. Na glavnom holo ekranu slika majušne igle nadnosila se poput koplja dok su je kompjuteri vodili prema odabranom probnom objektu.
<BR>&nbsp;&nbsp;&nbsp;&nbsp;&nbsp;"Hajde, mešuga", promrmlja Saul kada mikrob pokuša da odskoči. "Budi miran za taticu."
<BR>&nbsp;&nbsp;&nbsp;&nbsp;&nbsp;Cijanut je u prečniku imao manje od pedeset mikroba; bio je tako mali i bezopasan da su mu preci mirno živeli u ljudskim telima milionima godina tihe simbioze, sve dok nisu otkriveni, pre svega jednu generaciju ili tu negde. Za Saula je to malo stvorenje sadržavalo isto toliko čuda koliko i ogromna kometa koja je napolju zahtevala onoliku pažnju.
<BR>&nbsp;&nbsp;&nbsp;&nbsp;&nbsp;Glavni vizijski zid laboratorije podešen je na prikaz Haleja, ali ne onakvog kako je kometa izgledala sada - lagano čileći oblak nakupljene fluorescencije koji je okruživao komad od šest milja bezbojnog snega - već kakva je bila pre samo nekoliko meseci, u svoj kratkotrajnoj veličanstvenosti, dok je promicala pokraj Sunca na polovini orbitalnog rastojanja Zemlje, jonskog repa lepršavog na protonskom vetru.
<BR>&nbsp;&nbsp;&nbsp;&nbsp;&nbsp;Bili su dobro upareni po lepoti - titanski kosmički glasnik koji je trebalo da im bude dom tokom najvećeg dela stoleća i mikroskopsko čudo koje je omogućilo taj poduhvat. Pa ipak, nije nikakvo iznenađenje što se Saul, od to dvoje, opredelio za sićušni živi stvor koji je lutao po maloj lopti vode.
<BR>&nbsp;&nbsp;&nbsp;&nbsp;&nbsp;Na kraju krajeva, on ga je stvorio.
<BR>&nbsp;&nbsp;&nbsp;&nbsp;&nbsp;Š'ma Jizrael... podseti on sebe. Postoji samo jedan bog - iako nam je stavio alatke u ruke, alatke da oblikujemo život i kujemo svetove. Samo je napravio korak unatrag, da vidi šta ćemo s njima.
<BR>&nbsp;&nbsp;&nbsp;&nbsp;&nbsp;Saul je u toku svoga rada otkrio da je pametno podsećati se na to, s vremena na vreme.
<BR>&nbsp;&nbsp;&nbsp;&nbsp;&nbsp;Kada se igla primakla na širinu ćelije od subjekta, Saul izgovori reč koja aktivira proveru. Majušni, neprimetni oblak uznemiri vodu u blizini vrha igle, tamo gde štrcnuše sićušni mlazevi cijano-vodonika.
<BR>&nbsp;&nbsp;&nbsp;&nbsp;&nbsp;U pitanju nije bilo više od šačice molekula, pa ipak je majušni organizam reagovao gotovo trenutno. Njegove treplje eruptirale su u naglom grču aktivnosti, i stvorenje se baci napred...
<BR>&nbsp;&nbsp;&nbsp;&nbsp;&nbsp;Napred, prema igli. Ono obujmi vrh, drhteći od onoga što je delovalo kao oduševljenje.
<BR>&nbsp;&nbsp;&nbsp;&nbsp;&nbsp;Za sada je dobro. Saul bi bio iznenađen da se ono ponašalo drugačije. Cijanuti su temeljito proveravani na Zemlji pre nego što je odobrena misija za Halejevu kometu. Nijedan činilac nije bio bitniji za uspeh i zdravlje 410 hrabrih muškaraca i žena od tih malih stvorenja.
<BR>&nbsp;&nbsp;&nbsp;&nbsp;&nbsp;Poverenja je imao. Ali život - čak i život sa posebno skrojenim genima - umeo je da se izmeni kada najmanje očekujete. Preživljavanje svih tih ljudi zavisilo je od toga da li će mali 'nuti' delovati kao što je predviđeno. On je vodio ekipu koja ih je stvorila i nije nameravao da dopusti ikakve greške. Već je bilo više nego dovoljno duhova u njegovom životu. Mirijam, deca, zemlja i narod njegove mladosti... i, razume se, Simon Persel.
<BR>&nbsp;&nbsp;&nbsp;&nbsp;&nbsp;Jadni Simon. Previše jasno bilo mu je u svesti kako je jedna greška upropastila život njegovog prijatelja i gotovo sve što se trudio da postigne. Samo nastavi da me podsećaš, Simone. Samo nastavi da me podsećaš na to koliko je opasno glumiti boga.
<BR>&nbsp;&nbsp;&nbsp;&nbsp;&nbsp;Sada je sva HCN nestala, sudeći prema pokazivačima, organizam ju je željno upio. Saul zadovoljno klimnu. U krvotoku svakog ljudskog bića na ovoj misiji živeli su milioni cijanuta, kao i u malim vazdušnim kesama alveola koje su im činile pluća. Ovaj uzorak, uzet nasumce od jednog člana posade, upravo je dokazao da će obavljati svoj glavni posao - upiti svaki trag smrtonosnog, rastvorenog cijanidnog gasa pre nego što se supstanca primakne crvenim krvnim zrncima domaćina. Drugi oblačak rastvorenog gasa dokazao je njegovu sposobnost da proždere ugljen-monoksid pre nego što se ta hemikalija veže za ljudski hemoglobin.
<BR>&nbsp;&nbsp;&nbsp;&nbsp;&nbsp;Saul dodirom aktivira sledeći stepen provere. Sićušni tragovi novog jedinjenja uskovitlaše se po slanoj kapljici. Ovog puta mali mikrob na ekranu brzo se povukao od igle; zgrčio se kao da ga je nešto ujelo. Cijanidi i CO bili su sveža ispaša za to stvorenje, ali sastojci ljudskog tkiva izgleda da su bili nepobitno zabranjeni.
<BR>&nbsp;&nbsp;&nbsp;&nbsp;&nbsp;Ponovo dobre vesti. Drugi test pokazivao je da je cijanut potpuno nesklon da na ljudske ćelije gleda kao na meso za prehranu.
<BR>&nbsp;&nbsp;&nbsp;&nbsp;&nbsp;Toliko što se tiče osnovnih stvari. Trebalo je proveriti i bezbroj drugih. Saul u mislima pređe spisak dok je aktivirao sekvencer koji će otpočeti automatsku fazu programa provere.
<BR>&nbsp;&nbsp;&nbsp;&nbsp;&nbsp;...Samoograničavajuće razmnožavanje, benigno prihvatanje od strane ljudskog imunološkog sistema, pH osetljivost, proždrljiv apetit za druge potencijalne kometne otrove...
<BR>&nbsp;&nbsp;&nbsp;&nbsp;&nbsp;Nije to bio toliko katalog osobina koliko litanija izazova dočekanih i savladanih. Saul nije mogao a da ne oseti ponos na svoj mali tim tamo dole, na Zemlji, koji je morao da savlada predrasude, birokratiju i neprikriveno sujeverje da bi obavio ovaj posao. Ali, na kraju, napravili su čudo - nov ljudski simbiont.
<BR>&nbsp;&nbsp;&nbsp;&nbsp;&nbsp;Cijanuti će biti trajni dobroćudni deo svakog čoveka i žene u posadi tokom ostatka njihovih života... i možda, usuđivao se on da zamišlja, deo ljudske životinje od sada pa nadalje, poput crevne flore koja mu je uvek pomagala da svari hranu, i mitohondrija unutar ćelija koje su sagorevale šećere za njega, pretvarajući ih u korisnu energiju.
<BR>&nbsp;&nbsp;&nbsp;&nbsp;&nbsp;"Ko se može uporediti s tobom, o Gospode..." prošapta on suvo, podsmevajući se sebi zbog tog neotklonjivog delića svog ponosa. Saul je još davno zaključio da će on i Bog morati da budu strpljivi jedan sa drugim. Možda vaseljena nije bila valjano uređena ni za jednoga od njih.
<BR>&nbsp;&nbsp;&nbsp;&nbsp;&nbsp;Gledao je kako rezultati provere prolaze ekranom - svi normalni, gotovo savršeni - dok tihi siktaj nije označio otvaranje ulaza u bio-lab iza njega.
<BR>
<BR>&nbsp;&nbsp;&nbsp;&nbsp;&nbsp;"Tako! Ponovo bockamo mezimce, Saule? Naprosto ne možeš da ih ostaviš na miru?"
<BR>&nbsp;&nbsp;&nbsp;&nbsp;&nbsp;Nije morao da se okreće da bi prepoznao glas Akija Macude. "Zdravo, 'Kio." Mahnuo je bez osvrtanja. " Samo ponovo proveravam. I sve izgleda dobro, hvala. Nisu li ovo slatka stvorenjca?"
<BR>&nbsp;&nbsp;&nbsp;&nbsp;&nbsp;On se nasmeši kada mu energični visoki japanski lekar priđe i kiselo pogleda. Upravnik medicinskih službi misije nikada nije krio mišljenje o Saulovim 'stvorenjcima'. Oni jesu bili neophodni - zaista od suštinske važnosti za uspeh njihovog sedamdesetosmogodišnjeg putovanja. Ali jadni Akio nikada nije stigao dotle da vidi i njihovu estetsku stranu.
<BR>&nbsp;&nbsp;&nbsp;&nbsp;&nbsp;"Fuj", primeti Macudo. "Molim te, ne podsećaj me da mi se u telesnim tečnostima čak i sada roji zaraza. Sledeći put kada budeš želeo da mi ubrizgaš tuđinske parazite..."
<BR>&nbsp;&nbsp;&nbsp;&nbsp;&nbsp;"Simbionte", brzo ga ispravi Saul.
<BR>&nbsp;&nbsp;&nbsp;&nbsp;&nbsp;"... protiv kojih moje telo nema nikakve imunološke sposobnosti - sledeći put sam ću da napravim zasek na sebi - od prepona do grudi!"
<BR>&nbsp;&nbsp;&nbsp;&nbsp;&nbsp;Saul je mogao samo da se isceri kada Macudin ozbiljni izraz nestade i kada se čovek doslovce zakikota. Bilo je to jedno 'ki-ki-ki', što su svemirci oponašanjem već pretvorili u neku vrstu tajnog signala za raspoznavanje. Akio je često zbijao takve pošalice na račun tradicija drevnog Japana.
<BR>&nbsp;&nbsp;&nbsp;&nbsp;&nbsp;Možda je to bilo slično načinu na koji je Saul tu i tamo ubacivao izraze na jidišu u svoj govor, iako je jezik naučio tek pre jedne decenije. Baš pravo narečje za prognanike, pomisli on.
<BR>&nbsp;&nbsp;&nbsp;&nbsp;&nbsp;"Šta to imaš tu, 'Kio?" On pokaza na tanki list u ruci ovog drugog.
<BR>&nbsp;&nbsp;&nbsp;&nbsp;&nbsp;"Ah. Jesste." Macudo je težio tome da razvlači zubne suglasnike. "Upravo razgovaramo o imunološkim sistemima, a ja došao sam da zajedno pogledamo spisak stimulanata, Saule. Čini mi se da je vreme da pustimo neku oslabljenu bolest u sistem za održanje života."
<BR>&nbsp;&nbsp;&nbsp;&nbsp;&nbsp;Saul se lecnu. Nikada nije bio oduševljen time.
<BR>&nbsp;&nbsp;&nbsp;&nbsp;&nbsp;"Tako brzo? Jesi li siguran? Četiri petine ekspedicije je i dalje smrznuto na palubi Sekanine i ostalih teretnih tegljača. Trenutno su budni samo posada Edmunda i osoblje iz održavanja."
<BR>&nbsp;&nbsp;&nbsp;&nbsp;&nbsp;"Utoliko pre." Macudo klimnu. "Trideset svemiraca živelo je zajedno na ovom pretrpanom brodu duže od godinu dana. Drugih četrdeset izašlo je iz pregradaka pre dva ili više meseci, dok smo se približavali kometi. Sve prehlade i sitni virusi koje su doneli sa sobom, kada su napustili Zemlju, do sada su se istrošili.
<BR>&nbsp;&nbsp;&nbsp;&nbsp;&nbsp;Napravio sam listu parazita i otkrio da je više od tri četvrtine patogenih organizama iz okoline istrebljeno! Vreme je da oslobodimo novi imuno izazov."
<BR>&nbsp;&nbsp;&nbsp;&nbsp;&nbsp;Saul uzdahnu. "Ti si gazda." U stvari, trebalo je da čitav odbor za medicinu da zeleno svetlo za imunološko oprobavanje. Ali takvo podsećanje bi samo uvredilo Akia. Procedura je i tako bila rutinska.
<BR>&nbsp;&nbsp;&nbsp;&nbsp;&nbsp;Pa ipak, Saula je nos već svrbeo u nesrećnom predosećanju.
<BR>&nbsp;&nbsp;&nbsp;&nbsp;&nbsp;On posegnu prema konzoli medicinske biblioteke i hitro otkuca šifru. Stranica podataka pojavi se u prostoru pred crnom pozadinom.
<BR>&nbsp;&nbsp;&nbsp;&nbsp;&nbsp;Saul klimnu prema svetlećim zelenim natpisima. "Imaš sladak niz opakih bubica na raspolaganju, doktore. Kakvom boljkom bi da zaraziš svoje pacijente? Imamo dečje boginje, male boginje, oslabljene ovčje boginje..."
<BR>&nbsp;&nbsp;&nbsp;&nbsp;&nbsp;"Ništa tako drastično." Macudo odmahnu rukom. "Bar ne zasad."
<BR>&nbsp;&nbsp;&nbsp;&nbsp;&nbsp;"Ne? Pa, onda ovde imamo impetigo, atletsko stopalo..."
<BR>&nbsp;&nbsp;&nbsp;&nbsp;&nbsp;"Amaterasu! Bože sakloni, Saule! Po ovoj vlazi? Pre nego što su nastamnbe u tunelima komete gotove i dok veliki sušači vazduha još nisu proradili? Znaš kako se jedan pilot oseća sa gljivicama na svemirskom brodu. Kruz bi nas..."
<BR>&nbsp;&nbsp;&nbsp;&nbsp;&nbsp;On naglo zastade i iskrivljeno se iskezi. "Ha-ha. Vrlo smešno, Saule. Zezaš me, jasno."
<BR>&nbsp;&nbsp;&nbsp;&nbsp;&nbsp;Saul je ovlašno poznavao Macudu već mnogo godina, sa naučnih skupova i po reputaciji. Ali kao čovek, on je za njega i dalje donekle predstavljao zagonetku. Na primer, zbog čega se prijavio kao dobrovoljac za ovu misiju? Od svih tipova koji bi potpisali da napuste Zemlju, provedu sedamdeset tri godine sedamdesetosmogodišnje misije u snu, u pregratku, i vrate se u svet koji je postao tuđinski i stran, koja kategorija se mogla primeniti na Akija? Da li je bio idealista i sledio san kapetana Miguela Kruza o onome što bi misija mogla da znači za čovečanstvo? Ili je bio izgnanik, poput toliko ljudi na ovoj ekspediciji?
<BR>&nbsp;&nbsp;&nbsp;&nbsp;&nbsp;Možda je, kao i ja, pomalo od oboje.
<BR>&nbsp;&nbsp;&nbsp;&nbsp;&nbsp;Macudo prođe rukom kroz bujnu crnu kosu, gustu kao kod mladića. "Naprosto mi izaberi virus obične prehlade, hoćeš li biti toliko ljubazan, Saule? Nešto što je u tolikoj meri razdrmati posadu da im održi proizvodnju antitela i broj T ćelija. Ne moraju to ni da primete, što se mene tiče."
<BR>&nbsp;&nbsp;&nbsp;&nbsp;&nbsp;Saul glasno izgovori niz slova i pojavi se nova strana. "Mušterija je uvek u pravu", premišljao je on naglas. "A, imaš sreće! Izgleda da imamo osam varijanti prehlade na prodaju."
<BR>&nbsp;&nbsp;&nbsp;&nbsp;&nbsp;"Iznenadi me", reče Macudo. Ali onda se namršti i podiže obe ruke. "Ne! Kad bolje razmislim, bolje da ja izaberem! Ne bih hteo da se upravo sada oslobodi neko od tvojih eksperimentalnih čudovišta, šta god ti pričao o divotama simbioze!"
<BR>&nbsp;&nbsp;&nbsp;&nbsp;&nbsp;Saul se odgurnu u stranu kada se Akio pognu napred da se zapilji u listu raspoloživih bolesti, tiho mrmljajući za sebe. Očigledno, Macudo ponovo nije stavio kontaktna sočiva.
<BR>&nbsp;&nbsp;&nbsp;&nbsp;&nbsp;Otprilike je tri decimetra viši od svoga dede, pomisli Saul. Pa ipak je sumnjičav prema promenama. Naučnik, pa ipak je previše konzervativan da uzme očni implant koji bi mu omogućio da vidi bez pomagala.
<BR>&nbsp;&nbsp;&nbsp;&nbsp;&nbsp;Šta li se to dogodilo s inovativnim Japancima gladnim budućnosti, od pre toliko vremena?
<BR>&nbsp;&nbsp;&nbsp;&nbsp;&nbsp;Kad je već reč o tome, šta se dogodilo s Izraelom, njegovom domovinom? Kako su naslednici pionira Negeva, najmoćniji ratnici u dva veka, mogli da polako potonu u sujeverje i kultizam? Šta je pretvorilo bistrooke Sabre u prestrašene ovce koje su dopustile levitskim i salavitskim fanaticima da naprosto ušetaju i sve preuzmu?
<BR>&nbsp;&nbsp;&nbsp;&nbsp;&nbsp;Te tajne bile su deo jedne veće, one koja je i dalje zapanjivala Saula: kako to da je hrabrost izgleda jednako isticala iz čovečanstva kako se pakleni vek okončavao a bolja vremena se najzad približila.
<BR>&nbsp;&nbsp;&nbsp;&nbsp;&nbsp;Nije to bio umirujući niz misli. Biološke nauke bile su u isto tako lošem stanju. Blistave nade koje su ponudili Simon Parsel i genetski inženjeri iz ranog dela veka, gotovo su se potpuno srušile, u nizu skandala pre više od jedne decenije, i ostavile samo nezainteresovanu farmaceutsku industriju i nekolicinu buntovnika poput Saula, da produže dalje.
<BR>&nbsp;&nbsp;&nbsp;&nbsp;&nbsp;Zemlja je velikom brzinom postajala neprijatna za buntovnike - jedan od razloga što se on našao u ovoj misiji. Izgon u vremenu i prostoru svakako je bio bolji od nekih alternativa čiji je dolazak sagledavao.
<BR>&nbsp;&nbsp;&nbsp;&nbsp;&nbsp;"Upotrebićemo rinovirus TR-3-APZX-471", izjavi Macudo, očigledno zadovoljan izborom. "Da li se slažeš, Saule?"
<BR>&nbsp;&nbsp;&nbsp;&nbsp;&nbsp;Saul je već osećao kako mu se kija. "Naivna varijantica, ali siguran sam da će te zabaviti njena nametljivost."
<BR>&nbsp;&nbsp;&nbsp;&nbsp;&nbsp;"Izvini?"
<BR>&nbsp;&nbsp;&nbsp;&nbsp;&nbsp;"Nema veze", progunđa on. "Kao službeni čuvar sitnih živuljaka, potrudiću se da dobiješ u ulazni pregradak inkubiranu ampulu s tim gadnim zajebantima do sutra izjutra." On dodirnu dirku i blistavi spisak nestade.
<BR>&nbsp;&nbsp;&nbsp;&nbsp;&nbsp;Macudo se s lakoćom diže na jednoj osmini G Edmundovog laboratorijskog točka i sede na radni sto. On uzdahnu, a Saul je video da mu se prijatelj priprema za malo zajedničkog filozofiranja. Tokom dugog putovanja sa Zemlje izmenili su bezbrojne šahovske igre i poglede na svet i nikada nisu promenili mišljenje jedan o drugome ni za dlaku.
<BR>&nbsp;&nbsp;&nbsp;&nbsp;&nbsp;"Nije to baš kao nekada, kada smo bili u medicinskoj školi, je li, Saule? Ti u Haifi a ja u Tokiju? Vaspitali su nas da mrzimo patogene - zarazne viruse, bakterije i prione - da želimo samo da ih zbrišemo s lica zemlje. A sada ih odgajamo i koristimo. One su nam alatke."
<BR>&nbsp;&nbsp;&nbsp;&nbsp;&nbsp;Saul klimnu. Danas se polovina posla jednog lekara sastojala upravo u pažljivom korišćenju baš tih užasa, u njihovom odmerenom služenju da bi se stvorili izazovi.
<BR>&nbsp;&nbsp;&nbsp;&nbsp;&nbsp;"Razmrdaj imunološki sistem pacijenta i pusti ga da uradi ostalo", reče Saul i klimnu. "To je bolji način, Akio. Samo, voleo bih kada bi ti video i moje cijanute kao deo istog niza."
<BR>&nbsp;&nbsp;&nbsp;&nbsp;&nbsp;Macudo zakoluta očima. On i Saul prešli su tu temu mnogo puta.
<BR>&nbsp;&nbsp;&nbsp;&nbsp;&nbsp;"Ponovo žalim što ne mogu da se složim. U onom slučaju podučavamo telo da bude jako i da odbacuje ono što je strano. A ti ga prevarom navodiš da prihvati uljeza, i to zauvek!"
<BR>&nbsp;&nbsp;&nbsp;&nbsp;&nbsp;"Možda su polovina ćelija u ljudskom telu gostujući životni oblici, Akio... crevne bakterije, čistači žlezda. One pomažu nama, mi pomažemo njima."
<BR>&nbsp;&nbsp;&nbsp;&nbsp;&nbsp;Macudo odmahnu rukom. "Da, da. Najveći deo onoga što nazivaš sobom u stvari nije to! Čuo sam to već ranije. Znam da nas ne vidiš kao pojedince, Saule, već kao ogromne sinergističke rojeve vrsta u saradnji." U Macudovom glasu bilo je oporosti, a Saul se nije sećao da ju je ranije čuo. Preterivanje nije baš bilo odlika Macudovog stila.
<BR>&nbsp;&nbsp;&nbsp;&nbsp;&nbsp;"Akio..."
<BR>&nbsp;&nbsp;&nbsp;&nbsp;&nbsp;Ali Macudo je žurio dalje. "I šta ako si u pravu, Saule? Svi ti organizmi koji dele tela s nama urastali su u simbiozu tokom miliona godina. To je sasvim različito od namernog ubacivanja čudovišta sa veštački skrojenim genima u tako osetljivu ravnotežu!"
<BR>&nbsp;&nbsp;&nbsp;&nbsp;&nbsp;Macudo se blago zarumeneo. Saul pomisli da krene da objasni još jednom - da su cijanuti nastali od stvorenja koja su eonima miroljubivo živela u čoveku. Ali, razume se, znao je kako bi Akio odgovorio. Posle svih obavljenih promena, 'nuti jesu bili nova vrsta, drugačija od svojih prirodnih rođaka onoliko koliko se čovek razlikuje od majmuna.
<BR>&nbsp;&nbsp;&nbsp;&nbsp;&nbsp;"Saule, pokret za oporavak i osvrtanje uči nas da moramo da pažljivo promislimo pre nego što krenemo da se mešamo u prirodu. Pakleni vek pokazao je koliko može biti opasno petljanje s onim u šta se ne razumemo."
<BR>&nbsp;&nbsp;&nbsp;&nbsp;&nbsp;Bacivši pogled na ekran mikroskopa, gde je njegov sićušni predmet provera i dalje provođen utvrđenim putem, Saul vide da životinja i dalje drhturi u blizini igle - uzdrmana, ali u dobrom stanju.
<BR>&nbsp;&nbsp;&nbsp;&nbsp;&nbsp;"Ja..." On zavrte glavom i zaćuta. Saul je pretpostavio šta to muči njegovog prijatelja."
<BR>&nbsp;&nbsp;&nbsp;&nbsp;&nbsp;"Još nema znaka od Njuberna, je li?"
<BR>&nbsp;&nbsp;&nbsp;&nbsp;&nbsp;Macudo zavrte glavom, pogleda oborenog prema podu. "Kapetan Kruz i njegovi oficiri još tragaju. Možda kada se kometa još malo smiri, kada koma i jonski rep budu manje bučni... Na sreću, na njemu je bilo samo četrdeset ljudi. Da je to neki drugi tegljač, sa pregracima, Sekanini, Viplu ili Delsemi..." On sleže ramenima.
<BR>&nbsp;&nbsp;&nbsp;&nbsp;&nbsp;Saul klimnu. Nikakvo čudo što je Macudo bio nervozan. Više od tri stotine muškaraca i žena poslato je sa Zemlje pet godina pre Edmunda - zajedno sa najvećim delom masivne opreme ekspedicije - ohlađeno do blizu tačke mržnjenja na četiri vitka robotska tegljača, da jašu na sunčevoj svetlosti iza paučinastih jedara od po hiljadu kilometara u prečniku.
<BR>&nbsp;&nbsp;&nbsp;&nbsp;&nbsp;Samo je tim 'osnivača' pošao brzom, energetski skupom putanjom na starom Edmundu Haleju. Iscrpli su gorivo gotovo do poslednje kapi da bi dostigli mahnitu retrogradnu orbitu komete. Kada su stigli, prvi zadatak koji je čekao posadu broda predvodnika bio je povraćaj ogromnih cilindara sa duboko usnulom većinom posade misije.
<BR>&nbsp;&nbsp;&nbsp;&nbsp;&nbsp;Svaki od tih načina putovanja imao je mana - i brod predvodnik i tegljači sa pregracima. Najveći deo posade Edmunda morao je da radi u dugim smenama i da izdržava dosadu i prepun obaveza život duže od godinu dana u svemiru. Isto tako, delili su odskora očigledne opasnosti podizanja baze.
<BR>&nbsp;&nbsp;&nbsp;&nbsp;&nbsp;S druge strane, imali su nešto vlasti nad svojom sudbinom. Nije ih zapalo da godinama plove u gotovo sleđenom snu i da se oslone na to da će ih neko drugi dostići, uhvatiti njihovo slabašno plovilo i najzad ih probuditi.
<BR>&nbsp;&nbsp;&nbsp;&nbsp;&nbsp;Hoće li ljudi i žene sa palube Njuberna večno lutati? Ukoliko Kruz i njegov tim ne pronađu tegljač, hoće li ove pokupiti neko drugi, u ko zna koje daleko doba? Gde bi se mogli probuditi posle toliko dugog puta rekom vremena?
<BR>&nbsp;&nbsp;&nbsp;&nbsp;&nbsp;"Biće to dugih osam godina, Saule." Macudo zamišljeno zavrte glavom, zagledan u panoramski zid, oživeo od Halejeve komete u punoj veličanstvenosti na pozadini zvezda. Repovi od plazme i prašine svetlucali su poput lepetavih barjaka, poput planktona u fosforescentnom moru. "Mnogo će vremena proteći pre nego što ponovo budemo videli dom."
<BR>&nbsp;&nbsp;&nbsp;&nbsp;&nbsp;Saul se nasmeši, da sakrije sopstvene sumnje, zarad svoga prijatelja. "Prespavaćemo najveći deo toga, 'Kio. A kada se vratimo kući, bićemo bogati i slavni."
<BR>&nbsp;&nbsp;&nbsp;&nbsp;&nbsp;Macudo frknu na tu pomisao, ali odgovorio je na Saulovu nameru osmehom. Ironija im je bila zajednička crta, zbog toga su i bili prijatelji, uprkos svim razlikama.
<BR>&nbsp;&nbsp;&nbsp;&nbsp;&nbsp;Zvonce zazvoni i Saul diže pogled kada se igla sonde povuče od vodene slane đinđuve. Ispitivani cijanut sada je plutao siv i mlitav. Poslednja proba trebalo je da proveri da li se stvorenja i dalje mogu lako ubiti, ukoliko to bude potrebno.
<BR>&nbsp;&nbsp;&nbsp;&nbsp;&nbsp;"Obaveza tvorca? upita se on. Ili su mi se ramena neprimetno povila pod još jednom sićušnom krivicom?
<BR>&nbsp;&nbsp;&nbsp;&nbsp;&nbsp;Lešinari su se već gurali prema mikroskopskom lešu. Saul pruži ruku i ugasi mikroskop.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
