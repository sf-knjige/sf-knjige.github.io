<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;Novosti - Vorldnet 4 - Međunarodni olimpijski komitet, na sastanku danas u Tokiju, popustio je pod pritiskom Lige Sunčevog Luka i glasao da se genetski izmenjenim osobama - takozvanim 'perselima' " zabrani učešće na igrama 2064. u Lagosu.
<BR>&nbsp;&nbsp;&nbsp;&nbsp;&nbsp;Članice naprednjačkog bloka jedine su glasala protiv predloga. Lideri bloka - Danska, Havaji, Indonezija, Teksas i bliskoistočna skupina - izrazili su neslaganje povlačenjem sa takmičenja, koje sada obećava da će biti najkontroverznije još od delimične Olimpijade 2036.
<BR>&nbsp;&nbsp;&nbsp;&nbsp;&nbsp;Predsedavajući MOK-a, Asoka Baravajandre, izjavio je: "Odluka tih teritorija nije posebno iznenađenje. Primile su veliki broj persela kao imigrante iz zemalja koje tu vrstu više ne dočekuju s dobrodošlicom. Njihovi nacionalni sportski timovi već su kompromitovani tim sumnjivim elementom."
<BR>&nbsp;&nbsp;&nbsp;&nbsp;&nbsp;Među članicama koje su se uzdržale od glasanja bile su Velika Rusija, Sjedinjene Američke Države, Kraljevski Vels, Sovjetska Gruzija i Federacija Dijaspore.
<BR>&nbsp;&nbsp;&nbsp;&nbsp;&nbsp;Posmatrači ocenjuju da će konačnu odluku doneti Svetski sud.
<BR>
<BR>&nbsp;&nbsp;&nbsp;&nbsp;&nbsp;Saul dovrši čitanje odštampanog teksta i diže pogled na čoveka koji ga je gurnuo pred njega.
<BR>&nbsp;&nbsp;&nbsp;&nbsp;&nbsp;"Na ovo traćiš hartiju za štampu, Žoao? Mogao si da ga pošalješ brzim faksom na moj terminal."
<BR>&nbsp;&nbsp;&nbsp;&nbsp;&nbsp;Žoao Kviverijan bio je vitak čovek žućkaste kože, s neukrotivom ćubom crne kose i rimskim, gotovo sokoljim ornamentom nosa. Čoveka nije omelo Saulovo začikivanje. Zahtevao je odgovor.
<BR>&nbsp;&nbsp;&nbsp;&nbsp;&nbsp;"Ne bi ti obratio pažnju na faks. Želeo sam odmah da znam šta misliš o tom glasanju, Saule."
<BR>&nbsp;&nbsp;&nbsp;&nbsp;&nbsp;"Zašto je moje mišljenje bitno?" Saul sleže ramenima. "Razočaran sam što se Dijaspora samo uzdržala. Federacija izbeglica iz celog sveta treba da zauzme jasan stav o takvom nečemu. Ali toliko se trude da budu prihvaćeni da to zapravo nije nikakvo iznenađenje." On mu vrati list. "Sem toga, rekao bih da kakvi su zakoni sveta, takvi su mu i postupci."
<BR>&nbsp;&nbsp;&nbsp;&nbsp;&nbsp;Odgovor očigledno nije zadovoljio Žoaoa, koji je proglašen za glavnog planetologa pre samo tri nedelje, kada je profesor Leman poginuo nesrećnim slučajem. Saul je znao da je ovo i inače vreme osujećenosti za Brazilca. Bio je tu, na svega nekoliko desetina kilometara od istinski ogromne komete, a naredba je glasila da naučnici treba da ustupe mesto inženjerima već tokom sledećih nedelja.
<BR>&nbsp;&nbsp;&nbsp;&nbsp;&nbsp;Kviverijan je morao da se oslanja na povremenu pomoć Saula i nekolicine drugih 'amatera kometologa' koji su proučavali to kao svoju drugu struku. Bez sumnje je jedva čekao buđenje nekih spavača iz tegljača sa pregracima, da bi mogao da o tajanstvima komete raspravlja sa zaista priznatim veličinama.
<BR>&nbsp;&nbsp;&nbsp;&nbsp;&nbsp;Saul se uglavnom slagao sa njim, dok su raspravljali o primordijalnoj materiji drevnog Sunčevog sistema. Ovog puta, međutim, Kviverijan je bio raspoložen za politiku.
<BR>&nbsp;&nbsp;&nbsp;&nbsp;&nbsp;"Hajde, Saule. Ta vest sa Zemlje je bitna, pravi međaš! Više sam očekivao od tebe. Pobunu uz prezir. Možda izjavu da su perseli u stvari ljudska bića."
<BR>&nbsp;&nbsp;&nbsp;&nbsp;&nbsp;Saul je bio tu, u laboratoriji za planetologiju, da bi pomogao u analiziranju krhkih ledenih jezgara koja su svemirci donosili sa Haleja - 'rezervno zaduženje' koje mu je dato zbog iskustva u laboratorijskom radu. Nije došao da bi ga podbadao Kviverijan. On zakači levo stopalo za nogu stolice. "Hajde, Žoao, želeo si da ispitam za tebe nekakvu organsku inkluziju. Da pogledamo taj uzorak."
<BR>&nbsp;&nbsp;&nbsp;&nbsp;&nbsp;On pruži ruku da uzme tanku zapečaćenu cev od osam stopa, koju je Brazilac ostavio na stolu iza njega.
<BR>&nbsp;&nbsp;&nbsp;&nbsp;&nbsp;Ali Kviverijan je bio uporan. "Niko ne kaže da su ti jadni mutanti nešto neljudsko. Samo da su užasna greška. Ne možeš kriviti narod Zemlje - sa nacijama Sunčevog Luka kao predvodnicima - što traži da se uspostavi red."
<BR>&nbsp;&nbsp;&nbsp;&nbsp;&nbsp;"Shvatam." Saul klimnu. "Red kao recimo izbacivanje persela sa olimpijade. Šta je sledeće, Žoao? Posebne sobe za odmor? Odvojene česme? Geta?"
<BR>&nbsp;&nbsp;&nbsp;&nbsp;&nbsp;Kviverijan se nasmeši. "Oh, Saule. Nisu u pitanju samo ti atletičarski rekordi koje su neki perseli probili - predstave nakaznosti koje su izazvale bes miliona. To je bila samo poslednja slamka. Tvoje tvorevine..."
<BR>&nbsp;&nbsp;&nbsp;&nbsp;&nbsp;"Ne moje tvorevine." Saul odlučno zavrte glavom.
<BR>&nbsp;&nbsp;&nbsp;&nbsp;&nbsp;Kviverijan diže ruku. "Vrlo dobro, tvorevine Simona Persela - njegova čudovišta - ti ljudi predstavljaju žive zaostatke severnjačke nauke dvadesetog veka, koja je gotovo uništila svet!"
<BR>&nbsp;&nbsp;&nbsp;&nbsp;&nbsp;Saul uzdahnu. "Hajde, Žoao. Ne možeš da okriviš nauku i stari Sever za sve. Istina, koristili su prirodne izvore više nego što im je pripadalo, ali ti govoriš kao da narodi Luka nisu nimalo krivi za pakleni vek. Na kraju krajeva, ko je posekao tropske šume, uprkos svim upozorenjima? Ko je podigao nivo ugljen-dioksida?"
<BR>&nbsp;&nbsp;&nbsp;&nbsp;&nbsp;Kviverijan ga prekide, zajapuren: "Misliš da nisam svestan toga, Saule? Pogledaj moju domovinu, Brazil. Tek sada, posle teških napora, počinjemo da se oporavljamo od ekološkog masakra koji je zbrisao trećinu zemaljskih vrsta... žrtvovanih u potpunosti na oltaru nepromišljene pohlepe."
<BR>&nbsp;&nbsp;&nbsp;&nbsp;&nbsp;"Vrlo dobro, pošto je krivica raspodeljena..."
<BR>&nbsp;&nbsp;&nbsp;&nbsp;&nbsp;"Da, svakako. Ali sama tehnologija bila je delom pogrešna! Naprosto smo navalili napred s najboljim namerama", Kviverijan diže obrve sarkastično, "da činimo dobro radi uništenja prirode."
<BR>&nbsp;&nbsp;&nbsp;&nbsp;&nbsp;Čovek je očigledno verovao u to, i to strasno. Saul je smatrao da je to ironija. Svojevremeno, pred početak veka, nacije starog Severa propovedale su ekologizaciju nemarnom trećem svetu - pošto su prethodno požnjele najveći deo dostupnog bogatstva planete. Sada se klatno okrenulo na drugu stranu. Ekvatorijalni narodi Sunčevog Luka bili su kao opsednuti mističnom strašću za prirodom, koja bi zapanjila njihove dedove gladne za zemljom.
<BR>&nbsp;&nbsp;&nbsp;&nbsp;&nbsp;Zašto preobraćenja uvek moraju da dođu tako kasno? Zbog čega se ljudi izvinjavaju leševima?
<BR>&nbsp;&nbsp;&nbsp;&nbsp;&nbsp;Bio je pošteđen davanja odgovora, jer se tada glas sa teškim naglaskom diže iza stola skoro zatrpanog uzorcima jezgra.
<BR>&nbsp;&nbsp;&nbsp;&nbsp;&nbsp;"Hej! Jesam li nešto propustio? Eh? Za koje je tačno zločine kriva stara dobra nauka? Reći ću vam ja za koje! Možda naš brazilski prijatelj misli na strane lekare koji su došli da smanje smrtnost novorođenčadi u zemljama kao što je njegova. Bum! Prenaseljenost. Za svakog savremenog žitelja Luka, to mora da je bio najveći užas od svih!"
<BR>&nbsp;&nbsp;&nbsp;&nbsp;&nbsp;Kviverijanovo lice potamne. "Maljenkove, ti debeli ruski hipokrito! Izađi ovamo i raspravljaj se oči u oči kao muškarac. Ne moraš da se kriješ; nisam ti ja ukrajinski snajperista!"
<BR>&nbsp;&nbsp;&nbsp;&nbsp;&nbsp;"Hvala svecima bar zbog toga." Nikolaj Maljenkov obiđe sto sa fasciklom u rukama, nasmejan - razbacani džin od čoveka koji se kretao kao rvač čak i po nezgodnim Koriolisovim plimama gravitacionog točka.
<BR>&nbsp;&nbsp;&nbsp;&nbsp;&nbsp;Spasen, pomisli Saul zahvalno i iskoristi priliku da promeni temu. "Nikolaje, čujem da Kruz i inženjeri imaju preliminarne rezultate ogleda sa pločama za otparavanje. Jesi li bio tamo?"
<BR>&nbsp;&nbsp;&nbsp;&nbsp;&nbsp;Zdepasti Sloven se nasmeši. "Želeli su da bar jedan od nas zaljubljenika u led bude tamo kada ih budu probali. Ti, Žoao i Otis bili ste zauzeti. Tako sam ja uskočio."
<BR>&nbsp;&nbsp;&nbsp;&nbsp;&nbsp;Uz Saula i svemirca bez nogu, Otisa Sergeova, dr Maljenkov je imao dodatno zaduženje kao planetolog... i pored čestih gnevnih pobuna Žoaoa Kviverijana. Krupni Rus raširi ruke. "Prijatelji moji, rezultati su ohrabrujući. S tek nekoliko nameštenih ploča već smo izmenili orbitu Halejeve komete! Dejstvo je malo, ali dokazali smo da upravljajući otparavanjem komete možemo da joj menjamo orbitu!"
<BR>&nbsp;&nbsp;&nbsp;&nbsp;&nbsp;Saul klimnu. "Razume se, metoda je delotvorna samo u perihelu, blizu Sunca."
<BR>&nbsp;&nbsp;&nbsp;&nbsp;&nbsp;"Istina. Ova serija provera pokazala je samo da postoji slabo, sve manje dejstvo. Uskoro će sublimacija sa površine potpuno prestati. Projekt s pločama biće zatvoren na sedamdeset godina. Ali sledeći put", isceri se Maljenkov, "kada još jednom zaronimo prema unutrašnjosti, imaćemo sredstvo da poteramo ovu drevnu grudvu snega u gotovo svaku orbitu koju želimo!"
<BR>&nbsp;&nbsp;&nbsp;&nbsp;&nbsp;Kviverijan se mračno namršti i zavrte glavom. "Pretpostavimo da ta petljancija uspe. Šta tačno, doktore, želite da učinite s... s poteranom kometom?"
<BR>&nbsp;&nbsp;&nbsp;&nbsp;&nbsp;Oh, ne. Saul je video kuda stremi razgovor.
<BR>&nbsp;&nbsp;&nbsp;&nbsp;&nbsp;"Koga je briga!" reče Maljenkov oduševljeno. "Ideje o tome šta bi ljudi mogli učiniti s kometama vrcale su duže od jednog veka."
<BR>&nbsp;&nbsp;&nbsp;&nbsp;&nbsp;"Manijačke ideje, hoćeš da kažeš."
<BR>&nbsp;&nbsp;&nbsp;&nbsp;&nbsp;Maljenkov sleže ramenima. "Naš trenutni plan je da je okrenemo tako da je ubacimo u petlju oko Jupitera za sedamdeset godina, i da iskoristimo silu teže velike planete da povučemo Haleja u pristupačniju orbitu. Na kraju, ova snežna grudva treba da nam da jeftine isparljive materije i da pomogne ljudima iz okoline Zemlje da naprave treći nivo u svemiru."
<BR>&nbsp;&nbsp;&nbsp;&nbsp;&nbsp;Kviverijan zavrte glavom. "Propaganda. Slušao sam to hiljadu puta."
<BR>&nbsp;&nbsp;&nbsp;&nbsp;&nbsp;Maljenkov produži sasvim mirno: "Mogućnosti su beskrajne. Kada dokažemo valjanost pregradaka za san na duge staze, komete bi mogle postati sjajni linijski brodovi - za bezbedno krstarenje po Sunčevom sistemu."
<BR>&nbsp;&nbsp;&nbsp;&nbsp;&nbsp;Saul opazi da na otvorenim vratima laboratorije počinje da se okuplja malobrojna publika, iz okolnih ureda. Maljenkov ih primeti i razgalami se još oduševljenije.
<BR>&nbsp;&nbsp;&nbsp;&nbsp;&nbsp;"Možda ćemo otkriti još korisnih hemikalija, poput onih koje su Žoao i kapetan Kruz našli na Enkeu. Ama, možda čak ima nešto smisla i u onoj otkačenoj zamisli da se teraformiraju Venera ili Mars! Na kraju bi mogli postati pogodni za kolonizaciju."
<BR>&nbsp;&nbsp;&nbsp;&nbsp;&nbsp;"Ha!" frknu Kviverijan.
<BR>&nbsp;&nbsp;&nbsp;&nbsp;&nbsp;"Gospodo", umeša se Saul. "Predlažem da..."
<BR>&nbsp;&nbsp;&nbsp;&nbsp;&nbsp;Ali Kviverijan nije obraćao pažnju na njega; mahao je tankom cevi sa uzorcima presvučenom plastikom, prema Maljenkovu. "To je stav koji ne podnosim. Prvobitna zamisao bila je da se proučavaju komete, najranije od svih dela ruku Božjih. Ali sada znanje po sebi izgleda više nije bitno. Sada želite ne samo žetvu ove komete, već neobazrivo menjanje čitavih svetova, čak pre nego što ih i pojmimo!"
<BR>&nbsp;&nbsp;&nbsp;&nbsp;&nbsp;Maljenkov iznenađeno zažmirka na Kviverijanov bes. Saul je znao da Nikolaj ima malo iskustva sa političkim mišljenjem. Bio je jedan od najblistavijih umova koje je Saul ikada upoznao, ali čovek izgleda nikako nije bio u stanju da nauči da za neke ljude neslaganje nije partija šaha, nije sport za džentlmene. U tom pogledu bio je najneruskiji Rus.
<BR>&nbsp;&nbsp;&nbsp;&nbsp;&nbsp;Saul još jednom pokuša da to zaustavi. "Žoao! Nik govori samo o mogućnostima. Za narednih trideset godina Zemlja će imati vremena da odluči..."
<BR>&nbsp;&nbsp;&nbsp;&nbsp;&nbsp;Ali besni Brazilac više nije slušao. Kviverijanova levica stiskala je cev iz jezgra, desna se stegla u pesnicu. "Upravo smo izašli iz najužasnijeg veka u ljudskoj istoriji... najgoreg na našem svetu još od katastrofe u pleistocenu... a sada idioti hoće da bacaju džinovske ledene lopte na planete?"
<BR>&nbsp;&nbsp;&nbsp;&nbsp;&nbsp;"Nikada nisam rekao..."
<BR>&nbsp;&nbsp;&nbsp;&nbsp;&nbsp;Kviverijan se preteći okrenu Maljenkovu. "Recite mi, doktore, koliko će proći pre nego što meta ne budu Mars ili Venera, već Zemlja?"
<BR>&nbsp;&nbsp;&nbsp;&nbsp;&nbsp;Ruke mu se odsečno spustiše da to naglasi, nimalo pametno u slaboj pseudoteži. Kviverijan se zabatrga da povrati ravnotežu, a duga cev tresnu o sto i rasprsnu se uz glasan pucanj. Tamnosmeđi led, prošaran crnim i belim žilama, prosu se po radnom stolu laboratorije.
<BR>&nbsp;&nbsp;&nbsp;&nbsp;&nbsp;"Idiote! Gojiše kopf!" Saul uhvati Brazilca pre nego što mu glava udari u veliki mikroskop za proučavanje jezgra. On se brzo okrenu i pokaza na ljude koji su stajali kraj vrata.
<BR>&nbsp;&nbsp;&nbsp;&nbsp;&nbsp;"Svi vi, napolje! Zatvorite poklopac i aktivirajte vazdušno zaptivanje. Nik, Žoao, brzo maske!"
<BR>&nbsp;&nbsp;&nbsp;&nbsp;&nbsp;Nik odgurnu Kviverijana prema ormariću s opremom za slučaj opasnosti. Hitrim pokretima on dohvati plastičnu korpu za reciklažu i baci iz nje gomilu zgužvanih listinga na pod. Do trenutka kada se Maljenkov vratio, nameštajući malu masku na lice i noseći drugu, Saul je hartijama gurao u kadicu krhotine leda koji se brzo topio.
<BR>&nbsp;&nbsp;&nbsp;&nbsp;&nbsp;Glas Rusov bio je prigušen. "Tvoja maska, Saule! Stavi je."
<BR>&nbsp;&nbsp;&nbsp;&nbsp;&nbsp;Saul zavrte glavom i nastavi da radi. U potpunosti se pouzdao u male simbionte u krvi - u njihovu sposobnost da ga čuvaju od cijanida i drugih kometnih otrova. Bolje bi im bilo da to učine, inače kolonija neće dugo opstati unutar Haleja. Trenutno se više brinuo da spreči zagađenje drugih uzoraka nego o ličnoj bezbednosti.
<BR>&nbsp;&nbsp;&nbsp;&nbsp;&nbsp;Prosuti komadi kao da su odavali slabašan prijatan miris... podsećao ga je na bademove zasade na jezeru Kineret, u Galileji, u proleće.
<BR>&nbsp;&nbsp;&nbsp;&nbsp;&nbsp;"Moje jezgro!" kriknu Kviverijan kada se vratio, petljajući po maski za disanje. "Šta to radiš, njuškalo jevrejsko? To je bio najdublji uzorak jezgra do sada."
<BR>&nbsp;&nbsp;&nbsp;&nbsp;&nbsp;Saul obrisa poslednje komade, baci masu u kadu i hermetički joj zatvori poklopac. Bilo je više od trilion tona leda tamo napolju pod Halejem, spremnih za proučavanje. Gubitak nije predstavljao naučnu tragediju.
<BR>&nbsp;&nbsp;&nbsp;&nbsp;&nbsp;"Oh, ali to nije istina, Žoao", reče Maljenkov samouvereno. Krupni Rus prebirao je po cevima sa samohlađenjem na stolu. "Ama, pre samo sat vremena moj zemljak, Otis Sergeov, vratio se s novim uzorkom jezgra, uzetim sa kilometar dubine unutar Haleja! Da vidim da li mogu da ga nađem ovde."
<BR>&nbsp;&nbsp;&nbsp;&nbsp;&nbsp;"Sergeov!" Kviverijan opsova. "Taj fanatični perselovski mutant? Oh, sudbino! Bilo je toliko valjanih planetologa koji su mogli poći ovamo! Zašto, oh, zašto moram da imam na grbači takve pomoćnike - kabastu rusku budalu, persela bez nogu i genetskog vrača!"
<BR>&nbsp;&nbsp;&nbsp;&nbsp;&nbsp;Maljenkov sleže ramenima i dobroćudno odgovori, kao da je čuo najrazumnije pitanje na svetu: "Pretpostavljam da si se zaglavio s nama zbog toga što ti drugi tipovi nisu hteli da dođu ovamo, Žoao."
<BR>&nbsp;&nbsp;&nbsp;&nbsp;&nbsp;Saul zatvori oči i položi dlanove preko njih.
<BR>&nbsp;&nbsp;&nbsp;&nbsp;&nbsp;"Jaah!" Kviverijan se baci na vrata, ne obraćajući pažnju na žuto alarmno svetlo, i progura se kroz gomilu napolju."
<BR>&nbsp;&nbsp;&nbsp;&nbsp;&nbsp;"Šta ga to ždere?" upita Maljenkov kada su vrata zasiktala i ponovo se zatvorila. On se namršti. "Saule? Šta je bilo? Da li te nešto boli?"
<BR>&nbsp;&nbsp;&nbsp;&nbsp;&nbsp;Saul najzad otkri oči. Bile su pune suza.
<BR>&nbsp;&nbsp;&nbsp;&nbsp;&nbsp;"Saule? Prijatelju moj, ja..."
<BR>&nbsp;&nbsp;&nbsp;&nbsp;&nbsp;Saul pljesnu po konzoli kraj sebe i glasno se nasmeja, jer više nije bio u stanju da zadržava smeh.
<BR>&nbsp;&nbsp;&nbsp;&nbsp;&nbsp;"Žoao je u pravu", reče on, brišući oči. "Halejeva kometa nesumnjivo zaslužuje bolje od nas. Ali zaglavila ga je s nama."
<BR>
<BR>&nbsp;&nbsp;&nbsp;&nbsp;&nbsp;Saul nije bio iznenađen kada je, nešto kasnije, jedan oficir došao da ispita nezgodu s prosipanjem. Ali zatreptao je kada shvati da je to potpukovnik Sulejman Uld-Harad sa beležnicom u jednoj ruci i detektorom zaostalih gasova u drugoj. Maurićanin tamne kože bio je poslednji čovek koga je Saul očekivao.
<BR>&nbsp;&nbsp;&nbsp;&nbsp;&nbsp;Branša Uld-Harada bili su veliki, prostrani sistemi za održanje života, od one vrste kakva je upravo sada postavljana na Haleju. Ali mora da je bio jedini na raspolaganju u tom trenutku, za ispitivanje nezgode.
<BR>&nbsp;&nbsp;&nbsp;&nbsp;&nbsp;Svi su znali zbog čega je Uld-Harad na toj misiji. Mladi oficir imao je prijatelje među učesnicima zavere Planinskog hrama, i jedino su mu veze sa srednjoafričkom kraljevskom porodicom obezbedile izgnanstvo umesto zatvora, zbog pogrešnog druženja.
<BR>&nbsp;&nbsp;&nbsp;&nbsp;&nbsp;Maurićanin nije izmenio sa Saulom više od deset reči tokom poslednje tri godine. Na tu pažnju bilo mu je uzvraćeno.
<BR>&nbsp;&nbsp;&nbsp;&nbsp;&nbsp;Zemlja je daleko za tobom, Saul podseti sebe. A prošlost ništa ne može da izmeni. On napravi korak u stranu. "Uđite, pukovniče. Već sam izdiktirao izveštaj o nezgodi. Samo napred, pogledajte okolo dok vam faksom pošaljem primerak."
<BR>&nbsp;&nbsp;&nbsp;&nbsp;&nbsp;Uld-Harad delovao je nespokojno dok je sledio Saula u laboratoriju; široke nozdrve širile su mu se od slabašne arome izbeglih kometnih isparenja. Oči su mu neprekidno skakale na brojčanike instrumenta. Mrgodni izraz nije se mnogo razgalio zbog Saulovog očevidno dobrog zdravlja.
<BR>&nbsp;&nbsp;&nbsp;&nbsp;&nbsp;"Dr Lince, nije trebalo da ostanete ovde posle alarma zbog curenja."
<BR>&nbsp;&nbsp;&nbsp;&nbsp;&nbsp;Saul kucnu po ekranu osetljivom na dodir. "Da, da. Znam. Ali neko je morao da ostane i raščisti nered. Ionako bih mogao da budem prvo zamorče. Pošteno je da ja obezbedim prvu terensku proveru cijanuta, zar ne?"
<BR>&nbsp;&nbsp;&nbsp;&nbsp;&nbsp;Konzola izbaci pločicu s podacima. Saul je obeleži pečatom sa svojim imenom. On se nasmeši Uld-Haradu. "Ako padnem mrtav, svi možemo da se popnemo u pregratke za san i da sačekamo nekoliko vekova da nas neko ne pokupi, jer ova ekspedicija je gotova."
<BR>&nbsp;&nbsp;&nbsp;&nbsp;&nbsp;Oficir svemirac kratko klimnu, prihvatajući logiku. "Svejedno, postoje propisi. Procedure predviđene zbog zajedničke bezbednosti i reda."
<BR>&nbsp;&nbsp;&nbsp;&nbsp;&nbsp;Saul baci pločicu s podacima drugom čoveku i nasmeja se pomalo gorko.
<BR>&nbsp;&nbsp;&nbsp;&nbsp;&nbsp;"Bezbednost i red, da. Kako se dobro sećam tih reči. Zar general Linčon nije upotrebio tu istu frazu kada su se njegove trupe UN popele na bregove Judeje?"
<BR>&nbsp;&nbsp;&nbsp;&nbsp;&nbsp;Uld-Harad zavrte glavom. "Bila je to operacija preduzeta na osnovu opšte saglasnosti, dr Lince. Koaliciona vlada Izrala-Inšale pozvala ih je."
<BR>&nbsp;&nbsp;&nbsp;&nbsp;&nbsp;Saul klimnu. "Pošto su leviti i salaviti pobili dovoljno predstavnika opozicije da bi imali većinu."
<BR>&nbsp;&nbsp;&nbsp;&nbsp;&nbsp;Glas Afrikanca bio je tih, kao da se užasava te teme ali ga ona privlači kao vatra moljca. "Svet je bio umoran od vekova borbe u oblasti koja nikada nije znala za mir."
<BR>&nbsp;&nbsp;&nbsp;&nbsp;&nbsp;"A sada je bolje? Vrhovni sveštenik u Jerusalimu vlada rascepkanom i zaraćenom teritorijom, dok sekte snajperima gađaju jedna drugu.
<BR>&nbsp;&nbsp;&nbsp;&nbsp;&nbsp;A da li je to pomoglo planeti? Od Nila do Eufrata, Izrael-Inšala posadio je više drveća nego što je ranije postojalo u čitavoj Africi severno od ekvatora. Poslednje što sam čuo bilo je da je trećina šuma uništena - posečene su da bi bile napravljene barikade."
<BR>&nbsp;&nbsp;&nbsp;&nbsp;&nbsp;Koža Uld-Haradova potamne još jače od svog uobičajenog bogatog tona. Saul pomisli da treba da se zaustavi. Već je kažnjen.
<BR>&nbsp;&nbsp;&nbsp;&nbsp;&nbsp;Da, ali da li dovoljno?
<BR>&nbsp;&nbsp;&nbsp;&nbsp;&nbsp;"Dr Lince, ja..."
<BR>&nbsp;&nbsp;&nbsp;&nbsp;&nbsp;"Da?"
<BR>&nbsp;&nbsp;&nbsp;&nbsp;&nbsp;Uld-Harad zavrte glavom. "Ja nemam nikakve veze s pokušajem da se minira veliko svetilište. Istina je, imao sam prijatelje među zaverenicima - i za kaznu, zbog tih veza, sad sam na ovom nesrećnom putovanju - ali nikada nisam želeo da nanesem zlo najsvetijem hramu tri vere. Uveravam vas, radije bih iščupao sopstvenu..."
<BR>&nbsp;&nbsp;&nbsp;&nbsp;&nbsp;"Oh, jadni kopilane", prekide ga Saul, napola žaleći tipa i smejući se da bi zdrobio sopstvena bolna sećanja. "Deset godina slušao si ali nisi čuo, kažnjavali su te ali nikada nisi shvatio. Kada, oh kada će ljudi poput tebe pojmiti da pravi Jevreji nikada nisu želeli da taj prokleti hram bude uopšte izgrađen?"
<BR>&nbsp;&nbsp;&nbsp;&nbsp;&nbsp;Uld-Haradov senzor gasa visio je iz jedne ruke, zaboravljen. On je zapanjeno gledao. "Nekoliko predstavnika kibuca, neki svetovni humanisti borili su se protiv toga, znam. Ali..."
<BR>&nbsp;&nbsp;&nbsp;&nbsp;&nbsp;"Ali ništa!" Saul se naže napred. "Ogromna većina Jevreja, u Izraelu i inostranstvu, glasala je protiv toga, vodila rasprave protiv toga, borila se svakim korakom puta. Bio nam je nametnut, a to su učinili ubilački fanatici i neobavešteni svet toliko željan mira."
<BR>&nbsp;&nbsp;&nbsp;&nbsp;&nbsp;Saul gotovo pljunu tu reč. "Mir! nije bilo dovoljno da mi budu uništeni nacija i porodica, pukovniče Uld-Harade. Postavili su sveštenike koji su imali toliko drskosti da mi govore kako da budem Jevrejin! To čak ni Hitler nije uradio!"
<BR>&nbsp;&nbsp;&nbsp;&nbsp;&nbsp;U slabašnom centrifugalnom povlačenju gravitacionog točka Uld-Harad kao da je gubio snagu da stoji. On se skljoka u mrežni naslonjač.
<BR>&nbsp;&nbsp;&nbsp;&nbsp;&nbsp;"Ali vođa novog Sinedriona je iz vašeg svešteničkog klana, Koenovih! A glavni staratelj hrama je levit... Papski izaslanik i drugi hrišćani, i muslimani, moraju da budu drugi po redu u odnosu na najstariju veru!"
<BR>&nbsp;&nbsp;&nbsp;&nbsp;&nbsp;Uld-Harad zavrte glavom. "Moji drugovi bunili su se protiv tog poniženja - kao i zbog uklanjanja divne džamije koja je stajala tamo gde je trebalo da bude podignut hram - ali ne shvatam na šta su Jevreji mogli da se žale. Zar najzad nije ispunjeno dva milenijuma proročanstava?"
<BR>&nbsp;&nbsp;&nbsp;&nbsp;&nbsp;Saul nije odmah odgovorio. Gledao je preko sobe, tamo gde je zid sa slikom prikazivao lukovice kupola starog Kijeva. Sunce je plamtelo blistavim crvenilom po stepama iza zidova grada. Novi zlatni krstovi ponovo su se dizali na vrhovima tornjeva, označavajući povratak Velike Rusije mitskoj prošlosti.
<BR>&nbsp;&nbsp;&nbsp;&nbsp;&nbsp;Deset godina, pomisli on. I još izgleda nemoguće ikog naterati da shvati.
<BR>&nbsp;&nbsp;&nbsp;&nbsp;&nbsp;Možda je dugovao čoveku, zbog milosrđa, da pokuša. Ali kako objasniti da se judaizam promenio tokom dve hiljade godina izgona, otkako su Rimljani do temelja spalili makavejski hram, pobili sveštenike i rasterali narod put vetrova?
<BR>&nbsp;&nbsp;&nbsp;&nbsp;&nbsp;Preostali su odlutali do čudnih podneblja, prihvatili tuđinske ideje. Hebrejske zemljoradnike, koji su su pionirski krenuli u poljske i ruske ravnice, kasniji narodi saterali su u prenaseljene gradove i pretvorili u gradski narod. Svešteničke porodice - Koenovi i Leviti - izgubile su uticaj. Kako bi i obavljali rituale bez središta u kome su se mogle podnositi žrtve da zadovolje strašnog vrhovnog boga?
<BR>&nbsp;&nbsp;&nbsp;&nbsp;&nbsp;Duhovno vođstvo palo je na rabine, učitelje - uloga koja se nije nasleđivala, već zasluživala učenjem i mudrošću.
<BR>&nbsp;&nbsp;&nbsp;&nbsp;&nbsp;Uloga koju je, do pojedinosti, opisao Isus, ako ćemo da govorimo istinu. Samo što je i on imao one koji su prorokovali u njegovo ime. I njega su sledili sveštenici.
<BR>&nbsp;&nbsp;&nbsp;&nbsp;&nbsp;Posle stotinu godina napora i dostignuća, savezništvo koje je predvodio Izrael najzad je počelo da se osipa, tokom Saulove mladosti. Pakleni vek naplatio je svoju cenu čak i u pojasu koju je narod zvao 'Zelena zemlja'. Proroka je bilo na svakom ćošku a kultovi su bujali.
<BR>&nbsp;&nbsp;&nbsp;&nbsp;&nbsp;I islam je doživeo stotinu raskola, a hrišćanstvo je bilo ubijeno, razdeljeno.
<BR>&nbsp;&nbsp;&nbsp;&nbsp;&nbsp;Onda je nekome pala na pamet blistava ideja... očigledno rešenje. I, poput tolikih mnogih očiglednih rešenja, bilo je i ovo katastrofalno pogrešno.
<BR>&nbsp;&nbsp;&nbsp;&nbsp;&nbsp;Dijaspora nas je izmenila, pomisli Saul. U izgnanstvu, postali smo individualisti, ljudi posvećeni knjizi, a ne žrtvovanju za zlatnim oltarom. Jesmo žalili hram. Ali nije li njegovo spaljivanje bilo znak da je vreme da se Bog spozna na drugi način?
<BR>&nbsp;&nbsp;&nbsp;&nbsp;&nbsp;Kako navesti Uld-Harada da shvati kako nijedan savremeni Jevrejin ne želi da ga iko miri? Svako mora sam da nađe put za izmirenje s Bogom.
<BR>&nbsp;&nbsp;&nbsp;&nbsp;&nbsp;Uld-Harad spusti pogled na ruke. Kada su zaverenici digli u vazduh džamiju Al Aksa, u znak pobune, bilo je predviđeno da leviti budu optuženi, a ne kibucini. Plan... nikada nisu želeli krvoproliće..."
<BR>&nbsp;&nbsp;&nbsp;&nbsp;&nbsp;Izgledalo je da nije u stanju da nastavi. Saul shvati da se čovek oseća progonjenim - u pitanju je bila krivica i, čini se, užas što možda nikada neće shvatiti koju je ulogu odigrao.
<BR>&nbsp;&nbsp;&nbsp;&nbsp;&nbsp;Saul žmirkanjem odagna sećanja na dim iznad bregova Judeje. On zavrte glavom svestan da nema načina da pomogne čoveku.
<BR>&nbsp;&nbsp;&nbsp;&nbsp;&nbsp;"Žao mi je", poče on blago. Onda pročisti grlo. "Da li je to sve, pukovniče? Ukoliko ste gotovi, trenutno su mi u toku neki važni ogledi."
<BR>&nbsp;&nbsp;&nbsp;&nbsp;&nbsp;Tamnoputi svemirac diže pogled i kratko klimnu. "Prijaviću da je situacija pod kontrolom."
<BR>&nbsp;&nbsp;&nbsp;&nbsp;&nbsp;Saul je već bio okrenut mikroskopu kada je čuo da vrata sikću iza njega. Pokušavao je da se vrati poslu koji je najpre prekinulo uporno zapitkivanje Žoaoa Kviverijana, a zatim napaćeni Uld-Harad, ali ruke kao da su mu se zaglavile na komandama.
<BR>&nbsp;&nbsp;&nbsp;&nbsp;&nbsp;"Održavanje laboratorije, smanji osvetljenje na polovinu", zapovedi on glasno, a laboratorija se u odgovor zamrači.
<BR>&nbsp;&nbsp;&nbsp;&nbsp;&nbsp;Rad, znao je, predstavljao je način da se odagnaju sećanja. "Uzorak AR 71B povlaka 78 S, na ekran dvanaest", reče on uvek poslušnom, polurazumnom laboratorijskom kompjuteru. "Da vidimo da li te inkluzije deluju i sada onako sumnjivo kao što su bile pre nego što je Žoao zasmrdeo ovo mesto."
<BR>&nbsp;&nbsp;&nbsp;&nbsp;&nbsp;Poslednji deo nije bio za kompjuter. I iako se pogrbio iznad rezervoara s uzorcima da bi zaronio u tajne, Saul otkri da mu se slabašni miris leda i badema u vazduhu zapravo dopada.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
