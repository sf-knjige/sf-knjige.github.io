<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;Izgledalo je da svi umiru.
<BR>&nbsp;&nbsp;&nbsp;&nbsp;&nbsp;U stvari, što je više saznavao o ovoj sve starijoj koloniji, Saulu se sve više činilo pravo čudo da je iko uopšte ostao živ.
<BR>&nbsp;&nbsp;&nbsp;&nbsp;&nbsp;Oh, ljudi su se prilagodili, našli načina da se snađu. Ljudska bića dobra su u tome. Od pre trideset godina, kada je Akio Macudo najzad dobio čvrsta naređenja i postarao se da Saul bude vezan u svom pregratku, alatke koje je ovaj ostavio za sobom dobile su dodatke, poboljšane su.
<BR>&nbsp;&nbsp;&nbsp;&nbsp;&nbsp;Ali izmenjeni cijanuti, fino podešeni mikrotalasni skaneri, sve mudre naprave mogle su samo da uspore polaganu eroziju, spiralu propadanja. I Halejev život bio je prilagodljiv, a ovde je on bio mnogo više kod kuće. Bio je to rat iznurivanja, koji su ljudi mogli samo da izgube.
<BR>&nbsp;&nbsp;&nbsp;&nbsp;&nbsp;Trebalo je da znam da se Akio neće držati sopstvenog saveta, pomisli Saul u ledenoj oblasti pregratka za spavanje 1. Bila je greška doći ovde tako brzo pošto je napustio dvoranu za oporavak, ne bi li pogledao stare prijatelje. Bio je to grub šok koji, mu je jasno stavio do znanja da je prošlo tri decenije.
<BR>&nbsp;&nbsp;&nbsp;&nbsp;&nbsp;Sve do sada njegovo poslednje sećanje na japanskog lekara bilo je sećanje na sjajnu crnu kosu koja je uokvirila nasmešene bademaste oči pod naočarima sa žičanim okvirom. Ali ta slika - sveža kao da je od prošle nedelje - surovo je skršena ovde, među ohlađenim kovčezima. Jedan je bio označen imenom Akio Macuda. Figura iza injem pokrivenog stakla bila je gotovo neprepoznatljiva.
<BR>&nbsp;&nbsp;&nbsp;&nbsp;&nbsp;Tanka ivica sivih vlasi uokvirila je ćelu pegavu od staračkih fleka i izbrazdanu kožnim infekcijama. Ti nekada bucmasti obrazi sada su bili ispijeno nasleđe čoveka ostarelog u borbi protiv neizbežnog, nezaustavljivog. I nije više bilo ni nagoveštaja smeha u linijama koje su uokvirile oči jadnog Akija, zatvorene u snu.
<BR>&nbsp;&nbsp;&nbsp;&nbsp;&nbsp;Kartica u podnožju svakog pregratka govorila je priču njegovog hibernisanog stanara, crveni simboli označavali su medicinske razloge za odlaganje, crni znakovi obeležavali su one bez stvarne nade za oporavak ili oživljavanje, a plave oznake bile su za članove ili članice posade koji su naprosto bili 'van dužnosti' tokom ovog perioda vremena.
<BR>&nbsp;&nbsp;&nbsp;&nbsp;&nbsp;Na prvi pogled, situacija je bila ozbiljna, ali ne beznadežna. Bilo je mnogo plavih oznaka. Međutim, brzi pregled boja nije pružao istinitu priču. Na primer, Akio je imao plavu oznaku.
<BR>&nbsp;&nbsp;&nbsp;&nbsp;&nbsp;Iznureni, bolesni starac, pomisli on čitajući prijateljevu fasciklu. Nisu bile to samo zaostale infekcije, ili neuhranjenost od decenija prehrane samo uskim izborom hrane gajene po agro-kupolama kolonije. Osteoporoza je toliko oslabila čovekove kosti da nije bilo načina da ovaj ikada više korakne po svojim voljenim bregovima Japana. Električna stimulacija kostiju nije mogla da nadoknadi godinu za godinom provedenu u gotovo bestežinskom stanju.
<BR>&nbsp;&nbsp;&nbsp;&nbsp;&nbsp;Gravitacioni točak Haleja visio je u pećini Gama, smrznut i pokvaren. Do sada niko nije imao energije da ga popravi.
<BR>&nbsp;&nbsp;&nbsp;&nbsp;&nbsp;Saul pročita nasumični uzorak plavih fascikli i stade da proučava rezultate očitavanja pregradaka. Lagano je došao do zastrašujuće spoznaje.
<BR>&nbsp;&nbsp;&nbsp;&nbsp;&nbsp;Ne više od deset procenata kolonije bilo je zdravo, u stvarnom smislu te reči.
<BR>&nbsp;&nbsp;&nbsp;&nbsp;&nbsp;Da li je Karl stvarno toliko dobar lažov? Pitao se kako je Karl bio u stanju da održava uverenje da se misija ikada može okončati. Ili se svi pretvaraju zarad sopstvenog duševnog zdravlja?
<BR>&nbsp;&nbsp;&nbsp;&nbsp;&nbsp;Nije video načina da se obezbedi čak i deo ljudske radne snage potrebne da se sagrade lanseri 'bacači' i da se njima upravlja - maseni pogon koji je trebalo da izmeni Halejevu orbitu u afelu.
<BR>&nbsp;&nbsp;&nbsp;&nbsp;&nbsp;A bez guranja, svi mogu zauvek da odu da spavaju, jer niko od njih neće se vratiti kući.
<BR>&nbsp;&nbsp;&nbsp;&nbsp;&nbsp;Misli su mu bile mračne kada je napustio pregradak za spavanje 1. I dalje malo slab od duge hibernacije, Saul je protezao dugo nekorišćene mišiće klizanjem/hodanjem kroz duge tunele prema dole i južno, u oblast koju nije posetio još od svog zatvaranja.
<BR>&nbsp;&nbsp;&nbsp;&nbsp;&nbsp;U toj oblasti gotovo svi prolazi bili su pokriveni bogatim zelenim slojevima fungoida Halejviridisa. Stvar je bila previše klizava da pruži dobar oslonac za njegove papuče sa čičak trakom, ali je davala siguran zahvat kada je koristio gole tabane, kao što je video da drugi rade.
<BR>&nbsp;&nbsp;&nbsp;&nbsp;&nbsp;Tada je kretanje zapravo bilo mnogo lakše. Otkrio je da mu nisu potrebni ni gotovo skriveni zidni kablovi, na primer. Hvatanje bokora rastinja u prolazu pružalo mu je sav dodatni oslonac za brzo kretanje.
<BR>&nbsp;&nbsp;&nbsp;&nbsp;&nbsp;Saul je jedno vreme lutao ne obraćajući pažnju kuda tačno ide, i razmišljao o čudnim okolnostima u kojima su se probudili on i Virdžinija.
<BR>&nbsp;&nbsp;&nbsp;&nbsp;&nbsp;Izgledalo je kao da je Zemlja u potpunosti otpisala veliku odiseju Miguela Kruza. Oh, i dalje su održavali vezu, na neki način, slali su s vremena na vreme zabavu i po koju kapljicu tehničkih podataka. Saul je od Karla izvukao obećanje da će ga uskoro više upoznati s novostima - udaljeni, pomalo zakopčani svemirac nije bio određen kada. Očevidno je većina kolonista živela od danas do sutra i ravnodušno je gledala na protok vremena.
<BR>&nbsp;&nbsp;&nbsp;&nbsp;&nbsp;Ali Saul je znao da će uskoro morati da preuzme dužnost lekara ekspedicije. A breme beznađa, koje je oborilo Akija Macuda, biće njegovo.
<BR>&nbsp;&nbsp;&nbsp;&nbsp;&nbsp;Najžalosniji su bili oni jadni ortovci u kvadrantu 9, sa svojom bednom decom - čvornovate, divljooke, ispijene prilike jedva ljudskog izgleda, uvek gladne i lomne poput listova.
<BR>&nbsp;&nbsp;&nbsp;&nbsp;&nbsp;Možda su zemaljski zakoni o rođenju bili mudri. Sila teže jako teče u našim genima.
<BR>&nbsp;&nbsp;&nbsp;&nbsp;&nbsp;Ali bilo je u tome još nečega. Juče je pregledao petoro ortovske dece. Sva su patila od istog nedostatka enzima. Već je to povezao sa sedmim hromozomom. Za neku nedelju trebalo bi da mu uđe u trag i da...
<BR>&nbsp;&nbsp;&nbsp;&nbsp;&nbsp;I šta, dr Lince? Ponovo razmišljaš o mešanju? Tek što si ušao u novi svet a već dolaziš sa zamislima kako da ga menjaš?
<BR>&nbsp;&nbsp;&nbsp;&nbsp;&nbsp;Sjaj fosfornih ploča postajao je sve ređi. Saul pokuša da odredi gde se nalazi i shvati da nije valjano obraćao pažnju. Izgubio se.
<BR>&nbsp;&nbsp;&nbsp;&nbsp;&nbsp;U starim danima bilo bi to nemoguće. Ali do sada su stare 'oznake ulica' na secištima bile zaklonjene, u potpunosti prekrivene mekim domorodačkim tepihom. Umesto toga, tamo gde su se spajali vodoravni i vertikalni tuneli, bile su duboko urezane 'oznake klanova' - ispunjene masom nalik glini, koja je izgleda odbijala Halejeva obličja. Te oznake obeležavale su granice raznih ljudskih grupacija. On se obazre za jednom od takvih.
<BR>&nbsp;&nbsp;&nbsp;&nbsp;&nbsp;Sada su očigledno samo Centrala, pregraci za san i hidroponičke kupole bili neutralna teritorija. I duboke, unutrašnje oblasti Halejevog jezgra, razume se. Ali samo su ludaci išli nadole tim smerom, čuo je on.
<BR>&nbsp;&nbsp;&nbsp;&nbsp;&nbsp;U jednoj od oblasti frakcija najbližih Centrali video je šta se desilo sa fiber-tkaninom koja je nekada predstavljala oblogu okomitih i vodoravnih tunela Halejeve kolonije. Materijal je pretvoren u odeću i šatorima slične nastambe 'otporne na ljubičaste', obešene o tavanice većih dvorana.
<BR>&nbsp;&nbsp;&nbsp;&nbsp;&nbsp;Svaka sala za spavanje držala je stalne straže zbog najsmrtonosnijih kometnih oblika. Ipak, otprilike svake godine pala bi još po jedna sirota žrtva omraženih domorodačkih proždrljivaca.
<BR>&nbsp;&nbsp;&nbsp;&nbsp;&nbsp;Životinje bi bile idealno rešenje, pomisli on dok je strugao mahovinasto rastinje, u nadi da će naći trag o tome se nalazi. Na Zemlji smo pripitomljavali druga stvorenja i koristili ih da se umesto nas bore protiv napasti. Trebalo bi da budemo u stanju da to činimo i ovde.
<BR>&nbsp;&nbsp;&nbsp;&nbsp;&nbsp;Razume se, ta zamisao je oprobana. Tokom decenija drugi su topili pse, mačke i majmune iz male kolonijine zbirke životinja ostavljenih u pregracima. Ali nijedno siroto stvorenje nije se pokazalo prilagodljivo ni koliko ljudi.
<BR>&nbsp;&nbsp;&nbsp;&nbsp;&nbsp;Ali, kako stoji stvar sa menjanjem životinja rođenih na Zemlji... prilagođavanjem tako da se uklope u ovu čudnu okolinu?
<BR>&nbsp;&nbsp;&nbsp;&nbsp;&nbsp;Znao je da to niko nije pokušao. Niko nije imao potrebno znanje - ili oholost - da to proba. Um mu je već okretao zamisli, gene za izražavanje i podešavanje, načine da se stvorenja prilagode da rade sa tuđinskom okolinom umesto nasuprot njoj.
<BR>&nbsp;&nbsp;&nbsp;&nbsp;&nbsp;Ta jadna, patetična deca, pomisli on.
<BR>&nbsp;&nbsp;&nbsp;&nbsp;&nbsp;Saul izvadi hemijski sterilisanu maramicu i izduva nos. Kada se primakao novom secištu, on najzad ugleda jednu oznaku klana ispunjenu glinom: veliko 'I' krunisano oreolom.
<BR>&nbsp;&nbsp;&nbsp;&nbsp;&nbsp;Dok je tamo stajao, jedan glas progovori kao niotkuda.
<BR>&nbsp;&nbsp;&nbsp;&nbsp;&nbsp;"Bajo. Glej šta ima ovde! Izgubljen, šefe?"
<BR>&nbsp;&nbsp;&nbsp;&nbsp;&nbsp;Saul dograbi rastinje na zidu i okrenu se da bi ugledao čoveka plavo obojenog lica, koji ga je gledao odozgo, sa otvora bočnog tunela. Saul je morao da zažmirka jer je to bila nepobitno najneobičnija osoba koju je video od buđenja.
<BR>&nbsp;&nbsp;&nbsp;&nbsp;&nbsp;Tip je nosio narukvice od iskovane nascentne platine i tuniku kratkih rukava, napravljenu od fiber-tkanine. Dok je klizio do poda, Saul vide na njegovim nožnim prstima metalne kandže/kuke gadnog izgleda. U slobodnoj ruci čovek je nosio namotaje užeta ispletene od nekog domorodačkog rastinja.
<BR>&nbsp;&nbsp;&nbsp;&nbsp;&nbsp;Saul klimnu. "Pretpostavljam da se jesam izgubio. Mislio sam da sam na Nivou M, u blizini bočnog dela Tunela 5, ali..."
<BR>&nbsp;&nbsp;&nbsp;&nbsp;&nbsp;Onaj drugi se nasmeja i pokaza otvorene razmake između trulih zuba. Potom skoči napred i slete blizu Saula; pokret mu je otkrio veliku tetovažu na grudima. Bio je to simbol koji je Saul prepoznao - oznaka Simona Persela.
<BR>&nbsp;&nbsp;&nbsp;&nbsp;&nbsp;"Koji užitak, Gaga? Džabe radna snaga!" Čovek se iskezi i prstom dodirnu uže.
<BR>&nbsp;&nbsp;&nbsp;&nbsp;&nbsp;Drugo plavo lice pojavi se iz tunela iznad njih i isceri se. "Zeleni hidro rad, za uslugu sad."
<BR>&nbsp;&nbsp;&nbsp;&nbsp;&nbsp;Saul zavrte glavom i nasmeši se. Oseti nespokojstvo od njihovih staklastih pogleda. "Izvinite, tek što sam izašao iz pregratka, pa se još nisam naučio na narečje."
<BR>&nbsp;&nbsp;&nbsp;&nbsp;&nbsp;"Kvoc!" Prvi persel zakoluta očima. "Devičanska vuna. Pa, bebice zemaljska, sećam se ja kako se govori ravnozemski žargon. Jesi li jedan od Simonovih dijamanata? Ili normalski majmun dajmun?"
<BR>&nbsp;&nbsp;&nbsp;&nbsp;&nbsp;Saul podiže ruku i žalostivo se nasmeši. "Kriv po svim tačkama optužnice. Ono sam što pretpostavljam da biste vi nazvali ortovac. Da li je to problem? Jesam li zalutao na teritoriju koja je isključivo pers..."
<BR>&nbsp;&nbsp;&nbsp;&nbsp;&nbsp;Ruke tipa pokrenuše se kao munja. Petlja od konopca naglo se prebaci preko Saulovih ramena i zategnu. "Hej!"
<BR>&nbsp;&nbsp;&nbsp;&nbsp;&nbsp;Drugi je sledio prvog. Saul se povuče unazad, ali je uspeo samo da zategne petlju. "Rekoh da sam tek otopljen! Samo me usmerite nazad, prema Centrali, i neću vas uznemiravati sa..."
<BR>&nbsp;&nbsp;&nbsp;&nbsp;&nbsp;Ovoga puta obojica su se nasmejala. "Stvar je prosta kao đače, mače", poče prvi persel. Onda se drugi umeša.
<BR>&nbsp;&nbsp;&nbsp;&nbsp;&nbsp;"Oh, pusti majmuna, Stju. Nedostaje mu smer." U očima drugog čoveka javi se nagoveštaj saosećanja. Samo nagoveštaj. On se okrenu Saulu.
<BR>&nbsp;&nbsp;&nbsp;&nbsp;&nbsp;"Postoje pravila, bajo. Zarobljavanje bez povreda ili prosute krvi nije stvar za osvetu, to je pošteno zarobljavanje. Radiš za nas u hidro tokom deset megasekundi - to ti je otprilike četiri meseca, po starom stilu - i možda dobiješ skraćenje zbog dobrog vladanja."
<BR>&nbsp;&nbsp;&nbsp;&nbsp;&nbsp;Prvi persel se ponovo nasmeja, ovoga puta visokim kevtajima koji su se okončali napadom kašlja. On ispljunu ružičasto obojenu pljuvačku na zid.
<BR>&nbsp;&nbsp;&nbsp;&nbsp;&nbsp;"Taj kašalj zvuči dosta gadno", reče Saul. "Koliko već dugo imaš krvav ispljuvak?"
<BR>&nbsp;&nbsp;&nbsp;&nbsp;&nbsp;Čovek plavog lica besno zatrese glavom. "Ne tiče te se! Hajde, skoči, majmunske oči", reče Stju i snažno trže Saulov povodac.
<BR>&nbsp;&nbsp;&nbsp;&nbsp;&nbsp;Sve do tog trenutka Saul se osećao gotovo iznad svega, kao da je to više komično nego ozbiljno. Ali sada oseti kako jedan njegov deo postaje vrlo, vrlo besan.
<BR>&nbsp;&nbsp;&nbsp;&nbsp;&nbsp;Trebalo je da igram kako sviraju dok ne saznam više, pomisli on. Ali poslednji put kada su ga tako trgli na kraju užeta, bio je jedan tegobni dan u Jerusalimu, kada je dodavan, s lisicama na rukama, od jednog birokrate novopostavljene teokratije do drugog - jedna polovina njih pogrešno mu je navodila Levitik u lice, drugi su čitali očigledno nasumce izabrane delove iz Otkrivenja i Kurana. Bilo je blaženo olakšanje kada su ga ti ferkokte najzad osudili na šest meseci sečenja drvene građe u radnom vodu, a onda ga zauvek proterali iz rodne zemlje.
<BR>&nbsp;&nbsp;&nbsp;&nbsp;&nbsp;"Mislim da neću, još", reče on ravnim glasom kada je čovek plavog lica ponovo povukao. Uhvativši se za zidno rastinje nožnim prstima i jednom rukom, Saul snažno trže drugom.
<BR>&nbsp;&nbsp;&nbsp;&nbsp;&nbsp;Možda je u pitanju bilo iznenađenje - Saulovi kapci još su imali plavu boju pregratka, na kraju krajeva - ali čovek na tavanici ciknu i slete sa svog visokog položaja, prođe kraj poda i nastavi niz tunel nadole. Krik mu je slabio kako se blago odbijao od zidova i koprcao da se zadrži u padu. Saul prenese zahvat na drugo uže.
<BR>&nbsp;&nbsp;&nbsp;&nbsp;&nbsp;'Stjua' nije bilo moguće tako lako iznenaditi. On se isceri i zateže sopstveni povodac. Najveći deo neobičnog, ritmičnog dijalekta nestao je kada je progovorio.
<BR>&nbsp;&nbsp;&nbsp;&nbsp;&nbsp;"Jadna zemaljska bebica. Tek izašao iz pregratka i slabašan kao ortovsko žgepče. Šta ti znaš o tunelskim borbama?"
<BR>&nbsp;&nbsp;&nbsp;&nbsp;&nbsp;"Ne pokušavaj da učiš oca kako se prave deca", reče mu Saul i odbaci se od mesta na kome se oslonio o zid. Sleteo je pored iznenađenog persela, gde se konopac olabavio, i smesta počeo da zbacuje opuštene vezove.
<BR>&nbsp;&nbsp;&nbsp;&nbsp;&nbsp;"Zvuči mi kao da imaš tuberkuloznu zarazu", reče on blago, skrećući pažnju mučitelja svojim najsuvljim bolničkim načinom. "Osim toga, koliko već imaš tu parek kožnu infekciju? Zar mikrotalasno lečenje više ne pomaže?"
<BR>&nbsp;&nbsp;&nbsp;&nbsp;&nbsp;Stjuovo belo iznenađenje trajalo je samo nekoliko sekundi. "Ja..." On zažmirka, zaurla i baci se na Saula.
<BR>&nbsp;&nbsp;&nbsp;&nbsp;&nbsp;Saulova kolena digoše se upravo na vreme da izbiju perselove nožne kandže ispod njega. Oštri bol prostreli mu levu nogu pre nego što je uspeo da se uhvati u previše blizak zahvat da bi smrtonosni dodaci mogli biti upotrebljeni. Ruke im se sretoše i dohvatiše jedna drugu, prsti se prepletoše. Stju zari nožne kandže u zidno rastinje i poče da pritiska Saula unazad.
<BR>&nbsp;&nbsp;&nbsp;&nbsp;&nbsp;Vazduh im je zviždao između zuba. Onaj odvojeni Saulov deo klinički je opazio naročito smrdljiv zadah u dahu drugog čoveka. Ovaj je automatski povezan s listom drugih simptoma da bi bio upotrebljen kasnije - ukoliko kasnije bude postojalo - u proučavanju bolesti.
<BR>&nbsp;&nbsp;&nbsp;&nbsp;&nbsp;Previše si mator za ovo, reče on sebi dok su dahtali, licem u lice. I previše si skoro izašao iz pregratka!
<BR>&nbsp;&nbsp;&nbsp;&nbsp;&nbsp;Dok je to razmišljao, iznenadi se, gotovo isto toliko koliko i žilavi persel, kada napregnuti rat mišića poče da popušta i da se pomera od njega. Ruke njegovog protivnika počeše da podrhtavaju, da popuštaju. Saul pritisnu da iskoristi prednost.
<BR>&nbsp;&nbsp;&nbsp;&nbsp;&nbsp;"Shva... tam..." dahtao je Saul dok je savijao tipu ruke iza leđa i terao ga da jauče. "Vi momci... mora da ste ono što... zovu iberi." On natera čoveka da se okrene, ruku bolno izvijenih iza sebe.
<BR>&nbsp;&nbsp;&nbsp;&nbsp;&nbsp;"Auf, i to mi je neki natčovek", primeti Saul. Uz groktaj on baci protivnika niz tunel, upravo na vreme da udari na njegovog druga, koji se vraćao - njegova glava pojavila se na vrhu. Zajedno ponovo poleteše, vičući, niz okomiti tunel. Saul odlebde do zida i zadrža se jednom rukom dok ga blaga sila teže nije ponovo dovela do poda. Srce mu je tuklo i video je mrlje ispred sebe. Ogrebana noga đavolski ga je bolela.
<BR>&nbsp;&nbsp;&nbsp;&nbsp;&nbsp;"Šupci", prošapta on; u ovom slučaju više mu se dopadao eksplicitni anglosaksonizam njegove mladosti od prefinjenijeg jidiša koji je naučio kasnije u životu. Prikupio je dah i pripremio se kada su mu zvuci rekoše da se ovi vraćaju.
<BR>&nbsp;&nbsp;&nbsp;&nbsp;&nbsp;Ovog puta bili su pažljiviji. Njih dvojica skočili su sa suprotnih strana hodnika, da bi došli do njega, obojica očevidno besni. U rukama su im sjali blistavi metalni noževi.
<BR>&nbsp;&nbsp;&nbsp;&nbsp;&nbsp;Toliko što se tiče zarobljavanja po pravilima, pomisli Saul. Možda je ipak trebalo da prihvatim deset megasekundi u hidro-odeljenju.
<BR>&nbsp;&nbsp;&nbsp;&nbsp;&nbsp;Pa ipak, nekako nije žalio zbog čitave stvari. "Dođite samo, moroni", reče on i mahnu im da priđu. Oni krenuše da poslušaju.
<BR>&nbsp;&nbsp;&nbsp;&nbsp;&nbsp;"Prekini to!"
<BR>&nbsp;&nbsp;&nbsp;&nbsp;&nbsp;On i perseli digoše pogled kao jedan. Treća u plavo obojena glava pojavi se iz tunela nad njime i Saul zaječa. Čak i pri visokom adrenalinu, nije bio toliki idiot da pomisli da se može poneti sa trojicom kopilana.
<BR>&nbsp;&nbsp;&nbsp;&nbsp;&nbsp;Ali novopridošlica nije usmerio gnev na Saula. On se okrenu ostalim iberima.
<BR>&nbsp;&nbsp;&nbsp;&nbsp;&nbsp;"Zašto ste posekli tog čoveka?" dreknu on razgovetnim zapovednim tonom. Saulu je glas delovao poznato... Nekada jak naglasak bio je umekšan i pokriven godinama dijalekta.
<BR>&nbsp;&nbsp;&nbsp;&nbsp;&nbsp;Prva dva ibera pogledaše u stranu. "Bajo. Majmunko se borio, Sergi..."
<BR>&nbsp;&nbsp;&nbsp;&nbsp;&nbsp;"Manje sranje!" vođa odlebde do jednog zida obloženog zelenim. Skraćene noge koje jedva da su bile nešto više od patrljaka, sa kukama na vrhu, brzo su ga okrenule kada je pokazao na Saula. "Zar ne znate ko je ovo?
<BR>&nbsp;&nbsp;&nbsp;&nbsp;&nbsp;Oni samo zažmirkaše, a onda su belo gledali kada se beznogi vođa prvi put okreće licem Saulu i klanja u prefinjenom pokretu poštovanja. "Pozdravljam te, ujače nove rase."
<BR>&nbsp;&nbsp;&nbsp;&nbsp;&nbsp;Ćuba slovenske kose sada je gotovo nestala, a koža sa svemirskom preplanulošću bila je pretvorena u jednu veliku tetovažu. Ali godine nisu predstavljale prepreku za prepoznavanje. Saul se glasno nasmeja.
<BR>&nbsp;&nbsp;&nbsp;&nbsp;&nbsp;"Oh. Ćao, Otise. I meni je drago što tebe viim. Šta si radio u poslednje vreme... hoću da kažem, osim što si poplavio?"
<BR>&nbsp;&nbsp;&nbsp;&nbsp;&nbsp;Ali iznutra mu je srce i dalje tuklo kada je počeo da shvata koliko je čitava stvar bila blizu. Saul je bio u stanju da misli samo: Oj.
<BR>
<BR>&nbsp;&nbsp;&nbsp;&nbsp;&nbsp;Put nazad, do Centrale, u pratnji ibera, predstavljao je gotovo antiklimaks: klizili su duž kadifenih zidova pokrivenih mahovinom i prolazili mesta provere raznih klanova, uz složeni, ali po svemu sudeći rutinski ritual.
<BR>&nbsp;&nbsp;&nbsp;&nbsp;&nbsp;Čak i Saulu bilo je jasno da se vraćaju dužim putem i da zalaze duboko u kometu da bi pošli prema severu pre nego što ponovo počnu uspon. "Zbog čega toliko daleko skrećemo?" pitao je kada su se spustili u tunele koje nikada ranije nije video - krivudave staze koje su sledile meke žile primordijalnog snega.
<BR>&nbsp;&nbsp;&nbsp;&nbsp;&nbsp;Sergeov sleže ramenima. "Kviverijan."
<BR>&nbsp;&nbsp;&nbsp;&nbsp;&nbsp;Saul stade. "Žoao? Čuo sam da je sada i on budan. Ali zbog čega ga izbegavate?"
<BR>&nbsp;&nbsp;&nbsp;&nbsp;&nbsp;Prvi iber, persel po imenu Stju, pljunu niz obližnji tunel. "On je najmračniji lucist. Majmun koga mrzimo."
<BR>&nbsp;&nbsp;&nbsp;&nbsp;&nbsp;Saul zavrte glavom i pogleda Sergeova. "Molim te, objasni, Otise."
<BR>&nbsp;&nbsp;&nbsp;&nbsp;&nbsp;Vođa ibera se nasmeši. "Stara rasa imala je superiorne pojedince - poput tebe i Simona Persela. I Kviverijana. On ovih dana vodi najbešnju antiperselovsku grupu ortovaca. Oni koji to shvataju, oni su dinosauri, i zato žele da pogaze nas sisare."
<BR>&nbsp;&nbsp;&nbsp;&nbsp;&nbsp;Saul pomisli da je shvatio. Pojam lucista, koji je nekada označavao ekvatorijalnu okrenutost čovekovoj okolini, evoluirao je i promenio se ovde na Haleju. Sada je označavao najradikalnije ortovske ljudske sekte, kao što su iberi označavali one persele koji su verovali da nema pogađanja sa neizmenjenim ljudskim bićima.
<BR>&nbsp;&nbsp;&nbsp;&nbsp;&nbsp;Bilo je tu očevidno žestoke mržnje i suparništva, pa ipak je sve očigledno bilo pod kontrolom. Sve sekte bile su očigledno preslabe i previše zavisne jedna od druge da bi otpočele otvoren rat.
<BR>&nbsp;&nbsp;&nbsp;&nbsp;&nbsp;"Zbunjen sam, Otise", reče on kada su nastavili putovanje. Ovde dole tuneli kao da su probijani ručno, neravni i zavojiti, sledeći liniju najmanjeg otpora kroz kameniti led. "Ukoliko tako mislite, zbog čega nemate dece, poput nekih ortovskih grupa?"
<BR>&nbsp;&nbsp;&nbsp;&nbsp;&nbsp;Jedan Sergeovljev čovek besno zareža i Saul shvati da je dodirnuo tabu-temu. Sergeov prekide čoveka plavog lica jednom oštrom rečju. Onda se ponovo okrenu Saulu.
<BR>&nbsp;&nbsp;&nbsp;&nbsp;&nbsp;"Imamo ih nekoliko. Ispala su bolje od ortovskih bednih nesrećnika. Jedno od njih, nadamo se, jednog dana biće u stanju da čita i piše." Lice mu nakratko iskrivi bolno prisećanje. "Više ne eksperimentišemo. Čemu to, kada su ionako svi osuđeni, eh? Oni ortovci iz kvadranta 9, oni su dovoljno nemoralni da rađaju bebe samo da bi ove patile i umirale."
<BR>&nbsp;&nbsp;&nbsp;&nbsp;&nbsp;Tako, pomisli Saul. Znaju pravu istinu.
<BR>&nbsp;&nbsp;&nbsp;&nbsp;&nbsp;"Zbog toga je nivo nasilja ovako nizak, iako tako mnogo mrzite jedni druge", drznu se on.
<BR>&nbsp;&nbsp;&nbsp;&nbsp;&nbsp;Sergeov klimnu. "Svi će ionako zajedno umreti. Ali potrebni su nam radnici da bi stvari potrajale što duže moguće. Niko ne želi da umre od hladnoće, od gladi."
<BR>&nbsp;&nbsp;&nbsp;&nbsp;&nbsp;"Niko, izuzev možda Uld-Harada", drznu se jedan od ostalih.
<BR>&nbsp;&nbsp;&nbsp;&nbsp;&nbsp;"Uld-Harad!" zažmirka Saul. "Onda je on..."
<BR>&nbsp;&nbsp;&nbsp;&nbsp;&nbsp;"Postao sumanuti mistik", objasni Sergeov. "Šta misliš, kako je jedan persel poput Ozborna uopšte mogao da postane oficir? Ne zbog lepih očiju i zaljubljenosti u ortovce, ja da ti kažem!"
<BR>&nbsp;&nbsp;&nbsp;&nbsp;&nbsp;Ostala dvojica ibera se nasmejaše. "Ne. Uld-Harad je počeo da razgovara s Bogom. Napustio je dužnost. Ludak je sada Kviverijanova alatka. Duhovni vođa lucista", reče on sarkastično.
<BR>&nbsp;&nbsp;&nbsp;&nbsp;&nbsp;Saul je mogao da poveruje u ovo poslednje. Bilo je čudo da prodorna tišina dugih smena nije oterala više njih prema rubu ljudskog iskustva.
<BR>&nbsp;&nbsp;&nbsp;&nbsp;&nbsp;Sergeov sleže ramenima. "Pođimo sada. Odvešću te u Centralu. I inače moram da razgovaram s Ozbornom. Da raščistimo pitanje nekih glupih optužbi one plačipičke Malkolma."
<BR>&nbsp;&nbsp;&nbsp;&nbsp;&nbsp;Ali Saul se nije pomerio. Piljio je, žmirkajući, niz poprečni tunel prema fantomskoj svetlosti koja je titrala u daljini.
<BR>&nbsp;&nbsp;&nbsp;&nbsp;&nbsp;Ostali se okrenuše i osmotriše to i oni. Jedan iber siknu: "Bajo. To t'je Stari lično!"
<BR>&nbsp;&nbsp;&nbsp;&nbsp;&nbsp;Saul zalebde prema obličju, radoznao. Onda vide da su tu dve, ne, tri sablasne prilike; kretale su se duž zidova poput velikih paukova, birale put kroz zidno rastinje.
<BR>&nbsp;&nbsp;&nbsp;&nbsp;&nbsp;Nečija šaka ga dohvati za ruku i povuče.
<BR>&nbsp;&nbsp;&nbsp;&nbsp;&nbsp;"Idemo sada", zagrokta Sergeov.
<BR>&nbsp;&nbsp;&nbsp;&nbsp;&nbsp;"Šta su oni?" zapita zadivljeno Saul. Na trenutak je osetio oduševljenje pred pomišlju da bi to mogla biti neka nepoznata forma Halejevog života - ogromna i visoko struktuirana stvorenja.
<BR>&nbsp;&nbsp;&nbsp;&nbsp;&nbsp;"Smesta, Saule Lince. Ovi umeju da budu opasni."
<BR>&nbsp;&nbsp;&nbsp;&nbsp;&nbsp;Saul ponovo zažmirka i shvati da su stvorenja koja su se lagano primicala bila oblikovana kao ljudi, ali da su im obrisi nejasni, čupavi, kako se pokazalo, s magličastim, mlečnim rubom titravih niti.
<BR>&nbsp;&nbsp;&nbsp;&nbsp;&nbsp;"Ingersol?" upita se on naglas.
<BR>&nbsp;&nbsp;&nbsp;&nbsp;&nbsp;"Stari iz pećina", složi se Sergeov. "A pridružili su mu se i neki drugi ludaci. Hajde sada, Lince, ili ćemo te ostaviti."
<BR>&nbsp;&nbsp;&nbsp;&nbsp;&nbsp;Saul klimnu i poče da se povlači zajedno s njima. Biće vremena da se proučavaju tajne. Na kraju krajeva, strpljenje se isplati više nego nagla radoznalost.
<BR>&nbsp;&nbsp;&nbsp;&nbsp;&nbsp;U svakom slučaju, dlanovi su mu se oznojili a usta osušila - dok je posmatrao kako se sablasna obličja napasaju po šumi Halejevih oblika - više nego tokom borbe protiv Sergeovljevih iberskih ratnika. Saul požuri sa svojim pratiocima, obećavajući sebi da će se vratiti kada bude bolje upoznao pravila ovog neobičnog mesta i vremena.
<BR>
<BR>&nbsp;&nbsp;&nbsp;&nbsp;&nbsp;Hodnici u blizini Centrale - i dalje obloženi fiber-tkaninom, i dalje ozračavani ultraljubičastim i mikrotalasnim zračenjem u pravilnim razmacima, a čistilo ih je nekoliko mehova koji su preživeli decenije - delovali su kao oaza ne samo iz drugog veka, već i iz jednog drugačijeg sveta.
<BR>&nbsp;&nbsp;&nbsp;&nbsp;&nbsp;"Ja imam posla s Ozbornom", reče Sergeov Saulu. "Primi moj savet, Lince. Pazi na to u koju grupu ćeš stupiti posle oporavka. Malo je ortovskih grupa koje nisu opaki babuni."
<BR>&nbsp;&nbsp;&nbsp;&nbsp;&nbsp;Saul je već čuo i kako Sergeovljeve radikalne persele opisuju na prilično gadan način. Tamo gde je bilo plemenskog udruživanja, davno je još zaključio, nije bilo načina da se izbegne zločinačko ponašanje.
<BR>&nbsp;&nbsp;&nbsp;&nbsp;&nbsp;"Neke grupe prihvataju i persele i ortovce", reče on Sergeovu. "Moraćemo da se opredelimo za jednu od njih ukoliko uopšte budemo stupili u frakciju."
<BR>&nbsp;&nbsp;&nbsp;&nbsp;&nbsp;"Mi..." Beznogi vođa ibera je razmišljao. "Ah, ti i ona Herbertova."
<BR>&nbsp;&nbsp;&nbsp;&nbsp;&nbsp;"Još jedna ortovska ljubavnica..." poče jedan od ostalih, ali ga oštri pogled Sergeovljev natera da umukne.
<BR>&nbsp;&nbsp;&nbsp;&nbsp;&nbsp;"Postoji još jedna, poslednja stvar", reče Saul kada su se perseli već okretali da pođu. On posegnu u vreću za pojasom i izvuče srebrnastu alatku.
<BR>&nbsp;&nbsp;&nbsp;&nbsp;&nbsp;"Želeo bih uzorke krvi i tkiva za moj novi medicinski spisak, ukoliko vama drugarima to ne smeta. Grupe iz Opstanka i Nivoa 3 već su dale doprinos, a ja sam siguran da ćete i vi biti srećni da sarađujete."
<BR>&nbsp;&nbsp;&nbsp;&nbsp;&nbsp;Iber s krnjavim zubima zareža i uhvati se za nož. Ali Rus ga ponovo prekide. Oči Sergeovljeve kao da su zasvetlucale dok je pružao ruku Saulu. A nema poruka kao da je govorila da će jednoga dana očekivati uslugu za sebe.
<BR>&nbsp;&nbsp;&nbsp;&nbsp;&nbsp;Da nisam radio sa Simonom Perselom, pomisli Saul dok je uzimao uzorke od ostale dvojice, da li bi mi Otis uopšte spasao život danas popodne?
<BR>&nbsp;&nbsp;&nbsp;&nbsp;&nbsp;Na grudima ibera oznaka se oštro ocrtavala, crvena na plavoj pozadini, posveta čoveku koji je umro davno, od sopstvene ruke, i koji je bio u stanju da oseti jedan deo onoga što dolazi ali nije mogao ni da pretpostavi koliko će daleko sve doterati.
<BR>
<BR>&nbsp;&nbsp;&nbsp;&nbsp;&nbsp;Neko vreme proveo je kod Virdžinije, u njenoj odaji za oporavak, pažljivo proveravao kako napreduje i uveravao je da joj bledilo lepo nestaje. Poljubio ju je i dao blago sredstvo za umirenje protiv njene nesanice. Onda Saul siđe do svoje laboratorije.
<BR>&nbsp;&nbsp;&nbsp;&nbsp;&nbsp;Uzorci od ibera prošli su kroz istu preliminarnu analizu kakvu je primenio i kod drugih subjekata. Prvi rezultati izgledali su mu baš isto.
<BR>&nbsp;&nbsp;&nbsp;&nbsp;&nbsp;Oh, bilo je različitih nakupina mikrofaune u njihovoj krvi i ispljuvku. Imuno-sistemi persela kao da su bili neznatno manje oštećeni, ne toliko prenapregnuti kao preostali ortovski deo. To nije bilo nikakvo iznenađenje. Ekspedicija je krenula sa manje od četvrtine persela. Sada je odnos između onih dovoljno zdravih da budu budni bio jednak, ili čak u korist genetski obogaćenih.
<BR>&nbsp;&nbsp;&nbsp;&nbsp;&nbsp;Ali priča je i dalje bila ista. Svi umiremo, pomisli on. Najzad je smogao hrabrosti da ubaci uzorak upravo uzet od Virdžinije.
<BR>&nbsp;&nbsp;&nbsp;&nbsp;&nbsp;Saul proguta. Bila je svežija, ali mogao je da pročita znakove. Čak i u njenom slučaju, tek što je izašla iz pregratka, ono neizbežno već je dobro poodmaklo.
<BR>&nbsp;&nbsp;&nbsp;&nbsp;&nbsp;"Pa", prošapta on. "Možda ću naći neku pravilnost. Možda više prilagoditi cijanute."
<BR>&nbsp;&nbsp;&nbsp;&nbsp;&nbsp;Ali nije polagao mnogo nade u taj pristup. Taj proboj omogućio je ljudima da se tu održe. Ali kometni život se prilagođavao. Sve više i više oblika izbegavalo je onaj posebni šećerni omot koji je omogućavao njegovim stvorenjima sa prilagođenim genima da toliko dobro obave svoj dodatni posao.
<BR>&nbsp;&nbsp;&nbsp;&nbsp;&nbsp;Staro pitanje i dalje se postavljalo svakog dana, gotovo svakog sata dok je bio budan. Mora da je spavao s njim tokom dugih godina u pregratku.
<BR>&nbsp;&nbsp;&nbsp;&nbsp;&nbsp;Kako je moguće da Halejev život obitava u nama? Kako to da Ingersol i drugi stanovnici pećina mogu da jedu tu stvar i da još budu živi?
<BR>&nbsp;&nbsp;&nbsp;&nbsp;&nbsp;Zbog čega smo toliko slični?
<BR>&nbsp;&nbsp;&nbsp;&nbsp;&nbsp;Oh, ona simulacija koju su on i Virdžinija napravili sa Džonfonom, pre toliko vremena, pokazivala je kako može da dođe do osnovne sličnosti. Nauka još odavno zna da će organska hemija stvoriti iste amino-kiseline, iste purine i pirimidine pod raznovrsnim okolnostima. Uopšte uzev, život će svuda otpočeti na isti način.
<BR>&nbsp;&nbsp;&nbsp;&nbsp;&nbsp;Ali ovde su sličnosti to daleko prevazilazile. Gotovo da je bilo mesta tvrdnji da ljudi nisu bili prva stvorenja sa Zemlje koja su krenula da osvajaju kometu. Kao da je bilo i ranijih talasa, pa je sadašnji rat borba između dalekih rođaka.
<BR>&nbsp;&nbsp;&nbsp;&nbsp;&nbsp;Još davno, tokom kasnog dvadesetog veka, jedan poznati astronom izneo je tezu da su komete izvor epidemija na Zemlji. Njegova teorija tvrdila je da prvobitni virusi padaju u atmosferu kad god svet prolazi kroz veliki kometni rep. To je, pomisli on, objašnjavalo drevne mitove koji su objekte poput Haleja nazivali utvarama usuda. Zlim zvezdama.
<BR>&nbsp;&nbsp;&nbsp;&nbsp;&nbsp;Saul se smejao dok je čitao takve barokne besmislice. Ali to je bilo davno. A sada... pa, nije znao šta da misli. Ništa, baš nijedan deo toga nije imao nikakvog smisla.
<BR>&nbsp;&nbsp;&nbsp;&nbsp;&nbsp;Kompjuter je žmirkao šifrom na njega, ponovo i ponovo.
<BR>&nbsp;&nbsp;&nbsp;&nbsp;&nbsp;F4-D$56.
<BR>&nbsp;&nbsp;&nbsp;&nbsp;&nbsp;Traži se još podataka.
<BR>&nbsp;&nbsp;&nbsp;&nbsp;&nbsp;"Svakako." On dobroćudno klimnu. "Najvaljaniji zahtev." Sutra će izaći i pokušati da ubedi Kviverijanove luciste da sarađuju.
<BR>&nbsp;&nbsp;&nbsp;&nbsp;&nbsp;Onda se prisetio. Još nije proverio sopstvenu krv.
<BR>&nbsp;&nbsp;&nbsp;&nbsp;&nbsp;Još jedan podatak za osnovnu skupinu. On priđe stolu za obradu, uze i pripremi uzorke, i vrati se da ih propusti kroz fluorescentni separator-analizator. Brojevi i dijagrami treptali su u tri dimenzije i mnogo boja. Prikazi su narastali sa svih njegovih strana, programirani tako da istaknu razlike u odnosu na prvobitne uzorke.
<BR>&nbsp;&nbsp;&nbsp;&nbsp;&nbsp;Svuda oko Saula, displeji odjednom zablistaše. Treptava isticanja, bleštava odstupanja. On zažmirka. Gotovo sve je bilo drugačije!"
<BR>&nbsp;&nbsp;&nbsp;&nbsp;&nbsp;"Um", reče on kratko. Saul je treptao na brojke.
<BR>&nbsp;&nbsp;&nbsp;&nbsp;&nbsp;Bio je tu niz brojanja limfocita... Svi tipovi: unutar normalnog opsega.
<BR>&nbsp;&nbsp;&nbsp;&nbsp;&nbsp;Ničiji drugi uzorci nisu bili tako označeni. Samo njegovi.
<BR>&nbsp;&nbsp;&nbsp;&nbsp;&nbsp;Ravnoteža elektrolita... nominalno.
<BR>&nbsp;&nbsp;&nbsp;&nbsp;&nbsp;To je pisalo jedino za njegovu!
<BR>&nbsp;&nbsp;&nbsp;&nbsp;&nbsp;Metabolički procesi... nominalno.
<BR>&nbsp;&nbsp;&nbsp;&nbsp;&nbsp;"Glupava mašino", progunđa Saul. On udari napravu sa strane, otkuca autoproveru, zatim i drugu. Sa upravljačke ploče treptale su samo zelene svetlosti. Mašina je tvrdila da radi dobro.
<BR>&nbsp;&nbsp;&nbsp;&nbsp;&nbsp;"Ja predstavljam odstupanje zbog toga što sam normalan?" Piljio je u kolone brojki. Sve su tvrdile da on predstavlja anomaliju. Da je čudan. Neuobičajen.
<BR>&nbsp;&nbsp;&nbsp;&nbsp;&nbsp;I gotovo sve razlike bile su u smeru zemaljske ljudske norme. Izuzev jedne.
<BR>&nbsp;&nbsp;&nbsp;&nbsp;&nbsp;Strani zagađivači...
<BR>&nbsp;&nbsp;&nbsp;&nbsp;&nbsp;Pogledao je procenu i zazviždao.
<BR>&nbsp;&nbsp;&nbsp;&nbsp;&nbsp;Prema bioispitivanju, trebalo bi da je mrtav.
<BR>&nbsp;&nbsp;&nbsp;&nbsp;&nbsp;Mrtav? Saul se nasmeja. Izgledalo je da prokleta mašina misli kako je njegova krv prava čorba opasnih osvajača. U njegovim telesnim tečnostima rojili su se jezivi, opaki stvorovi, čiji je majušni deo trebalo još davno da ga ubije!
<BR>&nbsp;&nbsp;&nbsp;&nbsp;&nbsp;Pa ipak su drugi displeji govorili: Nominalno...
<BR>&nbsp;&nbsp;&nbsp;&nbsp;&nbsp;Nominalno...
<BR>&nbsp;&nbsp;&nbsp;&nbsp;&nbsp;Nominalno...
<BR>&nbsp;&nbsp;&nbsp;&nbsp;&nbsp;Nominalno...
<BR>&nbsp;&nbsp;&nbsp;&nbsp;&nbsp;"Blesava, prokleta mašina", promrmlja on.
<BR>&nbsp;&nbsp;&nbsp;&nbsp;&nbsp;Ali onda se Saul priseti... kako se borio protiv ibera u hodniku... iznenađenje na oba lica kada je on - tek što je izašao iz pregratka - počeo da savija čovekove ruke sve više i više unazad...
<BR>&nbsp;&nbsp;&nbsp;&nbsp;&nbsp;"Vizuelno mikroskopsko očitavanje", zapovedi on. Vreme da se dođe do suštine čitave stvari. Nešto je tu bilo pogrešno, a najbolji način da odredi šta se to otkačilo u biokompjuteru bio je da lično obavi staromodni histološki pregled. "Ekran jedan, uzorak krvi subjekta, uvećanje devedeset."
<BR>&nbsp;&nbsp;&nbsp;&nbsp;&nbsp;Holistank zatitra i izbistri se; prikazivao je more slamne boje, pretrpano lebdećim loptama ružičastog, belog, žutog. Previranje višebojnih obličja, kovitlavih, skakutavih, ustreptalih po slanim plimama.
<BR>&nbsp;&nbsp;&nbsp;&nbsp;&nbsp;Saul zavrte glavom, nastavi da pilji, ponovo zavrte glavom.
<BR>&nbsp;&nbsp;&nbsp;&nbsp;&nbsp;Usne mu se pokrenuše, u praznoj zapanjenosti i nemoj molitvi.
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
