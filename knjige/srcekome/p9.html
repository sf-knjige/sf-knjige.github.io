<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KARL
<P>&nbsp;&nbsp;&nbsp;&nbsp;&nbsp;Prigušivao je grohotni smeh. Ključni korak, ubacivanje modula sa pregracima za spavanje u glavu komete uopšte nije delovao kao vrhunac opasnog petogodišnjeg putovanja jedrenim brodom, kao vrhunsko inženjersko dostignuće, savremeno čudo. Umesto toga, podsećalo ga je na spajanje čudovišnih polnih organa.
<BR>&nbsp;&nbsp;&nbsp;&nbsp;&nbsp;Vitki tegljač pregradaka Vipl klizio je napred, nosom naniže. Bez sunčevog jedra i antena, bio je jednoobrazne, ružičaste boje, odabrane tako da mu maksimalno poveća toplotnu ravnotežu tokom godina leta od Zemljine orbite. Teret pregradaka za spavanje išao je napred, dodatni štitovi protiv kosmičkih zraka ispunjavali su naduveni, zaobljeni čvor, nešto deblji od glavnine tela.
<BR>&nbsp;&nbsp;&nbsp;&nbsp;&nbsp;Ispod njega, Tunel 4 se razjapio. Okolni led bio je sveže razgrnut grebanjem i trljanjem mehova - braonkasti devičanski led koji nije video oštro blistanje sunčeve svetlosti još od vremena kada su se planete i komete obrazovale.
<BR>&nbsp;&nbsp;&nbsp;&nbsp;&nbsp;Karl se zakikota pa se nakašlja da to prikrije. Kroz siktanje uređaja za vezu u odelu verovatno niko nije mogao uočiti razliku. On zažmirka, ali pornografska iluzija nikako nije htela da ode. Mora da sam mnogo umorniji nego što sam mislio.
<BR>&nbsp;&nbsp;&nbsp;&nbsp;&nbsp;-Treba mu malecki zaokret od tri step'na na azimutu še'set- odasla Džefers.
<BR>&nbsp;&nbsp;&nbsp;&nbsp;&nbsp;"U redu. Primio", odvrati Karl. Džefersovi podaci objedinjavani su dok je govorio, a onda Karlov šlem naglo ožive. Uključi se grafičko predstavljanje, zelene linije na crnoj pozadini, gde se videlo kako Vipl izgleda duž sve tri ose. Onda dođe željeni položaj, dodatni narandžasti sloj zaokrenut za određeni ugao duž dve ose. Karl otkuca ispravke.
<BR>&nbsp;&nbsp;&nbsp;&nbsp;&nbsp;Gomila viših činova gledala je prizor preko TV-a, znao je, a Uld-Harad stajao je dole, na površini, hladnih očiju, i ocenjivao. Svakako će poslati doteranu verziju za raju dole na Zemaljskoj strani. Mnogo očiju za lov na svaku grešku. Da gledaju Karla Ozborna kako možda zaglavljuje devedesetak duša na pola puta unutra.
<BR>&nbsp;&nbsp;&nbsp;&nbsp;&nbsp;Karl zavrte glavom. Do đavola s tim. Gledaj ti samo smer vektora, radi posao. Ne smeš dopustiti da ti nervi zafrknu sinapse, kako bi to Virdžinija rekla.
<BR>&nbsp;&nbsp;&nbsp;&nbsp;&nbsp;On ispali četiri mlaznjaka odmah iza središnjeg motorskog kućišta Vipla. Oni zapulsiraše rubinskim crvenilom na crnoj pozadini. Svaki se redom isključivao kako se narandžasta slika na viziru poklapala sa zelenom.
<BR>&nbsp;&nbsp;&nbsp;&nbsp;&nbsp;-Dobar.-
<BR>&nbsp;&nbsp;&nbsp;&nbsp;&nbsp;-Ide- odasla Endi Kerol. Endi je sedeo napred, u maloj mehurastoj kabini broda, i normalno je vodio proces. Mlaznice bledoplavo blesnuše duž nosača krme.
<BR>&nbsp;&nbsp;&nbsp;&nbsp;&nbsp;Vipl glatko skliznu unutra; s lakoćom je izbegao žute zaštitne trake.
<BR>&nbsp;&nbsp;&nbsp;&nbsp;&nbsp;-Premija!- dreknu Endi. -Uključujem se na vođice.-
<BR>&nbsp;&nbsp;&nbsp;&nbsp;&nbsp;Zadebljanje sa pregracima za spavanje glatko uđe i zahvati šine koje će ga držati usmerenog, jednom kada bude unutra. Preko uređaja za vezu u odelu Karl začu slavljeničke povike, a preko otvorenog kanala iz zajedničke prostorije Edmunda čak je procurilo i nešto pljeskanja.
<BR>&nbsp;&nbsp;&nbsp;&nbsp;&nbsp;Modul sa pregracima odvoji se, poče da se spušta. Jedreni tegljači bili su vitki i uravnoteženi poput klasičnih trgovačkih jedrenjaka iz devetnaestog veka. Njihovi tanani, srebrnasti okviri nosili su pregratke za san, zalihe i robotsku posadu - sve u cilindričnim modulima zbijeno uguranim u cevasti okvir, kičmu za ogromna raširena krila koja su hvatala Sunčev vetar. Te paučinaste prekrivke sada su bile smotane i čekala su da dobiju dremljivu službu, kao ogledala za površinske staklene bašte. To je ostavilo go okvir, silnu zver koju je logika svođenja na neophodno oljuštila do pukog kostura.
<BR>&nbsp;&nbsp;&nbsp;&nbsp;&nbsp;A negde tamo napolju Njubern i dalje jedri, pomisli Karl na nestali četvrti tegljač. Izgubljen, žrtva hladnih procenata.
<BR>&nbsp;&nbsp;&nbsp;&nbsp;&nbsp;-Okrećem ga!- Endi je pažljivo izvlačio brod. Ovaj će skliznuti naniže drugim putem, u sopstvenu komoru. Džefers je sada zapovedao mehovima u unutrašnjosti da prevuku modul sa pregracima za san niz gotovo kilometar tunela, u odaju pripremljenu za to.
<BR>&nbsp;&nbsp;&nbsp;&nbsp;&nbsp;Karl uključi svoj koštafon: Betovenova Peta sonata za violinu, poslednji stav, bila je tečni nalet klavirskih nota. Nagrada. Tegljenje velikih masa unaokolo bilo je standardna stvar, ali delovalo je drugačije kada je na kocki devedeset života. Bilo mu je potrebno da se smiri, opusti. Glavna predstava bila je gotova, ali je imao još sate posla.
<BR>&nbsp;&nbsp;&nbsp;&nbsp;&nbsp;Skladni, tečni pokreti kamerne muzike Karlu su delovali prirodno za rad pri nultom G. Nikako nije mogao da shvati Džefersa ili Sergeova, koji su slušali one galamdžijske, nasilne razbijačke stvari dok su radili. On se usmeri naniže, okrenut udaljenoj tački koja je predstavljala pukovnika Uld-Harada.
<BR>&nbsp;&nbsp;&nbsp;&nbsp;&nbsp;Karl uspori iznad Tunela 6 da bi pratio afričkog oficira, koji je bio pripremljen za putovanje po svemiru ali nenaviknut na ubrzavanje po tunelima. Greška vas je mogla zabiti u zid kostolomnim sudarom. Bile su potrebne godine da bi tela žitelja Zemaljske strane zaista poverovala da nepostojanje težine ne znači i odsustvo inercije.
<BR>&nbsp;&nbsp;&nbsp;&nbsp;&nbsp;Oni jurnuše naniže. Zidovi od fiber-tkanine kliznuše pokraj njih, osvetljeni slojevima elektrizovane fosforne boje, nanetim u pravilnim razmacima. Karl je posmatrao tamnoputo lice Uld-Haradovo ne bi li video znakove nekakve reakcije; ali, čovek je napeto držao pogled pred sobom i nije progovarao ni reč. Karl oseti ujed razočaranja. Lično je obložio taj tunel, bez mehova; radio je četrnaest sati dnevno da bi sve obavio u roku. I baš je uradio lep posao. Ali prokleti bili svi ako je iko ijednom reči to primetio.
<BR>&nbsp;&nbsp;&nbsp;&nbsp;&nbsp;Razume se, Uld-Harad je bio ortovac, i to prilično zagrižen, kako se govorkalo. Tokom čitavog puta čovek je bio udaljen, zvaničan, njegovo pokeraško lice nije ništa otkrivalo. Očigledno je smatrao da mladi nadobudnici treba da upamte gde im je mesto. Nije izgledalo verovatno da bi bio bolećiv prema perselskom šljakeru.
<BR>&nbsp;&nbsp;&nbsp;&nbsp;&nbsp;Karl sleže ramenima i pusti Petu sonatu. Tek posle izvesnog vremena pade mu na pamet da, na kraju krajeva, padaju glavom nadole, u tunel koji se gubi u daljini, dok fosfor prelazi u tačke... čak i pri mikro G-u, mentalna zvona za uzbunu Uld-Harada verovatno su zvonila.
<BR>&nbsp;&nbsp;&nbsp;&nbsp;&nbsp;"Puštajte kočnice, dvorana je samo nekoliko stotina metara ispred nas", odasla Karl.
<BR>&nbsp;&nbsp;&nbsp;&nbsp;&nbsp;-Vidim. Dobro.- bio je jedini odgovor.
<BR>&nbsp;&nbsp;&nbsp;&nbsp;&nbsp;Usporili su kada je tunel zaplamsao u prostranu odaju, već delom obloženu blistavom izolacijom boje nedozrelog limuna. Modul sa pregracima za spavanje već se spuštao sa ukrštanja s Tunelom 4, zdepast uljez. Gotovo je ispunio neizolovanu polovinu dvorane. Prvobitni led svuda je bacao blistave odraze pokreta svetiljki ljudi i mehova. Karl je pomogao da se isklešu neravni zidovi uz pomoć velikih industrijskih lasera. Žile ugljene prašine i naslaga rđe pravile su vitičaste, tajanstvene šare po prostranim površinama crnog leda, poput ispisa neke neviđene, biblijske ruke.
<BR>&nbsp;&nbsp;&nbsp;&nbsp;&nbsp;-Ahhh!- ote se Uld-Haradu kada je ukočio. Karl primeti da čovek deluje kao da oseća olakšanje. Možda je trebalo da idu sporije.
<BR>&nbsp;&nbsp;&nbsp;&nbsp;&nbsp;-'Ajmo!- pozva Džefers preko otvorenog kanala. -Treba da sahranimo te kovčege.-
<BR>&nbsp;&nbsp;&nbsp;&nbsp;&nbsp;Odsečni, zapovedni glas Uld-Harada bio je nepogrešiv. -Voleo bih kada ne biste govorili o pregracima na taj način.-
<BR>&nbsp;&nbsp;&nbsp;&nbsp;&nbsp;-Razumem, gospo'n- reče Džefers kratko. -Mož' da se kladite.-
<BR>&nbsp;&nbsp;&nbsp;&nbsp;&nbsp;Karl odasla: "Uzeću mehove s plavom šifrom", i poveza svoju tablu s desetinom žustrih obličja. Opremu pregradaka za spavanje gotovo su zaklonili roboidi sjaćeni oko nje, vojska mušica koja joj je otkidala delove.
<BR>&nbsp;&nbsp;&nbsp;&nbsp;&nbsp;Trebalo je da spavači budu razmešteni u tri široko odvojene dvorane, da bi se smanjila verovatnoća da neka nesreća osakati misiju. Tehničke ekipe - kompjuteri, medicina, mašinski radovi - bile su ravnomerno raspoređene. Kutijasti pregraci postavljani su zrakasto, poput krakova morske zvezde, oko središnje kičme s opremom. Naprave za održanje života bile su čvornovati ruksaci na svakom kovčegu - Karl nije mogao a da ne razmišlja o njima na takav način, i zbog njihovog izgleda i zato što su spavači bili onoliko bliski mrtvima koliko ste to uopšte mogli biti, a da se ipak vratite.
<BR>&nbsp;&nbsp;&nbsp;&nbsp;&nbsp;Svaki pregradak trebalo je da se postavi u nosače od tvrdoplasta, koji su ga štitili a ipak dozvoljavali unutrašnjosti da razmenjuje toplotu s okolnim ledom. Prvobitna zamisao bila je da se pusti da led direktno hladi spavače, ali Karl je video posledice toga na Enkeu. Bilo je mnogo ugljen-dioksida i amorfnog snega koji je mogao eksplozivno ispariti, razneti ventile i zaptivače na kovčezima. Nije bilo pametno koristiti isparljive materije u visokom vakuumu. Zbog toga su inženjeri morali da postave međuslojeve da bi zaštitili spavače od potresa, udaraca i nagle ledene smrti.
<BR>&nbsp;&nbsp;&nbsp;&nbsp;&nbsp;-Spakuj gusto te ortovce- odasla Džefers preko kratkodometnog koma. -Ne'š valjda d' osete da su usamljeni.-
<BR>&nbsp;&nbsp;&nbsp;&nbsp;&nbsp;Džefers je nameštao creva u blizini, emisije su mu bile zaklonjene od drugih. Karl aktivira samozatvarajuću sponu - time dovrši sopstveni posao i otisnu se odatle.
<BR>&nbsp;&nbsp;&nbsp;&nbsp;&nbsp;"Mani se toga. Ima tu i persela."
<BR>&nbsp;&nbsp;&nbsp;&nbsp;&nbsp;-Ne baš prokleto mnogo.- Ovo je stiglo od Sergeova, koji uplovi u vidik iza srebrnaste lopte izmenjivača toplote. Ruski svemirac bio je hitar, spretan; dok ga je Karl gledao, on se okrenu naglavce, dohvati kabl iz gomile prepletene poput špageta i udenu ga u upravljački ormarić.
<BR>&nbsp;&nbsp;&nbsp;&nbsp;&nbsp;Zbog te pokretljivosti gotovo da ste osećali zavist. Gotovo. Perselovsko lečenje uklonilo je krvno oboljenje koje je Sergeov nasledio od roditelja... ali mu je odnelo i noge.
<BR>&nbsp;&nbsp;&nbsp;&nbsp;&nbsp;Nepredviđeni sporedni efekti.
<BR>&nbsp;&nbsp;&nbsp;&nbsp;&nbsp;Karl se pitao koliko puta ga je ta hladna analitička fraza naterala da se naroguši, zajapurenog lica, šaka stegnutih u pesnice.
<BR>&nbsp;&nbsp;&nbsp;&nbsp;&nbsp;Sergeov je bio jedan od ranih, srećnih neuspeha - još je bio živ. Takvi preživeli pobudili su prve sumnje. Nesređena većina bila je u stanju da vidi Sergeovljeve noge. Prljavo pitanjce poput crva im je progrizalo put do umova: a šta se to nije moglo videti? Šta je s njegovim umom? Da li je normalan? Da li je on uopšte ljudsko biće?
<BR>&nbsp;&nbsp;&nbsp;&nbsp;&nbsp;Ukoliko je bilo normalno ispiti punu bocu votke i ipak s lakoćom balansirati pet praznih čaša naslaganih jednu na drugu - da, Sergeov je bio normalan.
<BR>&nbsp;&nbsp;&nbsp;&nbsp;&nbsp;Bolji od normalnog. Otišao je pravo u svemir, gde su noge, u stvari, bile mana. Svi ti kabasti mišići i kosti bili su beskorisni u slobodnom padu, zahtevali su hranu, kiseonik i vreme za vežbu. Zaostaci borbe protiv sile teže. Sergeov je živeo u orbiti od desete godine i nabijao rekordne dohotke kao monter. Ruke su mu delovale poput debala: Karl ga je video kako žonglira nesrećnim ortovskim inspektorom kao bespomoćnom lutkom, dole u orbiti Zemlje. Čovek je bio promumlao neku uvredu i platio to s pet minuta poniženja. Pa ipak, Sergeov nije bio zagovornik trećeg nivoa: trošio je energiju na sveobuhvatnu, plamteću mržnju prema svima sa Zemaljske strane.
<BR>&nbsp;&nbsp;&nbsp;&nbsp;&nbsp;"Prekinite blebetanje", reče Karl. "Dođite da mi pomognete s tim termobaferima."
<BR>&nbsp;&nbsp;&nbsp;&nbsp;&nbsp;-Je istina, ipak- reče Sergeov. -Ne bez dobrog razloga, sigurno. Perseli dobro rade, zato dospevaju u svemir. Dipa! Ortovci misle da smo đubre, zato ostajemo u svemiru.-
<BR>&nbsp;&nbsp;&nbsp;&nbsp;&nbsp;Džeferson ubaci: -I završavamo k'o šoferi za vožnju ortovaca iza Neptuna.-
<BR>&nbsp;&nbsp;&nbsp;&nbsp;&nbsp;Sergeov se isceri. Njegove ruke - primetno velike, čak i kroz vak-rukavice - hitro su radile po kablovima, spretno i brzo, oslobođene poluge kontratega visećih nogu. -Harašo. Ne dopadam rad kao potrčko za ortovce.-
<BR>&nbsp;&nbsp;&nbsp;&nbsp;&nbsp;Džefers reče: -Prokleto istinito. Kada bismo mogli da radimo sopstveni posao.-
<BR>&nbsp;&nbsp;&nbsp;&nbsp;&nbsp;Karl reče: "Kao što je?"
<BR>&nbsp;&nbsp;&nbsp;&nbsp;&nbsp;Džefers se jednom rukom okrenu oko sebe, dok je drugom iskopao kratkodometnu lasersku bušilicu. On pritisnu dugme. Plavo-bela munja zari se u led na nekoliko metara od njih.
<BR>&nbsp;&nbsp;&nbsp;&nbsp;&nbsp;-Hej!- viknu Sergeov.
<BR>&nbsp;&nbsp;&nbsp;&nbsp;&nbsp;Bela magla eksplodira oko njih. Uz komešanje razli se po dvorani, sve ređa, ali Uld-Harad je vide. -Hej! Naredio sam da ovde ne bude radova na brzom lemljenju!-
<BR>&nbsp;&nbsp;&nbsp;&nbsp;&nbsp;-Izvinjavam.- Sergeov namignu Džefersu i viknu: -Bilo samo malo. Trebalo da povežemo zglobni spoj.-
<BR>&nbsp;&nbsp;&nbsp;&nbsp;&nbsp;-To su ljudi.-
<BR>&nbsp;&nbsp;&nbsp;&nbsp;&nbsp;-Mi je žao.-
<BR>&nbsp;&nbsp;&nbsp;&nbsp;&nbsp;Sergeov se isceri dok je to govorio. Uld-Harad je bio udaljen stotinama metara i nije mogao da vidi crtež koji je Džefers napravio u ledu trenutnom, izvežbanom lakoćom:
<BR>&nbsp;&nbsp;&nbsp;&nbsp;&nbsp;"Nisam znao da si dete Marsa, Džefe", odasla Karl.
<BR>&nbsp;&nbsp;&nbsp;&nbsp;&nbsp;Ženski cvet okružen simbolom Marsa - grafička predstava jednog sna. Jednom kada budu mogli da uprave komete prema unutrašnjim planetama Sunčevog sistema, moći će da ih žanju. Još lakše: vešto gurnute tamo daleko, iza Neptuna, ledene lopte mogle su se oboriti na marsovske ravnice.
<BR>&nbsp;&nbsp;&nbsp;&nbsp;&nbsp;Udarci po Marsu kometnim jezgrima sagradili bi atmosferu, možda bi čak naterali vulkane da ponovo počnu da bljuju lavu. Lagano ispijanje prirode prestalo bi. Zaustaviti isušujući marš eona - prometejski san. Cepajući tvrdo plavo nebo, ledene planine ognjenih ogrtača izbrazdale bi zemlju, probile večni led i oslobodile još drevnog leda ispod njega. Oblaci, magle, zatim kiše - vremenske prilike neznane još otkako je tašto zagrevanje Sunca isušilo poslednje muljevite zaravni po retkim rečnim dolinama Marsa, pre milijarde godina, tokom onog lažnog proleća.
<BR>&nbsp;&nbsp;&nbsp;&nbsp;&nbsp;Posle jednog veka, ili tu negde, valjano prilagođen čovek mogao bi da diše na površini. Zamisao je bila stara, ali neki perseli su je prigrabili. Razmišljali su o Marsu kao o mogućem mestu na kome bi se genetski izmenjeni ljudi mogli istinski udomiti. Iako i dalje sušan, hladan i ustalasan neobičnim burama, Mars bi mogao da postane svet na kome bi njihovi naslednici, još više genetski izmenjeni, bili norma, dok bi ortovci u roku od nekoliko minuta iskašljali pluća.
<BR>&nbsp;&nbsp;&nbsp;&nbsp;&nbsp;-Šta ti misliš, zbog čega radim?- odgovori Džefers.
<BR>&nbsp;&nbsp;&nbsp;&nbsp;&nbsp;"To je šašavo", odasla Karl. "Za teraformiranje će biti potrebni vekovi. Nije to rešenje naših problema."
<BR>&nbsp;&nbsp;&nbsp;&nbsp;&nbsp;-Jedan persel može očekivati da živi u svemiru - koliko? stotinu godina? dve stotine?- Sergeovljevo široko znojavo lice ponovo se ozari neizbežnim osmehom.
<BR>&nbsp;&nbsp;&nbsp;&nbsp;&nbsp;Džefers odasla: -Nabaci par pregradaka za spavanje i svi bismo to mogli videti.-
<BR>&nbsp;&nbsp;&nbsp;&nbsp;&nbsp;"Nismo ovde da bismo to radili", reče Karl.
<BR>&nbsp;&nbsp;&nbsp;&nbsp;&nbsp;-Džefers samo gleda unapred- reče Sergeov prosto.
<BR>&nbsp;&nbsp;&nbsp;&nbsp;&nbsp;"Previše prokleto napred."
<BR>&nbsp;&nbsp;&nbsp;&nbsp;&nbsp;-Ne budi toliko siguran- reče Džefers ravnim glasom.
<BR>&nbsp;&nbsp;&nbsp;&nbsp;&nbsp;Sergeov munu Džefersa. -I ti si iber? Dve zamisli ne suprotstavljaju, mislim.-
<BR>&nbsp;&nbsp;&nbsp;&nbsp;&nbsp;Džefers oprezno odmeri Sergeova. -Možda. Možda i ne.-
<BR>&nbsp;&nbsp;&nbsp;&nbsp;&nbsp;Karl se namršti. Sve to išlo je preko kratkodometnog zatvorenog koma i bilo mu je drago zbog toga. Iber je označavalo ubermenschen, Ničeove nadljude, sveti sledeći korak evolucije. Planiran. Konstruisan. Sada više neće biti slepog teturanja naviše, pokretanog prirodnim zakonom okrvavljene kandže i očnjaka. Mnogi perseli mislili su da su prvi korak na dugom neizbežnom putu.
<BR>&nbsp;&nbsp;&nbsp;&nbsp;&nbsp;Karl je znao za Sergeovljeve stavove, ali šokiralo ga je što vidi da i Džefers očijuka s njima.
<BR>&nbsp;&nbsp;&nbsp;&nbsp;&nbsp;Sergeov je bio uporan. -Ukoliko ortovci kažu ne za teraformiranje Marsa, ja kažem da. Prosto.-
<BR>&nbsp;&nbsp;&nbsp;&nbsp;&nbsp;-Sve ti je to u fizičkim i hemijskim simulacijama, bistro kao ništa- dodade Džefers. -Pošalji mehove da žanju komete tamo iza Neptuna, trebaće ti jedan vek. Mogli bismo da ga prespavamo.-
<BR>&nbsp;&nbsp;&nbsp;&nbsp;&nbsp;Karl odasla: "Ponekad čovek jasnije vidi ako drži zatvorena usta." On mahnu prema Uld-Haradu, koji im se približavao pomoću mlaznjaka.
<BR>&nbsp;&nbsp;&nbsp;&nbsp;&nbsp;-Okej, da prekinemo.-
<BR>&nbsp;&nbsp;&nbsp;&nbsp;&nbsp;-Ali istina je. Razmislite. Prvi korak prema nečemu mnogo većem, možda- zaključi Sergeov i odbaci se uz mišićavi trzaj ramenima.
<BR>&nbsp;&nbsp;&nbsp;&nbsp;&nbsp;Uld-Harad pregleda plan razmeštaja za mehove, onda ode. Karl iskoristi priliku da se odvoji i radi sam. Nikada nije voleo politiku. A njihove sumanute priče uznemiravale su ga.
<BR>&nbsp;&nbsp;&nbsp;&nbsp;&nbsp;On utonu u slatki, klizeći sklad Betovena. Dok se kretao po mastiljavim senkama i zaslepljujućem žutom osvetljenju, dok je gurao i vukao, osećao ustajali miris vazduha u odelu, osećao kako mu rrrrrrtttt kontraključa trese čitavu ruku, a odelo ga znojavo steže u ramenima i na kolenima - Karl je razmišljao o Kaliforniji.
<BR>&nbsp;&nbsp;&nbsp;&nbsp;&nbsp;Roditelji su ga upravo vozili na obalu, kada im je rekao.
<BR>&nbsp;&nbsp;&nbsp;&nbsp;&nbsp;Četiri godine na Kalteku prošle su u komešanju zlatnog sunca i noći učenja, vikendaških štosova i beskrajnih grupa problemskih zadataka, lab-vežbi, predavanja, i dragoceno malo ljubavi. Nije imao vremena za nju. Sergeov je bio toliko siguran da su perseli nešto posebno - pa, dobro, Sergeov je verovatno morao tako da misli, bila je to nadoknada za ono što nikada nije imao. Ali Karl je znao da je drugačije.
<BR>&nbsp;&nbsp;&nbsp;&nbsp;&nbsp;Dobro je prolazio zbog toga što je radio, prokleto bilo, a ne zato što je bio pametniji. Na Kalteku je osećao rastuće srodstvo sa svim ljudima i ženama koji su ikada provodili duge sate u samotnim sobama. Za razliku od mrgodnih šljakera i neiskusnih klinaca, ni na trenutak nije poverovao da kreativni ljudi badavadžijski provode vreme, da bi onda, kada ih pokrene mistični duh, vrcali briljantne ideje u bujicama mahnitih, grozničavih naleta lakog nadahnuća.
<BR>&nbsp;&nbsp;&nbsp;&nbsp;&nbsp;Ako si želeo da išta uradiš valjano, bili su ti potrebni izdržljivost, stalan rad, nesmanjen pogon.
<BR>&nbsp;&nbsp;&nbsp;&nbsp;&nbsp;To je imao. Briljantnost nije.
<BR>&nbsp;&nbsp;&nbsp;&nbsp;&nbsp;I zato se, dok su njegovi roditelji vozili ka obali, borio protiv te unutrašnje istine. Prijavio se na Berkli na postdiplomske studije astronautike i, protivno svim svojim očekivanjima, upisao se. Nisu mu ponudili nikakvu školarinu, čak ni za mesto asistenta. To je značilo da je marginalac. Otac mu je to lojalno protumačio kao još jedan znak rastućih predrasuda protiv persela.
<BR>&nbsp;&nbsp;&nbsp;&nbsp;&nbsp;Karl je znao da nije tako. Univerziteti su lenje zverke na koje ne utiču plime javnog mnjenja. Odbor za upis bez sumnje je pogledao njegovih prosečnih 3.3 i video da ih je uglavnom zaradio dobrim ocenama na laboratorijskim i inženjerskim kursevima. Matematika i fizika su ga više nego jednom saterale uz konopce, ošamućenog od integracije po kompleksnim promenljivim i kvantne elektronike.
<BR>&nbsp;&nbsp;&nbsp;&nbsp;&nbsp;Severno od Venture, veselo ćeretanje njegove pomajke prangijalo je s oduševljenjem koje se njemu uvek činilo pomalo prenaglašenim. Nikada nije bio u stanju da zaboravi sporu smrt svoje majke i da se privikne na tu novu ženu u očevom životu. Zato je sedeo na zadnjem sedištu, posmatrao prirodu i pokušavao da razmišlja. Crvenkastosmeđi avgustovski bregovi nestajali su u daljini i otkrivali plavi džins mora. Put 1 klizio je pokraj njih dok je pokušavao da im objasni svoje sumnje. Njegove priče o udaljenim, intelektualnim bojnim poljima zvučale su šuplje u kontrastu sa čvrstim, izdržljivim svetom napolju. Ambari posiveli od vremena, drveće srebrnasto od sunca. Drvoredi eukaliptusa, bujni voćnjaci na padinama, vitke konstrukcije železničkih mostova preko klisura, minifuzioni generatori uklopljeni u padine bregova, krave nepomične poput kipova u mastiljavim senkama hrastova. Sva nepojamna bogatstva Zemlje.
<BR>&nbsp;&nbsp;&nbsp;&nbsp;&nbsp;Zaliv Moro bio je sav staklast kada su se tamo zaustavili da provedu noć. Njegova pomajka ispuštala je uuuhove i aaahove na neku vitku, alabasternu jahtu kada je ova proklizila kraj njih i nestala iza peščanog zemljouza koji je štitio zaliv. Zgodno, da. Ali Karlu su se više dopadali usidreni brodići za radove - umašćeni uljem, zarđali, sljušteni i pretrpani opremom. Svađali su se uz čorbu od školjki i ribe u obalskom restoranu; otac mu je bio toliko uzbuđen da je brzo ispio šardone i naručio drugu bocu, već zajapuren.
<BR>&nbsp;&nbsp;&nbsp;&nbsp;&nbsp;Sledećeg jutra probudio se i znao je šta da čini. Dok su se vozili kroz travnata pobrđa, posle skretanja prema unutrašnjosti i San Luis Obispu, između niskih, kamenitih planina, izgovorio je to - naglo, razgovetno.
<BR>&nbsp;&nbsp;&nbsp;&nbsp;&nbsp;A sada, dok se prisećao, video je da je bilo i surovo.
<BR>&nbsp;&nbsp;&nbsp;&nbsp;&nbsp;Otac mu je povikao: Odreći ćeš se svega ovoga? uz kružni pokret rukom. Čime je mislio na Berkli, poslediplomske studije, a Karl je znao da bi se tamo zakopao u knjige i nikada ne bi izašao živ.
<BR>&nbsp;&nbsp;&nbsp;&nbsp;&nbsp;Oh, možda bi magistrirao i dobio razuman uredski posao. Uz neverovatnu sreću, i doktorat.
<BR>&nbsp;&nbsp;&nbsp;&nbsp;&nbsp;Ali bio je večna druga klasa. I protraćio bi godine.
<BR>&nbsp;&nbsp;&nbsp;&nbsp;&nbsp;Sećao se kako je očeva ruka sekla po vazduhu, besni pokret koji je obuhvatao čak i brda u daljini. Odreći ćeš se svega ovoga? - i to je na kraju zaista bilo sve, čak i sama Zemlja.
<BR>&nbsp;&nbsp;&nbsp;&nbsp;&nbsp;Karl se sećao svega do najsitnije pojedinosti, i pored sedam pretrpanih godina proteklih od tada. Godina učenja kako svemir zaista radi - a ne geometrijske sigurnosti časova matematike i fizike, gde je svaki problem imao čisto rešenje u jednoj urednoj vasioni. Ne smireni svet one udaljene, nedostižne jahte. Naučio je šta je svemir zaista prljav, surov, sa mnogo problema koji uopšte nisu imali rešenje.
<BR>&nbsp;&nbsp;&nbsp;&nbsp;&nbsp;Bilo je to prirodno mesto okupljanja za persele, na kome su preskakali visoko preko nagomilanih trulih masa koje su ih se plašile i prezirale ih. Svemir je posedovao lepotu, istina je, ali mesta koja su u njemu ljudi izdubli za sebe bila su više nalik zarđalim barkama usidrenim u zalivu Moro, pohabanim i smrdljivim, ulubljenim i sklepanim, barkama koje su valjano radile ali su očajno izgledale.
<BR>&nbsp;&nbsp;&nbsp;&nbsp;&nbsp;Oko njega klizile su zdepaste mase, tačke svetlosti probijale su ledenu tminu. Mrtvački kovčezi ubacivani su u rupe u crnom ledu. Betovenova violina pevala je talasavom klaviru preko zjapećih nemih vekova. Karl je radio dalje i razmišljao o dugim godinama provedenim u svemiru, daleko od zelene zbrke Zemlje.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
