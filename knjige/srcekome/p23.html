<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SAUL
<P>&nbsp;&nbsp;&nbsp;&nbsp;&nbsp;Dosta je. Ostavi to siroto telo na miru.
<BR>&nbsp;&nbsp;&nbsp;&nbsp;&nbsp;Saul se odbi od stola za ukazivanje pomoći i spusti alatke.
<BR>&nbsp;&nbsp;&nbsp;&nbsp;&nbsp;"Ukini plavu šifru. Zaustavi procese oživljavanja", reče on paukolikim med-mehovima okupljenim oko blede voštane figure koja je nekada predstavljala Nikolaja Maljenkova. "Održavaj oksigenizaciju tkiva tip 6 i počni prethlađenje infuzije glikogena za dugoročno odlaganje."
<BR>&nbsp;&nbsp;&nbsp;&nbsp;&nbsp;Bilo je prekasno staviti Rusa u 'pregradak za bolesnike'. Umiranje je prodrlo preduboko. Jedini Saulov izbor bio je da pripremi leš što bolje može i da ga bukvalno smrzne do onoga dana kome se mogao samo nadati - kada će i odgovarajući način topljenja i lek možda biti na raspolaganju.
<BR>&nbsp;&nbsp;&nbsp;&nbsp;&nbsp;Glavna jedinica dvaput zapišta. Saul, koji je tužno gledao u svog mrtvog prijatelja, diže pogled.
<BR>&nbsp;&nbsp;&nbsp;&nbsp;&nbsp;"Da? U čemu je problem?"
<BR>&nbsp;&nbsp;&nbsp;&nbsp;&nbsp;"Zahtev za objašnjenjem, doktore", objavi med-meh. "Molim odaberite tip infuzije i profil hlađenja. Takođe, dugoročno odlaganje u pregradak zahteva umrlicu."
<BR>&nbsp;&nbsp;&nbsp;&nbsp;&nbsp;On klimnu. S toliko zapuštenom kliničkom praksom, bilo je čudo da se uopšte prisetio ispravne opšte procedure.
<BR>&nbsp;&nbsp;&nbsp;&nbsp;&nbsp;"U redu, onda. Glas-ident: Dr Saul Linc, građanin Konfederacije Dijaspore, sedmi lekar opšte prakse na Halejevoj ekspediciji. Šifra broj..." On pritisnu prstima slepoočnice. "Zaboravio sam. Unesi iz zapisa."
<BR>&nbsp;&nbsp;&nbsp;&nbsp;&nbsp;"Da, doktore", brzo se složila mašina.
<BR>&nbsp;&nbsp;&nbsp;&nbsp;&nbsp;"Ovim potvrđujem da je dr Nikolaj Maljenkov, građanin Velike Rusije, drugi lekar ekspedicije, preminuo van mogućnosti oporavka postojećim sredstvima. Razlog: krupno oštećenje perifernog nervnog sistema izazvano nedijagnosticiranom, galopirajućom infekcijom koja je prošla barijeru moždanog krvnog sistema pre tri sata. Pojedinosti i analiza tkiva slede u dodatku.
<BR>&nbsp;&nbsp;&nbsp;&nbsp;&nbsp;Pacijent dugoročno odložen u pregradak današnjeg dana..."
<BR>&nbsp;&nbsp;&nbsp;&nbsp;&nbsp;Saul podiže pogled prema sopstvenom odrazu u boku blistavog meha... Bled, da, umoran. Umorniji nego što izgleda, po svemu sudeći.
<BR>&nbsp;&nbsp;&nbsp;&nbsp;&nbsp;Koji je datum? Da li je i dalje novembar 2061? Ili je već decembar?
<BR>&nbsp;&nbsp;&nbsp;&nbsp;&nbsp;Jesam li propustio Mirijamin rođendan? Ima samo deset godina kako je izgubila život na Gan Ilani. A opet, izgleda kao drugi vek.
<BR>&nbsp;&nbsp;&nbsp;&nbsp;&nbsp;Ponekad mu se činilo da se bori samo iz jednog razloga - da bi Virdžinija mogla da ugleda dvadeset devetu godinu svog života. Ukoliko još budu živi za šest meseci, i budu mogli da stave još jednu svećicu u njenu tortu, onda će naći novi prioritet. Jedna po jedna stvar.
<BR>&nbsp;&nbsp;&nbsp;&nbsp;&nbsp;"Unesi datum. I odaberi najčešće korišćenu proceduru odlaganja u pregradak za slučajeve nervnih oštećenja", reče on mehu.
<BR>&nbsp;&nbsp;&nbsp;&nbsp;&nbsp;"Da, doktore." Mašina će se povezati s glavnim kompjuterom misije, na palubi Edmunda Haleja, i postarati o pojedinostima.
<BR>&nbsp;&nbsp;&nbsp;&nbsp;&nbsp;Bilo je malo verovatnoće da će medicinska nauka naučiti kako da preokrene tako krupnu traumu za osamdeset godina - kao i to kako da otopi tela tvrdo smrznuta, kao led. Pa ipak, dugovao je Niku tu priliku.
<BR>&nbsp;&nbsp;&nbsp;&nbsp;&nbsp;U svakom slučaju, dugoročno odlaganje u pregradak nije zahtevalo ljudsko nadgledanje. Pusti mehove da to obave. Ukoliko - kada - pođemo kući, biće najbolje ukoliko su procedure upotrebljene da se ohladi i uskladišti telo bile što je standardnije moguće.
<BR>&nbsp;&nbsp;&nbsp;&nbsp;&nbsp;Saul se okrenu da napusti sobu za tretman; iza sebe čuo je zujanje automatskog postupka. Kada vrata siknuše i zatvoriše se, on osloni rame o zid od fiber-tkanine. Ruke su mu otežale, čak i u slabašnoj gravitaciji. Bol mu je pulsirao u sinusima.
<BR>&nbsp;&nbsp;&nbsp;&nbsp;&nbsp;Pa? upita on okrenut svojoj unutrašnjosti. Šta nameravaš da učiniš? Da se razviješ u pravu bolest i da me ubiješ? Ili prekini da me zajebavaš i da se goniš odavde!
<BR>&nbsp;&nbsp;&nbsp;&nbsp;&nbsp;Prokleta prehlada vukla se već osam nedelja! U čitavom životu, dok su ga mučili mali, kapavi naleti jednog virusa za drugim, baš nikada nije patio od nečega stvarno ozbiljnog. Ali sada ga je ovaj neprekidni tupi bol stvarno dobro uhvatio.
<BR>&nbsp;&nbsp;&nbsp;&nbsp;&nbsp;On zavrte glavom da bi je izbistrio. Odlučite se, prokletinje! reče on klicama; trenutno nije mario da li je to kometna kazna ili banalniji uvoz sa tople i plodne Zemlje. Upravo u tom trenutku Saul nije video ništa nenaučno u tome što je personifikovao svoje parazite. Mrzeo ih je.
<BR>&nbsp;&nbsp;&nbsp;&nbsp;&nbsp;Siroti Nik Maljenkov, nadživeo ga je čovek koga zamalo da gurne u pregradak. Pokušao je da s priseti krupnog blistavog medveda od Rusa, onakvog kakvog ga je znao za života, ali bilo je to beznadežno. Bio je u stanju da vidi samo bledu opuštenost obraza nepokretanih osećanjima... prazninu očiju bez uma iza njih.
<BR>&nbsp;&nbsp;&nbsp;&nbsp;&nbsp;Oh, gospode, molio se. Ne daj da se tako nešto dogodi Virdžiniji.
<BR>&nbsp;&nbsp;&nbsp;&nbsp;&nbsp;Upotrebila je viši prioritet da uđe u njegovu sobu pre dva dana i, po nekim definicijama, obavila u potpunosti besramni čin silovanja. Njegova slaba pobuna bila je ugušena pod njenim toplim telom, usplamtelim usnama dok je u trenutku delila svu mikrofaunu koju je imao, i time okončala svaku raspravu o tome kako je treba zaštititi od zaraze.
<BR>&nbsp;&nbsp;&nbsp;&nbsp;&nbsp;Odlučna žena. Jedva da ga je napuštala od tada, osim, razume se, tokom četrnaestočasovnih radnih smena. I iako je bio zabrinut, Saul nije mogao da kaže da oseća zbog toga išta drugo izuzev zadovoljstva.
<BR>&nbsp;&nbsp;&nbsp;&nbsp;&nbsp;Sama je izabrala, pomisli on. A Karl Ozborn će morati da nauči da živi s time.
<BR>&nbsp;&nbsp;&nbsp;&nbsp;&nbsp;Bar dok njih troje budu potrajali.
<BR>&nbsp;&nbsp;&nbsp;&nbsp;&nbsp;Juče je pomogao da se u pregradak stavi Džim Vidor, grozničav i u bunilu. Bar su jadnog tipa stigli da ubace na vreme. Lani Ngujen je slomljeno gledala. U nedostatku ikakve prave pažnje od Karla, nakratko je pošla sa Džimom. Sada je bila sama kao i pre.
<BR>&nbsp;&nbsp;&nbsp;&nbsp;&nbsp;Biper na njegovom zglavku poče da pulsira. Mehovi u odaji za oživljavanje su mu slali signal.
<BR>&nbsp;&nbsp;&nbsp;&nbsp;&nbsp;Dosta plandovanja, pomisli on. Neko mora da se najzad probudio. Jedan od prve šestorke.
<BR>&nbsp;&nbsp;&nbsp;&nbsp;&nbsp;Nabaci veselo lice, podseti on sebe kada je počeo da navlači izolaciono odelo. Dok je navlačio antiseptične čizmice, dodirnuo je zavoj koji mu je pokrivao levi članak.
<BR>&nbsp;&nbsp;&nbsp;&nbsp;&nbsp;Ožiljak se sada gotovo zalečio. I dalje nije bio siguran kako se posekao tokom one mahnite borbe s ljubičastima u pregratku za spavanje 1. Najpre je bio uveren da je u pitanju ujed jednog od groznih domorodačkih crva, ali posle onoga što se desilo Peltijeovoj, Justinovu i Kontiju, zaključio je da sigurno nije to bilo. Imao je otok i bolove, onda je to nestalo.
<BR>&nbsp;&nbsp;&nbsp;&nbsp;&nbsp;Obična ogrebotina, pretpostavljam. Uostalom, čovek poput mene ne bi umro od ljubičastog ugriza. A sila teže preslaba je da bi me obesili.
<BR>&nbsp;&nbsp;&nbsp;&nbsp;&nbsp;U nosu ga je golicalo.
<BR>&nbsp;&nbsp;&nbsp;&nbsp;&nbsp;Verovatno ću umreti od napada kijanja.
<BR>&nbsp;&nbsp;&nbsp;&nbsp;&nbsp;Saul dovrši oblačenje. Stavio je izolacioni šlem i ušao u zabran s trepćućim zeleniom svetlom iznad ulaza.
<BR>&nbsp;&nbsp;&nbsp;&nbsp;&nbsp;Neko se zaista probudio. Bila je to Betani Ouks, prva ponovo udomljena osoba posle smrti kapetana Kruza. Pomoćnik vođe ekspedicije bio je težak slučaj. Njeno topljenje nije išlo lako.
<BR>&nbsp;&nbsp;&nbsp;&nbsp;&nbsp;Hibernacija nije prirodna ljudska funkcija. Uvođenje u nju zahtevalo je složene, velike doze droga, koje su bacale telo u stanje sna blisko smrti - smanjivali su se metabolizam i pH, tkiva su se hladila na samo jedan stepen iznad tačke smrzavanja. Proces ni izdaleka nije bio rutinski, čak ni posle decenija korišćenja pri svemirskim letovima. Njegovo opravdavanje u svemirskim letovima bilo je jedan od snova Miguela Kruza-Mendoze. To je trebalo da bude još jedan od darova Halejeve ekspedicije Zemlji.
<BR>&nbsp;&nbsp;&nbsp;&nbsp;&nbsp;Radeći sam, s opremom koja je mogla i da bude zagađena Halejevim oblicima, Maljenkov je odabrao metodu laganog otapanja, koja je dopuštala pacijentu da se sam oslobodi suzbijanja centara za san. Ta odluka bila je sumnjiva. Možda je bila bezbednija, ali ostavljala je mogućnost da se onaj što se oporavlja probudi a da ne bude nikog živog da ga pozdravi.
<BR>&nbsp;&nbsp;&nbsp;&nbsp;&nbsp;Betani Ouks i dalje je bila pozamašna žena. Tri nedelje hibernacije pod IV kapalicom nisu to mnogo izmenile. Ali očni kapci već su joj bili tamni od modre težine obamrlosti iz pregratka. Dok se Saul približavao, oni zatitraše i otvoriše se. Zenice su joj se nepravilno skupljale na svetlu.
<BR>&nbsp;&nbsp;&nbsp;&nbsp;&nbsp;On zatamni zidne ploče i podiže tubu na istiskivanje s tečnošću za uravnoteženje elektrolita, i njom joj ovlaži usne. Jezik joj liznu, uvlačeći slast.
<BR>&nbsp;&nbsp;&nbsp;&nbsp;&nbsp;Dobro, pomisli on. Refleks gutanja bio je gruba proba kojoj ga je Nikolaj naučio. Znak dobrog napretka.
<BR>&nbsp;&nbsp;&nbsp;&nbsp;&nbsp;U očima boje badema, očigledna borba - um se s naporom peo iz hladnoće.
<BR>&nbsp;&nbsp;&nbsp;&nbsp;&nbsp;"S...Saule...?" Glas joj je bio jedva čujan.
<BR>&nbsp;&nbsp;&nbsp;&nbsp;&nbsp;"Da, Betani. To sam ja, Saul Linc." On se naže napred.
<BR>&nbsp;&nbsp;&nbsp;&nbsp;&nbsp;"Jesmo li..." Ona proguta i slabašno se nasmeši. "Jesmo li već u afelu?"
<BR>&nbsp;&nbsp;&nbsp;&nbsp;&nbsp;Saul zažmirka. Razume se, zamenik komandanta ekspedicije nije trebalo, po planu, da bude izvađen iz pregratka trideset i tri godine, kada je kometa trebalo da dostigne najdalju tačku od Sunca i kada je kolonija trebalo nakratko da bude zaposlena pripremom za raketni manevar koji će ih odbaciti pored Jupitera, prema susretu sa žeteocima koji će ih čekati za još gotovo četiri decenije.
<BR>&nbsp;&nbsp;&nbsp;&nbsp;&nbsp;Kako da joj kaže da je u stvari bilo nešto više kao trideset tri dana!
<BR>&nbsp;&nbsp;&nbsp;&nbsp;&nbsp;On zavrte glavom, želeći da ima bolje vesti, i upita se kako da joj to saopšti.
<BR>&nbsp;&nbsp;&nbsp;&nbsp;&nbsp;Saul se nasmeši svojim najboljim bolničkim načinom. "Ne, Beti, ne baš..."
</P></TD></TR></TABLE>
<P class="next">
<A HREF=p24.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
