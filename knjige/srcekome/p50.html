<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KARL
<P>&nbsp;&nbsp;&nbsp;&nbsp;&nbsp;Crnilo je ličilo na čvrstu masu, ogromnu šaku koja je obuhvatila sivi izudarani led. Karl nije bio visoko iznad površine mesecima, i njena pustinjska praznina pogodi ga punom silinom, donoseći sećanja na godine kada je otvoreni nemi vakuum značio slobodu, sigurno kretanje, sklad bez napora.
<BR>&nbsp;&nbsp;&nbsp;&nbsp;&nbsp;Zvezde su blistale, njihovi majušni, prepunjeni svetionici boje ruže, morskog azura i rastopljeno žute svetleli su kao čvrsta obećanja drugog života - oblasti ispunjene ustreptalim nijansama, mesta iza ove turobne ravni iz koje je lagani eliptični put orbite iscedio boje.
<BR>&nbsp;&nbsp;&nbsp;&nbsp;&nbsp;Sada je napredovanje tame značilo da nema ničega između te smrznute pustare i zvezda koje su mamile - nikakvih planeta uskovitlanih od oblaka i munja, čak ni asteroida lutalica na vidiku.
<BR>&nbsp;&nbsp;&nbsp;&nbsp;&nbsp;Sada su se kretali daleko ispod ravni ekliptike, deset puta dalje od diska planeta nego što je sama Zemlja udaljena od Sunca. Spoljašnji Sunčev sistem bio je nezamislivo prostran. Karl pogleda prema jugu, a bukvalno čitav Sunčev sistem bio mu je iza leđa. Slabi Sunčev sjaj - hiljaditi deo onoga što je grejalo Zemlju - nije mogao da prizove pune boje koje su označavale led. Lokve senki svuda su gutale pojedinosti; najveći deo Haleja bio je mastiljavo kraljevstvo.
<BR>&nbsp;&nbsp;&nbsp;&nbsp;&nbsp;-Sada pazi- odasla Džefers.
<BR>&nbsp;&nbsp;&nbsp;&nbsp;&nbsp;"Dobro", odgovori Karl automatski, prekinut u razmišljanju. On se odbaci mlaznicama naniže, da sleti kraj svog prijatelja. Zajedno su hodali/klizili prema jugu. Normalno bi bilo da je potražio polarni kabl, upotrebio mlaznice i bio na južnom polu za nekoliko minuta. Ali ovo nisu bila normalna vremena.
<BR>&nbsp;&nbsp;&nbsp;&nbsp;&nbsp;Obišli su uzvišenje leda polivenog nečim narandžastim. Prazni skladišni rezervoari bili su usidreni paučinasto tankim kablovima za grumen smrznute pustare - đubre zaostalo iz nekog procesa sada decenijama starog, zaboravljenog. Džefers se skrivao iza jednog, zatim drugog rezervoara; pazio je da se ne izloži južnoj strani. Karl ga je sledio. Bio je potreban napor da bi se održao na ledu, pažljivo je uguravao prste sa hvataljkama u tlo za svaki dugi korak. Borio se protiv želje da skoči, da poleti nad pegavim predelom.
<BR>&nbsp;&nbsp;&nbsp;&nbsp;&nbsp;Živahan duh, pomisli on. To sam bio nekada. Skakao tamo-amo, sav od žuči i kiseline. Karl Ozborn, svemirski junoša. Ali sada... nema to više isti polet.
<BR>&nbsp;&nbsp;&nbsp;&nbsp;&nbsp;Bilo je tek nekoliko staza koje ih neće voditi kroz polja debele prašine, gde bi nogama digli perjanice koje bi im odale položaj. Džefers mu mahnu i oni pojuriše preko poteza gde je proliveno nešto smeđe; trčali su gotovo vodoravno, dugim, klizećim koracima, čizme su im nalazile oslonac po zadebljanjima i ispustima leda. Stigli su do skloništa hem-modula, zamazanog cilindra, odavno isisanog.
<BR>&nbsp;&nbsp;&nbsp;&nbsp;&nbsp;"Mora biti da su nas do sada ugledali. Ja..."
<BR>&nbsp;&nbsp;&nbsp;&nbsp;&nbsp;-Pssst! Na ovoj blizini mogu da uhvate čak i lokalni kom.-
<BR>&nbsp;&nbsp;&nbsp;&nbsp;&nbsp;Karl se saže da potraži sklonište, osećajući se pomalo smešno. Bacio je pogled oko zaobljene ivice cilindra i upio ono što je mogao. Da, nepobitno - nove strukture u blizini ivice tunela za guranje. Delovale su sklepano, kao nabacani stari teretni kanistri i grede. Pogled mu je dopirao gotovo do samog južnog pola. Neptun je visio tik iznad obzorja, slabašna zelena tačka.
<BR>&nbsp;&nbsp;&nbsp;&nbsp;&nbsp;Pod velikim uvećanjem, ekvatorijalni prstenovi Neptuna imali su oblik smeđih koncentričnih krugova, nalik na metu.
<BR>&nbsp;&nbsp;&nbsp;&nbsp;&nbsp;Neki iberi i dalje su želeli da se guranje ispali tako da Halej postane satelit Neptuna. Mogli bi da žanju gasove iz gornjih slojeva atmosfere, da se nasele na najvećem mesecu. Karl se, uzgred, upita kako bi to izgledalo živeti svoje dane sa usnulim zelenim džinom koji ispunjava nebo. Nije baš mnogo nalik na Kaliforniju, ne. Možda je trebalo da počnem da se bavim radom u osiguravajućim zavodima. Ali i dalje se nadao da će ugledati Zemljino plavo, i crveno, i jesenje smeđe...
<BR>&nbsp;&nbsp;&nbsp;&nbsp;&nbsp;-Vidimo vas.- Napet mlad glas. Karl se obazre po ivici, ali nije mogao da vidi nikoga pred sobom.
<BR>&nbsp;&nbsp;&nbsp;&nbsp;&nbsp;"Ovde Karl Ozborn. Došao sam da razgovaramo."
<BR>&nbsp;&nbsp;&nbsp;&nbsp;&nbsp;-Nemamo o čemu da razgovaramo. Džefers nam je predočio vašu politiku.- Glas je bio napet, ali odlučan.
<BR>&nbsp;&nbsp;&nbsp;&nbsp;&nbsp;"Ko je to?" prošapta Karl, dodirnuvši se šlemom sa Džefersom.
<BR>&nbsp;&nbsp;&nbsp;&nbsp;&nbsp;-Ime mu je Rostok. Saul ga je oživeo pre deset-jedanaest meseci. Sada je tamo dole Kviverijanov čovek broj dva.-
<BR>&nbsp;&nbsp;&nbsp;&nbsp;&nbsp;"Čime se bavi?"
<BR>&nbsp;&nbsp;&nbsp;&nbsp;&nbsp;Džefers iskrivi lice. -Montaža elektromagnetnih sklopova.-
<BR>&nbsp;&nbsp;&nbsp;&nbsp;&nbsp;"Oh, sjajno." Inženjer guranja. Baš je jedan od njih morao da poludi.
<BR>&nbsp;&nbsp;&nbsp;&nbsp;&nbsp;-Ako se još malo približite, ne odgovaramo za posledice.-
<BR>&nbsp;&nbsp;&nbsp;&nbsp;&nbsp;"Ne odgovarate! Kakvo je to sranje?"
<BR>&nbsp;&nbsp;&nbsp;&nbsp;&nbsp;-Proglašavamo se nezavisnim od Halejeve komande.- Glas je bio napetiji, uzdržavao se.
<BR>&nbsp;&nbsp;&nbsp;&nbsp;&nbsp;-Đavola ćete to učiniti!- Džefers je zarežao pre nego što je Karl mogao da mu mahne da ućuti.
<BR>&nbsp;&nbsp;&nbsp;&nbsp;&nbsp;-Već jesmo. I nijedan persel nam neće govoriti šta da radimo!-
<BR>&nbsp;&nbsp;&nbsp;&nbsp;&nbsp;Karl duboko udahnu. Ni do čega neće dovesti eksplozija zbog ovakvog inadžijskog govora - to je naučio na onaj najteži način: tokom godina. Džefers je vidljivo škripao zubima; Karl mu dade znak da ćuti. "Šta... želite?"
<BR>&nbsp;&nbsp;&nbsp;&nbsp;&nbsp;-Hranu ne-, odgovori Rostok samouvereno. -Ovde već imamo dovoljno hidro-opreme da se prehranimo. A našli smo i lepu debelu žilu jestivih Halejevih oblika. Prste da poližeš. Dovodimo im toplotu, a oni rastu kao šašavi.-
<BR>&nbsp;&nbsp;&nbsp;&nbsp;&nbsp;Znači, ne možemo da ih oteramo odatle izgladnjivanjem, pomisli Karl automatski.
<BR>&nbsp;&nbsp;&nbsp;&nbsp;&nbsp;-Želimo - do đavola, već imamo! - kontrolu nad nišanjenjem guranja.-
<BR>&nbsp;&nbsp;&nbsp;&nbsp;&nbsp;Džefers skoči. -Kopiladi! To su izgradili naša oprema i naš rad. Rostoče, ti si uložio nekoliko meseci. Mi ostali gradili smo EM topove godinama! Dvostruko neka sam proklet ako dopustim nekim - uh!-
<BR>&nbsp;&nbsp;&nbsp;&nbsp;&nbsp;Džefers jeknu kada ga Karl povuče dole. "Ja ću da govorim."
<BR>&nbsp;&nbsp;&nbsp;&nbsp;&nbsp;-Zar ne može, Džeferse? Imamo izbacivače, i zato igra ide kako mi sviramo.-
<BR>&nbsp;&nbsp;&nbsp;&nbsp;&nbsp;"Nemate pravo da određujete guranje", reče Karl što je smirenije mogao.
<BR>&nbsp;&nbsp;&nbsp;&nbsp;&nbsp;-Imamo izbacivače i predstavljamo Zemlju.-
<BR>&nbsp;&nbsp;&nbsp;&nbsp;&nbsp;"Vraga. Ne predstavljate vi nikoga."
<BR>&nbsp;&nbsp;&nbsp;&nbsp;&nbsp;-Mi govorimo u ime Zemlje. Nećemo dopustiti vama perselima da vratite ovog donosioca kuge u orbitu blisku Zemlji.-
<BR>&nbsp;&nbsp;&nbsp;&nbsp;&nbsp;Karl se nadao da će sa zaustavljanjem bolesti ljudi postati razumniji. Izgleda kao da je to samo pružilo energiju nekima da ponovo pokažu da su pravi kučkini sinovi.
<BR>&nbsp;&nbsp;&nbsp;&nbsp;&nbsp;On poče razumnim tonom: "To treba da bude odlučeno na veću. Čuj, Rostoče, ja izlazim. Želim da razgovaramo oči u oči."
<BR>&nbsp;&nbsp;&nbsp;&nbsp;&nbsp;Karl ustade i obiđe ivicu cilindra. Da li je bilo nekih pokreta tamo u haosu sanduka na obzorju? On zažmirka, a onda prstom aktivira teleskopiku. Da - prilike su radile na nečemu, i gledale prema njemu.
<BR>&nbsp;&nbsp;&nbsp;&nbsp;&nbsp;Čuo je mrmljanje na pomoćnom kanalu, a onda razgovetni glas Žoaoa Kviverijana. -Upozorili smo te, Ozborne.-
<BR>&nbsp;&nbsp;&nbsp;&nbsp;&nbsp;Nagli blesak proseče slabu sunčevu svetlost. Bio je nevidljiv u vakuumu, ali je bacao oštre senke tamo gde se zario u obližnji brežuljak. Para eksplodira, kamenje zaprašta po Karlovom šlemu. Gejzir briznu u blizini kada drugi laserski udar pogodi led. Karl se baci iza cilindra.
<BR>&nbsp;&nbsp;&nbsp;&nbsp;&nbsp;-Je li ti to dovoljno?-
<BR>&nbsp;&nbsp;&nbsp;&nbsp;&nbsp;Karl zatrepta, zaslepljen bleskom.
<BR>&nbsp;&nbsp;&nbsp;&nbsp;&nbsp;Džefers odasla: -Koriste one velike industrijske lasere - tačkaste zavarivače. Njima se seku velike grede-nosači. Ne može dobro da se nišani, ali Iiisuse što dobro progorevaju.-
<BR>&nbsp;&nbsp;&nbsp;&nbsp;&nbsp;"Sranje!"
<BR>&nbsp;&nbsp;&nbsp;&nbsp;&nbsp;-Ne pojavljuj se više u okolini.-
<BR>&nbsp;&nbsp;&nbsp;&nbsp;&nbsp;Novi bleštavi udar zari se u obližnji led. Belo-plavi gas bljunu u rastuću loptu.
<BR>&nbsp;&nbsp;&nbsp;&nbsp;&nbsp;"Prokletstvo", reče Karl mrko. "Ne možemo čak ni mehove da upotrebimo protiv toga - previše bismo ih izgubili. Trebaju nam svi koje imamo, za guranje."
<BR>&nbsp;&nbsp;&nbsp;&nbsp;&nbsp;Džefers iskrivi lice i teško opsova. -Verovatno bismo porazbijali izbacivače kada bismo pokušali.-
<BR>&nbsp;&nbsp;&nbsp;&nbsp;&nbsp;"Šta, do đavola, da radimo?"
<BR>&nbsp;&nbsp;&nbsp;&nbsp;&nbsp;-Mislio sam da ćeš ti to znati- reče Džefers.
<BR>&nbsp;&nbsp;&nbsp;&nbsp;&nbsp;"Sranje!"
<BR>
<BR>&nbsp;&nbsp;&nbsp;&nbsp;&nbsp;Sastanci. Karl se igrao perom i nespokojno vrpoljio u mrežnom naslonjaču. Možeš proceniti važnost problema po tome koliko beskrajnih sastanaka traži.
<BR>&nbsp;&nbsp;&nbsp;&nbsp;&nbsp;Posmatrao je vreme na zidu onoliko koliko je mogao - plodni bregovi dizali su se oko jezera Komo u severnoj Italiji, dok su skijači na vodi urezivali bela slova V po vodama drevnoplave boje - a ostavljao je utisak kao da pažljivo sluša i svakoj sekti posvećuje dužnu pažnju. Bili su okupljeni u raštrkanim grupama po dvorani za sastanke u Centrali. Ustanak lucista ponovo je otvorio temu nišanjenja guranja.
<BR>&nbsp;&nbsp;&nbsp;&nbsp;&nbsp;Pandorina kutija, pomisli Karl neraspoloženo. I sve to moralo je da se desi upravo sada, pre nego što sam bio u prilici da nasamo porazgovaram sa važnim ljudima, da prikupim podršku za ono što treba da objavim. On zagrize kraj pera, nervozni gest koga je pokupio negde tokom prošle godine. Uz gotovo dve stotine oživljenih članova posade, ima mnogo novih za svaku sektu. A ja moram da ih pustim da svi kažu ono što žele, da isprazne energiju koju je Kviverijan uskomešao. Najgora moguća stvar... kao i obično.
<BR>&nbsp;&nbsp;&nbsp;&nbsp;&nbsp;Radili su već dva sata i grupe su se rasporedile tačno onako kako je predviđao.
<BR>&nbsp;&nbsp;&nbsp;&nbsp;&nbsp;Najpopularnija zamisao bila je prvobitni plan leta misije: proletanje pored Jupitera na povratku do unutrašnjosti Sunčevog sistema, ali pre nego što kometa priđe preblizu Suncu. Mogli su da se stušte duboko u gravitacioni bunar džinovske planete kao trkačka kola u oštroj okuci, i da ukradu vitalni zalet.
<BR>&nbsp;&nbsp;&nbsp;&nbsp;&nbsp;Koristeći izbacivače na južnom polu, mogli su da usmere jupiterijanski prolazak za pretvaranje Haleja u kometu kratkog perioda. To bi olakšalo spasavanje iz svemira u okolini Zemlje, i omogućilo korišćenje Halejevog jezgra. Ljudima Nivoa 3 najviše se dopadao prvobitni plan, kao i velikoj većini nesvrstane posade.
<BR>&nbsp;&nbsp;&nbsp;&nbsp;&nbsp;Iberi - radikalni perseli koje je predvodio Sergeov - želeli su drugačiju varijantu prolaska pored Jupitera. Ali njihov konačni cilj bio je istinski bizaran - napustiti unutrašnjost Sunčevog sistema u potpunosti i vratiti se u svemir u ovoj oblasti. Ispaliti guranje malom snagom, govorili su, i tokom proletanja proći iznad Jupitera umesto ispred njega. To će napraviti petlju ponovo prema spoljašnjoj oblasti, do sastanka sa Neptunom. Ponovo upotrebiti guranje da bi se Halej usporio i bio uhvaćen. Postati mesec. Raširiti se, kolonizovati stenje i led Tritona. Kolonija nadljudi koja usavršava sebe pod nebom ispunjenim tamnom zelenom loptom oblaka prugastih od metana.
<BR>&nbsp;&nbsp;&nbsp;&nbsp;&nbsp;Dva suštinski različita plana, ali oba su zahtevala susret s Jupiterom godine 2135. Astronomija je dopuštala mnoga odredišta različita od tog gargantuanskog sveta.
<BR>&nbsp;&nbsp;&nbsp;&nbsp;&nbsp;Svemirci Nivoa 3 i Sergeovljevi iberi bili su udruženi u stavu da je potreban prolazak pored Jupitera, ali činili su nespokojne saveznike. Razlikovali su se u mnogim drugim stvarima i upućivali su jedni drugima nepoverljive poglede.
<BR>&nbsp;&nbsp;&nbsp;&nbsp;&nbsp;Karl je lično proverio zahteve misije, jer nije imao poverenja ni u čije proračune. Biće potrebno delta-V, promena trenutne Halejeve brzine, od 284 metra u sekundi tokom guranja - okrenuto na 72 stepena severnog otklona od ekliptike. Nije tako lako. Ali moguće uz korišćenje gurača na južnom polu.
<BR>&nbsp;&nbsp;&nbsp;&nbsp;&nbsp;Srednjovekovna društva raspravljala su o prefinjenim temama teologije... a sada mi raspravljamo o vektorskom nišanjenju. Možda podjednako bez svrhe...
<BR>&nbsp;&nbsp;&nbsp;&nbsp;&nbsp;Ironija saveza iberi - Nivo 3 bila je u tome da su sada lucisti bukvalno razorili obe mogućnosti.
<BR>&nbsp;&nbsp;&nbsp;&nbsp;&nbsp;Da bi se valjano prošlo pored Jupitera na povratnom kraku putanje, morali su biti upotrebljeni izbacivači na južnom polu. A lucisti su po svaku cenu želeli da sačuvaju Zemlju čistu i bezbednu od Halejevog zagađenja. Ukoliko bi susret s Jupiterom pošao kako ne treba u ključnim časovima sastanka, Halej bi bio odbačen duboko u unutrašnji Sunčev sistem. Lucisti se nikada ne bi složili s manevrom koji bi doveo Halej u blizinu rodnog sveta. Da bi se izbegla ta mogućnost, odbijali su upotrebu južnog pola, osim ukoliko oni ne budu upravljali. Kviverijan i njegovi fanatici radije bi umrli u dubokom svemiru nego dopustili bilo kome drugom da rukuje manevrom.
<BR>&nbsp;&nbsp;&nbsp;&nbsp;&nbsp;Pročitao je znake i znao da je stanje blisko ratu. Ukoliko nešto ne bude brzo učinjeno, biće ubijanja. I zbog toga je Karl poslao emisiju prema Zemaljskoj strani čim se vratio... i dobio potvrdu. Morao je da ponudi bolju mogućnost sada, pre nego što sektašenje onemogući saglasnost.
<BR>&nbsp;&nbsp;&nbsp;&nbsp;&nbsp;Makar morao da iskrivim istinu...
<BR>&nbsp;&nbsp;&nbsp;&nbsp;&nbsp;Čekao je na prirodni prekid u govoru. Vremenski zid sada je prikazivao jednu šalupu kako jedri po dubokom moru, s pramčanim vetrom; njen skladni zaokret nisu ometali čeličnoplavi talasi, koji su je tukli bez milosti, ali i bez dejstva. Jedro joj se slavodobitno nadimalo, bleštavobelo pod tvrdim, hladnim nebom. Stići će do luke, pomisli on. Vidi se po načinu na koji se kreće.
<BR>&nbsp;&nbsp;&nbsp;&nbsp;&nbsp;On pusti da razgovor neko vreme teče. Kada dođe tišina zbunjenosti i sumnje, kao što je znao da će doći, on se podiže i progovori. Hvatao je, redom, i zadržavao pogled svakog vođe sekti - Otisa Sergeova koji je beznogo lebdeo u vazduhu, ruku nepokorivo ukrštenih; Žoaoa Kviverijana, ovde po dogovoru o privremenom prekidu neprijateljstva, čvrstog kao uvek, užagrenih očiju; Džefersa, koji je predstavljao grupu marsovskog puta, vitkog i sarkastičnog; i ostale, koji nisu vodili posebnu politiku ali su želeli priliku da žive.
<BR>&nbsp;&nbsp;&nbsp;&nbsp;&nbsp;Karl je govorio lagano; prenosio je više pokretima i izrazima nego rečima nadu koju je imao, preklinjanje za poverenje, solidarnost pred ovim novim proglasom.
<BR>&nbsp;&nbsp;&nbsp;&nbsp;&nbsp;"Ova misija planirana je radi planetnog prolaska kraj Jupitera. Zbog toga smo postavili lansere na južni pol - sada neupotrebljive."
<BR>&nbsp;&nbsp;&nbsp;&nbsp;&nbsp;To je stavilo Kviverijana na tapet. Ostali su šibali pogledima mršavog Brazilca. Karl nije konkretno navodio čoveka. On požuri dalje, pre nego što je Kviverijan mogao da ga prekine.
<BR>&nbsp;&nbsp;&nbsp;&nbsp;&nbsp;"Ali guranje s južnog pola nije naš jedini izbor." On kucnu po pločici na svom rukavu i na glavnom ekranu Centrale pojavi se dijagram. "Bilo bi potrebno relativno prosto guranje da se dostigne sama Zemlja. Promena brzine od samo šezdeset tri metra u sekundi, s nišanjenjem od otprilike četrdeset stepeni južno i gotovo devedeset stepeni od Sunca dovela bi nas kući."
<BR>&nbsp;&nbsp;&nbsp;&nbsp;&nbsp;Ljudi i žene se uskomešaše, raznovrsna osećanja pojaviše im se na licima. Kući.
<BR>&nbsp;&nbsp;&nbsp;&nbsp;&nbsp;"Ali da to učinimo precizno, zahteva se da najpre zaustavimo obrtanje Haleja. Napravili bismo luk u blizini Zemlje, dobar za brzo preskakanje i spasavanje... ali tek posle prolaska u perihelu. Morali bismo da prebrodimo tu strašnu oluju. Svako može samo da nagađa koliko bi nas preživelo žarko leto na kometi."
<BR>&nbsp;&nbsp;&nbsp;&nbsp;&nbsp;On dopusti da se pojave mrštenje i mrgođenje; sada im je ugasio fitilj. Kviverijan je bio crven kao cvekla i otvarao je usta. Karl ga prekide.
<BR>&nbsp;&nbsp;&nbsp;&nbsp;&nbsp;"Naravno, zemaljska kontrola mogla bi malčice da se naljuti..."
<BR>&nbsp;&nbsp;&nbsp;&nbsp;&nbsp;Oni se zgledaše, zažmirkaše i udariše u grohotan smeh. Taj smeh smanjio je deo dugo stvarane napetosti. Razume se, Zemlja nikada ne bi dopustila plan koji bi doveo spore Halejevih oblika života toliko blizu atmosfere. Čak se i Kviverijan neznatno opusti kada je postalo očigledno da Karl nije bio ozbiljan.
<BR>&nbsp;&nbsp;&nbsp;&nbsp;&nbsp;"Postoje i druge alternative osim Jupitera", nastavi Karl. "Mogli bismo pokušati s Venerom - da iskočimo u aerodinamičnim školjkama, usporimo u gornjim slojevima atmosfere. Ali to ponovo posle perihela, a možda ne bismo preživeli naletanje na tu atmosferu pri osamdeset kilometara u sekundi, ili tu negde."
<BR>&nbsp;&nbsp;&nbsp;&nbsp;&nbsp;On pređe preko sobe dugim prodornim pogledom. Kapetan Kruz bi ovo uradio valjano, pomisli on. Ili bi možda zaustavio sve ovo sektašenje još davno. Nikada neću biti vođa kakav je on bio.
<BR>&nbsp;&nbsp;&nbsp;&nbsp;&nbsp;"S druge strane, postoji susret koji će nas dovesti do jedne planete pre perihela, i to pri nižoj brzini - susret s Marsom."
<BR>&nbsp;&nbsp;&nbsp;&nbsp;&nbsp;Komešanje neverice. "Mars?"
<BR>&nbsp;&nbsp;&nbsp;&nbsp;&nbsp;"Misliš da nanišanimo..."
<BR>&nbsp;&nbsp;&nbsp;&nbsp;&nbsp;"Nisam znao da to može makar i da..."
<BR>&nbsp;&nbsp;&nbsp;&nbsp;&nbsp;On brzo nastavi, ne pružajući nikome priliku da se umeša.
<BR>&nbsp;&nbsp;&nbsp;&nbsp;&nbsp;"Pogledajte. Ne možemo dozvoliti da jedna jedina sekta upravlja našom sudbinom..."
<BR>&nbsp;&nbsp;&nbsp;&nbsp;&nbsp;"A mi nećemo dozvoliti korišćenje južnog pola, osim ukoliko mi nemamo kontrolu!" povika Kviverijan.
<BR>&nbsp;&nbsp;&nbsp;&nbsp;&nbsp;Karl podiže otvorene dlanove. "Okej. To znači da se moramo u potpunosti odreći proletanja pored Jupitera. Sledeća po redu najbolja misija zahteva odlazak u unutrašnjost Sunčevog sistema, ali ne prolazak blizu Zemlje. Umesto toga, možemo usmeriti guranje prema Marsu. Sam susret neće mnogo skrenuti Haleja - ali će nama pružiti priliku da iskočimo."
<BR>&nbsp;&nbsp;&nbsp;&nbsp;&nbsp;Neki inženjeri vrteli su glavama. Karl je nastavio pre nego što su mogli da počnu prigovori.
<BR>&nbsp;&nbsp;&nbsp;&nbsp;&nbsp;"Napravićemo vazdušne kočnice i okomiti se na Marsovu atmosferu. Ona je retka ali duboka, dobra meta za nas, naročito zato što bi susret s bilo kojom planetnom atmosferom bio prokleto brz."
<BR>&nbsp;&nbsp;&nbsp;&nbsp;&nbsp;Jedan svemirac upita: "Možemo li izgubiti dovoljno brzine u jednom prolazu?"
<BR>&nbsp;&nbsp;&nbsp;&nbsp;&nbsp;Teško pitanje. "Ne. Moraćemo da napravimo nekoliko manevara." On je nabrajao na prste. "Vazdušno kočenje kod Marsa, skretanje napolje prema Jupiteru. Tamo ponovo vazdušno kočenje, uz pomoć gravitacije. Prolazak prema unutrašnjosti do Venere, zaokret, ponovo okretanje prema Marsu. Do tada izgubićemo dovoljno brzine da izvedemo uspešno kočenje u Marsovoj atmosferi. Možemo da izađemo u vazdušnim školjkama i da priđemo Fobosu."
<BR>&nbsp;&nbsp;&nbsp;&nbsp;&nbsp;Dugo ćutanje. Piljili su u njega.
<BR>&nbsp;&nbsp;&nbsp;&nbsp;&nbsp;"Ali..." promrmlja Keoki Anuenue. "Koliko će to trajati?"
<BR>&nbsp;&nbsp;&nbsp;&nbsp;&nbsp;"Dvadeset godina."
<BR>&nbsp;&nbsp;&nbsp;&nbsp;&nbsp;Prigušeni uzvici.
<BR>&nbsp;&nbsp;&nbsp;&nbsp;&nbsp;Karl nadjača žamor sa: "To je dvadeset dodato na onih gotovo osamdeset koje će morati da prođu. Ali vredeće ukoliko dospemo do baze na Fobosu, do bezbednosti i možda, na kraju, ponovo do kuće. Trebalo bi da dodam da taj plan ima odobrenje zemaljske komande."
<BR>&nbsp;&nbsp;&nbsp;&nbsp;&nbsp;Žena sa Nivoa 3 gnevno reče: "Šta će se desiti s Halejem?"
<BR>&nbsp;&nbsp;&nbsp;&nbsp;&nbsp;Karl sleže ramenima. "Džonfon prikazuje kako odlazi u spoljašnji sistem, nazad, svom prvobitnom domu u Ortovom oblaku, i nestaje zauvek."
<BR>&nbsp;&nbsp;&nbsp;&nbsp;&nbsp;Džefers zamišljeno reče: "Mogli bismo nanišaniti Haleja tako da udari u Mars - da mu da atmosferu!"
<BR>&nbsp;&nbsp;&nbsp;&nbsp;&nbsp;"Naravno", reče Sergeov, "i da istovremeno pokušamo vazdušno kočenje. Nemoguće!"
<BR>&nbsp;&nbsp;&nbsp;&nbsp;&nbsp;Džefers poče: "Ali..." Ućutao je kada je primetio Karlov signal da bude miran.
<BR>&nbsp;&nbsp;&nbsp;&nbsp;&nbsp;"To je prilika da preživimo, reče Karl oštro. "Ukoliko pokušamo vazdušno kočenje i vodimo Haleja da bismo to optimizovali. Sve drugo je samoubistvo."
<BR>&nbsp;&nbsp;&nbsp;&nbsp;&nbsp;"Šta možemo da očekujemo na Marsu?" upita Kviverijan sumnjičavo.
<BR>&nbsp;&nbsp;&nbsp;&nbsp;&nbsp;"Karantin. Možda naređenje Zemlje da budemo izolovani na Deimosu. Da nas medicinari proučavaju dok Zemlja ne bude sigurna da se bolesti mogu zauzdati."
<BR>&nbsp;&nbsp;&nbsp;&nbsp;&nbsp;Novo dugo ćutanje. Svi su razmišljali o toj novoj zamisli, puštali da se upije u njih.
<BR>&nbsp;&nbsp;&nbsp;&nbsp;&nbsp;"Da li moguće?" upita Sergeov namršteno."
<BR>&nbsp;&nbsp;&nbsp;&nbsp;&nbsp;Karl sleže ramenima. "Možda nam nikada neće biti dozvoljeno da odemo u okolinu Zemlje - neka to ne brine ibere, eh? Ali upamtite, postoje poštena mesta za život po malim naučnim kolonijama na asteroidima. Možda možemo čak da obavimo nešto vrednog pionirskog rada i na samome Marsu."
<BR>&nbsp;&nbsp;&nbsp;&nbsp;&nbsp;Džefers se ozari. "Prokleto istinito."
<BR>&nbsp;&nbsp;&nbsp;&nbsp;&nbsp;Karl podiže ruku. "Još jedna stvar. Zemaljska komanda vrlo čvrsto stoji iza ovog plana. Njegovo prihvatanje je uslov da dobijemo starateljski paket."
<BR>&nbsp;&nbsp;&nbsp;&nbsp;&nbsp;To ih je dobilo. Raketa velike brzine koja je nosila zalihe bila je središnja tačka njihove nove nade. Morali su da je imaju.
<BR>&nbsp;&nbsp;&nbsp;&nbsp;&nbsp;Karl shvati da je najteži deo dobijen.
<BR>&nbsp;&nbsp;&nbsp;&nbsp;&nbsp;Dalje je objašnjavao pomoću nekih dijagrama koje je Džonfon skovao bukvalno u poslednji čas. Veće je slušalo s ledenim, ali rastućim prihvatanjem. Bar je delovalo da je zamisao moguća.
<BR>&nbsp;&nbsp;&nbsp;&nbsp;&nbsp;Složeno, da. Teško i opasno, da. Ali moguće.
<BR>&nbsp;&nbsp;&nbsp;&nbsp;&nbsp;I, možda, jedina mogućnost.
<BR>&nbsp;&nbsp;&nbsp;&nbsp;&nbsp;Karl je ostao da stoji. Zadržao je izraz ozbiljan ali pun razumevanja, odlučan ali otvoren za prilagođavanje. I jedna po jedna, sekte su iznele sopstvene uske poglede.
<BR>&nbsp;&nbsp;&nbsp;&nbsp;&nbsp;Onima s Nivoa 3 nije se dopadalo odbacivanje teško zadobijenog Haleja... ali su se već ranije navikli da ga slede.
<BR>&nbsp;&nbsp;&nbsp;&nbsp;&nbsp;Iberi su gunđali ali su se složili da nemaju drugih predloga.
<BR>&nbsp;&nbsp;&nbsp;&nbsp;&nbsp;Džefers i ona nekolicina persela koji su se držali svojih snova o teraformiranju Marsa, bili su oduševljeni. Radiće u blizini Marsa, možda otpočeti ozelenjavanje pustinjskog sveta rđe.
<BR>&nbsp;&nbsp;&nbsp;&nbsp;&nbsp;Lucisti nisu bili baš potpuno srećni. Nisu imali poverenja u Karla. Ali ta opcija zadržavala je Haleja daleko od Zemlje. A mere zemaljske kontrole davale su joj težinu.
<BR>&nbsp;&nbsp;&nbsp;&nbsp;&nbsp;Iza svega toga Karl je osećao mračne podstruje perselovskog i ortovskog sukoba, ali prigušenog sada zbog ograničene, mračne budućnosti s kojom su se suočavali. Najveći deo osoblja pripadao je grupi koju je nazivao preživljavanje - jer, na kraju krajeva, to je bilo sve za šta su marili.
<BR>&nbsp;&nbsp;&nbsp;&nbsp;&nbsp;I to sasvim razumno, pomisli on žalostivo. A ja sam im prirodan saveznik... iako ne verujem da ćemo se ikada izvući iz ovoga živi...
<BR>&nbsp;&nbsp;&nbsp;&nbsp;&nbsp;Gledao je kako šalupa ide na vetru, jedara trbušastih i nemoguće belih; pramac joj je sekao vodu oštro i sigurno.
<BR>&nbsp;&nbsp;&nbsp;&nbsp;&nbsp;I postepeno, uz oklevanje, sekte se složiše.
<BR>&nbsp;&nbsp;&nbsp;&nbsp;&nbsp;Veće se najzad raziđe uz gunđavi sporazum. Pokušaće da dođu do Marsa.
<BR>&nbsp;&nbsp;&nbsp;&nbsp;&nbsp;Karl najzad sede, osećajući kako ga je zahvatio nagli umor.
<BR>&nbsp;&nbsp;&nbsp;&nbsp;&nbsp;Lucisti su u pravu. Ne mogu mi verovati. Znam da taj posao sa Marsom neće proći kako treba, ali trenutno je politički neophodan. Neophodan da bi se sprečio građanski rat. Da bi se dobio starateljski paket. Bolne istine mogu da dođu kasnije.
<BR>&nbsp;&nbsp;&nbsp;&nbsp;&nbsp;On zavrte glavom.
<BR>&nbsp;&nbsp;&nbsp;&nbsp;&nbsp;Pretvaram se u prokletog diplomatu. Više ne razmišljam kao svemirac, čak ni kao inženjer. Hriste! - Još malo i nosiću crnu kravatu i frak. A kada pogledam u ogledalo, jezik koji ugledam biće račvast.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
