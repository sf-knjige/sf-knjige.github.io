<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>KARL
<P>&nbsp;&nbsp;&nbsp;&nbsp;&nbsp;Najpre je pomislio da nije u pitanju ništa bitno.
<BR>&nbsp;&nbsp;&nbsp;&nbsp;&nbsp;Karl obrisa zelenu i smeđu sluz sa destilacionih cevi i pođe dalje. Zona za prikupljanje gasa u Tunelu 3 bila je dug mračan hodnik, njegov fosfor na sve je bacao odsjaj boje nezrelog limuna.
<BR>&nbsp;&nbsp;&nbsp;&nbsp;&nbsp;Instalacije su izgledale u redu - magnetni motori su zujali, cevi klokotale, zaudaralo je na pokvarena jaja od sumpornih jedinjenja. Višak isparenja iz milja tunela, koji su se sada provlačili kroz Halejevo jezgro, skupljao se ovde. Biološki popis pokazivao je da ima viška korisnih tečnosti i govorio je da bi ih trebalo uskladištiti. Otparavanje će se verovatno smanjiti kada isparljivije vrste leda budu utrošene, a biće i manje aktivnosti koje stvaraju toplotu tokom dugog krstarenja prema spoljašnjosti. Sve je delovalo prilično prokleto dobro.
<BR>&nbsp;&nbsp;&nbsp;&nbsp;&nbsp;Ali po filterima bilo je smeđe lepljive materije. Sranje. Ima je na sve strane. Karl je pažljivo očisti vodenim mlazom i isprazni pokriveno vedro u cev koja je vodila napolje - jednosmerno, munjevito isparavanje koje je vodilo pravo u slobodni svemir.
<BR>&nbsp;&nbsp;&nbsp;&nbsp;&nbsp;To đubre čudnog izgleda nije trebalo da bude tu. Trebalo je da prefilteri odvoje krupne stvari i proseju ih u potrazi za korisnim čvrstim materijalima. Ovi rezervni filteri trebalo je da uhvate nečistoće i kristališu ih.
<BR>&nbsp;&nbsp;&nbsp;&nbsp;&nbsp;Možda ima nešto zanimljivo u vezi s tom posebnom lepljivom stvari. On napuni bočicu za uzorke - biotipovi neprekidno su ga gnjavili tim tragovima bilo čega neobičnog - i odbaci se prema pregratku za spavanje 1. Maljenkov bi trebalo da pogleda ovo.
<BR>&nbsp;&nbsp;&nbsp;&nbsp;&nbsp;Dok je prolazio kroz veliku vazdušnu komoru u središnji kompleks, on shvati da mu nedostaje Džefers. Posada koja je postavila bazu sada je u potpunosti bila bezbedna u pregracima, zbog čega su stvari postale pomalo usamljeničke za prvu smenu. Kapetan Kruz unapredio ga je u starijeg vodnika, što je samo značilo da će jurcati više od ostalih, i proveravati - ali ta mala počast činila mu je zadovoljstvo.
<BR>&nbsp;&nbsp;&nbsp;&nbsp;&nbsp;Ionako je voleo da radi sam - da glatko i sigurno klizi kroz komore i tunele dok mu se u ušima prepliću Bah ili Mocart. Možda sam prirodni pustinjak, pomisli on. Pitam se da li su ljudi koji su vršili odabir posade to mogli da zaključe na osnovu provera psiholoških sposobnosti. Jedva da je ikoga viđao poslednjih nekoliko dana.
<BR>&nbsp;&nbsp;&nbsp;&nbsp;&nbsp;Kada je ušao kroz zadnja vrata medicinskog odeljenja, prva stvar koju je čuo bio je glasan razgovor.
<BR>&nbsp;&nbsp;&nbsp;&nbsp;&nbsp;"Ide tamo smesta! Nema pogađanja", probio se ozbiljni glas Nikolaja Maljenkova.
<BR>&nbsp;&nbsp;&nbsp;&nbsp;&nbsp;Karl zaobiđe ugao i ugleda krupnog ruskog medicinara u raspravi sa Saulom Lincom na hodniku. Virdžinija Herbert gledala je prekrštenih ruku. Ona baci pogled na Karla, ali je delovala tužno i rastreseno.
<BR>&nbsp;&nbsp;&nbsp;&nbsp;&nbsp;"Želim uzorak za proučavanje", bio je uporan Saul.
<BR>&nbsp;&nbsp;&nbsp;&nbsp;&nbsp;"Ja sam uzeo uzorke." Maljenkov stavi ruke na kukove i preteće se naže napred. "Samo epiderma i tečnosti."
<BR>&nbsp;&nbsp;&nbsp;&nbsp;&nbsp;"Biće mi potrebno više od toga da otkrijem šta..."
<BR>&nbsp;&nbsp;&nbsp;&nbsp;&nbsp;"Ne! Kasnije ćemo ga možda oživeti! Kada saznamo šta ga je ubilo. Ukoliko uzmeš uzorke unutrašnjih organa, biće nam teže da ga posle povratimo."
<BR>&nbsp;&nbsp;&nbsp;&nbsp;&nbsp;Karl se namršti. "Hej, šta..."
<BR>&nbsp;&nbsp;&nbsp;&nbsp;&nbsp;Saul obrisa nos maramicom, ne obraćajući pažnju na Karla, i reče: "Ne možeš ga izlečiti dok ne budeš znao šta ga je ubilo!"
<BR>&nbsp;&nbsp;&nbsp;&nbsp;&nbsp;"Imaš brisove iz grla, mokraću, uzorke krvi..."
<BR>&nbsp;&nbsp;&nbsp;&nbsp;&nbsp;"To možda neće biti dovoljno. Ja..."
<BR>&nbsp;&nbsp;&nbsp;&nbsp;&nbsp;"Hej!" umeša se Karl. "Hoće li mi neko reći šta se dešava?"
<BR>&nbsp;&nbsp;&nbsp;&nbsp;&nbsp;Maljenkov prvi put primeti Karla. Izraz mu se odjednom promeni od besa stisnutih usana u tužnooku utučenost. "Kapetan Kruz."
<BR>&nbsp;&nbsp;&nbsp;&nbsp;&nbsp;Karl iznenada oseti vrtoglavicu, nevericu. "Šta? Pa to je... Ali video sam ga pre dva dana!"
<BR>&nbsp;&nbsp;&nbsp;&nbsp;&nbsp;Nijedan od dvojice muškaraca ne progovori - bilo je još naelektrisanja od njihove rasprave. Virdžinija tiho reče: "Juče je dobio groznicu i otišao u krevet. Kada je Vidor otišao do njega on.. nije se probudio. Umro je u roku od sat vremena. Po svemu sudeći, nije bilo drugih simptoma."
<BR>&nbsp;&nbsp;&nbsp;&nbsp;&nbsp;"Groznica? I to je sve?"
<BR>&nbsp;&nbsp;&nbsp;&nbsp;&nbsp;"Izgleda da se uopšte nije budio."
<BR>&nbsp;&nbsp;&nbsp;&nbsp;&nbsp;Šok usled toga tek je prodirao u njega a Karl je već imao utisak da se strmoglavljuje. Zapovednik Kruz bio je središte, srce i mozak čitave ekspedicije. Bez njega...
<BR>&nbsp;&nbsp;&nbsp;&nbsp;&nbsp;"Šta... šta ćemo da radimo?"
<BR>&nbsp;&nbsp;&nbsp;&nbsp;&nbsp;Maljenkov pogrešno shvati Karlovo pitanje. "Da ga stavimo u pregradak za spavanje - smesta. Za sada ima malo ili nimalo oštećenja nerava."
<BR>&nbsp;&nbsp;&nbsp;&nbsp;&nbsp;Ošamućen, Karl reče: "Pa... naravno... ali mislio sam..."
<BR>&nbsp;&nbsp;&nbsp;&nbsp;&nbsp;Saul reče: "I dalje mi se čini da bismo morali da imamo više podataka da bismo proučavali te slučajeve..."
<BR>&nbsp;&nbsp;&nbsp;&nbsp;&nbsp;"Nismo sigurni koliko dugo je imao visoku temperaturu. Makar još malo vremena i rizik oštećenja mozga." Maljenkov odsečno odmahnu rukom ispred Saula, brišući svako protivljenje. "Hajdemo."
<BR>&nbsp;&nbsp;&nbsp;&nbsp;&nbsp;Svi su otupelo krenuli do osovine kompleksa pregradaka za san. Karlu se vrtelo u glavi. On pokuša da misli, grizući usnu. Humanistički naučnici pisali su nadugačko o tome kako mali, opasni poduhvati moraju imati nepobitno superiornog, olimpijskog vođu da bi se izbegla grupašenja i prebrodile tegobe. Jednog Drejka, ili Vašingtona. Bez takvog vođe...
<BR>&nbsp;&nbsp;&nbsp;&nbsp;&nbsp;U hermetički zatvorenoj pripremnoj odaji Semjuelson i Peltijeova obavljali su provere i postavljali dijagnostičke kontakte oko tela već omotanog u sivi pokrov mrežnih kola. Lice Miguela Kruza-Mendoze bilo je spokojno i još je zračilo moćnom odlučnošću.
<BR>&nbsp;&nbsp;&nbsp;&nbsp;&nbsp;Trake magle čipkasto su šarale vazduh dok je temperatura radne sobe opadala. Maljenkov se preko mikrofona obrati dvojici uposlenih tehničara i grupa stade da gleda poslednje postupke smeštaja.
<BR>&nbsp;&nbsp;&nbsp;&nbsp;&nbsp;"Znači, naredio si smeštaj u pregradak i pre naše male rasprave", primeti Saul mirno.
<BR>&nbsp;&nbsp;&nbsp;&nbsp;&nbsp;"Želeo sam da sagledaš moju logiku. Dok je Macudo u pregratku, ja sam odgovoran za zdravlje čitave ekspedicije", reče Maljenkov kruto.
<BR>&nbsp;&nbsp;&nbsp;&nbsp;&nbsp;"Stvarno jesi." Saulov glas nosio je samo suvi nagoveštaj ironije.
<BR>&nbsp;&nbsp;&nbsp;&nbsp;&nbsp;"Nadam se da ćemo moći da ga vratimo brzo - veoma brzo", reče Maljenkov. "Prokletstvo! Na samom početku!"
<BR>&nbsp;&nbsp;&nbsp;&nbsp;&nbsp;Virdžinija reče hrabro: "Svi ćemo se zajednički potruditi. Razume se, moraćemo da..."
<BR>&nbsp;&nbsp;&nbsp;&nbsp;&nbsp;"Da odaberemo novog zapovednika", dovrši Saul umesto nje. "To je očigledno - Betani Ouks. Ona je sledeća po činu."
<BR>&nbsp;&nbsp;&nbsp;&nbsp;&nbsp;Karl klimnu uz oklevanje. Još jedan ortovac. To su bili svi stariji članovi posade. A Ouksova čak nije bila ni svemirac.
<BR>&nbsp;&nbsp;&nbsp;&nbsp;&nbsp;Gledali su ćutke dok su Peltijeova i Semjuelson gurali zapovednikovo telo u pregradak za san i otvarali ventile za dotok tečnosti. Cev se glatko uklopi u prostrani zid pun sličnih otvora, svetlucava čelična sigurnost ovenčana potkom magle. Toliko nalik smrti, pa ipak - to je bila jedina nada za povratak u život. Ako budu utvrdili šta ga je ubilo. Ako.
<BR>&nbsp;&nbsp;&nbsp;&nbsp;&nbsp;Maljenkov uzdahnu. "Trebalo je da održimo nekakvu ceremoniju. Ali nije bilo vremena."
<BR>&nbsp;&nbsp;&nbsp;&nbsp;&nbsp;Saul reče: "A možda i nije naročito dobra zamisao okupljati sve na jednom mestu."
<BR>&nbsp;&nbsp;&nbsp;&nbsp;&nbsp;I dalje obamrlo, Karl pomisli: Miguel Kruz ne bi voleo uštogljeni ritualčić. Nekolicina nas treba da se okupi i popije po koju za njega. Kapetan bi to razumeo.
<BR>&nbsp;&nbsp;&nbsp;&nbsp;&nbsp;A možda bi to moglo da ublaži bol, kada se obamrlost bude pretvorila u žalost.
<BR>&nbsp;&nbsp;&nbsp;&nbsp;&nbsp;"Razdvajanje, da." Maljenkov tiho klimnu, namršten. Karl shvati da i dalje govore o onome što je ubilo Kruza i o tome da li je to zarazno. "Ozborn može da sredi raspored dužnosti dok ne otopimo Ouksovu."
<BR>&nbsp;&nbsp;&nbsp;&nbsp;&nbsp;"Odoh nazad u lab", reče Saul. "Hoću potpuni pregled laboratorijskih rezultata."
<BR>&nbsp;&nbsp;&nbsp;&nbsp;&nbsp;"Mislim da nećeš", reče Maljenkov kruto.
<BR>&nbsp;&nbsp;&nbsp;&nbsp;&nbsp;Karl vide da je Saul već napola izgubljen u stazama ispitivanja kojima je trebalo da pođe, proverama koje je trebalo napraviti. Saul zato nije odmah odgovorio, već se zagledao u daljinu, prema poklopcu pregratka koji se zatvorio iza Kruza. Onda se lagano okrenuo Maljenkovu. "Ummm? Šta?"
<BR>&nbsp;&nbsp;&nbsp;&nbsp;&nbsp;"Red je na tebe, Saule."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;"Ova smrt učinila me je odlučnijim." Maljenkov stegnu usne dok ove ne pobeleše, mišići vilica čvrsto su mu se zategli.
<BR>&nbsp;&nbsp;&nbsp;&nbsp;&nbsp;"Rizikujemo zarazu čak i ovim razgovorom." Maljenkov odsečno mahnu. "U pregradak."
<BR>&nbsp;&nbsp;&nbsp;&nbsp;&nbsp;"To je smešno." Saul je delovao ozlojeđeno, kao da Maljenkov prepričava loš vic. "Mogu da pomognem. Do đavola, ako su neke moje sumnje ispravne..."
<BR>&nbsp;&nbsp;&nbsp;&nbsp;&nbsp;"Nisi toliko velik i neophodan", reče Maljenkov kruto. "Peltijeova dobro poznaje imunologiju..."
<BR>&nbsp;&nbsp;&nbsp;&nbsp;&nbsp;"Insistiram da..."
<BR>&nbsp;&nbsp;&nbsp;&nbsp;&nbsp;"Neću da rizikujem da mi padneš mrtav, prijatelju moj."
<BR>&nbsp;&nbsp;&nbsp;&nbsp;&nbsp;"Nikolaje, ja nemam to što je ubilo Kruza, šta god to bilo!"
<BR>&nbsp;&nbsp;&nbsp;&nbsp;&nbsp;"Pogledaj se - zakrvavljene oči, nos ti curi." Maljenkov pokaza rukom. "Nešto imaš. Možda si zakačio neki mikrob u svojoj laboratoriji."
<BR>&nbsp;&nbsp;&nbsp;&nbsp;&nbsp;Virdžinija priđe Saulu i pipnu mu čelo. "Imaš temperaturu", reče ona.
<BR>&nbsp;&nbsp;&nbsp;&nbsp;&nbsp;Karl je mrgodno gledao kako stavlja ruku na Saulovo čelo s nesvesnom intimnošću. Meni izgleda prokleto bolesno. Maljenkov je možda u pravu.
<BR>&nbsp;&nbsp;&nbsp;&nbsp;&nbsp;Virdžinija tiho upita: "Koliko dugo se osećaš tako?"
<BR>&nbsp;&nbsp;&nbsp;&nbsp;&nbsp;"Danima, dolazi i odlazi", reče Saul kao da je reč o nečem nevažnom. "Prehlada, to je sve. Malo groznice."
<BR>&nbsp;&nbsp;&nbsp;&nbsp;&nbsp;Maljenkov reče: "Ne možemo biti sigurni."
<BR>&nbsp;&nbsp;&nbsp;&nbsp;&nbsp;"Mislim da je to samo zaostatak Macudovog poslednjeg bioizazova. Što ne znači da sam tifusna Marija."
<BR>&nbsp;&nbsp;&nbsp;&nbsp;&nbsp;"Zapovednik je umro u roku od nekoliko sati", reče Maljenkov oštro.
<BR>&nbsp;&nbsp;&nbsp;&nbsp;&nbsp;"Ne od nečega što je uhvatio u mojoj laboratoriji. Nije bio čak ni u blizini."
<BR>&nbsp;&nbsp;&nbsp;&nbsp;&nbsp;"Mogao je da se zarazi pravo od tebe", reče Maljenkov.
<BR>&nbsp;&nbsp;&nbsp;&nbsp;&nbsp;"Upravo tako. Zašto sam onda još živ? Mućni glavom, Nikolaje. Potreban sam ti da uđeš u trag tom ubici!"
<BR>&nbsp;&nbsp;&nbsp;&nbsp;&nbsp;"To će spasti tvoj sopstveni budalasti život!" Maljenkov mahnu pesnicom prema Saulu, napregnuvši čitavo telo.
<BR>&nbsp;&nbsp;&nbsp;&nbsp;&nbsp;"Saule, moraš", navaljivala je Virdžinija, napetost joj se probijala kroz glas. "Ne možemo dozvoliti da rizikuješ sopstveni..."
<BR>&nbsp;&nbsp;&nbsp;&nbsp;&nbsp;"Dosta je!" dreknu Maljenkov. Njegova telesina činila je naredbu upečatljivijom. Prostorija je bila od očvrslog plastaforma i sabrala je zvuk u zvonku talasavu tutnjavu. "Dosta je!"
<BR>&nbsp;&nbsp;&nbsp;&nbsp;&nbsp;Znao sam da će početi sa pretnjama samo ako dobije priliku za to, pomisli Karl. Ako ga pustimo da sada prođe s tim, večno će nam zapovedati. Viđao sam i ranije takve tipove.
<BR>&nbsp;&nbsp;&nbsp;&nbsp;&nbsp;Ali delom je bila u pitanju prosta ozlojeđenost zbog toga što je neko davao naređenja kada njegov kapetan jedva da se ohladio.
<BR>&nbsp;&nbsp;&nbsp;&nbsp;&nbsp;"Ti nisi zapovednik", reče Karl blago, potiskujući prvobitni poriv da podigne glas. "Medicinsko odeljenje drugo je po redu u rasporedu osoblja, koliko se sećam, a ovo potpada pod kategoriju vanrednog stanja u svemiru. Ja sam odgovorni oficir."
<BR>&nbsp;&nbsp;&nbsp;&nbsp;&nbsp;Sve troje ga iznenađeno pogledaše. Naučnici nikada ne gledaju izvan sopstvene teritorije.
<BR>&nbsp;&nbsp;&nbsp;&nbsp;&nbsp;Maljenkov je oklevao; pogledao je ostale, zatim je klimnuo. "Istina... za sada. Ali, Betani Ouks, možemo je brzo otopiti."
<BR>&nbsp;&nbsp;&nbsp;&nbsp;&nbsp;"Samo napred." Karl sleže ramenima. Onda ona može da igra te igre moći s tobom, a ja ću ispasti iz kombinacije.
<BR>&nbsp;&nbsp;&nbsp;&nbsp;&nbsp;Saul reče pomireno: "To mi deluje razumno."
<BR>&nbsp;&nbsp;&nbsp;&nbsp;&nbsp;Karl nije mogao da se uzdrži od sarkastičnog smeška. Možeš da se kladiš da jeste. Upravo sam ti spasao guzicu od pregratka.
<BR>&nbsp;&nbsp;&nbsp;&nbsp;&nbsp;"Ja... slažem se", dodala je Virdžinija, ali Karl vide kako joj po licu igraju protivrečna osećanja. Bilo ih je toliko očigledno čitati. Ukoliko Saul ode u pregradak, izgubiće ga na godinu ili dve. Ali ako umre...
<BR>&nbsp;&nbsp;&nbsp;&nbsp;&nbsp;Virdžinija i Saul Linc? Karl je bio zapanjen. Trenutno nije bio u stanju čak ni da razmišlja o tome.
<BR>&nbsp;&nbsp;&nbsp;&nbsp;&nbsp;"Imamo drugih problema", zamuca on na tren, dok je žurio dalje. "Došao sam da prijavim da nam je neka masa zapušila filtere u Tunelu 3. Bolje bi bilo da se pozabavimo time, i to odmah.
<BR>&nbsp;&nbsp;&nbsp;&nbsp;&nbsp;Maljenkov reče: "Ja i dalje ne vidim zbog čega Saul..."
<BR>&nbsp;&nbsp;&nbsp;&nbsp;&nbsp;"Zbog toga što nam je potreban svaki par ruku, eto zbog čega!" eksplodira Saul.
<BR>&nbsp;&nbsp;&nbsp;&nbsp;&nbsp;Maljenkovljevo lice se zateže, obrazi mu se isturiše, vilica mu zauze odlučan položaj. "Ne slažem se."
<BR>&nbsp;&nbsp;&nbsp;&nbsp;&nbsp;Karl glatko preseče: "Žali se Ouksovoj."
<BR>&nbsp;&nbsp;&nbsp;&nbsp;&nbsp;Maljenkov trzajem naglo otvori poklopac. "Ali za jednu stvar imam ovlašćenje! Saula treba izdvojiti od nas ostalih. Ja nemam nameru da više budem s njim u istoj odaji."
<BR>&nbsp;&nbsp;&nbsp;&nbsp;&nbsp;Saul poče: "Ma hajde, Nik, ti si..."
<BR>&nbsp;&nbsp;&nbsp;&nbsp;&nbsp;"Još sam glavni što se tiče medicine!" reče Maljenkov gnevno. "Vodim te da si pod karantinom!"
<BR>&nbsp;&nbsp;&nbsp;&nbsp;&nbsp;"Pa to je..."
<BR>&nbsp;&nbsp;&nbsp;&nbsp;&nbsp;"Nikakvi kontakti! Radiš u sopstvenoj laboratoriji, sam. Potvrdi to, Karle Ozborne, ili ću porazgovarati o ovome sa Zemljom!" Maljenkov se brzo izvuče i zalupi vrata za sobom. Ostali su se zgledali.
<BR>&nbsp;&nbsp;&nbsp;&nbsp;&nbsp;"Znaš da je u pravu", reče Virdžinija besno.
<BR>&nbsp;&nbsp;&nbsp;&nbsp;&nbsp;"Nego šta, do đavola. Hvala što si tako uskočio", reče Saul Karlu. "Zaboravio sam kakav je starešinski niz. Organizacione sheme nisu baš moja oblast."
<BR>&nbsp;&nbsp;&nbsp;&nbsp;&nbsp;Karl sleže ramenima. "Naprosto sam prokleto dobro znao da niko ne bi napravio raspored tako da Maljenkov bude drugi po činu."
<BR>&nbsp;&nbsp;&nbsp;&nbsp;&nbsp;Saul se zakikota, Karl se nasmeši, na površini, iako je ispod toga sav previrao. Pitao se da li je u stvari učinio pametnu stvar. Nije dovoljno poznavao medicinu, razume se. Naprosto je sledio nagone. Godine provedene u svemiru naučile su ga da to obično nije bilo dobra ideja.
<BR>&nbsp;&nbsp;&nbsp;&nbsp;&nbsp;Šta bi zapovednik mislio? Još se nije privikao na tu zamisao. Nikada nisam želeo da budem starešina.
<BR>&nbsp;&nbsp;&nbsp;&nbsp;&nbsp;Virdžinija uze Saula za ruku i poče da ga kori zbog toga što je na nogama i vrzma se okolo kada treba da je u krevetu. Karl oseti nagli ujed ljubomore.
<BR>&nbsp;&nbsp;&nbsp;&nbsp;&nbsp;"Hej, on je sada u karantinu, znaš."
<BR>&nbsp;&nbsp;&nbsp;&nbsp;&nbsp;Virdžinija se namršti na njega, ali Saul klimnu. "Karl je u pravu. Sam ću otpuzati kući."
<BR>&nbsp;&nbsp;&nbsp;&nbsp;&nbsp;Da nisam otvorio usta, pomisli on, Saul bi upravo u ovom trenutku odlazio iz naših života.
<BR>&nbsp;&nbsp;&nbsp;&nbsp;&nbsp;Možda, na kraju krajeva, i nije bilo baš toliko pametno što je progovorio.
<BR>&nbsp;&nbsp;&nbsp;&nbsp;&nbsp;S druge strane, Saul nije izgledao kao da će još dugo pregurati. A ukoliko bi ga stavili u pregradak na samrti, prikan se ni tada ne bi baš skoro vratio odatle.
<BR>&nbsp;&nbsp;&nbsp;&nbsp;&nbsp;On zažmirka kada ta misao izroni. Kakvi su moji pravi motivi u ovome?
<BR>
<BR>&nbsp;&nbsp;&nbsp;&nbsp;&nbsp;Bolelo ga je da pomera i samo oči...
<BR>&nbsp;&nbsp;&nbsp;&nbsp;&nbsp;Pulsirajući bol, zamućena težina ispunjavala mu je glavu, suva hrapavost u grlu. Nisam bio ovako mamuran još od dvadesete. Ono divljačko probanje vina u L.A...
<BR>&nbsp;&nbsp;&nbsp;&nbsp;&nbsp;On se diže u sedeći položaj, u potpunom crnilu, oseti šuštanje svežih čaršava i tada mu se sve vrati.
<BR>&nbsp;&nbsp;&nbsp;&nbsp;&nbsp;Ona Havajka, Kevani Langstan, došla je s velikom bocom žestoke kokosove rakije da pomogne Karlu, Džimu Vidoru i Justinovu da prekrše Maljenkovljevo pravilo o neokupljanju i da piju u znak sećanja na kapetana Kruza. Ko je ikada čuo da Havajćani drže irsko bdenje?
<BR>&nbsp;&nbsp;&nbsp;&nbsp;&nbsp;On shvati da se odlučno, čvrsto rešio da se napije. I čak kada je to učinio, znao je da neće moći da obriše to ogavno očajanje, samo da ga zamaže.
<BR>&nbsp;&nbsp;&nbsp;&nbsp;&nbsp;Ponekad je jedini način odavanja počasti mrtvima raspojasana, divlja ceremonija ludačkog preterivanja. Otprilike polovina posade došla je do istog zaključka.
<BR>&nbsp;&nbsp;&nbsp;&nbsp;&nbsp;Ali još nešto se desilo... On pokuša da se seti, i ne uspe.
<BR>&nbsp;&nbsp;&nbsp;&nbsp;&nbsp;Okej, lepo. Bilo mi je vreme kad nisam na dužnosti i upotrebio sam ga onako kako sam našao za shodno, kako to kažu propisi. Samo je u pitanju to da nisam mnogo nadaren za nalivanje u velikom stilu. Sada plaćam cenu.
<BR>&nbsp;&nbsp;&nbsp;&nbsp;&nbsp;Kao odgovor na to, prodorni bol prođe mu kroz glavu kao punjenu nečim. Pružio se da upali svetlo i umesto toga dodirnuo meku butinu.
<BR>&nbsp;&nbsp;&nbsp;&nbsp;&nbsp;Oh, da. Odjednom mi se učinila ludački privlačna, pametna, puna razumevanja...
<BR>&nbsp;&nbsp;&nbsp;&nbsp;&nbsp;"Ummm?" promrmlja Lani. "Karle?"
<BR>&nbsp;&nbsp;&nbsp;&nbsp;&nbsp;On pokuša da progovori, morao je da pročisti grlo. Bolno je progutao i zakreketao: "Ah, aha. 'Broj'tro."
<BR>&nbsp;&nbsp;&nbsp;&nbsp;&nbsp;Ona upali zatamnjenu noćnu svetiljku koja baci njhove senke na zidove njene udobne sobice. "Ti... izgledaš grozno."
<BR>&nbsp;&nbsp;&nbsp;&nbsp;&nbsp;On pokuša da se isceri. Osećao se kao da mu je pukotina naprsla preko lica. "Bolje nego što se osećam."
<BR>&nbsp;&nbsp;&nbsp;&nbsp;&nbsp;Lanino široko namršteno lice nije delovalo mnogo bolje. "Da ti donesem nešto?"
<BR>&nbsp;&nbsp;&nbsp;&nbsp;&nbsp;"Ne, iznojiću ja to."
<BR>&nbsp;&nbsp;&nbsp;&nbsp;&nbsp;"Imam nešto B-kompleksa i soberala. Mogli bi da ublaže posledice."
<BR>&nbsp;&nbsp;&nbsp;&nbsp;&nbsp;"Pa... okej, da vidimo šta nauka može da učini." Znao je da ta rečenica zvuči šuplje, ali nagonski je osećao da treba da održi stvari na neobaveznom nivou. Tek se nejasno sećao kako je tu dospeo, šta je sve rečeno. Podsvest me ponovo gurnula u nevolju, pomisli žalostivo.
<BR>&nbsp;&nbsp;&nbsp;&nbsp;&nbsp;Odbacila je pokrivače u stranu i otklizila gola preko sobe, skladna i bez stida. Lani je pecala po medicinskom odeljku i vratila se sa pet pilula i kesicom punom vode. Polako je gutao pokušavajući da smisli kako da se izvuče.
<BR>&nbsp;&nbsp;&nbsp;&nbsp;&nbsp;Sećao se kako je odjednom bio besan na Virdžiniju - time je sve počelo. Uzeo je malo ubitačnog mai-taisa koji je ispekla Langstanova, a onda se Saul Linc pojavio na obližnjem ekranu, tek da vidi šta se to dešava. Da, to mora da je bilo to. Do tada sam se smisleno ponašao, ali matori samozadovoljni Saul digao je oči prema nebu i uputio nam onaj njegov praštajući pogled, a ja sam se prokleto razbesneo. Na njega, na Virdžiniju...
<BR>&nbsp;&nbsp;&nbsp;&nbsp;&nbsp;"Bolje?" upita Lani tiho.
<BR>&nbsp;&nbsp;&nbsp;&nbsp;&nbsp;"Uh. Neznatno." Zavalio se preko pokrivača, nejasno svestan da je go.
<BR>&nbsp;&nbsp;&nbsp;&nbsp;&nbsp;Visila je u vazduhu nad krevetom, izvijena u lotus, i lagano se spuštala. "Trebalo bi još da spavaš."
<BR>&nbsp;&nbsp;&nbsp;&nbsp;&nbsp;"Uh, ja... koliko je sati?"
<BR>&nbsp;&nbsp;&nbsp;&nbsp;&nbsp;Blago se nasmešila, kao da je pogodila njegovu nameru. "Skoro će deset."
<BR>&nbsp;&nbsp;&nbsp;&nbsp;&nbsp;"Oh... uskoro imam smenu."
<BR>&nbsp;&nbsp;&nbsp;&nbsp;&nbsp;"Moraš najpre da se vratiš među žive."
<BR>&nbsp;&nbsp;&nbsp;&nbsp;&nbsp;"Ja... biću u redu." U stvari, osećao se još gore. Nije mogao ni da misli valjano. Nikada se nije našao u situaciji u kojoj iskreno nije znao da li je vodio ljubav ili ne. Prokleto malo verovatno. Nikada nisam bio mnogo dobar kada sam naliven do očiju.
<BR>&nbsp;&nbsp;&nbsp;&nbsp;&nbsp;"Pitaš se", reče Lani; slabašni osmeh igrao joj je na usnama.
<BR>&nbsp;&nbsp;&nbsp;&nbsp;&nbsp;"Ah... da." Uvek je bila jedan potez ispred njega.
<BR>&nbsp;&nbsp;&nbsp;&nbsp;&nbsp;"Recimo da su ti motivi bili čisti."
<BR>&nbsp;&nbsp;&nbsp;&nbsp;&nbsp;"Ha?"
<BR>&nbsp;&nbsp;&nbsp;&nbsp;&nbsp;"Dugo smo pričali i ti si rekao da bi voleo da vidiš moj zidni svet."
<BR>&nbsp;&nbsp;&nbsp;&nbsp;&nbsp;"Tvoj..."
<BR>&nbsp;&nbsp;&nbsp;&nbsp;&nbsp;Ona se razmota i kucnu po komandnoj tabli na krevetu. Odaja oko njih smesta ožive.
<BR>&nbsp;&nbsp;&nbsp;&nbsp;&nbsp;"Jao!"
<BR>&nbsp;&nbsp;&nbsp;&nbsp;&nbsp;"Oh, izvini. Smanjiću osvetljenje."
<BR>&nbsp;&nbsp;&nbsp;&nbsp;&nbsp;Bila je to kristalna pećina. Vratila se tamo i pažljivo je snimila, iz mnogobrojnih uglova, uhvatila mirijade okaca. Blistavilo se prelamalo i sjalo na sve strane. Čudotvorno, uspela je da prikupi scene bez ijednog odraza sebe ili svoje opreme, tako da je bleštava pećina predstavljala prizor koji nikada niko nije mogao lično videti. Bilo je bolje od stvarnosti. Onda je tako preuredila sobu da su joj nameštaj i oprema zauzimali tamna mesta pećine, i na taj način pojačala efekat.
<BR>&nbsp;&nbsp;&nbsp;&nbsp;&nbsp;"Sjajno je. Svi ostali koriste zemaljske prizore."
<BR>&nbsp;&nbsp;&nbsp;&nbsp;&nbsp;Slegla je ramenima. "Mogu kad god hoću da uzmem taj turistički materijal iz Nacional Geografika."
<BR>&nbsp;&nbsp;&nbsp;&nbsp;&nbsp;Čak i uprkos svojoj mučnoj tegobi, bio je impresioniran. I lagano se prisetio njihovog razgovora, kako mu je delovala pametno, toplo, vrcala je od ideja. To nikada ranije nije primetio, nikada joj u stvari nije pružio priliku...
<BR>&nbsp;&nbsp;&nbsp;&nbsp;&nbsp;"I tako sam došao da je vidim..."
<BR>&nbsp;&nbsp;&nbsp;&nbsp;&nbsp;Ona klimnu, obrve su joj se veselo uzdigle. "I onesvestio se."
<BR>&nbsp;&nbsp;&nbsp;&nbsp;&nbsp;"Oh."
<BR>&nbsp;&nbsp;&nbsp;&nbsp;&nbsp;"Pomislila sam kako ti se možda ne bi dopalo da te ljudi vide kako te vuku nesvesnog kroz tunele, do tvog ležaja."
<BR>&nbsp;&nbsp;&nbsp;&nbsp;&nbsp;"Valjda ne bi."
<BR>&nbsp;&nbsp;&nbsp;&nbsp;&nbsp;Ona zatrepta, ugrize se za usnu, a onda pažljivo reče: "Ja... dopao mi se način na koji smo sinoć razgovarali, Karle. Nikada nismo imali mnogo prilike da bogzna šta kažemo jedno drugom. Još od prvih nedelja."
<BR>&nbsp;&nbsp;&nbsp;&nbsp;&nbsp;"Aha", reče on s nelagodom. "Mnogo posla."
<BR>&nbsp;&nbsp;&nbsp;&nbsp;&nbsp;Ona čvrsto reče: "Znam da se nećeš smesta odreći Virdžinije."
<BR>&nbsp;&nbsp;&nbsp;&nbsp;&nbsp;"Odreći? Nisam je ni dobio."
<BR>&nbsp;&nbsp;&nbsp;&nbsp;&nbsp;"Onda, odreći se nade."
<BR>&nbsp;&nbsp;&nbsp;&nbsp;&nbsp;On mrgodno klimnu. "Tačno."
<BR>&nbsp;&nbsp;&nbsp;&nbsp;&nbsp;"Ne smesta, to znam."
<BR>&nbsp;&nbsp;&nbsp;&nbsp;&nbsp;Gledao je Lani kao da je vidi prvi put. Bila je drugačija nego što je mislio. Možda...
<BR>&nbsp;&nbsp;&nbsp;&nbsp;&nbsp;Ali Virdžinija...
<BR>&nbsp;&nbsp;&nbsp;&nbsp;&nbsp;"Nema žurbe", reče ona i činilo se da tačno zna šta je pomislio. Sva moja osećanja mora da su mi ispisana na licu, shvati on s nelagodom.
<BR>&nbsp;&nbsp;&nbsp;&nbsp;&nbsp;"Ja... možda si u pravu. Toliko sam prokleto zbunjen."
<BR>&nbsp;&nbsp;&nbsp;&nbsp;&nbsp;Ona se naže napred i poljubi mu blago usne. "Nemoj da budeš. Samo radi i ostavi sitnice kao što su život i ljubav za kasnije."
<BR>&nbsp;&nbsp;&nbsp;&nbsp;&nbsp;Morao je da se nasmeši. "Činiš mi ovo mnogo lakšim nego što zaslužujem."
<BR>&nbsp;&nbsp;&nbsp;&nbsp;&nbsp;"Tako hoću."
<BR>&nbsp;&nbsp;&nbsp;&nbsp;&nbsp;"Ja..."
<BR>&nbsp;&nbsp;&nbsp;&nbsp;&nbsp;Ona mu na usne spusti prst koji ga ućutka. "Pst. Ne moraš da se ponašaš uglađeno, ne sa takvom glavoboljom."
<BR>&nbsp;&nbsp;&nbsp;&nbsp;&nbsp;Istuširao se - postavila je sopstvenu opremu, čak je namestila projekciju kristalne pećine i unutar male prostorije - i obukao se. Poljubila ga je za rastanak i, pre nego što je u potpunosti zabeležio u sebi njihov razgovor, već se kretao prema odaji za navlačenje svemirskog odela, uzdrman ali spreman za dužnost.
<BR>&nbsp;&nbsp;&nbsp;&nbsp;&nbsp;Bio je na poslu pre nego što se mamurluk izbistrio i osetio kako se na njega ponovo spušta nagla težina potištenosti. Otkako je napustio Zemlju, radio je s tvrdoglavom odlučnošću i nikada nije postavljao pitanja. Ali sada nije mogao da skrene um sa krupnijih tema, problema čiji je nailazak video u nadolazećim danima. Nije bilo nikoga kome je mogao poveriti da se pobrine o tome, ne više.
<BR>&nbsp;&nbsp;&nbsp;&nbsp;&nbsp;Karl oseti zjapeću prazninu, dolazak zle kobi.
<BR>&nbsp;&nbsp;&nbsp;&nbsp;&nbsp;Kapetana Kruza nema. To naprosto ne izgleda moguće. Šta ćemo da radimo, tako mu ledenog pakla?
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
