<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>6. PESMA ELEKTRONA
<P>&nbsp;&nbsp;&nbsp;&nbsp;&nbsp;Tobi je stajao na oplati broda i gledao uvis, kroz veličanstveno svetlo zvezda, ka Pravom Centru. Čitava galaksija obrtala se oko jedne tačke zaklonjene oblacima. Toliko svetlucavog sjaja nateranog da pleše oko hrpice nemilosrdne tame.
<BR>&nbsp;&nbsp;&nbsp;&nbsp;&nbsp;Brod je već povećavao ubrzanje, probijajući se kroz slojeve prašine i donoseći im nove talase svetlosti. Tobi je osećao da u njemu tinja bes prema maškama, koje su se približavale na stubovima plavobele svetlosti izduvnih gasova, terajući 'Argo' da beži. Bile su neumorne, goneći brodove na zagrejanoj plazmi, vekovni neprijatelj rešen da uništi i poslednje ostatke čovečanstva. Bile su udaljene samo jedan svetlosni dan, skrivene negde u uskovitlanom sumraku.
<BR>&nbsp;&nbsp;&nbsp;&nbsp;&nbsp;Čak i u ovom kovitlacu zvezda bilo je malo šanse da umaknu. 'Argovi' dalekometni skaneri uhvatili su slike izduvnih gasova maški kako se približavaju iz više pravaca - koristile su lake orbite, one koje koriste samo Središte.
<BR>&nbsp;&nbsp;&nbsp;&nbsp;&nbsp;Prema tome, gonile su ih sve dublje. Ka crnoj rupi koja čuči u Pravom Centru. U zamku.
<BR>&nbsp;&nbsp;&nbsp;&nbsp;&nbsp;Tobi je slušao svog Aspekta Isaka kako se savetuje sa još starijim, nejasnim Aspektima, a potom kako ronca o ogromnoj tamnoj zvezdi, ali sve mu se činilo tako strano, tako nemoguće. Galaksija ju je hranila već deset milijardi godina. Zvezde su joj se primicale, vučene plimama gravitacije i trenjem prašine. Nekada su oko tih izgubljenih sunaca cvetale civlizacije. Kad su njihove matične zvezde povučene ka unutra, da budu spržene, raznesene ili progutane, čitave tuđinske rase bile su primorane da beže - ili umru.
<BR>&nbsp;&nbsp;&nbsp;&nbsp;&nbsp;Isakova istorijska predavanja o tim dalekim vremenima bila su prilično oskudna. Mnogo šta se nagađalo, ali se malo toga znalo. Neke civilizacije uspele su da se spasu, tvrdio je. Načinile su čudne, metalne kolonije koje su žnjele tamošnje ogromne energetske izvore. Pred 'Argom' su se nalazila takva utočišta. Gradovi u središtu - ogromni, tuđinski, zabranjeni. Veći od Svećnjaka, i daleko stariji.
<BR>&nbsp;&nbsp;&nbsp;&nbsp;&nbsp;Pribrao se i vratio poslu - ubeđivao je Kvat da prisustvuje Skupu Porodice Bišop. Ogromni tuđinac bavio se poslednjim zidovima svog složenog gnezda, slažući cigle u zaklonu na mestu gde su se dve kupole gotovo dodirivale.
<BR>&nbsp;&nbsp;&nbsp;&nbsp;&nbsp;"Hajde, bubetino, samo što nije počelo."
<BR>&nbsp;&nbsp;&nbsp;&nbsp;&nbsp;Kvat je bez ikakvog vidljivog napora podigla ogromnu ploču. #To je svečanost tvoje vrste. /neprevodivo/ pokazujem poštovanje time što neću doći.#
<BR>&nbsp;&nbsp;&nbsp;&nbsp;&nbsp;"Pre bih rekao da izvrdavaš pravila. Uostalom, Kapetan želi da govoriš pred svima."
<BR>&nbsp;&nbsp;&nbsp;&nbsp;&nbsp;#Čast koju moram odbiti, otpadojedu.#
<BR>&nbsp;&nbsp;&nbsp;&nbsp;&nbsp;"Slušaj, skupljaču izmeta, ovo je važno."
<BR>&nbsp;&nbsp;&nbsp;&nbsp;&nbsp;#Važnije je da se ti vratiš unutra.#
<BR>&nbsp;&nbsp;&nbsp;&nbsp;&nbsp;"A? Što?"
<BR>&nbsp;&nbsp;&nbsp;&nbsp;&nbsp;#Oslušni svojim prednjim i zadnjim mozgom - pesma elektrona.#
<BR>&nbsp;&nbsp;&nbsp;&nbsp;&nbsp;Tobi je ispratio pogledom Kvatinu dvostruko uzglobljenu ruku. Sad kad se osvrnuo, primetio je blagi sjaj, boje slonovače, svuda oko 'Arga'. Poigravao je i svetlucao, kao magla pokrenuta nevidljivim vetrom. "Lepo je. Pa šta?"
<BR>&nbsp;&nbsp;&nbsp;&nbsp;&nbsp;#To su visokoenergetski elektroni koji udaraju o naše magnetne štitove. Kad skrenu, emituju svoje male krike besa. Fotone neudobnosti i straha.#
<BR>&nbsp;&nbsp;&nbsp;&nbsp;&nbsp;"Da, život je gadan. Svejedno, pa šta?"
<BR>&nbsp;&nbsp;&nbsp;&nbsp;&nbsp;#Sada srećemo mnogo više elektrona. Blizu jezgra galaksije ima ih sve više. Njihovo zračenje će uskoro postati preveliko da bi ti bezbedno hodao po oplati.#
<BR>&nbsp;&nbsp;&nbsp;&nbsp;&nbsp;Tobi se namrštio. Oduvek je smatrao da 'Argovi' magnetni štitovi zadržavaju sve opasnosti. No, ipak nisu mogli da zaustave bestežinsko svetlo, a znao je da zaista škodljive stvari imaju mnogo veću frekvencu, daleko iznad onoga što ljudi mogu da osete.
<BR>&nbsp;&nbsp;&nbsp;&nbsp;&nbsp;"Možeš da vidiš jaku radijaciju?"
<BR>&nbsp;&nbsp;&nbsp;&nbsp;&nbsp;#Svi iz moje vrste mogu. Nismo se razvili na tako udobnom svetu kao vi.#
<BR>&nbsp;&nbsp;&nbsp;&nbsp;&nbsp;"Hmm. bolje da se vratim unutra. A ulazi i ti - Kapetan je naredio."
<BR>&nbsp;&nbsp;&nbsp;&nbsp;&nbsp;#Ako je naređenje, moram se pokoriti. Moja vrsta i to zna.#
<BR>&nbsp;&nbsp;&nbsp;&nbsp;&nbsp;"Kvat, počela si da rasturaš svoje osinje gnezdo i da pakuješ delove pre nego što smo znali da dolaze maške. Otkud to?"
<BR>&nbsp;&nbsp;&nbsp;&nbsp;&nbsp;#Plima događaja je pokrenuta.#
<BR>&nbsp;&nbsp;&nbsp;&nbsp;&nbsp;"Misliš?" Kvat nikad ništa nije govorila jednostavno. Ili je barem imala sasvim naopak smisao za humor. Što se Tobija tiče, možda je za Kvat bilo urnebesno smešno kad izgubi jednu nogu. Jednom ju je video kako iz čista mira skida jednu nogu uz čudan, mljackav zvuk. Pretpostavljao je da je to stenjanje ili krik, ali možda je u pitanju bila i društvena igra.
<BR>&nbsp;&nbsp;&nbsp;&nbsp;&nbsp;#Nema izlaza.#
<BR>&nbsp;&nbsp;&nbsp;&nbsp;&nbsp;"Prilično si fatalistična, balegarko."
<BR>&nbsp;&nbsp;&nbsp;&nbsp;&nbsp;#Ali postoji ulaz.#
<BR>&nbsp;&nbsp;&nbsp;&nbsp;&nbsp;Tobi nije uspeo da izvuče iz nje nikakvo dodatno objašnjenje, a kad su ušli videli su da je Skup već počeo. Kečevi i Petice su se raspravljali sa Bišopovima - iako su imali zajedničke pojmove o kulturi pa čak i neke drevne priče.
<BR>&nbsp;&nbsp;&nbsp;&nbsp;&nbsp;Srećom, prvi deo je bio neka vrsta neorganizovanog plesa, i kroz veliku salu odjekivala je muzika dok su se Bišopovi mešali sa ljudima koje su pokupili na Novom Bišopu, poslednjem svetu sa koga su pobegli. Srećna rulja. Osim, naravno, dežurnih oficira - nijedna Porodica nikada ne sme da se sasvim opusti.
<BR>&nbsp;&nbsp;&nbsp;&nbsp;&nbsp;Tobi je pokušao da sustigne raspoloženje Skupa. Kvat je želela da ostane u uglu, daleko viša od svih ostalih, očiju upravljenih u daljinu. Tobi se pridružio grupnom plesu, čijih reči se sećao od detinjstva.
<BR>
<BR>&nbsp;&nbsp;&nbsp;&nbsp;&nbsp;Stavi ruke na kukove,
<BR>&nbsp;&nbsp;&nbsp;&nbsp;&nbsp;Slušaj kako ritam zove.
<BR>&nbsp;&nbsp;&nbsp;&nbsp;&nbsp;Malo njiši nogama,
<BR>&nbsp;&nbsp;&nbsp;&nbsp;&nbsp;Igraj lepo sa nama.
<BR>&nbsp;&nbsp;&nbsp;&nbsp;&nbsp;Pruži ruke napolje,
<BR>&nbsp;&nbsp;&nbsp;&nbsp;&nbsp;Biraj od svih najbolje.
<BR>
<BR>&nbsp;&nbsp;&nbsp;&nbsp;&nbsp;Nije bilo naročito dostojanstveno, ali Skupovi najčešće i nisu takvi. Tobi je pretpostavljao da zna kakvu strategiju je njegov otac izabrao.
<BR>&nbsp;&nbsp;&nbsp;&nbsp;&nbsp;Neka se svi opuste i neka se osećaju povezanim. Podstakni ih da igraju i pevaju, i neka se prisete davnih proslava na matičnom svetu. Pusti im glasnu, ritmičnu muziku. Iznesi keramičku burad u kojoj su stajali grožđe i žito, dajući viski, pivo i vino. Neka se Porodica dobro natopi alkoholom. Iako su enzimi koje svi nose u krvi dovoljni da smanje efekat, piće svima podiže duh, pradavnim osećanjem ponosa, samouverenosti - i nemira. Onda malo pojačaj muziku. Potom im postavi pitanje koje zahteva njihove sposobnosti, njihovo osećanje šta predstavlja Porodica Bišop i kuda bi trebalo da se pođe.
<BR>&nbsp;&nbsp;&nbsp;&nbsp;&nbsp;Tobi je znao šta Kilin smera, ali nije bilo razloga da ne uživa u tome. Igrao je sa Besen, popio je malo oštrog mladog vina, pustio da mu se ulije u glavu.
<BR>&nbsp;&nbsp;&nbsp;&nbsp;&nbsp;Ali ne toliko da ga omami. Njegov otac je imao mnogo problema sa alkoholom, u dugim godinama po smrti Tobijeve majke. Kilin je potom sreo Šibo i ostavio se pića, sabrao se i ubrzo postao Kapetan. Tobi je malo poznavao biologiju, ali znao je da deca mogu lako da naslede od roditelja potencijalne slabosti - pa je zato pazio koliko pije. Nije mogao da se oslanja samo na male enzime-pomagače.
<BR>&nbsp;&nbsp;&nbsp;&nbsp;&nbsp;Bio je to lep Skup. Čak je počeo da se oseća prijateljski prema Cermu. S obzirom na to koliko ga je Cermo gnjavio, to je sigurno bila posledica alkohola.
<BR>&nbsp;&nbsp;&nbsp;&nbsp;&nbsp;Cermo je imao kožu boje svetle čokolade, prosto vidljivo slatku pod blagim svetlom. Tobiju se u njegovoj Porodici dopadalo to što su sačuvali u životu sve drevne razlike među ljudima. Bilo je očiju i crnih i smeđih i plavih, kože i glatke i grube, žute, ružičaste i smeđe, noseva tankih i šiljatih ili širokih i pljosnatih ili malih i prćastih. Nešto u njihovim genima nije dopuštalo da se razlike stope i nestanu tokom generacija. To ih je činilo zanimljivim, kao prizvuk onih vremena kada su se ljudi prilagođavali različitim mestima time što bi im se oči iskosile da bolje vide, ili bi koža potamnela da odbije sunce, ili bi lica postala punačka da ne gube toplotu.
<BR>&nbsp;&nbsp;&nbsp;&nbsp;&nbsp;Nije mu smetalo što im je to učinila priroda, sporom, dugom selekcijom. Razlike su bile kao drevna knjiga, pune nerazumljivih poruka iz časne prošlosti, vrednih čuvanja. Njemu su se sopstveni široki nos i kose oči činili veoma praktičnim. Kao i tamna koža i bodljikava brada što je tek počela da mu niče. Nasleđe. Duboka istorija.
<BR>&nbsp;&nbsp;&nbsp;&nbsp;&nbsp;Utom se glasna muzika završila. Vreme za odluku.
<BR>&nbsp;&nbsp;&nbsp;&nbsp;&nbsp;Kilin je počeo da govori. On nije bio kićeni govornik, kao neki koje je Tobi slušao, ali je njegov jednostavan, otvoren način izlaganja prosto plenio pažnju. Saopštio im je teške činjenice o sudbini koja ih čeka. O dolasku maški. O rezervama goriva na 'Argu'. O ravnoteži vazduha, vode i tečnosti. Zasad je sve bilo dobro, ali nije bilo dovoljno za dugo, brzo putovanje van Galaktičkog središta, u neko eventualno utočište.
<BR>&nbsp;&nbsp;&nbsp;&nbsp;&nbsp;Kvat je govorila o verovatnim planovima maški. Juriće za 'Argom' i naterati ga u virove oko Pravog Centra. Da ostane zarobljen tamo.
<BR>&nbsp;&nbsp;&nbsp;&nbsp;&nbsp;Potom se Kilin priključio na čulnu mrežu Porodice. Svaki član je jednim okom video drevni zapis, a ispod njega značenje. Kilin je glasno čitao odlomke.
<BR>&nbsp;&nbsp;&nbsp;&nbsp;&nbsp;"Istrpela pet vrsta žive smrti u večito sjajnoj, svetoj vrelini. Znači, postojalo je vreme kada su maške padale pred nama!"
<BR>&nbsp;&nbsp;&nbsp;&nbsp;&nbsp;Porodica se komešala, zagledana u prašnjavu prošlost.
<BR>&nbsp;&nbsp;&nbsp;&nbsp;&nbsp;"Koja će se podići kao i mi koji napredujemo ka zaklonu i biblioteci."
<BR>&nbsp;&nbsp;&nbsp;&nbsp;&nbsp;Kilin je stajao na uzdignutom podijumu, dominirajući skupom. Glas mu je postao snažniji, ne kao govornički trik već od istinskog ubeđenja. "Otišli su tamo. Odavno. Iako su i ona i ostali bili 'i dalje grozničavo spremni da brane biserne palate čovečanstva' - ipak su otišli."
<BR>&nbsp;&nbsp;&nbsp;&nbsp;&nbsp;Začuli su se glasovi odobravanja. U njima se osećao žalobni prizvuk, želja za vezom sa sopstvenom slavnom istorijom. Neku su jecali. Drugi su psovali.
<BR>&nbsp;&nbsp;&nbsp;&nbsp;&nbsp;"Sada smo opkoljeni maškama. Okomile su se na nas. Istina", pokazao je Kvat, "imamo saveznike. Kvatina vrsta nas takođe prati, i nose onu njihovu ogromnu alatku, Kosmički Krug. Moći kojima mi ne vladamo, tačno. Metodi koje ne možemo da razumemo, tačno. Oni su živa bića i nude nam pomoć baš zbog te svete veze, zbog onoga što dele svi koji su se prirodno pojavili iz atoma same galaksije."
<BR>&nbsp;&nbsp;&nbsp;&nbsp;&nbsp;Začuli su se promukli uzvici zahvalnosti Kvat. I besa protiv maški.
<BR>&nbsp;&nbsp;&nbsp;&nbsp;&nbsp;Kilin je zastao, bes je brzo jenjao, i na njegovo lice vratila se staloženost. "Ali čak i uz njihovu pomoć, samo mi možemo da odlučimo kuda da pođemo."
<BR>&nbsp;&nbsp;&nbsp;&nbsp;&nbsp;Kilin je polako prešao pogledom preko lica koja je tako dobro poznavao - bilo ih je više od tri stotine. "Svi smo imali rođake koji su izginuli boreći se protiv Kvatine vrste. To razdoblje je završeno. Sada se borimo rame uz rame sa onima koje smo zvali Kiberi, a sada ih zoveno Mnogonošci."
<BR>&nbsp;&nbsp;&nbsp;&nbsp;&nbsp;Nešto u njegovom držanju prizvalo je tu nedavnu prošlost, i to tako da mu je pomoglo. Tobi je video kako to deluje na skup. Kilin je onaj koji je padao kroz rupu što su je Kiberi načinili, pravo kroz planetu - i preživeo je. Kilin je putovao unutar Kibera, Kvat, kao zatvorenik - i preživeo je. On je razgovarao sa magnetnim bićem koje je govorilo sa samog neba. A pre toga, upravo Kilin se pogađao sa Bogomoljkom i izborio se za slobodu.
<BR>&nbsp;&nbsp;&nbsp;&nbsp;&nbsp;Sada je čitava ta duga istorija bila na Kilinovoj strani. Oči su mu plamtele. Naređivao je na svoj ozibljan način, a ljudi su ga slušali.
<BR>&nbsp;&nbsp;&nbsp;&nbsp;&nbsp;"Možemo da biramo: da se okrenemo i borimo, i u tom slučaju ne znamo kakve su nam šanse. Ili da bežimo sa nadom na uspeh."
<BR>&nbsp;&nbsp;&nbsp;&nbsp;&nbsp;Sve ih je obuhvatio blistavim pogledom. "I to je to? To je sve?" Ljutito je nabrao usne. "Ne! Ne! Tvrdim da postoji i treći put - put koji nam je otvorio ovaj natpis naših davnih predaka."
<BR>&nbsp;&nbsp;&nbsp;&nbsp;&nbsp;Tobi je zastenjao, shvativši koliko je Kapetan opčarao sve prisutne. Moćni glas koji je zapljuskivao Porodicu Bišop bio je siguran i uveren - ali Tobi nije. Znao je šta sledi, i bio je obuzet bespomoćnim užasom.
<BR>&nbsp;&nbsp;&nbsp;&nbsp;&nbsp;"Možemo da pođemo za njima - za drevnima. U onaj zaklon koji su tražili. Možda je još tamo!"
<BR>&nbsp;&nbsp;&nbsp;&nbsp;&nbsp;Porodica se meškoljila i mrmljala.
<BR>&nbsp;&nbsp;&nbsp;&nbsp;&nbsp;"Naravno, oni su imali moći koje ne možemo ni da zamislimo - dabre. Metode koje ne možemo da razumemo - dabre. I zato su njihovi potomci - naši rođaci! - možda još tamo. Porodica ili Porodice - 'gde prebiva večnost'. Šta to može da znači? Šta to može da nam obeća? Hajde da pođemo - da pođemo i saznamo!"
<BR>&nbsp;&nbsp;&nbsp;&nbsp;&nbsp;Po grmljavini vatrenog pristanka koja se podigla, odjekujući, svuda oko njega, Tobi je znao da su osuđeni na očajnički kurs, i iako je voleo svog oca i želeo da ga prati, obuzeo ga je takav strah da su mu kolena izdajnički zaklecala.
<BR>&nbsp;&nbsp;&nbsp;&nbsp;&nbsp;Zašto otac to čini? Kuda je nestala njegova opreznost? Ugrožava čitavu Porodicu da bi saznao... šta? O prošlosti. O značaju Porodice.
<BR>&nbsp;&nbsp;&nbsp;&nbsp;&nbsp;Nezvana se javila Ličnost Šibo. Njeno bledo prisustvo bilo je blagi glas preko zbrke uspaljenog slavlja koje je trajalo svuda unaokolo, sa mnogo sudaranja laktovima, srećnog znojenja i razjapljenih usta.
<BR>&nbsp;&nbsp;&nbsp;&nbsp;&nbsp;Oni ne znaju šta on zapravo želi. A zna li i on? Volim ga, onoliko koliko jedno ovako srozano ja kakva sam postala može da voli. Ali sada ga se i bojim. Obećao nam je zaklon. A možda će ispasti lažov.
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
