<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Sledećeg jutra, Žutim taksijem, pošto je sad na popravku čekao ne samo njegov cefoskop već i kola, on se pojavio na vratima bravara Englesona sa četrdeset dolara gotovine i mnogo brige u srcu.
<BR>&nbsp;&nbsp;&nbsp;&nbsp;&nbsp;Radnja je bila stara i drvena, sa nešto modernijim natpisom, ali sa mnoštvom sitnih, mesinganih, bravarskih drangulija u izlogu: čudni kitnjasti sandučići za poštu, otkačene kvake napravljene u obliku ljudskih glava, veliki, lažni, crni, gvozdeni ključevi. Ušao je, u polutamu. Kao narkomanska gajba, pomisli, a ta ironija mu se dopala.
<BR>&nbsp;&nbsp;&nbsp;&nbsp;&nbsp;Za tezgom, na kojoj su stajale dve ogromne mašine za narezivanje ključeva, kao i na hiljade praznih matrica za ključeve koje su visile sa stalaka, pozdravi ga punačka starija gospođa. "Molim, gospodine? Dobro jutro."
<BR>&nbsp;&nbsp;&nbsp;&nbsp;&nbsp;Arktor reče: "Došao sam...
<BR>
<BR>&nbsp;&nbsp;&nbsp;&nbsp;&nbsp;Ihr Instrumente freilich spottet mein,
<BR>&nbsp;&nbsp;&nbsp;&nbsp;&nbsp;Mit Rad und Kammen, Walz' und Bugel:
<BR>&nbsp;&nbsp;&nbsp;&nbsp;&nbsp;Ich stand am Tor, ihr solltet Schlussel sein;
<BR>&nbsp;&nbsp;&nbsp;&nbsp;&nbsp;Zwar euer Bart ist kraus, doch hebt ihr nicht die Riegel.
<BR>
<BR>&nbsp;&nbsp;&nbsp;&nbsp;&nbsp;(Instrumenti im se olako poigraše mojim,
<BR>&nbsp;&nbsp;&nbsp;&nbsp;&nbsp;Točkom i zupčanikom, valjkom i remenikom:
<BR>&nbsp;&nbsp;&nbsp;&nbsp;&nbsp;Vi kanda beste ključ, dok ja na kapiji stojim;
<BR>&nbsp;&nbsp;&nbsp;&nbsp;&nbsp;Pero vam nazubljeno, al' rezu ne podigoste nikom.)
<BR>
<BR>&nbsp;&nbsp;&nbsp;&nbsp;&nbsp;...da platim svoj ček koji je banka vratila. Mislim da je na dvadeset dolara."
<BR>&nbsp;&nbsp;&nbsp;&nbsp;&nbsp;"Oh." Gospođa ljubazno iznese zaključanu metalnu kutiju, potraži ključ, zatim opazi da kutija nije zaključana. Otvorila ju je i smesta našla ček, sa prikačenom ceduljicom. "Gospodin Arktor?"
<BR>&nbsp;&nbsp;&nbsp;&nbsp;&nbsp;"Da", reče on, već izvadivši novac.
<BR>&nbsp;&nbsp;&nbsp;&nbsp;&nbsp;"Da, dvadeset dolara." Skinuvši ceduljicu sa čeka, ona stade marljivo da piše po njoj, dajući na znanje da se on pojavio i otkupio ček.
<BR>&nbsp;&nbsp;&nbsp;&nbsp;&nbsp;"Žao mi je zbog ovoga", reče joj on, "ali sam greškom ispisao ček sa ugašnog računa umesto sa aktivnog."
<BR>&nbsp;&nbsp;&nbsp;&nbsp;&nbsp;"Hmm", reče gospođa, smeškajući se dok je pisala.
<BR>&nbsp;&nbsp;&nbsp;&nbsp;&nbsp;"Takođe", reče on, "bio bih vam zahvalan ako biste kazali svom mužu, koji me je zvao pre neki dan..."
<BR>&nbsp;&nbsp;&nbsp;&nbsp;&nbsp;"Moj brat Karl", reče gospođa, "u stvari." Ona baci pogled preko ramena. "Ako je Karl razgovarao sa vama..." Ona pokaza rukom, osmehujući se. "On se ponekad preterano ljuti zbog čekova... Izvinjavam se ako je govorio... znate."
<BR>&nbsp;&nbsp;&nbsp;&nbsp;&nbsp;"Kažite mu", reče Arktor, recitujući naučen govor, "da sam ja i sam bio rastrojen kad me je on zvao, i da se zbog toga izvinjavam."
<BR>&nbsp;&nbsp;&nbsp;&nbsp;&nbsp;"Mislim da je rekao nešto o tome, da." Ona spusti njegov ček na tezgu; on joj dade dvadeset dolara.
<BR>&nbsp;&nbsp;&nbsp;&nbsp;&nbsp;"Ima li dodatnih troškova?" upita Arktor.
<BR>&nbsp;&nbsp;&nbsp;&nbsp;&nbsp;"Nema dodatnih troškova."
<BR>&nbsp;&nbsp;&nbsp;&nbsp;&nbsp;"Bio sam rastrojen", reče on, ovlaš pogledavši ček i zatim ga sklonivši u džep, "zato što je jedan moj prijatelj iznenada preminuo."
<BR>&nbsp;&nbsp;&nbsp;&nbsp;&nbsp;"Oh, Bože", reče gospođa.
<BR>&nbsp;&nbsp;&nbsp;&nbsp;&nbsp;Arktor, oklevajući, reče: "Ugušio se sasvim sam, u svojoj sobi, zalogajem mesa. Niko ga nije čuo."
<BR>&nbsp;&nbsp;&nbsp;&nbsp;&nbsp;"Znate li, gospodine Arktore, da se od toga umire više nego što ljudi misle? Čitala sam da, ako večerate sa prijateljem ili prijateljicom, a on ili ona neko vreme ništa ne govore nego samo sede tu, treba da se nagnete preko i upitate ih da li mogu da govore? Zato što možda nisu u stanju; možda se dave, a ne mogu da vam kažu."
<BR>&nbsp;&nbsp;&nbsp;&nbsp;&nbsp;"Da", reče Arktor. "Hvala. To je istina. I hvala vam za ček."
<BR>&nbsp;&nbsp;&nbsp;&nbsp;&nbsp;"Žao mi je zbog vašeg prijatelja", reče gospođa.
<BR>&nbsp;&nbsp;&nbsp;&nbsp;&nbsp;"Da", reče on. "To je bio najbolji prijatelj koga sam imao."
<BR>&nbsp;&nbsp;&nbsp;&nbsp;&nbsp;"To je tako strašno", reče gospođa. "Koliko je imao godina, gospodine Arktore?"
<BR>&nbsp;&nbsp;&nbsp;&nbsp;&nbsp;"Bio je u ranim tridesetim", reče Arktor, što je bilo istina: Lakmenu su trideset dve godine.
<BR>&nbsp;&nbsp;&nbsp;&nbsp;&nbsp;"Oh, kako je to užasno. Reći ću Karlu. I hvala vam što ste došli čak ovamo."
<BR>&nbsp;&nbsp;&nbsp;&nbsp;&nbsp;"Hvala vama", reče Arktor. "I zahvalite gospodinu Englesonu u moje ime. Mnogo vam hvala, oboma." On ode, obrevši se na pločniku u toplo jutro, trepćući od jarkog svetla i prljavog vazduha.
<BR>&nbsp;&nbsp;&nbsp;&nbsp;&nbsp;Pozvao je taksi, a na putu do kuće sedeo je, razmatrajući sa samim sobom koliko se dobro izvukao iz Berisove mreže, bez preterano ružnih scena. Moglo je biti i mnogo gore, istakao je on samom sebi. Ček je još bio tamo. A nisam morao da se suočim sa tipom lično.
<BR>&nbsp;&nbsp;&nbsp;&nbsp;&nbsp;On izvadi ček da vidi u kojoj meri je Berisu pošlo za rukom da oponaša njegov rukopis. Da, bio je to ugašeni račun; smesta je prepoznao boju čeka, sasvim ugašen račun, a banka je udarila pečat RAČUN UGAŠEN. Nije čudo što je bravar podilkanio. A onda, razgledajući ček dok se vozio, Arktor opazi da je to njegov rukopis.
<BR>&nbsp;&nbsp;&nbsp;&nbsp;&nbsp;Ni nalik na Berisov. Savršen falsifikat. Nikad ne bi ni saznao da nije njegov, osim što se seća da ga nije napisao.
<BR>&nbsp;&nbsp;&nbsp;&nbsp;&nbsp;Bože moj, mislio je, koliko je ovakvih Beris dosad napravio? Možda mi je proneverio pola od onog što imam.
<BR>&nbsp;&nbsp;&nbsp;&nbsp;&nbsp;Beris je, pomisli on, genije. S druge strane, to je verovatno prekopirano odnekud ili u svakom slučaju mehanički izvedeno. Ali ja nikad nisam napisao ček za bravara Englesona, pa kako je onda mogao da prekopira falsifikat? Ovo je jedinstven ček. Predaću ga odeljenskim grafolozima, odluči on, i prepustiti njima da prokljuve kako je to izvedeno. Možda samo vežba, vežba, vežba.
<BR>&nbsp;&nbsp;&nbsp;&nbsp;&nbsp;Što se tiče zavitlancije s pečurkama... Mislio je, samo ću mu prići i kazati da su mi ljudi rekli kako on pokušava da im proda doze s pečurkama. I da prekine s tim. Dobio sam obaveštenje od nekog koje bio zabrinut, kao što i treba da bude.
<BR>&nbsp;&nbsp;&nbsp;&nbsp;&nbsp;Ali, mislio je, ove stvari su samo nasumičan nagoveštaj onoga što on sprema, otkriven na prvom snimku. One predstavljaju samo uzorke onoga na šta sam se namerio. Bog zna šta je on još uradio: on ima beskrajno mnogo vremena da se smuca unaokolo i čita priručnike i smišlja zavere i intrige i zaplete i tako dalje... Možda bi, pomisli on iznenada, bolje bilo da smesta proverim svoj telefon i vidim da li se prisluškuje. Beris ima kutiju elektronske opreme, a čak i Soni, na primer, proizvodi i prodaje induktorske navoje koji se mogu koristiti kao prisluškivači za telefon. Telefon se verovatno prisluškuje. Verovatno se već prilično dugo prisluškuje.
<BR>&nbsp;&nbsp;&nbsp;&nbsp;&nbsp;Hoću da kažem, mislio je, povrh mog nedavnog - neophodnog - prisluškivača.
<BR>&nbsp;&nbsp;&nbsp;&nbsp;&nbsp;Ponovo je razgledao ček dok je taksi poskakivao niz ulicu, i najednom pomisli: šta ako sam ga sam napisao? Šta ako je Arktor ovo napisao? Mislim da jesam, mislio je; mislim da je jebeni glupson Arktor sam napisao ovaj ček, vrlo brzo - slova su iskošena - zato što je iz nekog razloga bio u žurbi; naškrabao ga je, uzeo pogrešan obrazac čeka, a posle sasvim zaboravio na to, potpuno zaboravio na taj slučaj.
<BR>&nbsp;&nbsp;&nbsp;&nbsp;&nbsp;Zaboravio, pomisli on, ono kad je Arktor...
<BR>
<BR>&nbsp;&nbsp;&nbsp;&nbsp;&nbsp;Was grinsest du mir, hohler Schadel, her?
<BR>&nbsp;&nbsp;&nbsp;&nbsp;&nbsp;Als dass dein Hirn, wie meines, einst verwirret
<BR>&nbsp;&nbsp;&nbsp;&nbsp;&nbsp;Den leichten Tag gesucht und in der
<BR>&nbsp;&nbsp;&nbsp;&nbsp;&nbsp;Dammrung schwer,
<BR>&nbsp;&nbsp;&nbsp;&nbsp;&nbsp;Mit Lust nach Wahrheit, jammerlich geirret.
<BR>
<BR>&nbsp;&nbsp;&nbsp;&nbsp;&nbsp;(Šta mi se ceriš, glupane jedan?
<BR>&nbsp;&nbsp;&nbsp;&nbsp;&nbsp;Ko da tvoj um, poput mog, jednom pometen
<BR>&nbsp;&nbsp;&nbsp;&nbsp;&nbsp;lak tražaše dan, a u suton težak,
<BR>&nbsp;&nbsp;&nbsp;&nbsp;&nbsp;U čežnji za istinom, vapijuć ište.)
<BR>
<BR>&nbsp;&nbsp;&nbsp;&nbsp;&nbsp;...izbauljao sa onog ogromnog narko-hepeninga u Santa Ani, gde je upoznao onu malu plavušu sa čudnim zubima, dugačkom, plavom kosom i velikim dupetom, ali tako energičnu i prijateljski nastrojenu... nije mogao da upali kola; bio je uduvan do daske. Stalno je imao problema - toliko se droge gutalo i ubrizgavalo i ušmrkivalo te noći, to je potrajalo skoro do zore. Toliko supstance S, i to vrlo čiste. Vrlo, vrlo čiste. Njegova roba.
<BR>&nbsp;&nbsp;&nbsp;&nbsp;&nbsp;Nagnuvši se napred, on reče: "Zaustavite se na Šelovoj pumpi. Tamo ću da iziđem."
<BR>&nbsp;&nbsp;&nbsp;&nbsp;&nbsp;Izišao je, platio taksistu, zatim ušao u telefonsku govornicu, potražio bravarov broj, pozvao ga.
<BR>&nbsp;&nbsp;&nbsp;&nbsp;&nbsp;Javila se starija gospođa. "Bravar Engleson, dobro..."
<BR>&nbsp;&nbsp;&nbsp;&nbsp;&nbsp;"Ovde je opet gospodin Arktor, izvinite što vas uznemiravam. Koju adresu imate za poziv, poziv za popravku na koju je ispisan moj ček?"
<BR>&nbsp;&nbsp;&nbsp;&nbsp;&nbsp;"Pa, da pogledam. Samo trenutak, gospodine Arktore." Udarac u telefon kad je odložila slušalicu.
<BR>&nbsp;&nbsp;&nbsp;&nbsp;&nbsp;Izdaleka prigušen muški glas: "Ko je to? Onaj Arktor?"
<BR>&nbsp;&nbsp;&nbsp;&nbsp;&nbsp;"Da, Karle, ali molim te da ništa ne govoriš. Upravo je dolazio..."
<BR>&nbsp;&nbsp;&nbsp;&nbsp;&nbsp;"Daj da razgovaram sa njim."
<BR>&nbsp;&nbsp;&nbsp;&nbsp;&nbsp;Pauza. Zatim ponovo stara gospođa. "Pa, imam ovu adresu, gospodine Arktore." Ona pročita njegovu kućnu adresu.
<BR>&nbsp;&nbsp;&nbsp;&nbsp;&nbsp;"Tamo je pozvan vaš brat? Da napravi ključ?"
<BR>&nbsp;&nbsp;&nbsp;&nbsp;&nbsp;"Sačekajte trenutak. Karle? Sećaš li se kuda si otišao kamionetom da napraviš ključ za gospodina Arktora?"
<BR>&nbsp;&nbsp;&nbsp;&nbsp;&nbsp;Izdaleka zamumla muški glas: "Na Katelu!"
<BR>&nbsp;&nbsp;&nbsp;&nbsp;&nbsp;"Negde na Katelu, gospodine Arktore. U Anahajmu. Ne, čekajte - Karl kaže da je to bilo u Santa Ani, na Mejnu. Da li to..."
<BR>&nbsp;&nbsp;&nbsp;&nbsp;&nbsp;"Hvala", reče on i spusti slušalicu. Santa Ana. Mejn. Tamo je bila jebena narkomanska žurka, a ja mora da sam prijavio trideset imena i isto toliko registarskih tablica te noći; to nije bila obična žurka. Stigla je velika pošiljka iz Meksika; kupci su delili i, kao što je to uobičajeno kod kupaca, probali dok su delili. Polovinu njih su verovatno pohapsili agenti zaduženi za kupovinu... Uau, mislio je: još se sećam - ili se nikad neću tačno sećati - te noći.
<BR>&nbsp;&nbsp;&nbsp;&nbsp;&nbsp;Ali to ipak ne opravdava Berisa što se u tom telefonskom razgovoru zlonamerno i s predumišljajem izdavao za Arktora. Osim toga, po svim dokazima, Beris je to izmislio na licu mesta - improvizovao je. Sranje, možda je Beris bio uduvan prethodne večeri, pa je učinio ono što mnogi tipovi rade kad su uduvani: samo se prepustio onome što se dešava. Arktor je sasvim sigurno napisao ček; Beris je samo slučajno podigao slušalicu. Mislio je, u svojoj ugljenisanoj glavi, da je to kul štos. Samo je bio neodgovoran, ništa više.
<BR>&nbsp;&nbsp;&nbsp;&nbsp;&nbsp;A, razmišljao je, ponovo okrećući broj Žutog taksija, ni Arktor nije bio naročito odgovoran što je tako dugo ostavio ček bez pokrića. Ko je za to kriv? Izvadivši ček još jednom, on proveri datum na njemu. Mesec i po dana. Isuse, ko priča o neodgovornosti! Arktor je mogao da se nađe iza rešetaka zbog toga; milošću Božjom onaj ludi Karl još nije otišao kod tužioca. Verovatno ga je zadržala njegova slatka stara sestra.
<BR>&nbsp;&nbsp;&nbsp;&nbsp;&nbsp;Arktor bi, zaključi on, bolje učinio da malo mrdne dupetom; i sam je uradio nekoliko blesavih stvari za koje ja dosad nisam znao. Beris nije jedini, a možda ni glavni. Što se toga tiče, još preostaje da se objasni uzrok Berisove silne, smišljene zlobe prema Arktoru; čovek se ne priprema tako dugo da bi nekom smestio bez ikakvog razloga. A Beris ne pokušava da smesti nikom drugom, ne, recimo, Lakmenu ili Čarlsu Freku ili Doni Hotorn; on je više od svih pomogao da se Džeri Fejbin smesti u saveznu kliniku, a dobar je i prema životinjama u kući.
<BR>&nbsp;&nbsp;&nbsp;&nbsp;&nbsp;Jednom je Arktor namerio da pošalje jednog psa - kako se, do đavola, zvala ona mala crna keruša, Popo ili tako nekako? - u kafileriju da je uspavaju, nije prihvatala dresuru, a Beris je proveo sate, u stvari dane, sa Popo, nežno je obučavajući i pričajući sa njom dok se nije smirila i bila spremna za dresuru i tako nije morala da ode i bude ucmekana. Da Beris gaji opštu zlobu prema svima, ne bi izvodio takve, dobre stvari.
<BR>&nbsp;&nbsp;&nbsp;&nbsp;&nbsp;"Žuti taksi", začu se iz telefona.
<BR>&nbsp;&nbsp;&nbsp;&nbsp;&nbsp;On reče adresu Šelove pumpe.
<BR>&nbsp;&nbsp;&nbsp;&nbsp;&nbsp;A ukoliko je Karl provalio Arktora kao teškog narkosa, razmišljao je dok se mrgodno muvao unaokolo čekajući taksi, to nije Berisova krivica; kad je Karl zaustavio svoj kamionet u pet ujutru da napravi ključ za Arktorovog Oldsa, Arktor je verovatno hodao kao blesav po pločniku i uza zidove i kolutao očima i izvodio sve ostalo što spada u dobar trip. Karl je još onda izveo zaključak. Dok je Karl narezivao nov ključ, Arktor je verovatno lebdeo unaokolo naopačke ili skakutao s glavom na dole, govoreći unatraške. Nije ni čudo što to Karlu nije bilo zabavno.
<BR>&nbsp;&nbsp;&nbsp;&nbsp;&nbsp;U stvari, razmišljao je, možda Beris pokušava da zataška sve češće Arktorove brljotine. Arktor više ne održava kola u ispravnom stanju, kao što je nekad činio, potura čekove bez pokrića, ne namerno, već zato što je njegov prokleti mozak rastočen od droge. Ali, ako išta, to je gore. Beris čini koliko može; to je mogućnost. Samo, i njegov mozak je rastočen. Svi njihovi mozgovi su...
<BR>
<BR>&nbsp;&nbsp;&nbsp;&nbsp;&nbsp;Dem Wurme gleich' ich, der den Staub durchwuhlt,
<BR>&nbsp;&nbsp;&nbsp;&nbsp;&nbsp;Den, wie er sich im Staube nahrend lebt,
<BR>&nbsp;&nbsp;&nbsp;&nbsp;&nbsp;Des Wandrers Tritt vernichtet und begrabt.
<BR>
<BR>&nbsp;&nbsp;&nbsp;&nbsp;&nbsp;(Nalik sam crvu što kroz prašinu rije,
<BR>&nbsp;&nbsp;&nbsp;&nbsp;&nbsp;koga, dok tu živi i prahom se hrani,
<BR>&nbsp;&nbsp;&nbsp;&nbsp;&nbsp;prolaznikova stopa zatre i sahrani.)
<BR>
<BR>&nbsp;&nbsp;&nbsp;&nbsp;&nbsp;...rastočeni i uzajamno povezani na rastočen način. To rastočeni vode rastočene. I to pravo u propast.
<BR>&nbsp;&nbsp;&nbsp;&nbsp;&nbsp;Možda je, nagađao je, Arktor presekao žice i savio žice i napravio sve te kratke spojeve u svom cefoskopu. U pola noći. Ali iz kog razloga?
<BR>&nbsp;&nbsp;&nbsp;&nbsp;&nbsp;Biće to teško pitanje: zašto? Ali sa rastočenim mozgovima sve je moguće, sve vrste uvrnutih - kao i same žice - pobuda. On je to video, tokom svog policijskog rada, mnogo, mnogo puta. Ova tragedija za njega nije nova; to će biti, u njihovim kompjuterskim listama, samo još jedan slučaj više. To je bio korak napred na putu ka saveznoj klinici, kao sa Džerijem Fejbinom.
<BR>&nbsp;&nbsp;&nbsp;&nbsp;&nbsp;Svi ti momci kreću se po istoj šahovskoj tabli, sad stoje na različitim poljima i na različitom rastojanju od cilja, a do njega će stići u razna vremena. Ali svi će, na kraju, stići do njega: do saveznih klinika.
<BR>&nbsp;&nbsp;&nbsp;&nbsp;&nbsp;To je zapisano u njihovom nervnom tkivu. Ili u onome što je od njega ostalo. To više ništa ne može da zaustavi niti da ga preokrene.
<BR>&nbsp;&nbsp;&nbsp;&nbsp;&nbsp;A pre svih, počeo je da veruje, za Boba Arktora. Bila je to njegova intuicija, koja se tek javljala, nezavisna od bilo čega što je Beris radio. Novo, profesionalno uviđanje stvari.
<BR>&nbsp;&nbsp;&nbsp;&nbsp;&nbsp;Takođe, njegovi pretpostavljeni u šerifovoj kancelariji Orindž Kauntija odlučili su da se usredsrede na Boba Arktora; oni su bez sumnje imali razloge o kojima on ništa ne zna. Možda ove činjenice potvrđuju jedna drugu: njihovo povećano zanimanje za Arktora - najzad, odeljenje je prilično skupo platilo postavljanje holo-skenera u Arktorovu kuću, zatim i njega da analizira snimke, kao i druge na višim mestima da donose sud o onome što im on redovno predaje - ovo se uklapalo sa Berisovom neuobičajenom zainteresovanošću za Arktora, pošto su i jedni i drugi izabrali Arktora za glavnu metu. Ali šta je on lično zapazio u Arktorovom ponašanju što mu je palo u oči kao neuobičajeno? Iz prve ruke, nezavisno od ova dva interesovanja?
<BR>&nbsp;&nbsp;&nbsp;&nbsp;&nbsp;Dok je taksi vozio dalje, on je razmišljao o tome kako će vrlo verovatno morati poduže da posmatra ne bi li naišao na nešto; to se neće otkriti monitorima za jedan dan. Moraće da bude strpljiv; moraće da se pomiri sa dugoročnom prismotrom i da se dovede u onaj položaj u kome je voljan da čeka.
<BR>&nbsp;&nbsp;&nbsp;&nbsp;&nbsp;Kad bude video nešto na holo-skenerima, međutim, neko zagonetno ili sumnjivo ponašanje s Arktorove strane, onda će on biti označen sa tri strane, treća provera prethodnih interesovanja. Svakako, to će biti potvrda. To će opravdati troškove i vreme i sveopštu zainteresovanost.
<BR>&nbsp;&nbsp;&nbsp;&nbsp;&nbsp;Šta li to Beris zna što mi ne znamo, pitao se. Možda bi trebalo da ga dovučemo i pitamo. Ali - bolje je pribaviti materijal razrađen nezavisno od Berisa; u protivnom bi on predstavljao udvajanje onoga što Beris, ko god on bio ili koga god predstavljao, već ima.
<BR>&nbsp;&nbsp;&nbsp;&nbsp;&nbsp;A onda pomisli: o čemu ja, do đavola, pričam? Mora biti da sam lud. Ja poznajem Boba Arktora; on je dobar čovek. Ništa on ne sprema. U najmanju ruku ništa neukusno. U stvari, mislio je, on radi za šerifovu kancelariju Orindž Kauntija, tajno. Zbog čega se verovatno...
<BR>
<BR>&nbsp;&nbsp;&nbsp;&nbsp;&nbsp;Zwei Seelen wohnen, ach! in meiner Brust,
<BR>&nbsp;&nbsp;&nbsp;&nbsp;&nbsp;Die eine will sich von der andern trennen:
<BR>&nbsp;&nbsp;&nbsp;&nbsp;&nbsp;Die eine halt, in derber Liebeslust,
<BR>&nbsp;&nbsp;&nbsp;&nbsp;&nbsp;Sich an die Welt mit klammernden Organen;
<BR>&nbsp;&nbsp;&nbsp;&nbsp;&nbsp;Die andre hebt gewaltsam sich vom Dust
<BR>&nbsp;&nbsp;&nbsp;&nbsp;&nbsp;Zu den Gefilden hoher Ahnen.
<BR>
<BR>&nbsp;&nbsp;&nbsp;&nbsp;&nbsp;(Dve duše žive, ah! u grudima mojim,
<BR>&nbsp;&nbsp;&nbsp;&nbsp;&nbsp;jedna od druge da razdvoji se ište:
<BR>&nbsp;&nbsp;&nbsp;&nbsp;&nbsp;jedna se svim organima svojim
<BR>&nbsp;&nbsp;&nbsp;&nbsp;&nbsp;za ovaj svet drži, hoteć život niži;
<BR>&nbsp;&nbsp;&nbsp;&nbsp;&nbsp;druga silovito iz praha se diže
<BR>&nbsp;&nbsp;&nbsp;&nbsp;&nbsp;i carstvu uzvišenih pojmova bliži.)
<BR>
<BR>&nbsp;&nbsp;&nbsp;&nbsp;&nbsp;...Beris i okomio na njega.
<BR>&nbsp;&nbsp;&nbsp;&nbsp;&nbsp;Ali, mislio je, to ne može da objasni zašto se šerifova kancelarija Orindž Kauntija okomila na njega - pogotovo ne do tog stepena da postavi sve te holo-skenere i odredi agenta s punim radnim vremenom da ga nadzire i izveštava o njemu. To ne može da objasni stvar.
<BR>&nbsp;&nbsp;&nbsp;&nbsp;&nbsp;Ne slaže se, mislio je. Više, mnogo više se odigrava u toj kući, toj oronuloj, prenatrpanoj kući sa baštom od korova, i mačećom posudom koja se nikad ne prazni, i životinjama koje hodaju po kuhinjskom stolu, i đubretom koje se presipa i koje niko nikad ne iznosi.
<BR>&nbsp;&nbsp;&nbsp;&nbsp;&nbsp;Kakva šteta, mislio je, za stvarno dobru kuću. S njom bi se toliko toga moglo uraditi. Porodica, deca i žena, mogla bi da živi u njoj. Ona je za to i predviđena: tri spavaće sobe. Takva šteta; takva jebena šteta! Trebalo bi da mu je oduzmu, mislio je, da se umešaju i da ga liše prava na otkup. Možda i hoće. I da je upotrebe za nešto bolje; ta kuća žudi za tim. Ta kuća je videla i bolje dane, nekad davno. Ti dani bi se mogli vratiti. Kad bi je drugačija osoba posedovala i održavala.
<BR>&nbsp;&nbsp;&nbsp;&nbsp;&nbsp;Naročito dvorište, mislio je, dok se taksi zaustavljao na kolskom prilazu zatrpanom novinama.
<BR>&nbsp;&nbsp;&nbsp;&nbsp;&nbsp;On plati vozaču, izvadi ključ od vrata i uđe u kuću.
<BR>&nbsp;&nbsp;&nbsp;&nbsp;&nbsp;Smesta je osetio kako ga nešto gleda: holo-skeneri na njemu. Čim je kročio preko vlastitog praga. Sam - nikog osim njega u kući. Netačno! On i skeneri, podmukli i nevidljivi, koji ga posmatraju i snimaju. Sve što on radi. Sve što izgovori.
<BR>&nbsp;&nbsp;&nbsp;&nbsp;&nbsp;Kao grafiti na zidu kad pišaš u javnom pisoaru, pomisli on. NASMEŠITE SE! OVO JE SKRIVENA KAMERA! I jeste, mislio je, čim uđem u ovu kuću. Jezivo je. To mu se nije dopadalo. Bio je svestan samog sebe; to osećanje je raslo od prvog dana, kad su stigli kući - onog 'dana psećeg govneta', kako je o njemu mislio, nije mogao da ne misli o njemu. Svakim danom rastao je doživljaj skenera.
<BR>&nbsp;&nbsp;&nbsp;&nbsp;&nbsp;"Nikog nema kod kuće, pretpostavljam", rekao je naglas kao i obično, i bio svestan da su skeneri to uhvatili. Ali uvek je morao da vodi računa: on nije trebalo da zna da su oni tu. Kao glumac pred filmskom kamerom, zaključi on, glumiš kao da kamera ne postoji, ili si uprskao stvar. Sve je gotovo.
<BR>&nbsp;&nbsp;&nbsp;&nbsp;&nbsp;A kod ovog sranja nema ponavljanja.
<BR>&nbsp;&nbsp;&nbsp;&nbsp;&nbsp;Umesto toga bivaš zbrisan. Hoću reći, ja bivam zbrisan. Ne ljudi iza skenera, već ja.
<BR>&nbsp;&nbsp;&nbsp;&nbsp;&nbsp;Ono što bi trebalo da uradim, mislio je, da bih se izvukao iz ovoga, jeste da prodam kuću; ionako je oronula. Ali... ja volim ovu kuću. Nema izgleda!
<BR>&nbsp;&nbsp;&nbsp;&nbsp;&nbsp;To je moja kuća.
<BR>&nbsp;&nbsp;&nbsp;&nbsp;&nbsp;Niko me ne može najuriti.
<BR>&nbsp;&nbsp;&nbsp;&nbsp;&nbsp;Ma iz kog razloga oni to hteli ili još hoće.
<BR>&nbsp;&nbsp;&nbsp;&nbsp;&nbsp;Pod pretpostavkom da uopšte postoje 'oni'.
<BR>&nbsp;&nbsp;&nbsp;&nbsp;&nbsp;Što bi naprosto mogla biti moja izmišljotina, ti 'oni' koji me posmatraju. Paranoja. Ili radije 'ono'. Bezlično 'ono'.
<BR>&nbsp;&nbsp;&nbsp;&nbsp;&nbsp;Šta god bilo to što posmatra, ono nije ljudsko biće.
<BR>&nbsp;&nbsp;&nbsp;&nbsp;&nbsp;U svakom slučaju, ne po mojim merilima. Ne nešto što bih ja prepoznao.
<BR>&nbsp;&nbsp;&nbsp;&nbsp;&nbsp;Koliko god bilo blesavo, mislio je, to je zastrašujuće. Nešto mi radi neka najobičnija stvar, ovde u mojoj rođenoj kući. Pred mojim rođenim očima.
<BR>&nbsp;&nbsp;&nbsp;&nbsp;&nbsp;U rođenim očima nečega; u vidnom polju neke stvari. Koje, za razliku od tamnooke, male Done, nikad ne trepću. Šta skener vidi? - upitao se. Hoću reći, zaista vidi? Prodire pogledom u glavu? Čak do srca? Da li pasivni infracrveni skener kakav se nekad koristio ili holo-skener kvadarskog tipa kakav se danas koristi, prozire mene - prozire nas - jasno ili zatamnjeno? Nadam se, mislio je, da jasno vidi, jer ja ovih dana više ne mogu da prozrem sebe. Vidim samo tminu. Tmina napolju; tmina unutra. Nadam se, za dobro svih, da su skeneri uspešniji. Zato što, mislio je, ako skener vidi samo zatamnjeno, onako kako ja vidim, onda smo prokleti, prokleti ponovo i kao što smo neprestano bili, a tako ćemo i umreti, znajući vrlo malo i pogrešno shvatajući čak i taj delić.
<BR>&nbsp;&nbsp;&nbsp;&nbsp;&nbsp;Sa police u dnevnoj sobi on nasumce skide jednu knjigu; ispostavilo se da je to, kako je ustanovio, Seksualna ljubav u slikama. Otvorivši je nasumce, on ugleda stranicu - gde je bio prikazan muškarac koji veselo gricka desnu sisu svoje ženske, a ženska uzdiše - i naglas reče, kao da čita za sebe iz knjige, kao da citira nekog čuvenog starodrevnog učenog filozofa, što on nije bio:
<BR>&nbsp;&nbsp;&nbsp;&nbsp;&nbsp;"Svaki čovek ponaosob vidi samo mali deo sveukupne istine, a veoma često, u stvari, skoro...
<BR>
<BR>&nbsp;&nbsp;&nbsp;&nbsp;&nbsp;Weh! steck'ich in dem Kerker noch?
<BR>&nbsp;&nbsp;&nbsp;&nbsp;&nbsp;Verfluchtes dumpfes Mauerloch,
<BR>&nbsp;&nbsp;&nbsp;&nbsp;&nbsp;Wo selbst das liebe Himmelslicht
<BR>&nbsp;&nbsp;&nbsp;&nbsp;&nbsp;Trub durch gemalte Scheiben bricht!
<BR>&nbsp;&nbsp;&nbsp;&nbsp;&nbsp;Beschrankt mit diesem Bucherhauf,
<BR>&nbsp;&nbsp;&nbsp;&nbsp;&nbsp;Den Wurme nagen, Staub bedeckt,
<BR>&nbsp;&nbsp;&nbsp;&nbsp;&nbsp;Den bis ans hohe.
<BR>
<BR>&nbsp;&nbsp;&nbsp;&nbsp;&nbsp;(Avaj! Da l' još u tamnici čamim?
<BR>&nbsp;&nbsp;&nbsp;&nbsp;&nbsp;U memljivim zidinama prokletim,
<BR>&nbsp;&nbsp;&nbsp;&nbsp;&nbsp;Gde se i nebesna svetlost sama
<BR>&nbsp;&nbsp;&nbsp;&nbsp;&nbsp;mutno kroz tamna okna prelama!
<BR>&nbsp;&nbsp;&nbsp;&nbsp;&nbsp;Pritešnjen ovim brdom knjiga,
<BR>&nbsp;&nbsp;&nbsp;&nbsp;&nbsp;koje crvi grizu, zastrtih prašinom,
<BR>&nbsp;&nbsp;&nbsp;&nbsp;&nbsp;od vrha do dna.)
<BR>
<BR>&nbsp;&nbsp;&nbsp;&nbsp;&nbsp;...neprestano, on namerno zavarava sebe čak i u pogledu tog dragocenog malog dela. Deo njega okreće se protiv njega i ponaša se kao druga osoba, poražavajući ga iznutra. Čovek unutar čoveka. Što uopšte nije čovek."
<BR>&nbsp;&nbsp;&nbsp;&nbsp;&nbsp;Klimnuvši glavom, kao ganut mudrošću nepostojećih napisanih reči na toj stranici, on zatvori veliku, u crveno povezanu, zlatotiskom ukrašenu knjigu Seksualna ljubav u slikama i vrati je na policu. Nadam se da skeneri neće zumirati korice ove knjige, pomisli, i provaliti moju foliranciju.
<BR>&nbsp;&nbsp;&nbsp;&nbsp;&nbsp;Čarls Frek je, postepeno sve više postajući utučen zbog onog što se događa svim njegovim poznanicima, najzad odlučio da se ubije. U krugovima u kojima se kretao nije predstavljalo problem da čovek završi sa sobom: samo kupiš veliku količinu crvenih i uzmeš ih sa malo jeftinog vina, kasno uveče, pošto si skinuo slušalicu s telefona da te niko ne bi prekidao.
<BR>&nbsp;&nbsp;&nbsp;&nbsp;&nbsp;Planiranje se ticalo predmeta za koje želiš da ih potonji arheolozi nađu kraj tebe. Tako da bi znali iz kog sloja potičeš. I da bi mogli da pohvataju gde ti je bila glava u vreme kad si to uradio.
<BR>&nbsp;&nbsp;&nbsp;&nbsp;&nbsp;Proveo je nekoliko dana odabirajući predmete. Mnogo duže no što je proveo rešavajući da se ubije, a otprilike isto onoliko koliko mu je bilo potrebno vremena da nabavi dovoljno crvenih. Pronaći će ga kako leži poleđuške, na krevetu, sa knjigom Izvor Ejn Rand (koja će dokazati da je on bio neshvaćeni natčovek odbačen od svetine, i tako, u izvesnom smislu, ubijen njenim prezirom) i sa nedovršenim pismom kompaniji Ekson u kome protestuje zbog otkazivanja kreditne kartice za benzin. Na taj način će optužiti sistem i postići nešto svojom smrću, povrh onoga što postigne smrt sama.
<BR>&nbsp;&nbsp;&nbsp;&nbsp;&nbsp;U stvari, nije bio toliko siguran u to šta postiže smrt koliko u to šta postižu ona dva predmeta; ali u svakom slučaju, sve se slagalo, i on poče da se priprema, kao životinja koja oseća da je njeno vreme došlo i obavlja nagonske radnje, prirodom određene, kad joj se približi neumitan kraj.
<BR>
<BR>&nbsp;&nbsp;&nbsp;&nbsp;&nbsp;U poslednjem trenutku (dok mu se primicao kraj) on se predomislio u pogledu jedne odlučujuće stvari i rešio da crvene popije sa arhivskim vinom umesto s nekim jeftinim, pa je krenuo u poslednju vožnju, do Trgovca Džoa, specijalizovanog za dobra vina, i kupio bocu Mondavi kaberne sovinjona iz 1971, što ga je ojadilo za tridesetak dolara - sve što je imao.
<BR>&nbsp;&nbsp;&nbsp;&nbsp;&nbsp;Vrativši se kući, otvorio je vino, ostavio ga da malo diše, ispio nekoliko čaša, proveo par minuta posmatrajući svoju omiljenu stranicu iz Ilustrovane knjige o seksu, koja je prikazivala devojku u položaju odozgo, zatim stavio kesicu crvenih pored kreveta, legao sa knjigom Ejn Rand i nedovršenim protestnim pismom Eksonu, pokušao da razmišlja o nečem značajnom, ali nije mogao, mada se neprestano sećao da je devojka bila odozgo, a potom, uz čašu Kaberne sovinjona, progutao sve crvene odjednom. Posle toga, pošto je delo učinjeno, on je legao, sa knjigom Ejn Rand i pismom na grudima, i čekao.
<BR>&nbsp;&nbsp;&nbsp;&nbsp;&nbsp;Međutim, izradili su ga. Kapsule nisu sadržale barbiturate, kako mu je predstavljeno. Bio je to nekakav uvrnut psihodelik, vrsta koju nikada ranije nije uzimao, verovatno mešavina, a uz to nova na tržištu. Umesto da se tiho uguši, Čarls Frek poče da halucinira. Elem, pomisli on filozofski, to je moja životna priča. Uvek me operušaju. Morao je da se suoči sa činjenicom - s obzirom na to koliko je kapsula progutao - da mu sleduje priličan trip.
<BR>&nbsp;&nbsp;&nbsp;&nbsp;&nbsp;U sledećem trenutku, nekakvo stvorenje sa razmeđa dimenzija stajalo je kraj njegovog kreveta, posmatrajući ga s negodovanjem.
<BR>&nbsp;&nbsp;&nbsp;&nbsp;&nbsp;Stvorenje je imalo mnogo očiju, svuda po sebi, supermodernu skupocenu odeću, i bilo je dva i po metra visoko. Uz to, nosilo je ogroman svitak.
<BR>&nbsp;&nbsp;&nbsp;&nbsp;&nbsp;"Pročitaćeš mi moje grehe", reče Čarls Frek.
<BR>&nbsp;&nbsp;&nbsp;&nbsp;&nbsp;Stvorenje klimnu glavom i otpečati svitak.
<BR>&nbsp;&nbsp;&nbsp;&nbsp;&nbsp;Frek reče, bespomoćno ležeći na krevetu: "A to će potrajati sto hiljada sati."
<BR>&nbsp;&nbsp;&nbsp;&nbsp;&nbsp;Upravivši na njega mnoštvo svojih složenih očiju, stvorenje sa razmeđa dimenzija reče: "Više nismo u zemaljskom svetu. Niže kategorije materijalnog postojanja, kao što su 'prostor' i 'vreme', za tebe više ne važe. Ti si sad uzdignut u natčulno carstvo. Tvoji gresi biće ti čitani bez prestanka, po smenama, tokom čitave večnosti. Spisak nikad neće imati kraja."
<BR>&nbsp;&nbsp;&nbsp;&nbsp;&nbsp;Treba poznavati svog dilera, mislio je Čarls Frek, i poželeo da može da vrati unazad poslednjih pola sata svog života.
<BR>&nbsp;&nbsp;&nbsp;&nbsp;&nbsp;Hiljadu godina kasnije on je još ležao u krevetu sa knjigom Ejn Rand i pismom Eksonu na grudima, slušajući ih kako mu čitaju grehe. Stigli su do prvog razreda, kad mu je bilo šest godina.
<BR>&nbsp;&nbsp;&nbsp;&nbsp;&nbsp;Deset hiljada godina kasnije stigli su do šestog razreda.
<BR>&nbsp;&nbsp;&nbsp;&nbsp;&nbsp;Do godine u kojoj je otkrio onanisanje.
<BR>&nbsp;&nbsp;&nbsp;&nbsp;&nbsp;Zatvorio je oči, ali i dalje je video mnogooko, dva i po metra visoko stvorenje s njegovim beskonačnim svitkom, kako čita li čita.
<BR>&nbsp;&nbsp;&nbsp;&nbsp;&nbsp;"A sledeće..." govorilo je ono.
<BR>&nbsp;&nbsp;&nbsp;&nbsp;&nbsp;Čarls Frek pomisli: bar sam uzeo dobro vino.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
