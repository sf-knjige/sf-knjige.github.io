<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>PIŠČEVA BELEŠKA
<P>&nbsp;&nbsp;&nbsp;&nbsp;&nbsp;Ovo je bio roman o izvesnim ljudima koji su prestrogo kažnjeni za ono što su učinili. Hteli su samo da se zabave, ali su bili kao deca koja se igraju na ulici; ona vide kako među njima jedno za drugim gine - biva pregaženo, osakaćeno, uništeno - ali svejedno nastavljaju da se igraju. Svi smo mi bili uistinu srećni neko vreme, sedeći unaokolo i ne radeći ništa teško, samo se proseravajući i igrajući se, ali to je potrajalo tako strašno kratko, a zatim je kazna bila neshvatljiva: čak ni kad smo je videli, nismo mogli da verujemo. Na primer, dok sam ovo pisao, saznao sam da je čovek na kome se zasniva lik Džerija Fejbina izvršio samoubistvo. Moj prijatelj, prema kome sam izgradio lik Ernija Lakmena, umro je pre nego što sam započeo roman. Izvesno vreme, ja sam i sam bio jedno od te dece koja se igraju na ulici; i ja sam, poput ostalih, pokušavao da se igram umesto da odrastem, i bio sam kažnjen. Ja sam na priloženom spisku, koji predstavlja spisak onih kojima je posvećen ovaj roman, kao i spisak onoga šta je sa njima bilo.
<BR>&nbsp;&nbsp;&nbsp;&nbsp;&nbsp;Zloupotreba droge nije bolest, to je odluka, kao i odluka da staneš ispred kola u pokretu. To ne biste nazvali bolešću, već pogrešnim rasuđivanjem. Kad grupa ljudi počne to da radi, to je društvena greška, stil života. U tom naročitom stilu života, moto je 'Budi srećan sada, jer ćeš sutra umreti', ali umiranje počinje skoro odmah, a sreća je uspomena. To je, zatim, samo ubrzavanje, pojačavanje, običnog ljudskog bivstvovanja. Ono se ne razlikuje od vašeg stila života, samo je brže. Sve se odigrava u nekoliko dana ili nedelja ili meseci, umesto godina. 'Uzmi gotovinu, mani veresiju', kako reče Vijon 1460. godine. Ali to je greška ukoliko je gotovina pet para, a veresija čitav život.
<BR>&nbsp;&nbsp;&nbsp;&nbsp;&nbsp;Ovaj roman nema naravoučenije; on nije građanski; on ne tvrdi da su oni zgrešili zato što su se igrali umesto da rade; samo kazuje kakve su bile posledice. U grčkoj drami su počinjali, kao društvo, da otkrivaju nauku, što znači zakon uzroka i posledice. U ovom romanu postoji Nemeza: ne sudbina, jer je svako od nas mogao odlučiti da prestane da se igra na ulici, nego, kao što pričam iz najdubljeg dela svog života i srca, strašna Nemeza za one koji su nastavljali da se igraju. Ja lično nisam lik u ovom romanu; ja sam roman. To je i čitava naša nacija u ovom času. Ovaj roman govori o više ljudi no što sam ih ja lično poznavao. O nekima svi mi čitamo u novinama. To sedenje unaokolo sa pajtašima i proseravanje dok se sve snima na traku, bila je najgora odluka decenije, šezdesetih, kako u establišmentu tako i van njega. A priroda se oborila na nas. Strašne stvari su nas naterale da prestanemo.
<BR>&nbsp;&nbsp;&nbsp;&nbsp;&nbsp;Ako je bilo 'greha', greh je bio u tome što su ti ljudi želeli da zauvek uživaju, a zbog toga su kažnjeni, ali, kao što rekoh, mislim da je, ako je tako, kazna bila preteška, i radije o njoj mislim na grčki ili moralno neutralan način, kao o čistoj nauci, kao o determinističkoj nepristrasnoj vezi uzrok-posledica. Sve sam ih voleo. Evo spiska, onih kojima posvećujem svoju ljubav:
<BR>
<BR>&nbsp;&nbsp;&nbsp;&nbsp;&nbsp;Za Gejlin - preminula
<BR>&nbsp;&nbsp;&nbsp;&nbsp;&nbsp;Za Reja - preminuo
<BR>&nbsp;&nbsp;&nbsp;&nbsp;&nbsp;Za Frensi - trajna psihoza
<BR>&nbsp;&nbsp;&nbsp;&nbsp;&nbsp;Za Keti - trajno oštećenje mozga
<BR>&nbsp;&nbsp;&nbsp;&nbsp;&nbsp;Za Džima - preminuo
<BR>&nbsp;&nbsp;&nbsp;&nbsp;&nbsp;Za Val - teško trajno oštećenje mozga
<BR>&nbsp;&nbsp;&nbsp;&nbsp;&nbsp;Za Nensi - trajna psihoza
<BR>&nbsp;&nbsp;&nbsp;&nbsp;&nbsp;Za Džoanu - trajno oštećenje mozga
<BR>&nbsp;&nbsp;&nbsp;&nbsp;&nbsp;Za Mejren - preminula
<BR>&nbsp;&nbsp;&nbsp;&nbsp;&nbsp;Za Nika - preminuo
<BR>&nbsp;&nbsp;&nbsp;&nbsp;&nbsp;Za Terija - preminuo
<BR>&nbsp;&nbsp;&nbsp;&nbsp;&nbsp;Za Denisa - preminuo
<BR>&nbsp;&nbsp;&nbsp;&nbsp;&nbsp;Za Fila - trajno oštećenje pankreasa
<BR>&nbsp;&nbsp;&nbsp;&nbsp;&nbsp;Za Sju - trajno oštećenje krvnih sudova
<BR>&nbsp;&nbsp;&nbsp;&nbsp;&nbsp;Za Džeri - trajna psihoza i oštećenje krvnih sudova
<BR>&nbsp;&nbsp;&nbsp;&nbsp;&nbsp;...i tako dalje.
<BR>&nbsp;&nbsp;&nbsp;&nbsp;&nbsp;In memoriam. To su bili moji drugovi; boljih nema. Oni ostaju u mom sećanju, a neprijatelju nikad neće biti oprošteno. 'Neprijatelj' je bila njihova greška što su se igrali. Dopustite im da se ponovo igraju, na neki drugi način, i dopustite im da budu srećni.
</P></TD></TR></TABLE>
</CENTER>
</BODY>
</HTML>
