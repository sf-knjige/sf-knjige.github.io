<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Sutradan se Fred pojavio u svom skrembl-odelu da čuje kako su postavljeni prisluškivači.
<BR>&nbsp;&nbsp;&nbsp;&nbsp;&nbsp;"Šest holo-skenera koji sad rade u objektu - šest bi, mislimo, zasad trebalo da bude dovoljno - prenose sliku u siguran stan malo dalje niz ulicu, u istom bloku gde je i Arktorova kuća", objasni Henk, rasprostirući tlocrt kuće Boba Arktora na metalni sto između njih. Fred se ohladio videvši to, ali ne previše. Podigao je papir i razgledao položaje raznih skenera, u raznim sobama, ovde i tamo, kako bi sve bilo pod neprestanom zvučnom i video-prismotrom.
<BR>&nbsp;&nbsp;&nbsp;&nbsp;&nbsp;"Znači, ja pregledam snimke u stanu", reče Fred.
<BR>&nbsp;&nbsp;&nbsp;&nbsp;&nbsp;"Koristimo ga kao mesto na kome se pregledaju snimci za osam - ili sad, verovatno, devet - kuća i stanova pod prismotrom u tom kraju. Tako da ćeš naletati na ostale ljude na tajnom zadatku koji pregledaju svoje snimke. Tada moraš da nosiš svoje odelo."
<BR>&nbsp;&nbsp;&nbsp;&nbsp;&nbsp;"Videće me kako ulazim u stan. Suviše je blizu."
<BR>&nbsp;&nbsp;&nbsp;&nbsp;&nbsp;"Pretpostavljam, ali posredi je ogroman kompleks, stotine stanova, a to je jedini koji nam je elektronski odgovarao. Moraće da posluži, bar dok ne dobijemo legalno iseljenje nekog drugog stana. Radimo na tome... dva bloka dalje, gde ćeš biti manje uočljiv. Otprilike za nedelju dana, pretpostavljam. Ako holo-snimci budu mogli da se prenose s prihvatljivom rezolucijom preko mikro-relejnih kablova i ITT linija kao raniji..."
<BR>&nbsp;&nbsp;&nbsp;&nbsp;&nbsp;"Samo ću prodati priču da trpam neku žensku u tom kompleksu, ako me Arktor ili Lakmen ili neki od tih glavonja vide da ulazim." To zaista nije mnogo komplikovalo stvari; zapravo, to će skratiti njegovo neplaćeno vreme provedeno u putu, što je predstavljalo važnu stavku. Lako je mogao da se dokotrlja do sigurnog stana, pregleda snimke sa skenera, ustanovi šta je važno za njegov izveštaj, a šta se može odbaciti, a zatim da se vrlo brzo vrati - svojoj sopstvenoj kući, pomisli. Arktorovoj kući. Malo dalje uz ulicu ja sam Bob Arktor, osumnjičeni težak narkos, na koga motre bez njegovog znanja, a onda svakih par dana nalazim izgovor da šmugnem niz ulicu, u stan gde sam Fred i gde premotavam kilometre i kilometre trake da vidim šta sam uradio, a čitav ovaj posao, mislio je, baca me u depresiju. Izuzev zaštitu - i dragocena lična obaveštenja - koje će mi pružiti.
<BR>&nbsp;&nbsp;&nbsp;&nbsp;&nbsp;Verovatno će onaj koji me progoni biti uhvaćen na holo-skenerima već tokom prve nedelje.
<BR>&nbsp;&nbsp;&nbsp;&nbsp;&nbsp;Shvativši to, opustio se.
<BR>&nbsp;&nbsp;&nbsp;&nbsp;&nbsp;"Dobro", reče on Henku.
<BR>&nbsp;&nbsp;&nbsp;&nbsp;&nbsp;"Dakle, vidiš gde su postavljeni holo-skeneri. Ako treba da se servisiraju, to verovatno možeš i sam da uradiš dok si u Arktorovoj kući, ako nema nikog. Ti inače normalno ulaziš u njegovu kuću, zar ne?"
<BR>&nbsp;&nbsp;&nbsp;&nbsp;&nbsp;Elem, sranje, pomisli Fred. Ako to uradim, onda ću se naći na holo-snimcima. Tako da kad ih predam Henku, ja očigledno moram biti jedna od osoba koja se na njima vidi, a to mi kvari posao.
<BR>&nbsp;&nbsp;&nbsp;&nbsp;&nbsp;Dosad nikad nije stvarno objasnio Henku kako zna ono što zna o svojim osumnjičenima; on je informacije prenosio lično kao Fred, delotvoran uređaj za snimanje. Ali sad: audio i holo-skeneri, koji ne uklanjaju automatski sve ono što ga može identifikovati, kao što to čini njegov usmeni izveštaj. Pojaviće se Robert Arktor kako petlja oko skenera kad se pokvare, njegovo lice će izroniti i ispuniti ekran. Ali, s druge strane, on će prvi pregledati snimljene trake; još može da ukloni neke delove. Osim što će to zahtevati vremena i brižljivosti.
<BR>&nbsp;&nbsp;&nbsp;&nbsp;&nbsp;Ali šta da ukloni? Da izbriše Arktora - potpuno? Arktor je osumnjičeni. Samo Arktora kad ide da petlja oko holo-skenera.
<BR>&nbsp;&nbsp;&nbsp;&nbsp;&nbsp;"Ukloniću snimke na kojima sam ja", reče on. "Tako da me nećete videti. Kao mera uobičajene zaštite."
<BR>&nbsp;&nbsp;&nbsp;&nbsp;&nbsp;"Naravno. Ti ranije nisi ovo radio?" Henk pruži ruku da mu pokaže par slika. "Koristiš veliki uređaj za brisanje koji uklanja svaki deo trake gde se ti pojavljuješ kao doušnik. To je što se holoa tiče; za audio, nema ustanovljenih pravila. Ipak, nećeš imati velikih problema. Za nas se podrazumeva da si ti jedna od osoba iz kruga Arktorovih prijatelja koji dolaze u tu kuću - ti si ili Džim Beris, ili Erni Lakmen, ili Čarls Frek, ili Dona Hotorn..."
<BR>&nbsp;&nbsp;&nbsp;&nbsp;&nbsp;"Dona?" On se nasmeja. U stvari, odelo se nasmejalo. Na svoj način.
<BR>&nbsp;&nbsp;&nbsp;&nbsp;&nbsp;"Ili Bob Arktor", nastavi Henk, proučavajući svoju listu osumnjičenih.
<BR>&nbsp;&nbsp;&nbsp;&nbsp;&nbsp;"Stalno izveštavam o samom sebi", reče Fred.
<BR>&nbsp;&nbsp;&nbsp;&nbsp;&nbsp;"Tako da ćeš morati da i sebe povremeno uključiš u holo-trake koje nam predaješ, jer ako se sistematski budeš uklanjao, onda mi možemo postupkom eliminacije da zaključimo ko si ti, hteli to ili ne. Ono što moraš da uradiš, zapravo, jeste da sebe uklanjaš na - kako da ga nazovemo? - inventivan, umetnički... Do đavola, prava reč je kreativan način... kao, recimo, tokom kratkih razdoblja kad si sam u kući i kad istražuješ, pregledaš papire i ladice, ili servisiraš skener u vidnom polju drugog skenera, ili..."
<BR>&nbsp;&nbsp;&nbsp;&nbsp;&nbsp;"Treba samo da jednom mesečno pošaljete nekog uniformisanog u kuću", reče Fred. "I naredite mu da kaže, 'Dobro jutro! Došao sam da servisiram uređaje za prismotru koji su tajno postavljeni u vašem objektu, u vašem telefonu i vašim kolima.' Možda bi Arktor platio račun."
<BR>&nbsp;&nbsp;&nbsp;&nbsp;&nbsp;"Arktor bi ga verovatno ucmekao, a zatim nestao."
<BR>&nbsp;&nbsp;&nbsp;&nbsp;&nbsp;Fred u skrembl-odelu reče: "Ukoliko Arktor ima toliko da krije. To nije dokazano."
<BR>&nbsp;&nbsp;&nbsp;&nbsp;&nbsp;"Arktor možda krije poprilično. Prikupili smo i obradili mnoštvo novih informacija o njemu. Nema ozbiljne sumnje: on je lažnjak, novčanica od tri dolara. On je prevarant. Zato ga drži na oku dok ne padne, dok ne budemo imali dovoljno čvrstih dokaza da ga uhapsimo."
<BR>&nbsp;&nbsp;&nbsp;&nbsp;&nbsp;"Hoćete da podmetnemo robu?"
<BR>&nbsp;&nbsp;&nbsp;&nbsp;&nbsp;"O tome ćemo kasnije razgovarati."
<BR>&nbsp;&nbsp;&nbsp;&nbsp;&nbsp;"Mislite da je on visoko u vrhu, znaš, S.S. Agencije?"
<BR>&nbsp;&nbsp;&nbsp;&nbsp;&nbsp;"Ono što mi mislimo nema nikakvog značaja za tvoj rad", reče Henk. "Mi procenjujemo; ti podnosiš izveštaj sa sopstvenim ograničenim zaključcima. Time ne želim da te potcenjujem, ali mi imamo informacije, mnoštvo informacija, koje tebi nisu dostupne. Ukupnu sliku. Kompjuterizovanu sliku."
<BR>&nbsp;&nbsp;&nbsp;&nbsp;&nbsp;"Arktor je osuđen na propast", reče Fred. "Ako nešto sprema. A iz onoga što kažeš, naslućujem da sprema."
<BR>&nbsp;&nbsp;&nbsp;&nbsp;&nbsp;"Veoma skoro bi trebalo da imamo optužnicu protiv njega", reče Henk. "A onda možemo da zaključimo njegov slučaj, što će nam svima pričiniti zadovoljstvo."
<BR>&nbsp;&nbsp;&nbsp;&nbsp;&nbsp;Fred je stoički zapamtio adresu i broj stana, a iznenada se prisetio da je viđao jedan mladi otkačeni par, koji je nedavno naglo nestao, kako ovde-onde ulazi i izlazi iz zgrade. Ćorkirani su, a njihov stan oduzet u ove svrhe. Dopadali su mu se. Devojka je imala dugačku kosu boje lana, nije nosila prsluče. Jednom je prošao kolima kraj nje dok je vukla bakaluk i ponudio se da je poveze; razgovarali su. Ona je bila organski tip, volela je megavitamine, alge i sunce, lepa, stidljiva, ali ga je odbila. Sad je mogao da shvati i zašto. Očito da su njih dvoje imali drogu. Ili, verovatnije, da su dilovali. S druge strane, ako je stan bio potreban, dovoljno je bilo uhapsiti ih za posedovanje, a to se uvek moglo dobiti.
<BR>&nbsp;&nbsp;&nbsp;&nbsp;&nbsp;Za šta bi, pitao se, vlasti mogle da koriste prljavu, ali veliku kuću Boba Arktora, pošto Arktor bude odvučen? Možda kao još veći centar za obradu informacija, najverovatnije.
<BR>&nbsp;&nbsp;&nbsp;&nbsp;&nbsp;"Dopala bi ti se Arktorova kuća", reče on naglas. "Oronula je i tipično narkomanski prljava, ali je velika. Lepo dvorište. Mnogo žbunja."
<BR>&nbsp;&nbsp;&nbsp;&nbsp;&nbsp;"To je dojavila i ekipa za postavljanje prisluškivača. Neke izvanredne mogućnosti."
<BR>&nbsp;&nbsp;&nbsp;&nbsp;&nbsp;"Oni su - šta? Dojavili su da ima 'mnogo mogućnosti', je li tako?" Glas skrembl-odela ludački je klepetao, suvo i bezvučno, što ga je još više ljutilo. "Kakvih, na primer?"
<BR>&nbsp;&nbsp;&nbsp;&nbsp;&nbsp;"Pa, jedna očigledna mogućnost: iz dnevne sobe se pruža pogled na raskrsnicu, tako da se mogu snimiti vozila koja prolaze i njihove tablice..." Henk je proučavao svoje brdo papira. "Ali Bert kako-se-zvaše, koji je predvodio ekipu, misli da je kuća namerno ostavljena da toliko propadne, kako se nama ne bi isplatilo da je preuzmemo. Kao ulaganje."
<BR>&nbsp;&nbsp;&nbsp;&nbsp;&nbsp;"Na koji način? Na koji način propala?"
<BR>&nbsp;&nbsp;&nbsp;&nbsp;&nbsp;"Krov."
<BR>&nbsp;&nbsp;&nbsp;&nbsp;&nbsp;"Krov je savršen."
<BR>&nbsp;&nbsp;&nbsp;&nbsp;&nbsp;"Unutrašnja i spoljašnja boja. Stanje podova. Kuhinjski ormančići..."
<BR>&nbsp;&nbsp;&nbsp;&nbsp;&nbsp;"Sranje", reče Fred, ili, u svakom slučaju, promumla odelo. "Arktor je možda ostavio da se sudovi nagomilaju, kao i đubre, i nije obrisao prašinu, ali, na kraju krajeva, tri tipa koja tamo žive bez ženskih? Žena ga je ostavila; žene bi trebalo da rade sve te poslove. Da se Dona Hotorn uselila, kao što je Arktor hteo, kao što ju je preklinjao, ona bi je održavala. Uostalom, svaka profesionalna kućepaziteljska služba mogla bi za pola dana da dovede celu kuću u savršeno stanje, što se čišćenja tiče. Kad je krov u pitanju, to me stvarno ljuti, jer..."
<BR>&nbsp;&nbsp;&nbsp;&nbsp;&nbsp;"Onda ti preporučuješ da je uzmemo kad Arktor bude uhapšen i izgubi vlasništvo."
<BR>&nbsp;&nbsp;&nbsp;&nbsp;&nbsp;Fred, odelo, blenuo je u njega.
<BR>&nbsp;&nbsp;&nbsp;&nbsp;&nbsp;"Elem?" ravnodušno upita Henk, spremivši olovku.
<BR>&nbsp;&nbsp;&nbsp;&nbsp;&nbsp;"Nemam nikakvo mišljenje. Ovako ili onako." Fred ustade sa stolice da pođe.
<BR>&nbsp;&nbsp;&nbsp;&nbsp;&nbsp;"Nećeš još da zbrišeš", reče Henk, dajući mu pokretom znak da ponovo sedne. Potražio je nešto među papirima na stolu. "Ovde imam dopis..."
<BR>&nbsp;&nbsp;&nbsp;&nbsp;&nbsp;"Ti uvek imaš dopise", reče Fred. "Za svakoga."
<BR>&nbsp;&nbsp;&nbsp;&nbsp;&nbsp;"Ovaj dopis", reče Henk, "nalaže mi da te danas pošaljem u sobu 203, pre nego što odeš."
<BR>&nbsp;&nbsp;&nbsp;&nbsp;&nbsp;"Ako se tiče onog govora protiv droge koji sam održao u Klubu lavova, već su mi tupili oko toga."
<BR>&nbsp;&nbsp;&nbsp;&nbsp;&nbsp;"Ne, nije to." Henk mu dobaci lepršavu cedulju. "Ovo je nešto drugo. Ja sam s tobom završio, pa što ne odeš odmah tamo da to obaviš."
<BR>
<BR>&nbsp;&nbsp;&nbsp;&nbsp;&nbsp;Obreo se u potpuno beloj sobi s čeličnom opremom i čeličnim stolicama i čeličnim stolom, zakovanim za pod, u sobi nalik na bolničku, čistoj, sterilnoj i hladnoj, s prejakim svetlom. U stvari, s desne strane je stajala vaga s natpisom PODEŠAVANJE VRŠI ISKLJUČIVO TEHNIČAR. Dvojica zamenika su ga posmatrala, obojica u punoj uniformi šerifove kancelarije Orindž Kauntija, ali s lekarskim oznakama.
<BR>&nbsp;&nbsp;&nbsp;&nbsp;&nbsp;"Ti si policajac Fred?" upita jedan od njih, sa četvrtastim brkovima.
<BR>&nbsp;&nbsp;&nbsp;&nbsp;&nbsp;"Da, gospodine", reče Fred. Osećao se uplašeno.
<BR>&nbsp;&nbsp;&nbsp;&nbsp;&nbsp;"Dobro, Frede, najpre mi dopusti da kažem da se, kako nesumnjivo već znaš, tvoji izveštaji i ispitivanja nadziru i kasnije pregledaju kako bi se proučili, za slučaj da je nešto propušteno prilikom prvog sastanka. To je SRP, naravno, i primenjuje se na sve policajce koji usmeno podnose izveštaj, ne samo na tebe."
<BR>&nbsp;&nbsp;&nbsp;&nbsp;&nbsp;Drugi medicinski zamenik reče: "Kao i svi ostali kontakti koje održavaš sa odeljenjem, kao što su telefonski kontakti i dopunske aktivnosti, poput tvog nedavnog javnog govora u Anahajmu za momke iz Rotari kluba."
<BR>&nbsp;&nbsp;&nbsp;&nbsp;&nbsp;"Kluba lavova", reče Fred.
<BR>&nbsp;&nbsp;&nbsp;&nbsp;&nbsp;"Uzimaš li ti supstancu S?" upita levi medicinski zamenik.
<BR>&nbsp;&nbsp;&nbsp;&nbsp;&nbsp;"To pitanje je", reče drugi, "sporno, jer se podrazumeva da si u svom poslu primoran da to činiš. Zato nemoj da odgovaraš. Ne što bi te to inkriminisalo, već naprosto što je sporno." On pokaza na sto gde je stajala gomila kocaka i ostalih svakojakih plastičnih predmeta, kao i još neke neobične stvari koje policajac Fred nije uspevao da prepozna. "Dođi ovamo i sedi, policajče Frede. Mi ćemo sada, nakratko, primeniti nekoliko lakih testova. To ti neće oduzeti mnogo vremena i neće biti nikakve fizičke nelagodnosti."
<BR>&nbsp;&nbsp;&nbsp;&nbsp;&nbsp;"Što se onogo govora tiče..." reče Fred.
<BR>&nbsp;&nbsp;&nbsp;&nbsp;&nbsp;"Ono o čemu je ovde reč", reče levi medicinki zamenik, sedajući i vadeći penkalo i neke formulare, "poniklo je iz nedavnog istraživanja na odeljenju koje je pokazalo da je nekolicina agenata na tajnom zadatku, koji su radili u ovom kraju, tokom proteklog meseca primljena u Klinike za nervnu afaziju."
<BR>&nbsp;&nbsp;&nbsp;&nbsp;&nbsp;"Ti si svestan visokog stepena zavisnosti od supstance S?" upita Freda drugi zamenik.
<BR>&nbsp;&nbsp;&nbsp;&nbsp;&nbsp;"Naravno", reče Fred. "Razume se da jesam."
<BR>&nbsp;&nbsp;&nbsp;&nbsp;&nbsp;"Sad ćemo ti dati ove testove", reče zamenik koji je sedeo, "ovim redosledom, počev od onog što nazivamo BG ili..."
<BR>&nbsp;&nbsp;&nbsp;&nbsp;&nbsp;"Vi mislite da sam ja zavisnik?" upita Fred.
<BR>&nbsp;&nbsp;&nbsp;&nbsp;&nbsp;"To da li si ti zavisnik ili ne nije glavno pitanje, pošto se od vojnog odeljenja za hemijsko ratovanje u sledećih pet godina očekuje neutrališuće sredstvo."
<BR>&nbsp;&nbsp;&nbsp;&nbsp;&nbsp;"Ovi testovi se odnose ne na odlike supstance S koje stvaraju zavisnost već na... Uostalom, daću ti najpre ovaj test Skup-Podloga, koji utvrđuje tvoju sposobnost da brzo razlikuješ skup od podloge. Vidiš ovaj geometrijski dijagram?" On spusti iscrtanu kartu ispred Freda, na sto. "Unutar naizgled besmislenih linija krije se poznat predmet koji bismo svi prepoznali. Ti treba da mi kažeš šta je..."
<BR>&nbsp;&nbsp;&nbsp;&nbsp;&nbsp;Predmet. U julu 1969, Džozef E. Bogen je objavio revolucionaran članak 'Druga strana mozga: paralelni um'. U tom članku naveo je tajanstvenog dr A. L. Vigana, koji je 1844. napisao:
<BR>
<BR>&nbsp;&nbsp;&nbsp;&nbsp;&nbsp;Um je u osnovi dvostruk, kao i organi putem kojih on dejstvuje. Ta zamisao mi se javila, i ja sam o njoj razmišljao duže od četvrt veka, a da nisam uspeo da nađem nijednu valjanu niti čak prihvatljivu zamerku. Smatram stoga da sam u stanju da dokažem: (1) Da je svaka moždana hemisfera zasebna i savršena celina kao organ mišljenja: (2) Da se u obema hemisferama istovremeno može odvijati zaseban i jasan proces razmišljanja i zaključivanja.
<BR>
<BR>&nbsp;&nbsp;&nbsp;&nbsp;&nbsp;U svom članku, Bogen je zaključio: 'Ja verujem (kao i Vigan) da svako od nas ima dva uma u jednoj ličnosti. Ima sijaset pojedinosti koje u ovom slučaju treba redom izneti. Ali moramo se konačno neposredno surotstaviti glavnom otporu Viganovom stavu: to jest, subjektivnom osećanju koje svako od nas ima da smo Jedno. To unutarnje uverenje u Jednotu jeste najuvreženije mišljenje zapadnog čoveka..."
<BR>&nbsp;&nbsp;&nbsp;&nbsp;&nbsp;"...koji predmet i da ga pokažeš na celom polju."
<BR>&nbsp;&nbsp;&nbsp;&nbsp;&nbsp;Oni sa mnom igraju 'dobrog drota-zlog drota', mislio je Fred. "Šta je sve ovo?" upita on, gledajući zamenika, a ne dijagram. "Kladim se da je to zbog govora u Klubu lavova", reče. Bio je siguran.
<BR>&nbsp;&nbsp;&nbsp;&nbsp;&nbsp;Zamenik koji je sedeo reče: "Kod mnogih koji uzimaju supstancu S dolazi do rascepa između desne i leve moždane hemisfere. Nastaje gubitak pravog jedinstva, što predstavlja oštećenje kako u opažajnom tako i u saznajnom sistemu, mada naizgled saznajni sistem nastavlja da radi normalno. Ali ono što sad dolazi iz opažajnog sistema zagađeno je time što je podeljeno, pa i ovaj drugi, stoga, postepeno prestaje da radi, sve više slabeći. Jesi li pronašao poznat predmet na ovom crtežu? Možeš li da mi ga nađeš?"
<BR>&nbsp;&nbsp;&nbsp;&nbsp;&nbsp;Fred reče: "Ne govorite valjda o naslagama teških metala u tragovima u neuroreceptorima? Nepovratan..."
<BR>&nbsp;&nbsp;&nbsp;&nbsp;&nbsp;"Ne", reče zamenik koji je stajao. "To nije oštećenje mozga, već oblik trovanja, trovanja mozga. To je toksična moždana psihoza koja utiče na tvoj opažajni sistem tako što ga razdvaja. Ono što imaš pred sobom, ovaj BG test, meri tačnost s kojom tvoj opažajni sistem deluje kao jedinstvena celina. Vidiš li ovaj oblik ovde? Trebalo bi da ti odmah padne u oči."
<BR>&nbsp;&nbsp;&nbsp;&nbsp;&nbsp;"Vidim bocu koka-kole", reče Fred.
<BR>&nbsp;&nbsp;&nbsp;&nbsp;&nbsp;"Tačan odgovor je boca gaziranog soka", reče zamenik koji je sedeo, hitro uklonivši crtež i zamenivši ga drugim.
<BR>&nbsp;&nbsp;&nbsp;&nbsp;&nbsp;"Jeste li išta zapazili", reče Fred, "proučavajući moje izveštaje i tome slično? Išta maglovito?" Govor je u pitanju, mislio je. "Šta je sa govorom koji sam održao?" upita. "Jesam li tu pokazao disfunkciju obe strane mozga? Jeste li me zato dovukli ovamo na ove testove?" Čitao je već o tim testovima za rascepljen mozak, koje je odeljenje s vremena na vreme primenjivalo.
<BR>&nbsp;&nbsp;&nbsp;&nbsp;&nbsp;"Ne, ovo je rutinski postupak", reče zamenik koji je sedeo. "Mi shvatamo, policajče Frede, da agenti na tajnom zadatku neizbežno moraju da uzimaju drogu, po dužnosti; oni koji su morali da odu u savezne..."
<BR>&nbsp;&nbsp;&nbsp;&nbsp;&nbsp;"Za stalno?" upita Fred.
<BR>&nbsp;&nbsp;&nbsp;&nbsp;&nbsp;"Ne mnogi za stalno. Opet kažem, ovo je oštećenje opažajnog sistema koje se tokom vremena može popraviti kao..."
<BR>&nbsp;&nbsp;&nbsp;&nbsp;&nbsp;"Mračno", reče Fred. "To mi sve zamračuje."
<BR>&nbsp;&nbsp;&nbsp;&nbsp;&nbsp;"Imaš li neke unakrsne smetnje?" upita iznenada jedan od zamenika.
<BR>&nbsp;&nbsp;&nbsp;&nbsp;&nbsp;"Šta?" nesigurno reče on.
<BR>&nbsp;&nbsp;&nbsp;&nbsp;&nbsp;"Između hemisfera. Ako je oštećena leva hemisfera, tamo gde su obično smeštene jezičke sposobnosti, onda je ponekad desna hemisfera zamenjuje koliko god je u stanju."
<BR>&nbsp;&nbsp;&nbsp;&nbsp;&nbsp;"Ne znam", reče on. "Ne, koliko ja znam."
<BR>&nbsp;&nbsp;&nbsp;&nbsp;&nbsp;"Misli koje nisu tvoje. Kao da razmišlja neka druga osoba ili drugi um. Ali drugačije nego što bi ti razmišljao. Čak i strane reči koje ne znaš. Koje je naučio iz perifernog opažanja negde tokom tvog života."
<BR>&nbsp;&nbsp;&nbsp;&nbsp;&nbsp;"Ništa slično. To bih primetio."
<BR>&nbsp;&nbsp;&nbsp;&nbsp;&nbsp;"Verovatno bi. Po ljudima s oštećenjem leve hemisfere, koji su to prijavili, to je očigledno veoma potresno iskustvo."
<BR>&nbsp;&nbsp;&nbsp;&nbsp;&nbsp;"Pa, pretpostavljam da bih to primetio."
<BR>&nbsp;&nbsp;&nbsp;&nbsp;&nbsp;"Nekad se verovalo da desna hemisfera uopšte nema jezičkih sposobnosti, ali to je bilo pre nego što je toliko ljudi drogama zeznulo svoju levu hemisferu i tako pružilo desnoj priliku da nastupi. Da popuni vakuum."
<BR>&nbsp;&nbsp;&nbsp;&nbsp;&nbsp;"Svakako ću držati otvorene oči", reče Fred i začu samo mehanički zvuk svog glasa, kao glas poslušnog deteta u školi. Kako se slaže da posluša svaku dosadnu zapovest koju mu nameću oni koji imaju vlast. Oni koji su viši od njega i u prilici da mu nameću svoju snagu i volju, bilo to razumno ili ne.
<BR>&nbsp;&nbsp;&nbsp;&nbsp;&nbsp;Samo pristani, mislio je. I radi ono što ti se kaže.
<BR>&nbsp;&nbsp;&nbsp;&nbsp;&nbsp;"Šta vidiš na drugoj slici?"
<BR>&nbsp;&nbsp;&nbsp;&nbsp;&nbsp;"Ovcu", reče Fred.
<BR>&nbsp;&nbsp;&nbsp;&nbsp;&nbsp;"Pokaži mi ovcu." Zamenik koji je sedeo naže se napred i okrete sliku. "Nesposobnost razlikovanja grupe i pozadine dovodi te u gomilu nevolja - umesto da ne vidiš nikakve oblike, ti opažaš pogrešne oblike."
<BR>&nbsp;&nbsp;&nbsp;&nbsp;&nbsp;Kao pseće govno, pomisli Fred. Pseće govno bi se sigurno smatralo pogrešnim oblikom. Po svakom merilu. On je...
<BR>
<BR>&nbsp;&nbsp;&nbsp;&nbsp;&nbsp;Podaci ukazuju na to da je ona nema, niža hemisfera, specijalizovana za geštalt opažanje, pošto prevashodno sintetički obrađuje priliv podataka. Govorna, viša hemisfera, za razliku od prve, po svoj prilici radi više na logički, analitički, kompjuterski način, a nalazi pokazuju da je mogući razlog za moždanu podeljenost kod čoveka zapravo osnovna nepomirljivost jezičkih funkcija s jedne, i sintetičkih opažajnih funkcija s druge strane.
<BR>
<BR>&nbsp;&nbsp;&nbsp;&nbsp;&nbsp;...osećao mučninu i depresiju, gotovo isto toliko kao za vreme govora u Klubu lavova. "Tu nema nikakve ovce, zar ne?" upita. "Ali jesam li bio blizu?"
<BR>&nbsp;&nbsp;&nbsp;&nbsp;&nbsp;"Ovo nije Roršahov test", reče zamenik koji je sedeo, "u kome razni ispitanici mogu na različite načine tumačiti nejasnu mrlju. U ovom je ocrtan samo jedan osoben predmet, kao takav. U ovom slučaju, to je pas."
<BR>&nbsp;&nbsp;&nbsp;&nbsp;&nbsp;"Šta?" upita Fred.
<BR>&nbsp;&nbsp;&nbsp;&nbsp;&nbsp;"Pas."
<BR>&nbsp;&nbsp;&nbsp;&nbsp;&nbsp;"Kako znate da je pas?" On nije video nikakvog psa. "Pokažite mi." Zamenik...
<BR>
<BR>&nbsp;&nbsp;&nbsp;&nbsp;&nbsp;Svoj eksperimentalni dokaz ovaj zaključak nalazi u životinji rascepljenog mozga, čije se dve hemisfere mogu izvežbati da opažaju, misle i delaju nezavisno. Kod ljudskog bića, u kome je rečenično mišljenje tipično smešteno u jednu hemisferu, druga hemisfera se očito usavršava u drugačijoj vrsti mišljenja, koja se može nazvati paralelnom. Pravila i metode na osnovu kojih se rečenično mišljenje razvija u 'ovoj' strani mozga (strani koja govori, čita i piše) podvrgavani su analizi sintakse, semantike, matematičke logike, i tako dalje, tokom niza godina. Pravila po kojima se paralelno mišljenje razvija u drugoj strani mozga, zahtevaće proučavanje tokom mnogih nastupajućih godina.
<BR>
<BR>&nbsp;&nbsp;&nbsp;&nbsp;&nbsp;...okrete kartu; na poleđini je bio iscrtan klasičan jednostavan obris PSA, i Fred ga je sad prepoznao kao oblik ucrtan među linijama na prednjoj strani. U stvari, to je bila naročita vrsta psa: hrt, sa uvučenim stomakom.
<BR>&nbsp;&nbsp;&nbsp;&nbsp;&nbsp;"Šta to znači", reče on, "što sam umesto toga video ovcu?"
<BR>&nbsp;&nbsp;&nbsp;&nbsp;&nbsp;"Verovatno samo psihološka blokada", reče zamenik koji je stajao, premeštajući težinu s noge na nogu. "Tek kad prođemo ceo set kartica, a onda obavimo nekoliko drugih testova..."
<BR>&nbsp;&nbsp;&nbsp;&nbsp;&nbsp;"Ono zbog čega je ovaj test bolji od Roršahovog", prekide ga zamenik koji je sedeo, vadeći naredni crtež, "jeste to što nije zasnovan na tumačenju; pogrešnih odgovora ima koliko god možeš da zamisliš, ali samo jedan tačan. Pravi predmet koji je Psihografičko ministarstvo SAD ucrtalo i overilo za svaku kartu ponaosob; to je ono što je tačno, jer je poslato iz Vašingtona. Ti ga ili pogodiš ili ne, a ako pokažeš niz nepogađanja, onda zasigurno ustanovljavamo funkcionalni poremećaj opažanja i neko vreme te prosušimo, dok kasnije ne položiš test."
<BR>&nbsp;&nbsp;&nbsp;&nbsp;&nbsp;"Savezna klinika?" upita Fred.
<BR>&nbsp;&nbsp;&nbsp;&nbsp;&nbsp;"Da. Sad, šta vidiš na ovom crtežu, među ovim crnim i belim linijama?"
<BR>&nbsp;&nbsp;&nbsp;&nbsp;&nbsp;Grad Smrti, mislio je Fred proučavajući crtež. To je ono što vidim: smrt u više obličju, ne samo u jednom ispravnom obliku, već svuda. Male, metar i po visoke plaćene ubice na kolicima.
<BR>&nbsp;&nbsp;&nbsp;&nbsp;&nbsp;"Samo mi kažite", reče Fred, "da li vas je uzbunio govor u Klubu Lavova?"
<BR>&nbsp;&nbsp;&nbsp;&nbsp;&nbsp;Dvojica medicinskih zamenika se pogledaše.
<BR>&nbsp;&nbsp;&nbsp;&nbsp;&nbsp;"Ne", reče najzad onaj koji je stajao. "To je imalo veze sa razgovorom koji je - zapravo - bio nezvaničan, u stvari, samo neko proseravanje između tebe i Henka. Pre oko dve nedelje... shvataš, postoji tehnološki prazan hod u obradi svog tog đubreta, svih tih sirovih informacija koje pristižu. Još nisu stigli do tvog govora. U stvari, ni neće u sledećih par dana."
<BR>&nbsp;&nbsp;&nbsp;&nbsp;&nbsp;"Šta je bilo to proseravanje?"
<BR>&nbsp;&nbsp;&nbsp;&nbsp;&nbsp;"Nešto o ukradenom biciklu", reče drugi zamenik. "Takozvanom sedmobrzincu. Ti si pokušavao da prokljuviš kud su nestale preostale tri brzine, je li tako?" Dvojica medicinskih zamenika ponovo su pogledala jedan drugoga. "Ti si mislio da su one ostavljene na podu garaže iz koje je ukraden?"
<BR>&nbsp;&nbsp;&nbsp;&nbsp;&nbsp;"Do đavola", pobuni se Fred. "To je bila greška Čarlsa Freka, ne moja; on je sve uzbunio pričajući o tome. Ja sam samo mislio da je to smešno."
<BR>
<BR>&nbsp;&nbsp;&nbsp;&nbsp;&nbsp;BERIS: (Stojeći nasred dnevne sobe sa silnim, velikim, novim, sjajnim biciklom, veoma zadovoljan.) Vidite šta sam kupio za dvadeset dolara.
<BR>&nbsp;&nbsp;&nbsp;&nbsp;&nbsp;FREK: Šta je to?
<BR>&nbsp;&nbsp;&nbsp;&nbsp;&nbsp;BERIS: Bicikl, trkački desetobrzinac, doslovno nov-novcat. Video sam ga u komšijinom dvorištu i priupitao za njega, a oni su imali četiri komada pa sam im ponudio dvadeset dolara u gotovom i oni su mi ga prodali. Obojeni ljudi. Čak su ga i prebacili preko ograde umesto mene.
<BR>&nbsp;&nbsp;&nbsp;&nbsp;&nbsp;LAKMEN: Nisam znao da za dvadeset dolara može da se kupi gotovo nov desetobrzinac. Čudo jedno šta se može dobiti za dvadeset dolara.
<BR>&nbsp;&nbsp;&nbsp;&nbsp;&nbsp;DONA: Liči na onaj koji je imala jedna ženska što stanuje preko puta mene, koji je ćornut pre nekih mesec dana. Verovatno su ga oni maznuli, ti crnci.
<BR>&nbsp;&nbsp;&nbsp;&nbsp;&nbsp;ARKTOR: Naravno da jesu, ako imaju četiri komada. A tako jeftino prodaju.
<BR>&nbsp;&nbsp;&nbsp;&nbsp;&nbsp;DONA: Treba da ga vratiš ženskoj preko puta mene, njen je. U svakom slučaju, trebalo bi da joj daš da ga pogleda, da vidi da li je njen.
<BR>&nbsp;&nbsp;&nbsp;&nbsp;&nbsp;BERIS: To je muški bicikl. Ne može biti njen.
<BR>&nbsp;&nbsp;&nbsp;&nbsp;&nbsp;FREK: Što kažeš da je desetobrzinac kad ima samo sedam brzina?
<BR>&nbsp;&nbsp;&nbsp;&nbsp;&nbsp;BERIS: (Zapanjeno.) Šta?
<BR>&nbsp;&nbsp;&nbsp;&nbsp;&nbsp;FREK: (Prilazeći biciklu i pokazujući.) Vidi, pet brzina ovde, dve brzine ovde na drugom kraju lanca. Pet i dva...
<BR>
<BR>&nbsp;&nbsp;&nbsp;&nbsp;&nbsp;Kad se optička hijazma mačke ili majmuna razdeli po dužini, opažaji iz desnog oka odlaze samo u desnu hemisferu, a isto tako levo oko prenosi informacije samo levoj hemisferi. Ukoliko je životinja, podvrgnuta ovakvoj operaciji, obučena da izabere između dva simbola koristeći samo jedno oko, kasniji testovi pokazuju da je ona u stanju da načini pravi izbor i uz pomoć drugog oka. No ako su nervne veze, pre svega žuljevito telo, razdvojene pre obuke, ono oko koje je od početka bilo pokriveno, kao i njegova hemisfera, moraju se iznova obučiti. To jest, obuka se ne prenosi iz jedne hemisfere u drugu ukoliko su nervne veze presečene. To je osnovni eksperiment podeljenog mozga, koji su izveli Majers i Speri (1953; Speri, 1961; Majers, 1965; Speri, 1967).
<BR>
<BR>&nbsp;&nbsp;&nbsp;&nbsp;&nbsp;...jesu sedam. To je, znači, samo semobrzinac.
<BR>&nbsp;&nbsp;&nbsp;&nbsp;&nbsp;LAKMEN: Da, ali čak i trkački sedmobrzinac vredi dvadeset dolara. Ipak je napravio dobar pazar.
<BR>&nbsp;&nbsp;&nbsp;&nbsp;&nbsp;BERIS: (Žacnut.) Oni obojeni su mi rekli da je desetobrzinac. To je pljačka.
<BR>&nbsp;&nbsp;&nbsp;&nbsp;&nbsp;(Svi se okupljaju da pogledaju bicikl. Ponovo više puta prebrojavaju brzine.)
<BR>&nbsp;&nbsp;&nbsp;&nbsp;&nbsp;FREK: Sad sam izbrojao osam. Šest napred, dve pozadi. To je osam.
<BR>&nbsp;&nbsp;&nbsp;&nbsp;&nbsp;ARKTOR: (Logično.) Ali trebalo bi da ih ima deset. Ne postoje sedmobrzinci ni osmobrzinci. Bar ja nikad nisam čuo za to. Šta mislite da se dogodilo s brzinama koje nedostaju?
<BR>&nbsp;&nbsp;&nbsp;&nbsp;&nbsp;BERIS: Oni obojeni su sigurno radili na njemu, rastavljali ga nepropisnim alatom i bez tehničkog znanja, a kad su ga ponovo sastavili, ostavili su tri brzine na podu u garaži. Verovatno su još tamo.
<BR>&nbsp;&nbsp;&nbsp;&nbsp;&nbsp;LAKMEN: Onda bi trebalo da tražimo da nam vrate brzine koje nedostaju.
<BR>&nbsp;&nbsp;&nbsp;&nbsp;&nbsp;BERIS: (Ljutito premišljajući.) Ali u tome i jeste pljačka: oni će verovatno ponuditi da mi ih prodaju, ne da mi ih daju, kao što bi trebalo. Pitam se šta li su još oštetili. (Pregleda ceo bicikl.)
<BR>&nbsp;&nbsp;&nbsp;&nbsp;&nbsp;LAKMEN: Ako odemo svi zajedno, daće nam ih; možeš da se kladiš, čoveče. Idemo, jel' važi? (Gleda unaokolo, tražeći podršku.)
<BR>&nbsp;&nbsp;&nbsp;&nbsp;&nbsp;DONA: Jeste li sigurni da ima samo sedam brzina?
<BR>&nbsp;&nbsp;&nbsp;&nbsp;&nbsp;FREK: Osam.
<BR>&nbsp;&nbsp;&nbsp;&nbsp;&nbsp;DONA: Sedam, osam. U svakom slučaju, mislim, pre nego što odete tamo, pitajte nekoga. Hoću da kažem, meni ne izgleda da su mu nešto radili, u smislu da su ga rastavljali. Pre nego što odete tamo i počnete da im serete, ustanovite. Kapirate?
<BR>&nbsp;&nbsp;&nbsp;&nbsp;&nbsp;ARKTOR: Ona je u pravu.
<BR>&nbsp;&nbsp;&nbsp;&nbsp;&nbsp;LAKMEN: Koga treba da pitamo? Koga znamo ko je stručnjak za trkačke bicikle?
<BR>&nbsp;&nbsp;&nbsp;&nbsp;&nbsp;FREK: Hajde da pitamo prvog na koga naiđemo. Hajde da ga izguramo napolje, a kad neki lik naiđe, pitaćemo ga. Tako ćemo dobiti nepristrasno mišljenje.
<BR>&nbsp;&nbsp;&nbsp;&nbsp;&nbsp;(Oni zajedno izguraju bicikl pred kuću, smesta sreću mladog crnca koji parkira kola. Pokazuju na sedam - osam? - brzina i pitaju koliko ih ima, mada mogu da vide - osim Čarlsa Freka - da ima samo sedam: pet na jednom kraju lanca, dve na drugom. Pet i dva daju sedam. U to mogu da se uvere sopstvenim očima. Šta se dešava?)
<BR>&nbsp;&nbsp;&nbsp;&nbsp;&nbsp;MLADI CRNAC: (Spokojno.) Ono što treba da uradite jeste da pomnožite broj brzina napred s brojem pozadi. To nije sabiranje nego množenje, zato što, vidite, lanac preskače od brzine do brzine, a u smislu odnosa brzina dobijate pet (Pokazuje na pet brzina.) puta jedna ili dve napred (Pokazuje na to.), što vam daje jedan puta pet, što je pet, a zatim kad prebacite ovom ručicom na volanu (Pokazuje kako.) lanac preskače na drugu od dve napred i ponovo se povezuje sa istih pet pozadi, što je dodatnih pet. Vidite li kako to radi? Vidite, stepen brzina se uvek dobija uz pomoć...
<BR>&nbsp;&nbsp;&nbsp;&nbsp;&nbsp;(Oni mu zahvaljuju i ćutke uvoze bicikl natrag u kuću. Mladi crnac, koga nikad ranije nisu videli i koji nema više od sedamnaest godina i vozi neverovatno olupana, stara, teretna kola, nastavlja da zaključava, a oni zatvaraju ulazna vrata na kući i samo stoje tu.)
<BR>&nbsp;&nbsp;&nbsp;&nbsp;&nbsp;LAKMEN: Je l' neko ima neku drogu? 'Gde ima droge. ima i nade'. (Niko se...
<BR>
<BR>&nbsp;&nbsp;&nbsp;&nbsp;&nbsp;Svi dokazi ukazuju na to da razdvajanje hemisfera stvara dva nezavisna područja svesti u jednoj istoj lobanji, što će reći, u jednom organizmu. Ovaj zaključak uznemiruje neke ljude koji svest smatraju nedeljivim svojstvom ljudskog mozga. Zaključak izgleda preuranjen drugima, koji tvrde da dosad pokazane sposobnosti desne hemisfere ostaju na nivou automatizma. Postoji, sasvim sigurno, nejednakost hemisfera u dosadašnjim slučajevima, ali to lako može biti osobina pojedinaca koje smo proučavali. Sasvim je moguće da, ukoliko se ljudski mozak podeli kod veoma mlade osobe, obe hemisfere u krajnjem ishodu odvojeno i nezavisno razviju mentalne sposobnosti visokog stepena, do nivoa koji postiže samo leva hemisfera normalnih pojedinaca.
<BR>
<BR>&nbsp;&nbsp;&nbsp;&nbsp;&nbsp;...ne smeje.)
<BR>&nbsp;&nbsp;&nbsp;&nbsp;&nbsp;"Mi znamo da si ti bio jedan od ljudi u toj grupi", reče medicinski zamenik koji je sedeo. "Nije važno koji. Niko od vas nije mogao da pogleda bicikl i uoči jednostavnu matematičku radnju koja je potrebna da se ustanovi broj brzina u njegovom veoma malom sistemu." U zamenikovom glasu Fred je zapazio izvesnu samilost, način da bude ljubazan. "Takva radnja predstavlja test sposobnosti za mlađe srednjoškolce. Jeste li svi bili uduvani?"
<BR>&nbsp;&nbsp;&nbsp;&nbsp;&nbsp;"Ne", reče Fred.
<BR>&nbsp;&nbsp;&nbsp;&nbsp;&nbsp;"Takvi testovi sposobnosti daju se deci", reče drugi medicinski zamenik.
<BR>&nbsp;&nbsp;&nbsp;&nbsp;&nbsp;"Pa šta nije bilo u redu, Frede?" upita prvi zamenik.
<BR>&nbsp;&nbsp;&nbsp;&nbsp;&nbsp;"Zaboravio sam", reče Fred. Zaćutao je načas. a onda rekao: "Meni to liči na saznajni zajeb, pre nego na opažajni. Zar u takvim stvarima ne učestvuje apstraktno mišljenje? Ne..."
<BR>&nbsp;&nbsp;&nbsp;&nbsp;&nbsp;"Ti možda zamišljaš da je tako", reče zamenik koji je sedeo. "Ali testovi pokazuju da saznajni sistem zakazuje zato što ne dobija tačne podatke. Drugim rečima, ulazne informacije se deformišu na takav način da kad počneš da donosiš zaključke o onome što vidiš, zaključuješ pogrešno, zato što..." Zamenik napravi pokret rukom, pokušavajući da nađe način da se izrazi.
<BR>&nbsp;&nbsp;&nbsp;&nbsp;&nbsp;"Ali desetobrzinac ima sedam brzina", reče Fred. "Ono što smo videli bilo je tačno. Dve napred, pet pozadi."
<BR>&nbsp;&nbsp;&nbsp;&nbsp;&nbsp;"Ali niko od vas nije opazio kakav je njihov međuodnos: pet pozadi sa svakom od prednje dve, kao što vam je crnac rekao. Je li on bio visokoobrazovan čovek?"
<BR>&nbsp;&nbsp;&nbsp;&nbsp;&nbsp;"Verovatno nije", reče Fred.
<BR>&nbsp;&nbsp;&nbsp;&nbsp;&nbsp;"Ono što je crnac video", reče zamenik koji je stajao, "razlikovalo se od onog što ste vi videli. On je video dva zasebna spoja između zadnjeg i prednjeg sistema brzina, dve istovremene različite veze koje su za njega bile uočljive između prednjih brzina povezanih sa svakom od pet zadnjih ponaosob... Ono što ste vi videli bila je jedna veza sa svim zadnjim brzinama."
<BR>&nbsp;&nbsp;&nbsp;&nbsp;&nbsp;"Ali to bi onda bilo šest brzina", reče Fred. "Dve prednje brzine, ali jedna veza."
<BR>&nbsp;&nbsp;&nbsp;&nbsp;&nbsp;"Što je netačno opažanje. Crnog momka niko tome nije naučio; ono što su ga naučili, ako ga je uopšte neko učio, jeste da shvati, saznajno, šta znače te dve veze. Svima vama je jedna od njih sasvim promakla. U stvari, iako ste izbrojali prednje brzine, vi ste ih opazili kao celinu."
<BR>&nbsp;&nbsp;&nbsp;&nbsp;&nbsp;"Sledeći put ću biti bolji", reče Fred.
<BR>&nbsp;&nbsp;&nbsp;&nbsp;&nbsp;"Koji sledeći put? Kad kupiš ćornuti desetobrzinac? Ili kad budeš apstraktno obrađivao sve dnevne opažaje?"
<BR>&nbsp;&nbsp;&nbsp;&nbsp;&nbsp;Fred oćuta.
<BR>&nbsp;&nbsp;&nbsp;&nbsp;&nbsp;"Hajde da nastavimo test", reče zamenik koji je sedeo. "Šta vidiš na ovome, Frede?"
<BR>&nbsp;&nbsp;&nbsp;&nbsp;&nbsp;"Plastično pseće govno", reče Fred. "Kao ono što prodaju ovde u Los Anđelesu. Mogu li sad da idem?" Opet se ponavljao govor iz Kluba lavova.
<BR>&nbsp;&nbsp;&nbsp;&nbsp;&nbsp;Oba zamenika se, međutim, nasmejaše.
<BR>&nbsp;&nbsp;&nbsp;&nbsp;&nbsp;"Znaš, Frede", reče onaj što je sedeo, "ako si u stanju da tako zadržiš smisao za humor, možda ćeš i uspeti."
<BR>&nbsp;&nbsp;&nbsp;&nbsp;&nbsp;"Uspeti?" ponovi Fred. "Uspeti šta? Da uđem u tim? Da sredim žensku? Da se popravim? Da zadovoljim? Da ukapiram? Da govorim suvislo? Da zaradim? Da stignem na vreme? Objasnite svoje izraze. Na latinskom se 'uspeti uraditi' kaže facere, što me uvek podseća na tucere, što je latinska reč za 'tucati', a meni se...
<BR>
<BR>&nbsp;&nbsp;&nbsp;&nbsp;&nbsp;Mozak viših životinja, uključujući i čovekov, jeste dvostruki organ, sastavljen od desne i leve hemisfere, koje su povezane uzinom nervnog tkiva nazvanom žuljevito telo. Pre nekih petnaest godina, Ronald E. Majers i R. V. Speri, tada na Čikaškom univerzitetu, došli su do iznenađujućeg otkrića: kad se preseče ova veza između dve polovine velikog mozga, svaka hemisfera funkcioniše nezavisno, kao da je celovit mozak.
<BR>
<BR>&nbsp;&nbsp;&nbsp;&nbsp;&nbsp;...u poslednje vreme ne diže, ni za kakvo sranje, plastično ili neko drugo, ili za ma kakvo sranje. Ako ste vi momci neki psiholozi i ako ste slušali moje beskonačne informativne razgovore sa Henkom, na šta se, do đavola, Dona pali? Kako da joj se približim? Hoću reći, kako se to radi? Sa takvom slatkom, jedinstvenom, tvrdoglavom ženskicom?"
<BR>&nbsp;&nbsp;&nbsp;&nbsp;&nbsp;"Svaka devojka je različita", reče zamenik koji je sedeo.
<BR>&nbsp;&nbsp;&nbsp;&nbsp;&nbsp;"Mislim, da joj se približim na moralan način", reče Fred. "Ne da je narokam pilulama i pićem i da joj ga onda utrpam dok leži na podu u dnevnoj sobi."
<BR>&nbsp;&nbsp;&nbsp;&nbsp;&nbsp;"Kupi joj cveće", reče zamenik koji je stajao.
<BR>&nbsp;&nbsp;&nbsp;&nbsp;&nbsp;"Šta?" upita Fred, a oči mu se, kroz odelo, razrogačiše.
<BR>&nbsp;&nbsp;&nbsp;&nbsp;&nbsp;"U ovo doba godine možeš da nađeš sitno prolećno cveće. Na dečjem odeljenju ili, recimo, kod Penija ili Kej Marta. Ili azaleju."
<BR>&nbsp;&nbsp;&nbsp;&nbsp;&nbsp;"Cveće", promrmlja Fred. "Mislite, plastično cveće ili pravo cveće? Pravo, pretpostavljam."
<BR>&nbsp;&nbsp;&nbsp;&nbsp;&nbsp;"Plastično ništa ne valja", reče zamenik koji je sedeo. "Izgleda kao da je... pa, lažno. Nekako lažno."
<BR>&nbsp;&nbsp;&nbsp;&nbsp;&nbsp;"Mogu li sad da idem?" upita Fred.
<BR>&nbsp;&nbsp;&nbsp;&nbsp;&nbsp;Pošto su pogledali jedan u drugog, oba zamenika klimnuše glavom. "Procenićemo te neki drugi put, Frede", reče onaj što je stajao. "Nije toliko hitno. Henk će te obavestiti o vremenu sledećeg sastanka."
<BR>&nbsp;&nbsp;&nbsp;&nbsp;&nbsp;Iz nekog nejasnog razloga Fredu je došlo da se rukuje s njima pre nego što ode, ali nije; samo je otišao, ništa ne rekavši, malo potišten i pomalo zbunjen, verovatno zbog toga što su mu tako iznenada naleteli s levog krila. Proučavali su moj materijal, mislio je, pokušavajući da pronađu znake da sam odlepio, a neke su i pronašli. Dovoljno, u svakom slučaju, da hoće da me testiraju.
<BR>&nbsp;&nbsp;&nbsp;&nbsp;&nbsp;Prolećno cveće, pomisli kad je stigao do lifta. Sitno cveće; ono verovatno raste nisko pri zemlji i mnogo ljudi gazi po njemu. Da li raste u divljini? Ili u nekim posebnim industrijskim saksijama ili ogromnim zatvorenim farmama? Pitam se kako izgleda unutrašnjost. Polja i tome slično, neobični mirisi. I, pitao se, gde li se to nalazi? Kuda ideš i kako donde dospevaš i kako tamo ostaješ? Kakvo je to putovanje i kakvu kartu treba kupiti? I od koga se kupuje karta?
<BR>&nbsp;&nbsp;&nbsp;&nbsp;&nbsp;I, mislio je, voleo bih da povedem nekog sa sobom kad pođem tamo, možda Donu. Ali kako to da pitaš, da to pitaš žensku, kad ne znaš čak ni kako da joj se približiš? Kad si je muvao i nisi ništa postigao - čak ni prvi korak. Treba da požurimo, mislio je, zato što će svo poljsko cveće, o kome su mi pričali, kasnije uvenuti.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
