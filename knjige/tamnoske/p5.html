<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Za Boba Arktora bilo je neophodno da iziđe iz kuće na neko vreme kako bi ona bila propisno (što znači bez greške) ozvučena, uključujući i telefon, iako se telefonska linija prisluškivala na drugom mestu. Praksa se obično sastojala iz toga da se odabrana kuća nadzire dok svi ne budu viđeni kako odlaze, i to na način koji nagoveštava da se neće uskoro vratiti. Vlasti su ponekad morale da čekaju danima ili čak po nekoliko nedelja. Konačno, ako ništa drugo ne bi uspelo, izmišljao se izgovor i stanari bi bili obavešteni da će istrebljivač gamadi ili nekakav sličan lažni lik doći na celo popodne i da svi treba da se izgube, recimo, do šest uveče.
<BR>&nbsp;&nbsp;&nbsp;&nbsp;&nbsp;Ali u ovom slučaju, osumnjičeni Robert Arktor uslužno je napustio kuću, povevši sa sobom svoja dva cimera, da odu i pogledaju cefalohromoskop koji bi mogli da iznajme i posluže se njime dok Beris ne popravi svoj. Njih trojica su viđena kako odlaze Arktorovim kolima, izgledajući ozbiljno i odlučno. Zatim se, kasnije, sa zgodnog mesta, to jest sa javnog telefona na benzinskoj pumpi, koristeći audio-aparat na svom skrembl-odelu, Fred javio da izvesti kako se nesumnjivo niko neće vratiti kući do kraja dana. On je čuo da su njih trojica odlučila da se odvezu čak do San Dijega u potrazi za jeftinim, maznutim cefoskopom koji neki tip prodaje za pedeset dolara. Ludački niska cena. Za tu cenu je vredelo voziti tako daleko i toliko dugo.
<BR>&nbsp;&nbsp;&nbsp;&nbsp;&nbsp;Takođe, to je pružalo vlastima mogućnost da izvrše mali pretres povrh i izvan onoga što njihovi ljudi u civilu rade kad niko ne gleda. Imali su priliku da otvore ladice po stolovima da vide šta je zalepljeno pozadi. Da rastavljaju stojeće svetiljke ne bi li videli kako iz njih ispadaju stotine tableta. Pružala im se prilika da pogledaju u klozetske kotliće da vide kakvi su paketići umotani u toalet papir i sklonjeni s vidika tamo gde će ih tekuća voda automatski isprati. Pružala im se prilika da pogledaju u zamrzivač u frižideru da vide ne sadrže li neki paketi zamrznutog graška i pasulja, u stvari, zamrznutu drogu, lukavo zamaskiranu. U međuvremenu su složeni holo-skeneri bivali postavljeni, a policajci su sedali na razna mesta da isprobaju skenere. Isto je bilo i sa audio-uređajima. Ali posao sa video opremom bio je važniji i zahtevao je više vremena. I naravno, skeneri nikad ne smeju da budu vidljivi. Bila je potrebna veština da bi se tako postavili. Moralo se isprobati više mesta. Tehničari koji su to radili bili su dobro plaćeni, jer ako bi zeznuli stvar i ako bi stanar otkrio holo-skener, onda bi stanari, svi odreda, znali da su provaljeni i da su pod prismotrom, i smanjili bi svoje aktivnosti. A povrh toga bi, ponekad, skinuli ceo sistem skenera i prodali ga.
<BR>&nbsp;&nbsp;&nbsp;&nbsp;&nbsp;Na sudu se pokazalo teško, mislio je Bob Arktor, vozeći autoputem San Dijego-jug, dobiti presudu za krađu i prodaju elektronske opreme za detekciju koja je tajno postavljena u nečije prebivalište. Policija je mogla samo da proba sa hapšenjem negde drugde, za neki drugi prestup. Dileri su, međutim, u takvim situacijama reagovali neposredno. Setio se slučaja u kome je diler heroina, koji je hteo da smesti nekoj ženskoj, podmetnuo dva paketa heriona u ručku njene pegle, zatim je telefonom anonimno prijavio na MI DOSTAVLJAMO. Pre nego što se postupilo prema prijavi, ženska je otkrila heroin, ali umesto da ga baci, ona ga je prodala. Policija je došla, nisu našli ništa, a onda su napravili snimak glasa sa dostave i uhapsili dilera što je vlastima davao lažne informacije. Našavši se na slobodi, uz kauciju, diler je posetio žensku kasno jedne večeri i gotovo je na smrt prebio. Kad su ga uhvatili i pitali zašto joj je iskopao jedno oko i slomio obe ruke i nekoliko rebara, on je objasnio da je ženska natrapala na dva paketa visokokvalitetnog heroina koji pripadaju njemu, prodala ih uz dobru zaradu, a njega nije uračunala. Takav je, razmišljao je Arktor, dilerski mentalitet.
<BR>&nbsp;&nbsp;&nbsp;&nbsp;&nbsp;On je istovario Lakmena i Berisa da izmuvaju cefoskop; to je ne samo udaljilo ovu dvojicu i sprečavalo ih da se vrate kući dok traje postavljanje prisluškivača, već je i njemu dopustilo da obiđe osobu koju nije video duže od mesec dana. Retko je zalazio tamo, a ženska, izgleda, ništa drugo nije radila osim što se rokala metedrinom dva-triput dnevno i prostituisala se kako bi platila za to. Živela je sa svojim dilerom, koji je tako bio i njen stari. Den Menčer je obično izlazio preko dana, što je bilo dobro. Diler je uz to bio i zavisnik, ali Arktor nije uspevao da prokljuvi od čega. Očito od čitavog niza droga. U svakom slučaju, šta god to bilo, Den je postao uvrnut i zao, nepredvidljiv i nasilan. Bilo je čudo da ga lokalna policija odavno nije pokupila zbog remećenja javnog reda i mira. Možda su bili potplaćeni. Ili, najverovatnije, naprosto nisu marili; ti ljudi su živeli u sirotinjskoj stambenoj četvrti među starijim građanima i ostalom sirotinjom. Policija je samo zbog ozbiljnijih zločina zalazila u stambenu četvrt Kromvel Vilidž i okolna đubrišta, parkinge i izlokane puteve.
<BR>&nbsp;&nbsp;&nbsp;&nbsp;&nbsp;Izgleda da ništa toliko ne doprinosi prljavštini kao gomila građevina od bazaltnih blokova napravljenih zato da bi se ljudi izdigli iz prljavštine. On je parkirao, pronašao odgovarajuće stepenice koje su zaudarale na mokraću, popeo se u mrak, našao vrata Zgrade 4, označena sa G. Puna limenka sredstva za čišćenje Drano ležala je pred vratima, i on je refleksno podiže, pitajući se koliko se dece ovuda igra i setivši se, načas, svoje dece i predostrožnosti koje je godinama zarad njih preduzimao. I ovo je sad bila pedostrožnost, to što je podigao limenku. Zagrebao je njome po vratima.
<BR>&nbsp;&nbsp;&nbsp;&nbsp;&nbsp;Nedugo zatim začuo se zveket brave i vrata se otvoriše, iznutra zakačena lancem; devojka, Kimberli Hokins, proviri napolje. "Da?"
<BR>&nbsp;&nbsp;&nbsp;&nbsp;&nbsp;"Hej, čoveče", reče on. "To sam ja, Bob."
<BR>&nbsp;&nbsp;&nbsp;&nbsp;&nbsp;"Šta to imaš tu?"
<BR>&nbsp;&nbsp;&nbsp;&nbsp;&nbsp;"Limenku Dranoa", reče on.
<BR>&nbsp;&nbsp;&nbsp;&nbsp;&nbsp;"Bez zezanja." Ona mlitavim pokretom skide lanac sa vrata; glas joj je takođe bio mlitav. Kimberli je bila u depresiji, video je: u jakoj depresiji. Uz to, devojka je imala šljivu na oku i rasečenu usnu. A kad je pogledao unaokolo, video je da su prozori u malom, neurednom stanu porazbijani. Parčići stakla ležali su na podu, zajedno s prevrnutim pepeljarama i bocama koka-kole.
<BR>&nbsp;&nbsp;&nbsp;&nbsp;&nbsp;"Jesi li sama?" upita on.
<BR>&nbsp;&nbsp;&nbsp;&nbsp;&nbsp;"Da. Den i ja smo se posvađali i on je zbrisao." Devojka, polu-Čikano, mala i ne tako lepa, s bledožutim tenom zavisnika od kristala, prazno je zurila preda se, i on primeti da joj je glas hrapav kad govori. To prouzrokuju izvesne droge. Takođe, nadraženo grlo. Stan verovatno nije mogao da se greje, sigurno ne s porazbijanim prozorima.
<BR>&nbsp;&nbsp;&nbsp;&nbsp;&nbsp;"Prebio te je." Arktor spusti limenku Dranoa na visoku policu, na nekoliko borširanih porno romana, većinom zastarelih.
<BR>&nbsp;&nbsp;&nbsp;&nbsp;&nbsp;"Pa, nije imao nož, hvala Bogu. Svoj nož marke Kejs, koji nosi u kaniji o pojasu." Kimberli sede na prepunjenu stolicu iz koje su izbijale opruge. "Šta hoćeš, Bobe? Crkla sam, stvarno sam crkla."
<BR>&nbsp;&nbsp;&nbsp;&nbsp;&nbsp;"Hoćeš da ti se vrati?"
<BR>&nbsp;&nbsp;&nbsp;&nbsp;&nbsp;"Pa..." Ona lako sleže ramenima. "Ko zna?"
<BR>&nbsp;&nbsp;&nbsp;&nbsp;&nbsp;Arktor ode do prozora i pogleda napolje. Den Menčer će se bez sumnje pojaviti, ranije ili kasnije: devojka je predstavljala izvor prihoda, a Den je znao da će joj biti potrebne redovne doze kad joj bude ponestalo zaliha. "Koliko možeš da izdržiš?" upita on.
<BR>&nbsp;&nbsp;&nbsp;&nbsp;&nbsp;"Još jedan dan."
<BR>&nbsp;&nbsp;&nbsp;&nbsp;&nbsp;"Možeš li negde drugde da nabaviš?"
<BR>&nbsp;&nbsp;&nbsp;&nbsp;&nbsp;"Da, ali ne tako jeftino."
<BR>&nbsp;&nbsp;&nbsp;&nbsp;&nbsp;"Šta ti je sa grlom?"
<BR>&nbsp;&nbsp;&nbsp;&nbsp;&nbsp;"Prehlada", reče ona. "Od vetra koji duva kroz prozore."
<BR>&nbsp;&nbsp;&nbsp;&nbsp;&nbsp;"Trebalo bi..."
<BR>&nbsp;&nbsp;&nbsp;&nbsp;&nbsp;"Ako odem kod lekara", reče ona, "on će videti da sam na kristalu. Ne mogu da odem."
<BR>&nbsp;&nbsp;&nbsp;&nbsp;&nbsp;"Lekaru će biti svejedno."
<BR>&nbsp;&nbsp;&nbsp;&nbsp;&nbsp;"Naravno da neće." Ona zatim oslušnu: zvuk automobilskog izduvnika, nepravilan i bučan. "Jesu li to Denova kola? Crveni ford Torino, sedamdeset-deveto?"
<BR>&nbsp;&nbsp;&nbsp;&nbsp;&nbsp;Kraj prozora, Arktor pogleda napolje na parking pun đubreta, ugleda kako se olupani Torino zaustavlja, dok njegov dvostruki izduvnik ispušta crn dim, a vozačka vrata se otvaraju. "Da."
<BR>&nbsp;&nbsp;&nbsp;&nbsp;&nbsp;Kimberli zaključa vrata: dve dodatne brave. "Verovatno ima nož."
<BR>&nbsp;&nbsp;&nbsp;&nbsp;&nbsp;"Imaš telefon?"
<BR>&nbsp;&nbsp;&nbsp;&nbsp;&nbsp;"Ne", reče ona.
<BR>&nbsp;&nbsp;&nbsp;&nbsp;&nbsp;"Treba da nabaviš telefon."
<BR>&nbsp;&nbsp;&nbsp;&nbsp;&nbsp;Devojka sleže ramenima.
<BR>&nbsp;&nbsp;&nbsp;&nbsp;&nbsp;"Ubiće te", reče Arktor.
<BR>&nbsp;&nbsp;&nbsp;&nbsp;&nbsp;"Ne sad. Ti si tu."
<BR>&nbsp;&nbsp;&nbsp;&nbsp;&nbsp;"Ali kasnije, kad odem."
<BR>&nbsp;&nbsp;&nbsp;&nbsp;&nbsp;Kimberli ponovo sede i sleže ramenima.
<BR>&nbsp;&nbsp;&nbsp;&nbsp;&nbsp;Posle nekoliko trenutaka mogli su spolja da čuju njegove korake, a zatim kucanje na vratima. Potom kako Den viče na nju da otvori vrata. Ona mu doviknu da neće i da je neko s njom. "U redu", povika Den, visokim glasom, "iseći ću ti gume." Strčao je niza stepenice, a Arktor i devojka su kroz razbijen prozor zajedno gledali kako se Den Menčer, mršav dasa kratke kose, nalik na homoseksualca, razmahujući nožem, približava njenim kolima, još urlajući na nju, tako da njegove reči mogu da čuju i svi ostali u stambenoj četvrti. "Iseći ću ti gume, tvoje jebene gume! A onda ću da te ubijem, jebem ti!" On se saže i zaseče prvu gumu, a zatim i drugu na devojčinom starom Dodžu.
<BR>&nbsp;&nbsp;&nbsp;&nbsp;&nbsp;Devojka se iznenada trže, skoči prema vratima stana i panično stade da otključava razne brave. "Moram da ga zaustavim! On mi seče sve gume! Nemam osiguranje!"
<BR>&nbsp;&nbsp;&nbsp;&nbsp;&nbsp;Arktor je zaustavi. "I moja kola su tamo." Nije kod sebe imao pištolj, razume se, a Den je imao nož i bio van kontrole, "Gume nisu..."
<BR>&nbsp;&nbsp;&nbsp;&nbsp;&nbsp;"Moje gume!" Vrišteći, devojka se upinjala da otvori vrata.
<BR>&nbsp;&nbsp;&nbsp;&nbsp;&nbsp;"To je ono što on hoće da uradiš", reče Arktor.
<BR>&nbsp;&nbsp;&nbsp;&nbsp;&nbsp;"Sprat niže", dahtala je Kimberli. "Možemo da telefoniramo policiji - oni imaju telefon. Pusti me!" Ona ga silovito odgurnu od sebe i uspe da otvori vrata. "Idem da zovem policiju. Moje gume! Jedna od njih je nova!"
<BR>&nbsp;&nbsp;&nbsp;&nbsp;&nbsp;"Idem s tobom." Zgrabio ju je za rame; ona pojuri ispred njega niz stepenice, a on je jedva uspevao da je sustigne. Već je stigla do sledećeg stana i lupala na vrata. "Otvorite, molim vas?" pozva ona. "Molim vas, hoću da pozovem policiju! Molim vas, pustite me da pozovem policiju!"
<BR>&nbsp;&nbsp;&nbsp;&nbsp;&nbsp;Arktor stade pored nje i pokuca. "Moramo da se poslužimo vašim telefonom", reče. "Stvar je hitna."
<BR>&nbsp;&nbsp;&nbsp;&nbsp;&nbsp;Postariji čovek, u sivom džemperu i izgužvanim pantalonama, sa kravatom, otvori vrata.
<BR>&nbsp;&nbsp;&nbsp;&nbsp;&nbsp;"Hvala", reče Arktor.
<BR>&nbsp;&nbsp;&nbsp;&nbsp;&nbsp;Kimberli nahrupi unutra, otrča do telefona i pozva centralu. Arktor je stajao nasuprot vratima, čekajući da se Den pojavi. Više se ništa nije čulo, osim kako Kimberli trtlja centrali: doteran izveštaj, nešto o svađi oko para čizama koje koštaju sedam dolara. "Rekao je da su njegove zato što sam ih dobila od njega za Božić", trtljala je ona, "ali one su moje zato što sam ih ja platila, a onda je on krenuo da ih uzme, a ja sam ih rasekla pozadi otvaračem za konzerve, pa je on..." Ona zastade; zatim, klimajući glavom: "U redu, hvala. Da, sačekaću."
<BR>&nbsp;&nbsp;&nbsp;&nbsp;&nbsp;Postariji čovek pogleda Arktora, koji uzvrati pogled. Iz susedne sobe ćutke je posmatrala postarija žena u šarenoj haljini, lica ukočenog od straha.
<BR>&nbsp;&nbsp;&nbsp;&nbsp;&nbsp;"Ovo mora da je gadno za vas", reče Arktor postarijem paru.
<BR>&nbsp;&nbsp;&nbsp;&nbsp;&nbsp;"To je stalno tako", reče postariji čovek. "Čujemo ih po celu noć, iz noći u noć, kako se svađaju, i njega kako stalno govori da će je ubiti."
<BR>&nbsp;&nbsp;&nbsp;&nbsp;&nbsp;"Trebalo je da se vratimo u Denver", reče postarija žena. "Rekla sam ti, trebalo je da se preselimo natrag."
<BR>&nbsp;&nbsp;&nbsp;&nbsp;&nbsp;"Te strašne svađe", reče postariji čovek. "I razbijanje stvari, i buka." On pogleda Arktora, pogođen, možda pozivajući u pomoć, ili možda razumevajući. "Stalno tako, nikad ne prestaje, a onda, što je još gore, znate li da svaki put..."
<BR>&nbsp;&nbsp;&nbsp;&nbsp;&nbsp;"Da, reci mu to", navaljivala je postarija žena.
<BR>&nbsp;&nbsp;&nbsp;&nbsp;&nbsp;"Što je još gore", reče postariji čovek dostojanstveno, "jeste da svaki put kad izlazimo napolje, izlazimo do prodavnice ili da pošaljemo pismo, zgazimo u... znate, ono što ostavljaju psi."
<BR>&nbsp;&nbsp;&nbsp;&nbsp;&nbsp;"Pseću kaku", reče postarija žena ogorčeno.
<BR>
<BR>&nbsp;&nbsp;&nbsp;&nbsp;&nbsp;Pojavila su se kola lokalne policije. Arktor je dao izjavu kao svedok, ne otkrivajući da je službenik unutrašnjih poslova. Drot je zapisao njegovu izjavu i pokušao da uzme izjavu od Kimberli, kao od podnosioca prijave, ali ono što je govorila nije imalo smisla: stalno je trabunjala o paru čizama i zašto ih je dobila, koliko joj one znače. Sedeći sa svojom beležnicom, drot jednom podiže pogled ka Arktoru i osmotri ga hladnim izrazom koji Arktor nije uspeo da protumači, ali koji mu se svejedno nije dopadao. Drot konačno posavetova Kimberli da nabavi telefon i da se javi ako se osumnjičeni vrati i prouzrokuje nove nevolje.
<BR>&nbsp;&nbsp;&nbsp;&nbsp;&nbsp;"Jeste li zabeležili isečene gume?" upita Arktor kad se drot okrenuo da ode. "Jeste li ispitali njeno vozilo tamo na parkingu i lično zabeležili broj isečenih guma, rasekotine nanete oštrim predmetom, nedavno - još ispuštaju vazduh?"
<BR>&nbsp;&nbsp;&nbsp;&nbsp;&nbsp;Drot ga ponovo pogleda sa istim izrazom i ode bez ijedne reči.
<BR>&nbsp;&nbsp;&nbsp;&nbsp;&nbsp;"Bolje da ne ostaneš ovde", reče Arktor Kimberli. "Trebalo je da ti posavetuje da se čistiš. Da pita imaš li neko drugo mesto na kome bi mogla da boraviš."
<BR>&nbsp;&nbsp;&nbsp;&nbsp;&nbsp;Kimberli sede na izanđali kauč u svojoj dnevnoj sobi pretrpanoj kršom, a oči su joj opet postale mutne pošto je prestala s uzaludnim naporom da objasni svoju situaciju istražnom organu. Ona sleže ramenima.
<BR>&nbsp;&nbsp;&nbsp;&nbsp;&nbsp;"Odvešću te negde", reče Arktor. "Znaš li nekog prijatelja koga bi mogla..."
<BR>&nbsp;&nbsp;&nbsp;&nbsp;&nbsp;"Marš napolje, jebem ti!" iznenada reče Kimberli, jetko, glasom veoma nalik na glas Dena Menčera, ali hrapavijim. "Marš napolje, Bobe Arktore - gubi se, gubi se, do đavola. Hoćeš li se izgubiti?" Njen glas se popeo do vriska, zatim u očajanju prekinuo.
<BR>&nbsp;&nbsp;&nbsp;&nbsp;&nbsp;On je izišao i polako sišao niza stepenice, korak po korak. Kad je stigao do poslednjeg stepenika nešto tresnu i skrotrlja se dole za njim: bila je to limenka Dranoa. Čuo je kako su se njena vrata zaključala, reza za rezom. Uzalud brave, mislio je. Uzalud sve. Istražni organ joj savetuje da pozove ako se osumnjičeni vrati. Kako može to da uradi, a da ne iziđe iz stana? A tu će je Den Menčer izbosti kao što je izbo njene gume. I ona će - setio se pritužbe starog para s donjeg sprata - najpre stati, a zatim pasti mrtva u pseće govno. Došlo mu je da se histerično nasmeje na ono što starci smatraju najvažnijim: ne samo da izdrogirani ludak iz noći u noć premlaćuje i preti da ubije i verovatno će uskoro i ubiti mladu narkomanku koja se prostituiše i bez sumnje ima nadraženo grlo ako ne i još nešto pride, već povrh toga...
<BR>&nbsp;&nbsp;&nbsp;&nbsp;&nbsp;Dok je vozio Lakmena i Berisa natrag ka severu, on se glasno zakikota. "Pseće govno", reče. "Pseće govno." Humor u psećem govnetu, mislio je, ako umeš da prokljuviš. Smešno pseće govno.
<BR>&nbsp;&nbsp;&nbsp;&nbsp;&nbsp;"Bolje da promeniš traku i pretekneš onaj Sejfvejov kamion", reče Lakmen. "Teretnjak se jedva kreće."
<BR>&nbsp;&nbsp;&nbsp;&nbsp;&nbsp;On se prestroji u levu traku i ubrza. Ali tada, kad je skinuo nogu s gasa, pedala se odjednom prilepi za pod, a u isti mah motor žestoko zaurla i kola jurnuše napred ogromnom, divljačkom brzinom.
<BR>&nbsp;&nbsp;&nbsp;&nbsp;&nbsp;"Uspori!" uglas rekoše Lakmen i Beris.
<BR>&nbsp;&nbsp;&nbsp;&nbsp;&nbsp;Kola su sad dostigla brzinu od gotovo sto šezdeset na sat; napred se nazirao folksvagenov kamion. Pedala za gas bila je mrtva: nije se vratila i nije radila ništa. I Lakmen, koji je sedeo do njega, i Beris, iza njega, nagonski podigoše ruke uvis. Arktor okrete volan i projuri kraj folksvagenovog kamiona, s leve strane, gde je ostalo malo slobodnog mesta dok ga nije popunila brza korveta. Korveta je zatrubila, i oni začuše kako joj škripe kočnice. Lakmen i Beris su vikali; Lakmen naglo pruži ruku i ugasi motor; u međuvremenu, Arktor izbaci menjač iz brzine. Kola usporiše, a on ih zakoči, prestroji se u desnu traku i zatim, s motorom koji je konačno crkao i s menjačem izbačenim iz brzine, otkotrlja se u zaustavnu traku i postepeno se zaustavi.
<BR>&nbsp;&nbsp;&nbsp;&nbsp;&nbsp;Korveta je, već daleko na autoputu, i dalje ljutito trubila. A sad kraj njih protutnja ogroman Sejfejov kamion i oglasi se svojom zaglušujućom, upozoravajućom vazdušnom sirenom.
<BR>&nbsp;&nbsp;&nbsp;&nbsp;&nbsp;"Šta se, do đavola, dogodilo?" upita Beris.
<BR>&nbsp;&nbsp;&nbsp;&nbsp;&nbsp;Dok su mu drhtale ruke i glas i sve ostalo, Arktor reče: "Povratna opruga na kablu pedale - za gas. Mora da se zakačila ili slomila." On pokaza nadole. Svi pogledaše pedalu, koja je i dalje ležala zalepljena za pod. Motor je dostigao maksimalan broj obrtaja, koji je za ova kola bio pozamašan. On nije zapazio kolika je bila njihova najveća brzina na drumu, po svoj prilici znatno iznad sto šezdeset. I shvatio je da su, iako je nagonski pritiskao pomoćnu kočnicu, kola samo usporila.
<BR>&nbsp;&nbsp;&nbsp;&nbsp;&nbsp;Njih trojica ćutke iziđoše na zaustavnu traku i podigoše haubu. Beli dim dizao se s poklopca za ulje, kao i ispod motora. A gotovo ključala voda šištala je iz odvodne cevi hladnjaka.
<BR>&nbsp;&nbsp;&nbsp;&nbsp;&nbsp;Lakmen pruži ruku iznad vrelog motora i pokaza prstom. "Nije opruga", reče. "U pitanju je spoj između pedale i karburatora. Vidiš? Raspao se." Dugačka poluga besciljno je ležala na bloku motora, viseći bespomoćno i beskorisno, s prstenom zatvarača i dalje na mestu. "Znači, pedala za gas se nije vratila na mesto kad si podigao nogu s nje. Ali..." On je neko vreme pregledao karburator, namrštenog lica.
<BR>&nbsp;&nbsp;&nbsp;&nbsp;&nbsp;"Na karburatoru je premošćen sigurnosni sistem", reče Beris, široko se osmehujući i pokazujući svoje sintetički bele zube. "Taj sistem, kad se spojnica rastavi..."
<BR>&nbsp;&nbsp;&nbsp;&nbsp;&nbsp;"Zašto se rastavila?" upade Arktor. "Zar ovaj prsten-zatvarača ne bi trebalo da drži maticu na mestu?" On pređe rukom preko poluge. "Kako je mogla da otpadne tek tako?"
<BR>&nbsp;&nbsp;&nbsp;&nbsp;&nbsp;Kao da ga ne čuje, Beris nastavi: "Ako iz ma kog razloga spoj popusti, onda bi motor trebalo da se vrati na ler. Kao činilac bezbednosti. Ali on je umesto toga nabio pun broj obrtaja." On se saže postrance da bi bolje osmotrio karburator. "Ovaj zavrtanj je sasvim odvrnut", reče. "Zavrtanj za ler. Tako da kad se spojka rastavila, sistem za premošćavanje je otišao u drugom smeru, gore umesto dole."
<BR>&nbsp;&nbsp;&nbsp;&nbsp;&nbsp;"Kako je to moglo da se dogodi?" glasno reče Lakmen. "Je li mogao da se slučajno odvrne toliko?"
<BR>&nbsp;&nbsp;&nbsp;&nbsp;&nbsp;Ne odgovarajući, Beris izvadi perorez, izvuče malo sečivo i polako stade da zavrće zavrtanj za podešavanje lera. Naglas je brojao. Dvadeset puta se zavrtanj okrenuo dok nije ušao do kraja. "Da bi se olabavio prsten zatvarača i matica koja spaja poluge za gas", reče on, "potreban je naročit alat. Dve vrste alata, u stvari. Po mojoj proceni, trebaće nam oko pola sata da ovo ponovo sastavimo. Ja, doduše, imam alat u svojoj kutiji."
<BR>&nbsp;&nbsp;&nbsp;&nbsp;&nbsp;"Tvoja kutija s alatom je ostala u kući", reče Lakmen.
<BR>&nbsp;&nbsp;&nbsp;&nbsp;&nbsp;"Da." Beris klimnu glavom. "Onda ćemo morati da odemo do benzinske pumpe i da pozajmimo njihov alat ili da dovučemo ovamo njihov kamion šlep-službe. Predlažem da ih dovedemo ovamo da pogledaju kola pre nego što nastavimo vožnju."
<BR>&nbsp;&nbsp;&nbsp;&nbsp;&nbsp;"Hej, čoveče", glasno reče Lakmen, "da li se ovo desilo slučajno ili je namerno urađeno? Kao cefoskop?"
<BR>&nbsp;&nbsp;&nbsp;&nbsp;&nbsp;Beris je premišljao, i dalje se smeškajući onako prepredeno i žalostivo. "Ne mogu sa sigurnošću da kažem za ovo. Po pravilu, sabotaža na kolima, zlonamerno oštećenje s naumom da se izazove nezgoda..." On baci pogled na Arktora, a oči su mu bile nevidljive iza zelenih naočara. "Umalo se nismo skucali. Da je ona korveta naišla malo brže... Gotovo da nije bilo jarka u koji smo mogli da sletimo. Trebalo je da isključiš motor čim si shvatio šta se dešava."
<BR>&nbsp;&nbsp;&nbsp;&nbsp;&nbsp;"Izbacio sam iz brzine", reče Arktor. "Kad sam shvatio. Za trenutak nisam mogao da prokljuvim." Mislio je:' Da su kočnice bile u pitanju, da se pedala kočnice prilepila za pod, brže bi mi sinulo, bolje bih znao šta da radim. Ovo je bilo tako - uvrnuto.'
<BR>&nbsp;&nbsp;&nbsp;&nbsp;&nbsp;"Neko je to namerno uradio", glasno reče Lakmen. Besno se zavrteo u krug, mlatarajući obema pesnicama. "JEBO MATER SVOJU! Gotovo da smo riknuli! Zamalo da nas srede, jebem li ga!"
<BR>&nbsp;&nbsp;&nbsp;&nbsp;&nbsp;Beris, stojeći naočigled ukraj autoputa, kojim je tutnjao gust saobraćaj, izvadi malu koštanu burmuticu sa tabletama smrti i uze nekoliko. Dodao je burmuticu Lakmenu, koji takođe uze nekoliko, a zatim je prosledi Arktoru.
<BR>&nbsp;&nbsp;&nbsp;&nbsp;&nbsp;"Možda je to ono što nas sjebava", reče Arktor, razdražljivo odbijajući. "To što pomućujemo sopstvene mozgove."
<BR>&nbsp;&nbsp;&nbsp;&nbsp;&nbsp;"Droga ne može da sjebe polugu za gas i zavrtanj za ler", reče Beris, i dalje pružajući burmuticu Arktoru. "Bolje da trgneš bar tri ove - prva klasa, ali blage. Mešane s malo metedrina."
<BR>&nbsp;&nbsp;&nbsp;&nbsp;&nbsp;"Skloni tu prokletu burmuticu", reče Arktor. Osetio je kako mu u glavi pevaju snažni glasovi: grozna muzika, kao da se stvarnost oko njega pokvarila. Sada je sve - kola koja jure, ona dvojica, njegova sopstvena kola s podignutom haubom, miris smoga, jarka, vrela podnevna svetlost - sve je bilo nekako užeglo, kao da je čitav njegov svet istrulio, pre nego išta drugo. Ne toliko što je, zbog toga, odjednom postao opasan, zastrašujući, već više kao da truli, zaudarajući u izgledu, zvuku i mirisu. Od toga mu je pripala muka, i on zatvori oči i strese se.
<BR>&nbsp;&nbsp;&nbsp;&nbsp;&nbsp;"Šta si to namirisao?" upita Lakmen. "Trag, čoveče? Nekakav miris motora koji..."
<BR>&nbsp;&nbsp;&nbsp;&nbsp;&nbsp;"Pseće govno", reče Arktor. Osećao je njegov miris iz pravca motora. Sagnuvši se, on omirisa, oseti taj miris jasno i još jače. Uvrnuto, pomisli. Sumanuto i jebeno uvrnuto. "Je l' osećate smrad psećeg govneta?" upita on Berisa i Lakmena.
<BR>&nbsp;&nbsp;&nbsp;&nbsp;&nbsp;"Ne", reče Lakmen, odmeravajući ga. A Berisu reče: "Je li bilo psihodelika u toj drogi?"
<BR>&nbsp;&nbsp;&nbsp;&nbsp;&nbsp;Smeškajući se, Beris odmahnu glavom.
<BR>&nbsp;&nbsp;&nbsp;&nbsp;&nbsp;Nagnuvši se nad vruć motor, osećajući zadah psećeg govneta, Arktor je u sebi znao da je to varka; nije bilo zadaha psećeg govneta. Ali on je i dalje osećao taj miris. A sad je opazio, razmazane preko bloka motora, naročito dole oko svećica, tamno-smeđe mrlje, nekakvu ružnu materiju. Ulje, pomisli. Prosuto ulje, izbačeno ulje: možda ne drži zaptivak na glavi motora. Ali bilo mu je potrebno da pruži ruku dole i dodirne kako bi bio siguran, kako bi učvrstio svoje racionalno uverenje. Njegovi prsti dodirnuše lepljive smeđe mrlje, a onda odskočiše nazad. Nabio je prste u pseće govno. Preko celog bloka motora, na kablovima, nalazio se sloj psećeg govneta. Onda je shvatio da se ono nalazi i na protivpožarnoj izolaciji. Pogledavši naviše, ugledao ga je i na zvučnom izolatoru ispod haube. Smrad ga je savladao, i on zatvori oči, stresavši se.
<BR>&nbsp;&nbsp;&nbsp;&nbsp;&nbsp;"Hej, čoveče", oštro reče Beris, uhvativši Arktora za rame. "Imaš flešbek, zar ne?"
<BR>&nbsp;&nbsp;&nbsp;&nbsp;&nbsp;"Besplatne karte za pozorište", složi se Beris i zakikota se.
<BR>&nbsp;&nbsp;&nbsp;&nbsp;&nbsp;"Bolje da sedneš", reče Lakmen; on odvede Arktora do vozačkog sedišta i pomože mu da sedne. "Čoveče, ti si stvarno šiznuo. Samo sedi tu. Olabavi malo. Niko nije poginuo, a sad smo upozoreni." On zatvori vrata pored Arktora. "Sad smo u redu, kapiraš?"
<BR>&nbsp;&nbsp;&nbsp;&nbsp;&nbsp;Beris se pojavi na prozoru i reče: "Oćeš parče psećeg govneta, Bobe? Da prožvaćeš malo?"
<BR>&nbsp;&nbsp;&nbsp;&nbsp;&nbsp;Otvorivši oči, sleđen, Arktor je zurio u njega. Berisove oči iza zelenih naočara nisu odavale ništa, nikakav nagoveštaj. Je li on stvarno to rekao? - pitao se Arktor. Ili je to izmislila moja glava? "Šta, Džime?" upita on.
<BR>&nbsp;&nbsp;&nbsp;&nbsp;&nbsp;Beris poče da se smeje. Da se smeje i smeje.
<BR>&nbsp;&nbsp;&nbsp;&nbsp;&nbsp;"Pusti ga na miru, čoveče", reče Lakmen, udarivši Berisa po leđima. "Odjebi, Berise!"
<BR>&nbsp;&nbsp;&nbsp;&nbsp;&nbsp;Arktor reče Lakmenu: "Šta je on to maločas rekao? Šta mi je, do đavola, tačno rekao?"
<BR>&nbsp;&nbsp;&nbsp;&nbsp;&nbsp;"Ne znam", reče Lakmen. "Ja ne mogu da provalim pola stvari koje Beris govori ljudima."
<BR>&nbsp;&nbsp;&nbsp;&nbsp;&nbsp;Beris se i dalje smeškao, ali ućutao je.
<BR>&nbsp;&nbsp;&nbsp;&nbsp;&nbsp;"Prokleti Berise", reče mu Arktor. "Znam da si ti to uradio, zajebao cefoskop, a sad i kola. Ti si to uradio, jebo te, ti nastrani otkačenjaku i preispoljno kopile." Jedva je čuo sopstveni glas, ali dok je tako urlao na Berisa koji se smeškao, grozan smrad psećeg govneta postajao je sve jači. Odustao je od pokušaja da govori i sedeo je tamo za beskorisnim volanom svojih kola, trudeći se da ne povrati. Hvala Bogu da je Lakmen naišao, mislio je. Inače bi danas za mene sve bilo gotovo. Sve bi jebeno bilo gotovo, pri ruci ovom izdrndanom jebenom gadu, ovom drkadžiji koji živi u istoj kući sa mnom.
<BR>&nbsp;&nbsp;&nbsp;&nbsp;&nbsp;"Olabavi, Bobe", dopirao je Lakmenov glas do njega, kroz talase mučnine.
<BR>&nbsp;&nbsp;&nbsp;&nbsp;&nbsp;"Znam da je on", reče Arktor.
<BR>&nbsp;&nbsp;&nbsp;&nbsp;&nbsp;"Do đavola, zašto?" činilo se da kaže Lakmen, ili pokušava da kaže. "On bi i sebe sredio na taj način. Zašto, čoveče? Zašto?"
<BR>&nbsp;&nbsp;&nbsp;&nbsp;&nbsp;Miris Berisa koji se i dalje smejao savladao je Boba Arktora i on se složi na komandnu tablu kola. Upali se hiljadu tankih glasića, koji su ga osvetljavali, i smrad konačno uminu. Hiljadu tankih glasića koji su izvikivali svoju čudnovatost; nije ih razumevao, ali je bar mogao da vidi, a zadah je nestajao. On zadrhta i pruži ruku da izvuče maramicu iz džepa.
<BR>&nbsp;&nbsp;&nbsp;&nbsp;&nbsp;"Šta je bilo u tim tabletama koje si nam dao?" upita Lakmen Berisa, koji se smeškao.
<BR>&nbsp;&nbsp;&nbsp;&nbsp;&nbsp;"Do đavola, i ja sam ih uzeo", reče Beris, "a i ti si. I nismo imali gadan trip. Zato nije droga u pitanju. A bilo je i prebrzo. Kako je mogla biti droga? Stomak ne može da svari..."
<BR>&nbsp;&nbsp;&nbsp;&nbsp;&nbsp;"Otrovao si me", besno reče Arktor, dok mu se vid gotovo razbistrio, a mozak oslobađao svega drugog izuzev straha. Sad se probudio strah, zdravorazumski odgovor umesto bezumlja. Strah od onog što se umalo nije dogodilo, od toga šta je to značilo, strah, strah, užasan strah od Berisa koji se smeškao i od njegove jebene burmutice i njegovih objašnjenja i jezivih izreka i običaja i navika i načina i dolazaka i odlazaka. I od njegove anonimne telefonske dostave policiji, koja se tiče Roberta Arktora, njegov prevarantski pokušaj da prikrije svoj pravi glas, koji je prilično uspeo. Osim što je to morao biti Beris.
<BR>&nbsp;&nbsp;&nbsp;&nbsp;&nbsp;Bob Arktor pomisli: Drkadžija me je nanjušio.
<BR>&nbsp;&nbsp;&nbsp;&nbsp;&nbsp;"Nikad nisam video da neko tako brzo odlepi", govorio je Beris, "ali, uostalom..."
<BR>&nbsp;&nbsp;&nbsp;&nbsp;&nbsp;"Jesi li dobro sad, Bobe?" upita Lakmen. "Mi ćemo očistiti ono što si povratio, nema problema. Bolje pređi na zadnje sedište." On i Beris otvoriše vrata automobila; Arktor skliznu napolje povodeći se. Lakmen reče Berisu: "Jesi siguran da mu nisi ništa uvalio?"
<BR>&nbsp;&nbsp;&nbsp;&nbsp;&nbsp;Beris visoko zamahnu rukama, buneći se.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
