<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Na putu do kuće Boba Arktora, gde se obično mogla naći gomila glavonja željna veselog provoda i duvke, Čarls Frek je razrađivao zvrčku da nasanka starog Berisa, da mu vrati za žvaku o žuči onog dana u restoranu kod 'Tri ćemaneta'. U glavi je, vešto izbegavajući radarske zamke koje je policija posvuda držala (policijski kamioneti s radarom, koji su kontorlisali vozače, obično su bili maskirani kao stari olupani Folksvagenovi kombiji, obojeni u zagasitosmeđe, a vozili su ih bradati krelci; kad bi ugledao takve kamionete, usporavao je), premotavao pretpremijeru filma sa svojom zvrčkom:
<BR>
<BR>&nbsp;&nbsp;&nbsp;&nbsp;&nbsp;FREK: (Nehajno.) Danas sam kupio biljku metedrina.
<BR>&nbsp;&nbsp;&nbsp;&nbsp;&nbsp;BERIS: (S podsmešljivim izrazom lica.) Metedrin je beni, kao i spid; to je krenk, to je kristal, to je amfetamin, pravi se sintetički, u laboratoriji. Tako da nije ogranski, kao trava. Ne postoji biljka metedrina kao što postoji biljka trava.
<BR>&nbsp;&nbsp;&nbsp;&nbsp;&nbsp;FREK: (Dajući mu šlagvort.) Hoću da kažem, nasledio sam četrdeset hiljada od jednog ujaka i kupio biljku sakrivenu u garaži nekog tipa, gde on pravi metedrin. Hoću da kažem, ima fabriku u kojoj pravi met. Biljka u smislu..."
<BR>&nbsp;&nbsp;&nbsp;&nbsp;&nbsp;Nije uspevao da uobliči sasvim tačnu rečenicu dok je vozio, jer je njegov mozak delimično pratio okolna vozila i semafore; ali je znao da će, kad stigne do Bobove kuće, super dobro složiti priču za Berisa. I naročito ako tamo bude gomila ljudi, Beris će se upecati na mamac i svima će se smesta pokazati kao očigledan i nesumnjiv dupeglavac. A tako će mu super vratiti milo za drago, jer Beris više no iko drugi ne podnosi da se neko sprda na njegov račun.
<BR>&nbsp;&nbsp;&nbsp;&nbsp;&nbsp;Kad je zaustavio kola, sreo je Berisa napolju kako radi oko kola Boba Arktora. Hauba je bila podignuta, a Beris i Arktor su stajali zajedno, sa hrpom automobilskog alata.
<BR>&nbsp;&nbsp;&nbsp;&nbsp;&nbsp;"Vozdra, čoveče", reče Frek, zalupivši vrata na kolima i nehajno se gegajući prema njima. "Berise", reče on odmah, spustivši ruku na Berisovo rame da bi mu privukao pažnju.
<BR>&nbsp;&nbsp;&nbsp;&nbsp;&nbsp;"Kasnije", progunđa Beris. Na sebi je imao radni kombinezon; mazivo i slične stvari prekrivali su i inače prljavu tkaninu.
<BR>&nbsp;&nbsp;&nbsp;&nbsp;&nbsp;Frek reče: "Danas sam kupio biljku metedrina."
<BR>&nbsp;&nbsp;&nbsp;&nbsp;&nbsp;Nestrpljivo se mršteći, Beris reče: "Kolika je?"
<BR>&nbsp;&nbsp;&nbsp;&nbsp;&nbsp;"Šta hoćeš time da kažeš?"
<BR>&nbsp;&nbsp;&nbsp;&nbsp;&nbsp;"Kolika je biljka?"
<BR>&nbsp;&nbsp;&nbsp;&nbsp;&nbsp;"Pa", reče Frek, pitajući se kako da nastavi.
<BR>&nbsp;&nbsp;&nbsp;&nbsp;&nbsp;"Koliko si je platio?" upita Arktor, takođe mastan od popravke kola. Skinuli su karburator, opazi Frek, filter za vazduh, creva i sve.
<BR>&nbsp;&nbsp;&nbsp;&nbsp;&nbsp;Frek reče: "Desetak dolara."
<BR>&nbsp;&nbsp;&nbsp;&nbsp;&nbsp;"Džim bi ti je nabavio i jeftinije", reče Arktor, nastavljajući da radi. "Zar ne, Džime?"
<BR>&nbsp;&nbsp;&nbsp;&nbsp;&nbsp;"Biljke metedrina dele se gotovo džabe", reče Beris.
<BR>&nbsp;&nbsp;&nbsp;&nbsp;&nbsp;"Ovo je čitava jebena garaža!" pobuni se Frek. "Fabrika! Izbacuje milion tableta na dan - mašinerija za pravljenje tableta i sve to. Sve!"
<BR>&nbsp;&nbsp;&nbsp;&nbsp;&nbsp;"Sve to košta deset dolara?" upita Arktor.
<BR>&nbsp;&nbsp;&nbsp;&nbsp;&nbsp;"Ne u ovom kraju", nelagodno reče Frek. "Hej, zajebite to, momci."
<BR>&nbsp;&nbsp;&nbsp;&nbsp;&nbsp;Prekinuvši sa radom - Beris je često prekidao s radom, bilo da mu se neko obraćao ili ne - Beris reče: "Znaš, Frek, ako gutaš ili se bodeš sa previše metedrina, počinješ da govoriš kao Paja Patak."
<BR>&nbsp;&nbsp;&nbsp;&nbsp;&nbsp;"Pa?" upita Frek.
<BR>&nbsp;&nbsp;&nbsp;&nbsp;&nbsp;"Onda niko ne može da te razume", reče Beris.
<BR>&nbsp;&nbsp;&nbsp;&nbsp;&nbsp;Arktor reče: "Šta si rekao, Berise? Nisam te razumeo."
<BR>&nbsp;&nbsp;&nbsp;&nbsp;&nbsp;Lica ozarenog od oduševljenja, Beris je oponašao glas Paje Patka. Frek i Arktor su se cerekali i uživali. Beris je nastavio, pokazavši najzad na karburator.
<BR>&nbsp;&nbsp;&nbsp;&nbsp;&nbsp;"Šta je s karburatorom?" upita Arktor, prestavši da se smeje.
<BR>&nbsp;&nbsp;&nbsp;&nbsp;&nbsp;Beris, običnim glasom, ali i dalje se široko osmehujući, reče: "Iskrivljena ti je klapna za vazduh. Treba servisirati ceo karburator. Inače će ti se vazduh zatvoriti dok voziš autoputem i onda će motor da ti presisa i crkne, a neki dupeglavac će ti lupiti kalpiš. A moguće je, osim toga, da ti čist benzin koji se sliva niz zidove cilindara - ako to bude predugo trajalo - spere svo ulje za podmazivanje, pa će ti cilindri izgoreti i biti trajno oštećeni. A onda ćeš morati da ih ponovo narezuješ."
<BR>&nbsp;&nbsp;&nbsp;&nbsp;&nbsp;"Zašto je klapna za vazduh iskrivljena?" upita Arktor.
<BR>&nbsp;&nbsp;&nbsp;&nbsp;&nbsp;Slegnuvši ramenima, Beris nastavi da rastavlja karburator, ne dajući odgovor. Ostavio je to Arktoru i Čarlsu Freku, koji nisu ništa znali o motorima, naročito o složenim popravkama kakva je ova.
<BR>&nbsp;&nbsp;&nbsp;&nbsp;&nbsp;Izlazeći iz kuće, Lakmen, odeven u elegantnu košulju i tesne leviske, noseći knjigu pod miškom i tamne naočare na nosu, reče: "Telefonirao sam i upravo proveravaju za koliko će te ojaditi servisiranje karburatora na ovim kolima. Javiće se uskoro, pa sam ostavio ulazna vrata otvorena."
<BR>&nbsp;&nbsp;&nbsp;&nbsp;&nbsp;Beris reče: "Mogao bi da ugradiš četvorokomorni umesto ova dva, kad si već u radnji. Ali moraćeš da staviš novu usisnu cev. Možemo da dobijemo polovnu za male pare."
<BR>&nbsp;&nbsp;&nbsp;&nbsp;&nbsp;"Imao bi previsok međugas", reče Lakmen, "sa, recimo, Ročesterovim četvorokomornim - jesi li na to mislio? A ne bi prebacivao kako treba. Ne bi prebacivao u viši stepen."
<BR>&nbsp;&nbsp;&nbsp;&nbsp;&nbsp;"Dizne za međugas bi se mogle zameniti manjim diznama", reče Beris, "koje bi to nadoknadile. I sa tahometrom koji bi pokazivao broj obrtaja u minuti, kako ne bi prebacio broj obrtaja. Po tahometru bi znao kad ne prebacuje u viši stepen. Obično je dovoljno pustiti papučicu gasa da bi se prešlo u viši stepen, ako automatski prenos to ne uradi. Znam i gde možemo da nabavimo tahometar. U stvari, ja imam jedan."
<BR>&nbsp;&nbsp;&nbsp;&nbsp;&nbsp;"Da", reče Lakmen, "pa, ako on legne na gas do daske u preticajnoj brzini da bi naglo dobio obrtnu silu u nekom hitnom slučaju na autoputu, ono bi prebacilo u niži stepen i nabilo toliki broj obrtaja da bi izbilo zaptivak klipa ili nešto gore, mnogo gore. Razbucalo čitav motor."
<BR>&nbsp;&nbsp;&nbsp;&nbsp;&nbsp;Beris, strpljivo, reče: "On bi video da igla na tahometru skače i smanjio bi gas."
<BR>&nbsp;&nbsp;&nbsp;&nbsp;&nbsp;"Dok pretiče?" upita Lakmen. "Na pola puta kraj jebenog šlepera? Sranje, morao bi da nastavi da nabija gas, s previsokim brojem obrtaja ili bez njega; morao bi pre da pusti da mu motor eksplodira nego da smanji gas, jer ako smanji gas nikad neće obići ono što pokušava da pretekne."
<BR>&nbsp;&nbsp;&nbsp;&nbsp;&nbsp;"Zamah", reče Beris. "Kod ovako teških kola, zamah bi ga izvukao čak i ako pusti gas."
<BR>&nbsp;&nbsp;&nbsp;&nbsp;&nbsp;"A šta ćemo s uzbrdicom?" upita Lakmen. "Zamah te ne nosi bogzna kako daleko uzbrdo kad pretičeš."
<BR>&nbsp;&nbsp;&nbsp;&nbsp;&nbsp;Arktoru, Beris reče: "Koliko su ova kola..." Saže se da vidi koje su marke. "Ovaj..." Usne su mu se pomicale. "Olds."
<BR>&nbsp;&nbsp;&nbsp;&nbsp;&nbsp;"Teška su oko pet stotina kila", reče Arktor. Čarls Frek opazi kako je on namignuo Lakmenu.
<BR>&nbsp;&nbsp;&nbsp;&nbsp;&nbsp;"Onda si u pravu", složi se Beris. "Ne bi bilo dovoljno mase za ubrzanje kod tako male težine. Ili bi?" On pipajući potraži olovku i nešto na čemu bi pisao. "Pet stotina kila koje se kreću brzinom od sto šezdeset kilometara na sat daju silu koja je jednaka..."
<BR>&nbsp;&nbsp;&nbsp;&nbsp;&nbsp;"Tih pet stotina kila", dodade Arktor, "uključuje i putnike i pun rezervoar i sanduk cigala u prtljažniku."
<BR>&nbsp;&nbsp;&nbsp;&nbsp;&nbsp;"Koliko putnika?" upita Lakmen ravnodušno.
<BR>&nbsp;&nbsp;&nbsp;&nbsp;&nbsp;"Dvanaest."
<BR>&nbsp;&nbsp;&nbsp;&nbsp;&nbsp;"To je šest pozadi", reče Lakmen, "i šest..."
<BR>&nbsp;&nbsp;&nbsp;&nbsp;&nbsp;"Ne", reče Arktor, "to je jedanaest pozadi i vozač koji sam sedi napred. Tako da bi, vidite, bilo više težine na zadnjim točkovima, radi pogona. Da ne bi zanosio."
<BR>&nbsp;&nbsp;&nbsp;&nbsp;&nbsp;Beris nemirno diže pogled. "Ova kola zanose?"
<BR>&nbsp;&nbsp;&nbsp;&nbsp;&nbsp;"Ukoliko nemaš jedanaest ljudi koji se voze pozadi", reče Arktor.
<BR>&nbsp;&nbsp;&nbsp;&nbsp;&nbsp;"Onda bi bilo bolje da prtljažnik natovarimo vrećama peska", reče Beris. "Tri vreće od po sto kila peska. Onda bi putnici mogli da se rasporede jednako i bilo bi im udobnije."
<BR>&nbsp;&nbsp;&nbsp;&nbsp;&nbsp;"A da stavimo u prtljažnik jedan sanduk sa tri stotine kila zlata?" upita ga Lakmen. "Umesto tri od sto kila..."
<BR>&nbsp;&nbsp;&nbsp;&nbsp;&nbsp;"Hoćeš li da olabaviš malo?" upita Beris. "Pokušavam da izračunam silu ubrzanja za ova kola ako se kreću sto šezdeset na sat."
<BR>&nbsp;&nbsp;&nbsp;&nbsp;&nbsp;"Neće moći da idu sto šezdeset", reče Arktor. "Jedan cilindar im je crk'o. Hteo sam da ti kažem. Izbacio mi je klipnjaču sinoć, kad sam se vraćao kući iz dragstora."
<BR>&nbsp;&nbsp;&nbsp;&nbsp;&nbsp;"Zašto onda skidamo karburator?" upita Beris. "Za to moramo da skinemo celu glavu motora. U stvari, mnogo više. U stvari, možda ti je pukao blok. Pa možda zato neće da upali."
<BR>&nbsp;&nbsp;&nbsp;&nbsp;&nbsp;"Zar tvoja kola neće da upale?" upita Frek Boba Arktora.
<BR>&nbsp;&nbsp;&nbsp;&nbsp;&nbsp;"Neće da upale", reče Lakmen, "zato što smo skinuli karburator."
<BR>&nbsp;&nbsp;&nbsp;&nbsp;&nbsp;Zbunjen, Beris reče: "Zašto smo skinuli karburator? Zaboravio sam."
<BR>&nbsp;&nbsp;&nbsp;&nbsp;&nbsp;"Da zamenimo sve opruge i ostale sitne drangulije", reče Arktor. "Tako da se ne bi ponovo zajebao i gotovo nas ubio. Tako nam je posavetovao mehaničar sa stanice Junion."
<BR>&nbsp;&nbsp;&nbsp;&nbsp;&nbsp;"Kad vi skotovi ne biste blebetali", reče Beris, "kao gomila dileja na spidu, ja bih mogao da završim računanje i da vam kažem kako bi se ovaj automobil sa svojom težinom ponašao sa četvorokomornim Ročesterovim karburatorom, prilagođenim uz pomoć manjih dizni za međugas." Sad je bio istinski ljut. "Zato UMUKNITE!"
<BR>&nbsp;&nbsp;&nbsp;&nbsp;&nbsp;Lakmen otvori knjigu koju je nosio. Onda se napeo, mnogo više nego obično; njegov veliki grudni koš se raširio, bicepsi takođe. "Berise, pročitaću ti nešto." On poče da čita iz knjige, naročito tečno. "'Onaj kome je dato da vidi Hrista stvarnije nego ijednu drugu stvarnost...'"
<BR>&nbsp;&nbsp;&nbsp;&nbsp;&nbsp;"Šta?" upita Beris.
<BR>&nbsp;&nbsp;&nbsp;&nbsp;&nbsp;Lakmen nastavi da čita. "'...nego ijednu drugu stvarnost na svetu, Hrista svuda prisutnog i svuda sve većeg, Hrista kao konačno određenje i plazmatično Načelo Vaseljene...'"
<BR>&nbsp;&nbsp;&nbsp;&nbsp;&nbsp;"Šta je to?" upita Arktor.
<BR>&nbsp;&nbsp;&nbsp;&nbsp;&nbsp;"Šarden. Tejar d Šarden."
<BR>&nbsp;&nbsp;&nbsp;&nbsp;&nbsp;"Bože, Lakmene", reče Arktor.
<BR>&nbsp;&nbsp;&nbsp;&nbsp;&nbsp;"'...taj čovek odistinski živi u prostoru gde ga nikakva višestrukost ne može ugroziti, a koji je, bez obzira na to, najdelatnija radionica vaseljenskog ispunjenja.'" Lakmen zatvori knjigu.
<BR>&nbsp;&nbsp;&nbsp;&nbsp;&nbsp;S velikom dozom straha, Čarls Frek se postavi između Berisa i Lakmena. "O'ladite, momci."
<BR>&nbsp;&nbsp;&nbsp;&nbsp;&nbsp;"Sklanjaj se s puta, Frek", reče Lakmen, povlačeći unazad desnu ruku, nisko, za širok, ubitačan udarac na Berisa. "Hajde, Berise, opaučiću te da ćeš do sutra biti u nesvesti, zato što tako razgovaraš sa boljima od sebe."
<BR>&nbsp;&nbsp;&nbsp;&nbsp;&nbsp;Sa krikom jezivog, dopadljivog straha, Beris ispusti svoju filcanu olovku i blok i kao bez glave potrča prema otvorenim ulaznim vratima kuće, dovikujući dok je trčao: "Čujem telefon u vezi sa servisiranjem karburatora."
<BR>&nbsp;&nbsp;&nbsp;&nbsp;&nbsp;Oni su ga gledali kako odlazi.
<BR>&nbsp;&nbsp;&nbsp;&nbsp;&nbsp;"Samo sam ga zavitlavao", reče Lakmen, trljajući donju usnu.
<BR>&nbsp;&nbsp;&nbsp;&nbsp;&nbsp;"Šta ako uzme pištolj i prigušivač?" upita Frek, uznemiren preko svake mere. Postepeno se pomerao prema svojim parkiranim kolima, da se hitro skloni iza njih ako se Beris pojavi pucajući.
<BR>&nbsp;&nbsp;&nbsp;&nbsp;&nbsp;"Hajdemo", reče Arktor Lakmenu; oni se ponovo zajednički baciše na posao oko kola, dok se Frek uplašeno smucao oko svog automobila, pitajući se zašto je danas odlučio da svrati ovamo. Danas nije bilo vesele atmosfere, baš nikakve, kao što je obično bivalo. Od samog početka je osetio loše vibracije ispod zavitlavanja. Šta u koju pizdu materinu ne valja? - upitao se i natmureno se vratio do svojih kola, da ih upali.
<BR>&nbsp;&nbsp;&nbsp;&nbsp;&nbsp;Hoće li se stvari pogoršati i zapetljati i ovde, pitao se, kao što se to dogodilo u kući Džerija Fejbina tokom poslednjih nekoliko nedelja provedenih sa njim? Ovde je nekad bilo veselo, mislio je, svi su uživali i uduvavali se, dajući mu po esid roku, naročito po Stounsima. Dona je sedela u svojoj kožnoj jakni i čizmama, puneći kapsule, Lakmen zavijao džointe i pričao o seminaru o pušenju droge i motanju džointa koji je nameravao da organizuje na Kalifornijskom univerzitetu, i o tome kako će jednog dana iznenada zamotati savršen džoint, a on će biti stavljen pod staklo, u helijum, u Konstitjušn Holu, kao deo američke istorije sa ostalim eksponatima od podjednakog značaja. Kad se osvrnem unatrag, mislio je, čak i na ono kad smo Džim Beris i ja sedeli kod Ćemaneta pre neki dan... čak je i tada bilo bolje. Džeri je počeo, pomisli on; to je ono što dolazi ovamo, ono što je bilo kad su odneli Džerija. Kako mogu toliko lepi dani i događaji i trenuci da tako brzo postanu ružni, i to bez ikakvog razloga, bez ikakvog pravog razloga? Samo - promena. Bez ičeg što ju je izazvalo.
<BR>&nbsp;&nbsp;&nbsp;&nbsp;&nbsp;"Ja kidam", reče on Lakmenu i Arktoru, koji su ga gledali kako turira mašinu.
<BR>&nbsp;&nbsp;&nbsp;&nbsp;&nbsp;"Nemoj, ostani, hej, čoveče", reče Lakmen s ljubaznim osmehom. "Potreban si nam. Ti si burazer."
<BR>&nbsp;&nbsp;&nbsp;&nbsp;&nbsp;"Neee, brišem ja."
<BR>&nbsp;&nbsp;&nbsp;&nbsp;&nbsp;Iz kuće se oprezno pojavi Beris. Nosio je čekić. "Bio je pogrešan broj", povika on, krećući se napred veoma oprezno, zastajkujući i zverajući kao onaj rakoliki stvor u drajv-in bioskopu.
<BR>&nbsp;&nbsp;&nbsp;&nbsp;&nbsp;"Šta će ti čekić?" upita Lakmen.
<BR>&nbsp;&nbsp;&nbsp;&nbsp;&nbsp;Arktor reče: "Da popravi motor."
<BR>&nbsp;&nbsp;&nbsp;&nbsp;&nbsp;"Palo mi je na pamet da ga ponesem", objasni Beris, vrativši se smotreno do Oldsa, "pošto sam bio unutra i primetio ga."
<BR>&nbsp;&nbsp;&nbsp;&nbsp;&nbsp;"Najopasnija vrsta ljudi", reče Arktor, "jesu oni koji se plaše sopstvene senke." To je bilo poslednje što je Frek čuo odvozeći se kolima; razmišljao je o tome šta je Arktor hteo da kaže, da li je pri tom mislio na njega, Čarlsa Freka. Osetio je stid. Ali sranje, pomisli, što da ostanem kad je toliko čupavo? Gde je tu kukavičluk? Nikad ne učestvuj u ružnim scenama, podseti on samog sebe; to je bio njegov životni moto. I tako se sad odvezao, ne osvrćući se. Neka se međusobno ukokavaju, mislio je. Kome su oni potrebni? Ali bilo mu je teško, zaista teško, da ih ostavi pošto je prisustvovao toj mračnoj promeni, i ponovo se pitao zašto, i šta ona znači, ali onda mu je sinulo da će stvari možda poći drugim pravcem i na bolje, i to ga je razveselilo. U stvari, podstaklo ga je da odmota kratak izmišljeni film u glavi dok je vozio izbegavajući nevidljiva policijska kola:
<BR>
<BR>&nbsp;&nbsp;&nbsp;&nbsp;&nbsp;SVI SU SEDELI TAMO KAO I PRE.
<BR>
<BR>&nbsp;&nbsp;&nbsp;&nbsp;&nbsp;Čak i ljudi koji su bili mrtvi ili načisto odlepljeni, kao Džeri Fejbin. Svi su sedeli ovde i onde na nekakvom blistavom belom svetlu, koje nije bilo dnevna svetlost već neka svetlost bolja od toga, kao nekakvo more koje se prostiralo pod njima i iznad njih.
<BR>&nbsp;&nbsp;&nbsp;&nbsp;&nbsp;Dona i još par ženskih izgledale su tako seksi - nosile su haltere i vruće pantalonice, ili tesne majice bez prslučeta. Mogao je da čuje muziku, iako nije uspeo sasvim da razabere koja je to stvar i sa koje ploče. Možda Hendriks! - pomisli. Da, stara Hendriksova stvar, ili je sad odjednom to bila Dženis. Svi oni: Džim Kroče, Dženis, ali prvenstveno Hendriks. "Pre nego što umrem", mrmljao je Hendriks, "dajte da proživim život kako ja hoću", a tad se izmišljeni film smesta prekinuo, jer je on zaboravio da je Hendriks mrtav, kao i to kako su umrli Hendriks i Džoplinova, Kročea da i ne pominjemo. Hendriks i Dženis koji overdoziraju na smeku, oboje, dvoje tako finih i kul ljudi, dva nečuvena ljudska bića, i on se seti kako je čuo da je Dženisin agent njoj davao samo par stotina dolara tu i tamo; ostatak nije mogla da dobije, sve što je zaradila, zbog sklonosti ka piću. A onda u glavi začu njenu pesmu 'Sve je usamljenost', i poče da plače. I u tom stanju nastavi da vozi kući.
<BR>
<BR>&nbsp;&nbsp;&nbsp;&nbsp;&nbsp;U dnevnoj sobi, sedeći sa svojim prijateljima i pokušavajući da ustanovi da li mu treba nov karburator, servisiran karburator, ili izmenjeni karburator sa usisnom cevi, Robert Arktor je osećao nemu, stalnu prismotru, elektronsko prisustvo, holo-skenera. A to mu je prijalo.
<BR>&nbsp;&nbsp;&nbsp;&nbsp;&nbsp;"Izgledaš veseo", reče Lakmen. "Da sam ja puk'o sto dolara, ne bih bio veseo."
<BR>&nbsp;&nbsp;&nbsp;&nbsp;&nbsp;"Odlučio sam da vozim ulicom dok ne naiđem na neki Olds kao što je moj", objasni Arktor, "a zatim da mu skinem karburator i ne platim ništa. Kao i svi ostali koje poznajemo."
<BR>&nbsp;&nbsp;&nbsp;&nbsp;&nbsp;"Naročito Dona", složi se Beris. "Voleo bih da nije bila tu onog dana dok smo mi bili napolju. Dona krade sve što može da ponese, a ako ne može da ponese, telefonira svojim pajtašima lopužama i oni se pojave i odnesu to umesto nje."
<BR>&nbsp;&nbsp;&nbsp;&nbsp;&nbsp;"Ispričaću vam priču koju sam čuo o Doni", reče Lakmen. "Vidite, Dona je jednom stavila četvrt dolara u jedan od onih automata za poštanske marke, u kojima ima čitava rolna maraka, a mašina je bila pokvarena i samo je nastavila da izbacuje marke. Konačno, ona je imala pun ceger. Mašina je i dalje izbacivala. Na kraju, ona je imala nekih - ona i njeni prijatelji lopuže su ih prebrojali - osamnaest i više hiljada poštanskih maraka od petnaest centi. Elem, to je bilo kul, ali šta će Dona Hotorn da radi s tolikim markama? Nikad u životu nije napisala pismo, osim svom advokatu da tuži nekog tipa koji ju je izradio prilikom jedne šeme."
<BR>&nbsp;&nbsp;&nbsp;&nbsp;&nbsp;"Dona to radi?" upita Arktor. "Koristi advokata da naplati obaveze iz nezakonite transakcije? Kako može to da uradi?"
<BR>&nbsp;&nbsp;&nbsp;&nbsp;&nbsp;"Verovatno samo kaže da joj tip duguje lovu."
<BR>&nbsp;&nbsp;&nbsp;&nbsp;&nbsp;"Zamisli da od advokata dobiješ ljutito pismo u stilu 'plati ili ćeš na sud', u vezi s nekom šemom", reče Arktor, čudeći se Doni, kao što je često činio.
<BR>&nbsp;&nbsp;&nbsp;&nbsp;&nbsp;"U svakom slučaju", nastavi Lakmen, "ona se tako zatekla s cegerom u kome je bilo najmanje osamnaest hiljada poštanskih maraka od petnaest centi, i šta, do đavola, s njima da radi? Ne može da ih preproda pošti. U svakom slučaju, kad pošta dođe da servisira automat, znaće da se pokvario, a svako ko se pojavi na šalteru s tolikim markama od petnaest centi, pogotovu s celom rolnom - sranje, odmah će ukapirati; u stvari, oni će i čekati Donu, je l' tako? Zato je ona razmislila o tome - naravno, pošto je utovarila rolnu maraka u svoj Em-dži i odvezla se - a onda je pozvala još nekoliko onih kretenskih lopuža s kojima radi i naterala ih da se odvezu tamo s nekakvim pneumatskim čekićem, koji ima hlađenje na vodu i prigušivač zvuka na vodu, stvarno otkačena specijalna stvar koju su, Hriste, takođe maznuli, i oni su izvadili automat za marke iz betona usred noći i odneli ga njenoj kući, u jednom Ford rančeru. Koji su verovatno takođe maznuli. Za marke."
<BR>&nbsp;&nbsp;&nbsp;&nbsp;&nbsp;"Hoćeš da kažeš da je prodala marke?" upita Arktor, zadivljen. "Iz automata? Jednu po jednu?"
<BR>&nbsp;&nbsp;&nbsp;&nbsp;&nbsp;"Oni su postavili - u svakom slučaju, tako sam čuo - oni su premestili automat za marke na prometnu raskrsnicu gde prolazi mnogo ljudi, ali podalje s vidika da ga ne zapazi poštanski kamion, i pustili su ga u rad."
<BR>&nbsp;&nbsp;&nbsp;&nbsp;&nbsp;"Pametnije bi bilo da su samo obili kasu za novčiće", reče Beris.
<BR>&nbsp;&nbsp;&nbsp;&nbsp;&nbsp;"I tako su, dakle, prodavali marke", reče Lakmen, "nekoliko nedelja dok se automat nije ispraznio, kao što je, na kraju, naravno i morao. Jebi ga, a šta dalje? Mogu da zamislim Donin mozak kako razmišlja o tome tokom tih nedelja, njen seljački mozak... porodica joj je seoskog porekla, iz neke Evropske zemlje. U svakom slučaju, dok je automatu ponestalo maraka, Dona je rešila da ga pretvori u mašinu za sokove, što je daleko od pošte - takvi se automati stvarno čuvaju. A za to se zauvek ide u ćorku."
<BR>&nbsp;&nbsp;&nbsp;&nbsp;&nbsp;"Je li to istina?" upita Beris.
<BR>&nbsp;&nbsp;&nbsp;&nbsp;&nbsp;"Šta je li istina?" upita Lakmen.
<BR>&nbsp;&nbsp;&nbsp;&nbsp;&nbsp;Beris reče: "Ta devojka je poremećena. Trebalo bi je silom poslati u ludnicu. Shvatate li da su svima nama uvećani porezi zato što je ona ukrala te marke?" Glas mu je opet bio ljutit.
<BR>&nbsp;&nbsp;&nbsp;&nbsp;&nbsp;"Piši vladi i kaži im", reče Lakmen, a izraz lica mu je bio hladan od gađenja prema Berisu. "Traži od Done marku da pošalješ pismo; prodaće ti jednu."
<BR>&nbsp;&nbsp;&nbsp;&nbsp;&nbsp;"Po punoj ceni", reče Beris, jednako ljut.
<BR>&nbsp;&nbsp;&nbsp;&nbsp;&nbsp;Holo-skeneri će, mislio je Arktor, imati kilometre i kilometre ovoga na svojim skupim trakama. Ne kilometre i kilometre prazne trake, već kilometre i kilometre utripovane trake.
<BR>&nbsp;&nbsp;&nbsp;&nbsp;&nbsp;Ono što se dešava dok Robert Arktor sedi pred holo-skenerom nije toliko važno, razmišljao je; važnije je ono što se događa - bar za njega... za koga?... za Freda - dok je Robert Arktor negde drugde ili spava, a ostali se nalaze u vidnom polju skenera. Zato treba da se izgubim, mislio je, kako sam isplanirao, ostavljajući te momke ovde, i da pošaljem druge poznanike ovamo. Moram se postarati da moja kuća odsad bude super pristupačna.
<BR>&nbsp;&nbsp;&nbsp;&nbsp;&nbsp;A tad se u njemu rodi strašna, ružna misao. Pretpostavimo da kad budem pregledao trake ugledam Donu kad je ovde - kako otvara prozor kašikom ili nožem - i kako se uvlači unutra i uništava moju imovinu i krade. Jedna druga Dona: ženska kakva stvarno jeste, ili u svakom slučaju kakva je kad je ne vidim. Filozofski trip 'kad drvo padne u šumi'. Kakva je Dona kad je niko ne gleda?
<BR>&nbsp;&nbsp;&nbsp;&nbsp;&nbsp;Da li se, pitao se on, ta nežna, ljupka promućurna i veoma dobra, superdobra devojka iznenada pretvara u nešto podmuklo? Hoću li videti promenu koja će mi oduvati mozak? Dona ili Lakmen, bilo ko do koga mi je stalo. Kao kućni ljubimac, mačka ili pas kad nisi kod kuće... mačka prazni jastučnicu i kreće da trpa u nju tvoje dragocenosti: električni sat i radio, aparat za brijanje, sve što može da natrpa pre nego što se ti vratiš: potpuno druga mačka dok te nema, koja te pelješi i sve daje u zalagaonicu, ili pripaljuje tvoje džointe, ili hoda po plafonu, ili telefonira ljudima na međugradskoj... Bog zna. Košmar, uvrnut drugi svet iza ogledala, strava izokrenutih stvari, s neprepoznatljivim stvorenjima koja se šunjaju unaokolo; Dona koja puzi na sve četiri, jede iz posuda za životinje... bilo kakva vrsta ludačkog psihodeličnog tripa, nedokučivog i strašnog.
<BR>&nbsp;&nbsp;&nbsp;&nbsp;&nbsp;Do đavola, mislio je; što se toga tiče, možda Bob Arktor noću ustaje iz dubokog sna i radi takve stvari. Ima seksualne odnose sa zidom. Ili se pojavljuju tajanstvene nakaze koje nikad ranije nije video, čitav buljuk njih, s naročitim glavama koje se okreću u krug, kao kod sove. A audio-skeneri će uhvatiti sumanute maloumne zavere koje smišljaju on i oni, da dignu u vazduh muški klozet na stanici Standard tako što će klozetsku šolju napuniti plastičnim eksplozivom iz Bog zna kakvog zaumnog razloga. Možda se takve stvari odigravaju svake noći dok on samo zamišlja da spava - a danju nestaju.
<BR>&nbsp;&nbsp;&nbsp;&nbsp;&nbsp;Bob Arktor, premišljao je, može saznati mnogo više o sebi nego što je spreman da sazna, više nego što će saznati o Doni u njenoj maloj kožnoj jakni, i o Lakmenu u napirlitanom odelu, čak i o Berisu - možda Džim Beris naprosto ide na spavanje kad nikog nema oko njega. I spava dok se opet ne pojave.
<BR>&nbsp;&nbsp;&nbsp;&nbsp;&nbsp;Ali sumnjao je u to. Verovatnije je da Beris izvlači skriveni predajnik iz loma i haosa u ovoj sobi - koja je, kao i sve ostale sobe u kući, sad prvi put stavljena pod celodnevni nadzor - i šalje tajne signale drugom buljuku tajnih dupeglavaca s kojima trenutno kuje zaveru za nešto za šta ljudi poput njega kuju zavere. Drugi ogranak vlasti, razmišljao je Bob Arktor.
<BR>&nbsp;&nbsp;&nbsp;&nbsp;&nbsp;S druge strane, Henk i oni momci u stanici neće biti oduševljeni ako Bob Arktor ode iz kuće, sad kad su monitori temeljno i po visokoj ceni postavljeni, i da ga niko više nikad ne vidi: da se nikad ne pojavi ni na jednoj traci. Stoga ne može da se izgubi kako bi ostvario sopstvene planove za prismotru na račun njihovih. Na kraju krajeva, oni su dali pare.
<BR>&nbsp;&nbsp;&nbsp;&nbsp;&nbsp;U scenariju po kome se snimalo, on je u svako doba morao biti glavni akter. Akter, Arktor, mislio je. Bob Akter koga love; on koji je prvoklasna lovina.
<BR>&nbsp;&nbsp;&nbsp;&nbsp;&nbsp;Kažu da čovek nikad ne prepozna svoj glas kad ga prvi put čuje snimljen na traci. A kad vidiš sebe na video traci ili, u ovom slučaju, na trodimenzionom hologramu, ne prepoznaješ se ni vizuelno. Zamišljao si sebe kao visokog, debelog muškarca crne kose, a umesto toga si sitna, mršava žena bez kose... je li to - to? Siguran sam da ću prepoznati Boba Arktora, mislio je, ako ni po čemu drugom onda po odeći koju nosi ili postupkom eliminacije. Ono što nije Beris ili Lakmen, a živi ovde, mora biti Bob Arktor. Ukoliko nije jedan od pasa ili mačaka. Nastojaću da svoje profesionalno oko izvežbam na nečemu što hoda uspravno.
<BR>&nbsp;&nbsp;&nbsp;&nbsp;&nbsp;"Berise", reče on, "idem napolje da vidim mogu li da uradim neke tablete." Onda se napravi kao da se prisetio kako nema kola; napravio je takvo lice. "Lakmene", reče, "je li tvoj Falkon u voznom stanju?"
<BR>&nbsp;&nbsp;&nbsp;&nbsp;&nbsp;"Nije", zamišljeno reče Lakmen, pošto je razmislio, "mislim da nije."
<BR>&nbsp;&nbsp;&nbsp;&nbsp;&nbsp;"Mogu li da pozajmim tvoja kola, Džime?" upita Arktor Berisa.
<BR>&nbsp;&nbsp;&nbsp;&nbsp;&nbsp;"Pitam se... da li možeš da upravljaš mojim kolima", reče Beris.
<BR>&nbsp;&nbsp;&nbsp;&nbsp;&nbsp;To je uvek izazivalo otpor kad bi ma ko pokušao da pozajmi Berisova kola, zato što je Beris u njih ugradio tajne, neodređene dodatke, na
<BR>&nbsp;&nbsp;&nbsp;&nbsp;&nbsp;(a) vešanju
<BR>&nbsp;&nbsp;&nbsp;&nbsp;&nbsp;(b) motoru
<BR>&nbsp;&nbsp;&nbsp;&nbsp;&nbsp;(c) prenosu
<BR>&nbsp;&nbsp;&nbsp;&nbsp;&nbsp;(d) zadnjem trapu
<BR>&nbsp;&nbsp;&nbsp;&nbsp;&nbsp;(e) pogonu
<BR>&nbsp;&nbsp;&nbsp;&nbsp;&nbsp;(f) elektrici
<BR>&nbsp;&nbsp;&nbsp;&nbsp;&nbsp;(g) prednjem trapu i upravljačkom sistemu
<BR>&nbsp;&nbsp;&nbsp;&nbsp;&nbsp;(h) kao i na satu, upaljaču za cigarete, pepeljari, kaseti. Naročito u kaseti. Beris ju je uvek držao zaključanu. Radioaparat je, takođe, bio lukavo izmenjen (nikad nije objasnio kako ili zašto). Ako okreneš na jednu stanicu, dobijaš samo kratke signale u razmaku od jednog minuta. Sva dugmad su donosila jedan te isti prijem, koji nije imao nikakvog smisla i, čudnovato, nikad se na njemu nije čuo rok. Ponekad, kad su išli s Berisom u kupovinu i kad bi Beris parkirao i izišao iz kola, ostavljajući ih, namestio bi na poseban način neku naročitu stanicu, veoma glasno. Ako bi je oni promenili dok njega nema, postajao je smušen i odbijao je da govori na putu kući, pa čak i da objasni. Još nije objasnio. Verovatno je, kad se namesti na tu frekvenciju, radio emitovao
<BR>&nbsp;&nbsp;&nbsp;&nbsp;&nbsp;(a) vlastima
<BR>&nbsp;&nbsp;&nbsp;&nbsp;&nbsp;(b) ličnoj paravojnoj političkoj organizaciji
<BR>&nbsp;&nbsp;&nbsp;&nbsp;&nbsp;(c) mafiji
<BR>&nbsp;&nbsp;&nbsp;&nbsp;&nbsp;(d) vanzemaljcima s višom inteligencijom
<BR>&nbsp;&nbsp;&nbsp;&nbsp;&nbsp;"Time hoću da kažem", reče Beris, "ići će..."
<BR>&nbsp;&nbsp;&nbsp;&nbsp;&nbsp;"Ma, zajebi!" grubo se umeša Lakmen. "To je običan šestocilindrični motor, bizgove. Kad ga parkiramo u centru Los Anđelesa, vozi ga momak sa parkinga. Zašto Bob ne bi mogao? Ti, dupeglavac jedan."
<BR>&nbsp;&nbsp;&nbsp;&nbsp;&nbsp;Sad, Bob Arktor je takođe imao nekoliko spravica, nekoliko tajnih izmena ugrađenih u radio u svojim kolima. Ali nije pričao o njima. U stvari, imao ih je Fred. Ili ih je, u svakom slučaju, neko imao, a one su radile nekoliko stvari nalik na one za koje je Beris tvrdio da radi nekoliko njegovih elektronskih pomagala, a s druge strane, ipak, nisu.
<BR>&nbsp;&nbsp;&nbsp;&nbsp;&nbsp;Na primer, svako policijsko vozilo emituje naročit ometajući signal punog spektra koji na običnom automobilskom radiju zvuči kao kvar na blokadi svećica u tim kolima. Kao da nešto nije u redu sa paljenjem na policijskom automobilu. Međutim, Bobu Arktoru je, kao organu reda i mira, dodeljena jedna spravica koja mu je, pošto ju je ugradio u svoj radio, kazivala veoma mnogo, dok drugim ljudima - većini drugih ljudi - ti šumovi nisu davali nikakve informacije. Ti drugi ljudi čak nisu ni shvatali da statički šum nosi informaciju. Pre svega, različiti pod-zvuci su kazivali Bobu Arktoru koliko mu je blizu policijsko vozilo i, još, kome odeljenju pripada: gradskom ili oblasnom, saobraćajnoj patroli, ili federalcima, ili šta bilo. On je takođe hvatao signale u razmaku od jednog minuta, koji su služili kao vremenska provera za parkirano vozilo; oni u parkiranom vozilu mogli su da ustanove koliko minuta čekaju, bez upadljivih pokreta rukama. To je bilo korisno, na primer, kad bi se dogovorili da upadnu u neku kuću za tačno tri minuta. Ono zt zt zt na radiju njihovog automobila tačno ih je obaveštavalo kad su prošla tri minuta.
<BR>&nbsp;&nbsp;&nbsp;&nbsp;&nbsp;Znao je, takođe, za AM stanicu koja neprestano pušta melodije tipa 'deset najboljih' i ogromne količine di-džej blebetanja, koje ponekad nije bilo blebetanje, u izvesnom smislu. Ako se uključi ta stanica, i laparanje ti ispuni kola, svako ko slučajno sluša čuće običnu pop-stanicu i uobičajenu dosadnu priču di-džeja, pa niti će se uopšte zadržavati niti će na ma koji način provaliti da takozvani di-džej iznenada, istim onim prigušenim brbljivim glasom kojim je rekao, "A sad, evo numere za Fila i Džejn, nova pesma Keta Stivensa pod nazivom..." povremeno kaže nešto više nalik na "Plavo vozilo će produžiti još kilometar i po na sever do Bastančurija, a druge patrole će..." i tako dalje. Niko - od svih tipova i ženskih koji su se s njim vozili, čak ni kad je bio primoran da ostane na policijskoj frekvenciji za obaveštavanje i uputstva, kao kad se odigravalo neko veliko hapšenje ili neka druga veća akcija koja bi mogla zahtevati njegovo prisustvo - to nije primetio. Ili ako su primetili, verovatno su pomislili da su oni sami odlepili ili su paranoični, pa zaboravili na to.
<BR>&nbsp;&nbsp;&nbsp;&nbsp;&nbsp;A uz to je znao i za mnoštvo neobeleženih policijskih vozila, poput starih Ševroleta koji su pozadi nabudženi bučnim (protivzakonitim) izduvnim cevima i trkačkim trakama, a hipici divljačkog izgleda voze ih sumanuto i velikom brzinom - iz onoga što je njegov radio emitovao na posebnoj stanici za prenos informacija na svim frekvencijama, on je znao kad bi ga neki od njih obišao ili prozujao mimo njega. Umeo je da ne obraća pažnju.
<BR>&nbsp;&nbsp;&nbsp;&nbsp;&nbsp;Takođe, kad bi gurnuo ručicu koja navodno prebacuje sa AM na FM stanicu na radiju u kolima, stanica na posebnoj frekvenciji puštala je beskonačnu muziku u stilu one u čekaonicama, ali se taj zvuk koji je dopirao do njegovih kola filtrirao, dešifrovao, uz pomoć mikrofonskog predajnika u samom radiju, tako da je njegova oprema hvatala sve što govore oni koji su u kolima, i to emitovala vlastima; ali tu stanicu koja svira, ma koliko glasno, oni tamo nisu primali i ona ih uopšte nije ometala; uređaj ju je uklanjao.
<BR>&nbsp;&nbsp;&nbsp;&nbsp;&nbsp;Ono što je Beris tvrdio da ima zaista je bilo donekle nalik na ono što je on, Bob Arktor, policajac na tajnom zadatku, uistinu imao u svom automobilskom radiju; ali izvan toga, kad su u pitanju druge nadogradnje kao kod vešanja, motora, prenosa i tako dalje, nije bilo nikakvih izmena. To bi bilo nepristojno i očigledno. I drugo, milioni zaluđenika za automobile mogli bi da naprave podjednako opasne izmene na svojim kolima, tako da je on naprosto dobio dozvolu za srazmerno veliko friziranje svoje krntije i na tome se zadržao. Svaki jak automobil može da pretekne i za sobom ostavi ma koji drugi. Beris je mnogo srao o tome; Ferari ima vešanje i upravljački mehanizam s kojim ne može da se meri nikakva 'specijalna tajna izmena', i zato, do đavola s tim. A drotovi ne mogu da voze sportska kola, čak ni ona jeftina. O Ferarijima da i ne govorimo. Na kraju, o svemu ipak odlučuje veština vozača.
<BR>&nbsp;&nbsp;&nbsp;&nbsp;&nbsp;On je, pak, imao još jedu stvar koju mu je policija obezbedila. Vrlo neobične gume. One nisu imale samo čelične trake iznutra, kao Mišlenov model X uveden pre mnogo godina. Ove su cele bile metalne i brzo su se habale, ali je njihova prednost bila u brzini i startnosti. Lošu stranu predstavljala je cena, ali on ih je dobio besplatno, od svoje službe za doznake, koja nije bila automat za kiselu vodu kao ona što je isplaćivala novac. To se odvijalo sasvim lepo, ali doznake je mogao da dobije samo ako je uistinu neophodno. Gume je stavljao sam, kad niko ne gleda. Kao što je ugrađivao i izmene na radiju.
<BR>&nbsp;&nbsp;&nbsp;&nbsp;&nbsp;Kad je radio u pitanju, on se nije toliko plašio toga da će ga neko otkriti njuškajući, kao Beris, već obične krađe. Ugrađeni uređaji činili su ga skupim za zamenu ukoliko bude maznut; on bi morao dobrano da objašnjava.
<BR>&nbsp;&nbsp;&nbsp;&nbsp;&nbsp;Naravno, takođe, u kolima je držao skriven pištolj. Beris ni u svim svojim sumanutim esid tripovima, otkačenim maštarijama, nikad ne bi mogao da smisli takvo skrovište, gde se pištolj, zapravo, nalazio. Beris bi tu izrežirao neko egzotično skriveno mesto, kao u glavi volana, u kakvoj šupljini. Ili u rezervoaru, da visi na žici kao pošiljka koke u klasičnom krimiću Goli u sedlu, pri čemu je to mesto kao skrovište, uzgred rečeno, verovatno najgore mesto na kolima. Svaki policajac koji je gledao taj film smesta je ukapirao ono što su podrobno dokučili učeni psihijatri: da su ona dvojica motociklista želela da budu uhvaćena i, ako je moguće, ubijena. Njegov pištolj, u kolima, nalazio se u kaseti.
<BR>&nbsp;&nbsp;&nbsp;&nbsp;&nbsp;Te pseudomudrolije koje je Beris neprestano pominjao u vezi sa svojim kolima, verovatno su imale neke sličnosti sa stvarnošću, sa stvarnošću Arktorovih sopstvenih doteranih kola, zato što su mnoge radio-spravice koje je Arktor nosio spadale u SRP i bile prikazivane u kasnim večernjim TV emisijama, u razgovorima na TV mreži, a objašnjavali su ih stručnjaci za elektroniku koji su učestvovali u njihovom pravljenju, ili su o njima čitali u specijalizovanim časopisima, ili ih videli, ili bili otpušteni iz policijskih laboratorija i stoga kivni. Tako prosečan građanin (ili, kako je Beris uvek govorio na svoj kvazi-učen, nadmen način, tipičan prosečan građanin) dosad zna da se nijedan pandur ne usuđuje da zaustavi brz, friziran Ševrolet iz '57, sa trkačkim trakama, za čijim volanom sedi neko nalik na sumanutog, od piva odlepljenog tinejdžera - a da zatim ustanovi da je zaustavio vozilo agenta za narkotike na tajnom zadatku, koje upravo goni osumnjičenog. Tako tipičan prosečan građanin ovih dana zna kako i zašto sva ta vozila agenata za narkotike dok tutnje unaokolo, prepadajući bakice i strejt ljude toliko da postaju gnevni i pišu pisma, neprestano šalju signale jedan drugom i svojim pretpostavljenim... kakve to veze ima? Ali itekako bi imalo veze - strašne veze - ukoliko bi probisveti, pucači, motociklisti, a naročito dileri, šverceri i preprodavci, uspeli da naprave i u svoja istovetna vozila ugrade tako složene uređaje.
<BR>&nbsp;&nbsp;&nbsp;&nbsp;&nbsp;Onda bi hladno mogli da prozuje. Nekažnjeno.
<BR>&nbsp;&nbsp;&nbsp;&nbsp;&nbsp;"Onda idem peške", reče Arktor, a to je, zapravo, i bilo ono što je hteo da uradi; namestio je i Berisu i Lakmenu. On mora peške.
<BR>&nbsp;&nbsp;&nbsp;&nbsp;&nbsp;"Kuda ćeš?" upita Lakmen.
<BR>&nbsp;&nbsp;&nbsp;&nbsp;&nbsp;"Kod Done." Stići do njene kuće pešice bilo je gotovo nemoguće; rekavši to, on se postarao da nijedan od ove dvojice ne pođe s njim. Obukao je kaput i uputio se ka vratima. "Videćemo se kasnije, momci."
<BR>&nbsp;&nbsp;&nbsp;&nbsp;&nbsp;"Moja kola..." nastavi Beris da se izvlači.
<BR>&nbsp;&nbsp;&nbsp;&nbsp;&nbsp;"Kad bih probao da vozim tvoja kola", reče Arktor, "pritisnuo bih pogrešno dugme i uzleteo iznad šireg centra Los Anđelesa kao Gudjirov balon, a onda bi me uhvatili da gasim požare na naftnim bušotinama."
<BR>&nbsp;&nbsp;&nbsp;&nbsp;&nbsp;"Drago mi je što shvataš moj položaj", mrmljao je Beris dok je Arktor zatvarao vrata.
<BR>&nbsp;&nbsp;&nbsp;&nbsp;&nbsp;Sedeći pred hologramskom kockom monitora broj dva, Fred je, u svom skrembl-odelu, ravnodušno posmatrao kako se hologram neprestano menja pred njegovim očima. U sigurnom stanu, ostali nadziratelji su gledali druge holograme sa drugih mesta, uglavnom naknadno premotavajući. Fred je, međutim, gledao kako se odvija hologram uživo; snimao je, ali on je zaobišao snimljenu traku da bi uhvatio prenos u času kad dolazi iz navodno oronule kuće Boba Arktora.
<BR>&nbsp;&nbsp;&nbsp;&nbsp;&nbsp;U hologramu su, pri punom koloru i visokoj rezoluciji, sedeli Beris i Lakmen. Na najboljoj stolici u dnevnoj sobi, Beris je sedeo pognut nad lulom za hašiš koju je već danima sastavljao. Lice mu je postalo sušta usredsređenost dok je namotavao beli konac oko ognjišta lule. Za niskim stolom, Lakmen je bio pogrbljen nad Svansonovim gotovim jelom od piletine, jedući krupnim, trapavim zalogajima dok je gledao vestern na televiziji. Četiri pivske limenke - prazne - ležale su na stolu, zgužvane njegovom snažnom šakom; sad je posegnuo za petom, do pola punom limenkom, oborio je, prosuo, dograbio je i opsovao. Na tu psovku, Beris podiže pogled, odmeri ga kao Mim u Zigfridu, zatim opet prionu na posao.
<BR>&nbsp;&nbsp;&nbsp;&nbsp;&nbsp;Fred je nastavio da posmatra.
<BR>&nbsp;&nbsp;&nbsp;&nbsp;&nbsp;"Jebeni noćni program", promumla Lakmen, usta punih hrane, a zatim iznenada ispusti kašiku i posrćući skoči na noge, zaljulja se, jurnu prema Berisu, digavši obe ruke uvis, gestikulirajući, ne govoreći ništa, otvorenih usta iz kojih mu ispada polusažvakana hrana, na odelo, na pod. Mačke se žudno stuštiše napred.
<BR>&nbsp;&nbsp;&nbsp;&nbsp;&nbsp;Beris prekide s pravljenjem lule za hašiš, podiže pogled ka bespomoćnom Lakmenu. Izbezumljeno, mumlajući jezive glasove, Lakmen jednom rukom zbrisa sa stočića pivske limenke i hranu; sve se sručilo dole. Mačke se razbežaše, preplašene. Beris je i dalje sedeo, ukočeno ga posmatrajući. Povodeći se, Lakmen načini nekoliko koraka prema kuhinji; skener tri, u svojoj kocki pred Fredovim užasnutim pogledom, uhvati Lakmena kako u polumraku kuhinje naslepo pipajući traži čašu, pokušava da odvrne slavinu i napuni čašu vodom. Pred monitorom, Fred poskoči; zapanjen, na monitoru dva vide kako Beris, koji je i dalje sedeo, strpljivo nastavlja da mota konac oko ognjišta svoje lule za hašiš. Beris više nije dizao pogled; monitor dva ga je prikazivao kako ponovo predano radi.
<BR>&nbsp;&nbsp;&nbsp;&nbsp;&nbsp;Audio trake su prenosile glasne, isprekidane, razdiruće krike agonije: čovek koji se davi i pomamno treskanje stvari koje udaraju o pod dok je Lakmen razbacivao lonce, tiganje, tanjire i poslužavnike unaokolo, pokušavajući da privuče Berisovu pažnju. Beris je, usred te buke, sistematično poslovao oko svoje lule za hašiš i nije ponovo dizao pogled.
<BR>&nbsp;&nbsp;&nbsp;&nbsp;&nbsp;U kuhinji, na monitoru jedan, Lakmen je naglo pao na pod, ne polako, na kolena, nego potpuno, s tupim udarcem, i ostao da leži raskrečen. Beris je nastavljao da mota konac oko lule za hašiš, a sad mu se na licu ukazao jedva primetan pakostan osmeh, na uglovima usana.
<BR>&nbsp;&nbsp;&nbsp;&nbsp;&nbsp;Na nogama, Fred je zaprepašćeno zurio, istovremeno uzbuđen i paralisan. Posegnuo je za policijskim telefonom kraj monitora, zastao, i dalje gledao.
<BR>&nbsp;&nbsp;&nbsp;&nbsp;&nbsp;Nekoliko trenutaka Lakmen je nepomično ležao na kuhinjskom podu dok je Beris zavijao konac, Beris koji se pognuo kao pažljiva bakica koja plete, smeškajući se za sebe, neprestano se smeškajući, i malo se ljuljuškajući; zatim Beris naglo odbaci lulu za hašiš, ustade, oštro pogleda Lakmenovo telo na kuhinjskom podu, razbijenu čašu za vodu kraj njega, sav krš, tiganje i razbijene tanjire, a onda Berisovo lice naglo dobi izraz lažnog očajanja. Beris je strgnuo naočari, oči su mu se čudnovato razrogačile, mahao je rukama u bespomoćnom strahu, trčao unaokolo malo tu malo tamo, zatim odjurio do Lakmena, zastao nedaleko od njega, potrčao natrag, drhteći.
<BR>&nbsp;&nbsp;&nbsp;&nbsp;&nbsp;On sprema predstavu, shvati Fred. On uvežbava svoju predstavu panike i otkrića. Kao da je tek stigao na lice mesta. Beris se, u kocki monitora dva, okretao unaokolo, stenjao od bola, tamnocrven u licu, a zatim odgegao do telefona, cimnuo ga, ispustio, podigao drhtavim prstima... upravo je otkrio da se Lakmen, sam u kuhinji, zadavio parčetom hrane, shvati Fred; a nije bilo nikog da ga čuje ni da mu pomogne. A sad Beris panično pokušava da pozove pomoć. Prekasno.
<BR>&nbsp;&nbsp;&nbsp;&nbsp;&nbsp;U telefon, Beris je govorio uvrnutim, visokim sporim glasom: "Centrala, da li se to zove jedinica za inhalaciju ili jedinica za reanimaciju?"
<BR>&nbsp;&nbsp;&nbsp;&nbsp;&nbsp;"Gospodine", kreštala je centrala iz zvučnika pored Freda, "da li tu neko nije u stanju da diše? Da li želite..."
<BR>&nbsp;&nbsp;&nbsp;&nbsp;&nbsp;"To je, mislim, srčani udar", govorio je Beris u telefon svojim dubokim, energičnim, profesionalnim, smirenim glasom, glasom smrtno svesnim opasnosti, težine i nedostatka vremena. "Ili to, ili je nekakva tableta slučajnim udahom dospela u..."
<BR>&nbsp;&nbsp;&nbsp;&nbsp;&nbsp;"Koja je adresa, gospodine?" prekide ga centrala.
<BR>&nbsp;&nbsp;&nbsp;&nbsp;&nbsp;"Adresa", reče Beris, "da vidimo, adresa je..."
<BR>&nbsp;&nbsp;&nbsp;&nbsp;&nbsp;Fred, stojeći, naglas reče: "Hriste."
<BR>&nbsp;&nbsp;&nbsp;&nbsp;&nbsp;Iznenada Lakmen, ležeći opružen na podu, grčevito udahnu. Stresao se i zatim povratio ono što mu je bilo u grlu, praćaknuo se unaokolo, a onda otvorio oči, koje su zurile podbule od zbunjenosti.
<BR>&nbsp;&nbsp;&nbsp;&nbsp;&nbsp;"Uh, izgleda da mu je sad dobro", mirno reče Beris u telefon. "Hvala vam; ipak neće biti potrebna nikakva pomoć." On brzo spusti slušalicu.
<BR>&nbsp;&nbsp;&nbsp;&nbsp;&nbsp;"Isuse", promrmlja Lakmen hrapavo, pošto se uspravio u sedeći položaj. "Jebi ga." Glasno je hripao, kašljući i boreći se za vazduh.
<BR>&nbsp;&nbsp;&nbsp;&nbsp;&nbsp;"Jesi dobro?" upita Beris, zabrinutim glasom.
<BR>&nbsp;&nbsp;&nbsp;&nbsp;&nbsp;"Mora da sam se zadavio. Jesam li se onesvestio?"
<BR>&nbsp;&nbsp;&nbsp;&nbsp;&nbsp;"Ne baš. Ali si ipak prešao u izmenjeno stanje svesti. Na nekoliko trenutaka. Verovatno u alfa stanje."
<BR>&nbsp;&nbsp;&nbsp;&nbsp;&nbsp;"Bože! Ubrljao sam se!" Nesigurno, povodeći se od slabosti, Lakmen uspe da se uspravi na noge, pa je stajao, ošamućeno se klateći napred-nazad, oslanjajući se na zid. "Stvarno postajem degenerisan", promrmlja s gađenjem. "Kao neki matori alkos." On nesigurnim korakom pođe do sudopere da se umije.
<BR>&nbsp;&nbsp;&nbsp;&nbsp;&nbsp;Gledajući sve to, Fred oseti kako ga strah napušta. S čovekom će sve biti u redu. Ali Beris! Kakva je to osoba? Lakmen se oporavio uprkos njemu. Kakav kreten, mislio je. Kakav nastrani kreten. Gde mu je glava, kad tako stoji zaludan?
<BR>&nbsp;&nbsp;&nbsp;&nbsp;&nbsp;"Čovek tako može i da rikne", reče Lakmen dok se polivao vodom kraj sudopere.
<BR>&nbsp;&nbsp;&nbsp;&nbsp;&nbsp;Beris se smeškao.
<BR>&nbsp;&nbsp;&nbsp;&nbsp;&nbsp;"Ja imam vrlo snažnu fizičku građu", reče Lakmen, pijući vodu iz šolje. "Šta si ti radio dok sam ja ležao ovde? Zajebavao se?"
<BR>&nbsp;&nbsp;&nbsp;&nbsp;&nbsp;"Video si me na telefonu", reče Beris. "Kako zovem hitnu pomoć. Krenuo sam u akciju na..."
<BR>&nbsp;&nbsp;&nbsp;&nbsp;&nbsp;"Do jaja", jetko reče Lakmen i nastavi da pije svežu, čistu vodu. "Znam šta bi ti uradio da ja pandrknem - pomažnjavao bi mi zalihu. Čak bi mi i džepove preturio."
<BR>&nbsp;&nbsp;&nbsp;&nbsp;&nbsp;"To je zadivljujuće", reče Beris, "ta ograničenost ljudske anatomije, činjenica da hrana i vazduh moraju da dele isti prolaz. Tako da je rizik od..."
<BR>&nbsp;&nbsp;&nbsp;&nbsp;&nbsp;Ćutke, Lakmen mu pokaza srednji prst.
<BR>
<BR>&nbsp;&nbsp;&nbsp;&nbsp;&nbsp;Škripa kočnica. Sirena. Bob Arktor hitro osmotri noćni saobraćaj. Sportska kola, s upaljenim motorom, kraj ivičnjaka; unutra, devojka koja mu maše.
<BR>&nbsp;&nbsp;&nbsp;&nbsp;&nbsp;Dona.
<BR>&nbsp;&nbsp;&nbsp;&nbsp;&nbsp;"Hriste", reče on ponovo. Krenuo je prema ivičnjaku.
<BR>&nbsp;&nbsp;&nbsp;&nbsp;&nbsp;Otvorivši vrata svog Em-džija, Dona reče: "Jesam li te uplašila? Prošla sam kraj tebe na putu ka tvojoj kući, a onda sam ukapirala da to ti ideš ulicom, pa sam napravila polukružno i vratila se. Upadaj."
<BR>&nbsp;&nbsp;&nbsp;&nbsp;&nbsp;On ćutke uđe i zatvori vrata na kolima.
<BR>&nbsp;&nbsp;&nbsp;&nbsp;&nbsp;"Zašto si napolju i lutaš unaokolo?" upita Dona. "Zbog kola? Još nisu popravljena?"
<BR>&nbsp;&nbsp;&nbsp;&nbsp;&nbsp;"Samo sam izvrteo otkačen film", reče Bob Arktor. "Ne kao izmišljeni trip. Samo..." On se strese.
<BR>&nbsp;&nbsp;&nbsp;&nbsp;&nbsp;Dona reče: "Imam robu za tebe."
<BR>&nbsp;&nbsp;&nbsp;&nbsp;&nbsp;"Šta?" upita on.
<BR>&nbsp;&nbsp;&nbsp;&nbsp;&nbsp;"Hiljadu tableta smrti."
<BR>&nbsp;&nbsp;&nbsp;&nbsp;&nbsp;"Smrti?" ponovi on.
<BR>&nbsp;&nbsp;&nbsp;&nbsp;&nbsp;"Da, prvoklasne smrti. Bolje da vozim." Ona ubaci u prvu, krete i iziđe u ulicu; gotovo odjednom počela je da vozi prebrzo. Dona je uvek prebrzo vozila, i preblizu kolima ispred sebe, ali vešto.
<BR>&nbsp;&nbsp;&nbsp;&nbsp;&nbsp;"Taj jebeni Beris!" reče on. "Znaš li kako on radi? On ne ubija one koje želi da vidi mrtve; samo sedi i čeka dok se ne ukaže prilika da oni umru. I samo sedi tako dok oni umiru. U stvari, namešta im da umru dok se on drži podalje. Ali nisam siguran kako. U svakom slučaju, on sredi da ih pusti da umru, jebi ga." Onda zaćuta, predavši se mračnim mislima. "Na primer", reče, "Beris ti neće postaviti plastični eksploziv na sistem za paljenje u kolima. On će jednostavno..."
<BR>&nbsp;&nbsp;&nbsp;&nbsp;&nbsp;"Imaš li novac?" upita Dona. "Za robu? Stvarno je prva klasa, a novac mi odmah treba. Moram ga dobiti večeras, jer treba da podignem neke druge stvari."
<BR>&nbsp;&nbsp;&nbsp;&nbsp;&nbsp;"Naravno." Imao ga je u novčaniku.
<BR>&nbsp;&nbsp;&nbsp;&nbsp;&nbsp;"Ne dopada mi se Beris", reče Dona dok je vozila, "i ne verujem mu. Znaš, on je lud. A kad si u njegovom društvu, i ti si lud. A onda kad nisi s njim, ti si u redu. Trenutno si lud."
<BR>&nbsp;&nbsp;&nbsp;&nbsp;&nbsp;"Jesam li?" upita on, trgnuvši se.
<BR>&nbsp;&nbsp;&nbsp;&nbsp;&nbsp;"Jesi", spokojno reče Dona.
<BR>&nbsp;&nbsp;&nbsp;&nbsp;&nbsp;"Pa", reče on. "Isuse." Nije znao šta da kaže na to. Naročito što Dona nikad nije grešila.
<BR>&nbsp;&nbsp;&nbsp;&nbsp;&nbsp;"Hej", oduševljeno reče Dona, "možeš li da me odvedeš na rok koncert? Na stadonu u Anahajmu, iduće nedelje? Možeš li?"
<BR>&nbsp;&nbsp;&nbsp;&nbsp;&nbsp;"Odlično", reče on mehanički. A onda mu sinu šta je Dona, zapravo, rekla - tražila je od njega da je izvede. "Još kako!" reče on, zadovoljan; ponovo se povratio u život. Još jednom mu je mala, tamnokosa ženska, koju je toliko voleo, povratila osećanje. "Koje večeri?"
<BR>&nbsp;&nbsp;&nbsp;&nbsp;&nbsp;"To je u nedelju po podne. Ja ću poneti malo onog masnog, tamnog haša i propisno ću se uduvati. Oni neće ni primetiti; tamo će biti na hiljade narkosa." Ona baci na njega strog pogled. "Ali ti moraš da obučeš nešto lepo, ne ona otkačena odela koja ponekad nosiš. Hoću da kažem..." Glas joj je postao mekši. "Hoću da izgledaš zgodan, jer ti jesi zgodan."
<BR>&nbsp;&nbsp;&nbsp;&nbsp;&nbsp;"U redu", reče on, opčinjen.
<BR>&nbsp;&nbsp;&nbsp;&nbsp;&nbsp;"Vozim nas kod mene", reče Dona, dok je jurila kroz noć svojim malim kolima, "a ti stvarno imaš novac i daćeš mi ga, a onda ćemo da trgnemo nekoliko tableta i da se zavalimo i da se propisno opustimo, a možda bi ti hteo da kupiš malu bocu Južnjačke utehe, tako da možemo i da se upijemo."
<BR>&nbsp;&nbsp;&nbsp;&nbsp;&nbsp;"Oh, uau", reče on, iskreno.
<BR>&nbsp;&nbsp;&nbsp;&nbsp;&nbsp;"Ono što bih odistinski htela da radim večeras", reče Dona prebacivši u manju brzinu i skrenuvši u svoju ulicu i na parking ispred kuće, "jeste da idem u drajv-in bioskop. Kupila sam novine i pročitala šta se daje, ali nisam uspela da nađem ništa dobro osim u Torens drajv-inu, ali taj je već počeo. Počeo je u pola šest. Bez veze."
<BR>&nbsp;&nbsp;&nbsp;&nbsp;&nbsp;On pogleda na sat. "Onda smo propustili..."
<BR>&nbsp;&nbsp;&nbsp;&nbsp;&nbsp;"Ne, još možemo da stignemo na veći deo." Ona mu dobaci topao osmeh dok je zaustavljala kola i gasila motor. "To su sve filmovi Planeta majmuna, svih jedanaest; daju se od pola šest pa sve do osam sutra ujutru. Ja ću na posao pravo iz drajv-ina, pa moram sad da se presvučem. Sedećemo tamo i gledati filmove uduvani, i pićemo Južnjačku utehu cele noći. Uau, kapiraš?" Ona ga pogleda, puna nade.
<BR>&nbsp;&nbsp;&nbsp;&nbsp;&nbsp;"Cele noći", ponovi on.
<BR>&nbsp;&nbsp;&nbsp;&nbsp;&nbsp;"Da, da, da." Dona iskoči napolje i prođe s druge strane da mu pomogne da otvori mala vrata. "Kad si poslednji put gledao sve filmove iz serije Planeta majmuna? Ja sam većinu gledala početkom ove godine, ali onda mi je pri kraju pozlilo, pa sam morala da odustanem. Kriv je sendvič sa šunkom koji su mi prodali u drajv-inu. To me je stvarno naljutilo; propustila sam poslednji film, gde se otkriva kako su svi slavni ljudi u istoriji, kao Linkoln i Neron, potajno bili majmuni i upravljali su ljudskom istorijom od početka. Zato mi je sad tako stalo da se vratim." Ona spusti glas dok su prilazili njenim ulaznim vratima. "Izradili su me prodavši mi taj sendvič sa šunkom, pa sam ja onda - nemoj me druknuti - sledeći put kad smo otišli u drajv-in, onaj u La Habri, gurnula iskrivljen novčić u prorez i još nekoliko u druge automate, da im vratim milo za drago. Ja i Leri Toling smo - sećaš se Lerija, ja sam furala s njim? - isavijali čitavu gomilu novčića od četvrt dolara i pedeset centi, uz pomoć njegove stege i klešta. Ja sam vodila računa da svi automati pripadaju istoj firmi, naravno, a onda smo sjebali gomilu njih, gotovo sve, da pravo kažem." Ona otključa ulazna vrata, polako i staloženo, na prigušenom svetlu.
<BR>&nbsp;&nbsp;&nbsp;&nbsp;&nbsp;"Tebe nije pametno izraditi, Dona", reče on kad su ušli u njen mali, uredan stan.
<BR>&nbsp;&nbsp;&nbsp;&nbsp;&nbsp;"Nemoj da staješ na čupavi tepih", reče Dona.
<BR>&nbsp;&nbsp;&nbsp;&nbsp;&nbsp;"Gde da stajem, onda?"
<BR>&nbsp;&nbsp;&nbsp;&nbsp;&nbsp;"Stani gde si, ili na novine."
<BR>&nbsp;&nbsp;&nbsp;&nbsp;&nbsp;"Dona..."
<BR>&nbsp;&nbsp;&nbsp;&nbsp;&nbsp;"Nemoj mi samo srati o tome što moraš da hodaš po novinama. Znaš li koliko me košta pranje ovog tepiha?" Ona je stajala, otkopčavajući jaknu.
<BR>&nbsp;&nbsp;&nbsp;&nbsp;&nbsp;"Štedljivost", reče on, skidajući kaput. "Francuska seljačka štedljivost. Da li ti ikad nešto bacaš? Je l' čuvaš parčiće kanapa koji su prekratki za bilo kakav..."
<BR>&nbsp;&nbsp;&nbsp;&nbsp;&nbsp;"Jednog dana", reče Dona, zabacivši dugačku, crnu kosu pošto se izvukla iz kožne jakne, "ja ću se udati i sve to će mi biti potrebno, to što sam sklonila. Kad se udaš, treba ti sve što imaš. Kao kad smo videli jedno veliko ogledalo u dvorištu susedne kuće; nama troma je trebalo više od jednog sata da ga prebacimo preko ograde. Jednog dana..."
<BR>&nbsp;&nbsp;&nbsp;&nbsp;&nbsp;"Šta si sve od onog što imaš kupila", upita on, "a koliko si ukrala?"
<BR>&nbsp;&nbsp;&nbsp;&nbsp;&nbsp;"Kupila?" Ona je u nedoumici posmatrala njegovo lice. "Šta hoćeš da kažeš tim - kupila?"
<BR>&nbsp;&nbsp;&nbsp;&nbsp;&nbsp;"Kao kad kupuješ drogu", reče on. "Kao šema za drogu. Kao sad." On izvadi novčanik. "Ja ti dajem pare, je li tako?"
<BR>&nbsp;&nbsp;&nbsp;&nbsp;&nbsp;Dona klimnu glavom, gledajući ga poslušno (zapravo, više iz pristojnosti), ali dostojanstveno. Sa izvesnom uzdržanošću.
<BR>&nbsp;&nbsp;&nbsp;&nbsp;&nbsp;"A onda ti meni za to daš gomilu droge", reče on, pruživši novčanice. "Ono na šta mislim kad kažem kupiti jeste produžetak, u velikom svetu ljudskih poslovnih transakcija, onoga što imamo ovde, kod nas, u vidu šeme za drogu."
<BR>&nbsp;&nbsp;&nbsp;&nbsp;&nbsp;"Mislim da shvatam", reče ona; njene krupne, tamne oči bile su blage, ali na oprezu. Bila je voljna da uči.
<BR>&nbsp;&nbsp;&nbsp;&nbsp;&nbsp;"Koliko - kao kad si opelješila onaj kamion s koka-kolom koji si pratila onog dana - koliko boca koka-kole si maznula? Koliko gajbi?"
<BR>&nbsp;&nbsp;&nbsp;&nbsp;&nbsp;"Dovoljno za mesec dana", reče Dona. "Za mene i moje prijatelje."
<BR>&nbsp;&nbsp;&nbsp;&nbsp;&nbsp;On ju je prekorno posmatrao.
<BR>&nbsp;&nbsp;&nbsp;&nbsp;&nbsp;"U vidu trampe", reče ona.
<BR>&nbsp;&nbsp;&nbsp;&nbsp;&nbsp;"A šta..." On stade da se smeje. "Šta daješ zauzvrat?"
<BR>&nbsp;&nbsp;&nbsp;&nbsp;&nbsp;"Dajem sebe."
<BR>&nbsp;&nbsp;&nbsp;&nbsp;&nbsp;On se sad grohotom smejao. "Kome? Vozaču tog kamiona, koji je verovatno morao da nadoknadi..."
<BR>&nbsp;&nbsp;&nbsp;&nbsp;&nbsp;"Kompanija koka-kola je kapitalistički monopol. Niko osim njih ne može da pravi koka-kolu, isto kao i telefonska kompanija kad hoćeš da telefoniraš nekome. Svi su oni kapitalistički monopoli. Znaš li ti" - njene tamne oči sevnuše - "da je formula za koka-kolu brižljivo čuvana tajna koja se prenosi vekovima, a poznata je samo nekolicini osoba iz iste porodice, a kad umre i poslednji od njih koji napamet zna formulu, više neće biti koka-kole? Zato postoji prepis formule negde u nekom sefu", zamišljeno dodade ona. "Pitam se gde", razmišljala je sama za sebe, trepćući očima.
<BR>&nbsp;&nbsp;&nbsp;&nbsp;&nbsp;"Ti i tvoji lopovski prijatelji nikad nećete naći formulu za koka-kolu, ni za milion godina."
<BR>&nbsp;&nbsp;&nbsp;&nbsp;&nbsp;"KO, U MAJČINU, UOPŠTE HOĆE DA PRAVI KOKA-KOLU KAD MOŽE DA JE DRPI SA NJIHOVIH KAMIONA? Oni imaju mnogo kamiona. Stalno ih vidiš kako voze, sasvim polako. Ja ih pratim kad god mi se ukaže prilika; to ih uvek razbesni." Ona mu uputi tajanstven, lukav, divan, vragolast osmejak, kao da pokušava da ga omađija i uvuče u svoju neobičnu stvarnost, u kojoj ona prati i prati spori kamion, postajući sve ljuća i sve nestrpljivija, i onda, kad se on zaustavi, ona se, umesto da projuri kraj njega kao što bi to učinili drugi vozači, takođe zaustavlja i krade sav tovar sa kamiona. Ne toliko zbog toga što bi ona bila lopov, niti čak iz osvete, već zato što je, dok se ovaj konačno nije zaustavio, ona gledala u gajbe koka-kole dovoljno dugo da smisli šta može s njima da radi. Njeno nestrpljenje se pretvorilo u dovitljivost. Natovarila je svoja kola - ne Em-dži, nego jedan veći Kamaro koji je vozila u to vreme, pre nego što ga je slupala - gajbama koka-kole, a zatim su mesec dana ona i njeni kretenski prijatelji pili besplatnu koka-kolu koliko god su hteli, a onda posle toga...
<BR>&nbsp;&nbsp;&nbsp;&nbsp;&nbsp;Ona je odnela prazne boce u razne radnje kao kauciju.
<BR>&nbsp;&nbsp;&nbsp;&nbsp;&nbsp;"Šta si uradila sa poklopcima?" upitao ju je jednom. "Umotala ih u muslin i sklonila u kedrov sanduk?"
<BR>&nbsp;&nbsp;&nbsp;&nbsp;&nbsp;"Bacila sam ih", rekla je Dona mrgodno. "Ništa ne može da se radi s poklopcima od koka-kole. Više nema nagradnih igara i takvih stvari." Sad je zamakla u drugu sobu, i ubrzo se vratila s nekoliko polietilenskih kesica. "'Oćeš da ih prebrojiš?" upita. "Ima ih hiljadu, sigurno. Izmerila sam ih na maloj vagi pre nego što sam platila."
<BR>&nbsp;&nbsp;&nbsp;&nbsp;&nbsp;"U redu je", reče on. Prihvatio je kesice, a ona je prihvatila novac i on pomisli: Dona, opet bih mogao da te ćorkiram, ali verovatno nikad neću, ma šta ti radila i makar to i meni radila, zato što si tako divna i puna života i slatka, a ja to nikad ne bih uništio. Ne razumem to, ali to postoji.
<BR>&nbsp;&nbsp;&nbsp;&nbsp;&nbsp;"Mogu li da dobijem deset?" upita ona.
<BR>&nbsp;&nbsp;&nbsp;&nbsp;&nbsp;"Deset? Da ti vratim deset tableta? Naravno." On otvori jednu kesicu - bilo je teško odrešiti je, ali on je bio vešt - i odbroja joj tačno deset. A zatim deset za sebe. I ponovo zaveza kesicu. A onda sve kesice stavi u svoj kaput u ormanu.
<BR>&nbsp;&nbsp;&nbsp;&nbsp;&nbsp;"Znaš li šta sad rade u prodavnicama ploča i kaseta?" žustro reče Dona pošto se vratila. Onih deset tableta nije bilo nigde na vidiku; već ih je sklonila. "Kad su kasete u pitanju?"
<BR>&nbsp;&nbsp;&nbsp;&nbsp;&nbsp;"Uhapse te", reče on, "ako ih ukradeš."
<BR>&nbsp;&nbsp;&nbsp;&nbsp;&nbsp;"To su oduvek radili. Ono što sad rade - znaš ono kad odneseš LP ili kasetu na kasu, a prodavac skine zalepljenu karticu sa cenom? Pa, pogodi šta. Pogodi šta sam otkrila, i to gotovo na teži način." Ona se sruči na stolicu, nasmeši se s iščekivanjem, i izvadi majušnu kocku umotanu u aluminijumsku foliju, koju je on prepoznao kao komad hašiša i pre nego što je ona odmotala. "To nije samo zalepljena kartica s cenom. U njemu ima i neka smesa, i ako prodavac na kasi ne skine cenu, a ti pokušaš da je izneseš kroz vrata, onda se uključuje alarm."
<BR>&nbsp;&nbsp;&nbsp;&nbsp;&nbsp;"Kako si to saznala gotovo na teži način?"
<BR>&nbsp;&nbsp;&nbsp;&nbsp;&nbsp;"Neka klinka koja je bila ispred mene na vratima, pokušala je da iznese jednu ispod kaputa, a alarm se uključio i oni su je zgrabili, a onda su stigli kljunovi."
<BR>&nbsp;&nbsp;&nbsp;&nbsp;&nbsp;"Koliko si ti imala ispod kaputa?"
<BR>&nbsp;&nbsp;&nbsp;&nbsp;&nbsp;"Tri."
<BR>&nbsp;&nbsp;&nbsp;&nbsp;&nbsp;"Jesi li imala i drogu u kolima?" upita on. "Jer kad bi te uhvatili za drpisanje kaseta, zaplenili bi ti kola, jer ti bi bila u stanici, a kola bi bila rutinski odvučena i onda bi oni našli drogu i ćorkirali te još i za to. Kladim se da nije čak bilo u kraju; kladim se da si to uradila negde gde..." Zaustio je da kaže: 'Gde ne znaš nikog u policiji ko bi mogao da interveniše.' Ali to nije mogao da kaže, zato što je pri tom mislio na sebe; ako bi Dona ikad bila uhapšena, bar tamo gde on ima nekog uticaja, on bi se polomio da joj pomogne. Ali ništa nije mogao da učini, recimo, u oblasti Los Anđelesa. A ukoliko se to ikad dogodi, a na kraju će se i dogoditi, to će biti tamo: predaleko za njega da čuje ili da pomogne. U taj mah je počeo da mu se odmotava scenario u glavi, horor-film: Dona, vrlo slično kao Lakmen, umire, a da je niko ne čuje, niti mari niti išta čini; možda će je i čuti, ali će, kao i Beris, ostati ravnodušni i nepomični dok za nju ne bude sve završeno. Ona ne bi doslovno umrla, kao što je Lakmen umro - umro? Mislio je, mogao umreti. Ali ona, budući zavisnik od supstance S, ne samo da bi bila u zatvoru nego bi morala da se skine, na suvo. A pošto još i diluje osim što troši - a tu je i optužba za krađu - ostala bi unutra prilično dugo, a dogodilo bi joj se i mnoštvo drugih stvari, strašnih stvari. Tako da bi, kad iziđe, to bila neka druga Dona. Nežan, pažljiv izraz lica koji mu se toliko dopadao, toplina - to bi se preobrazilo u Bog zna šta, u svakom slučaju, u nešto prazno i orkonulo. Dona prevedena u stvar; i tako će se zbiti, za sve njih jednog dana, ali za Donu, nadao se, daleko i van njegovog životnog veka. I ne tamo gde ne može da pomogne.
<BR>&nbsp;&nbsp;&nbsp;&nbsp;&nbsp;"Hrabrica", reče joj on, nesrećan, "bez Strašnice."
<BR>&nbsp;&nbsp;&nbsp;&nbsp;&nbsp;"Šta je to?" U sledećem trenutku je razumela. "Aha, ona terapija. Ali kad uzimam haš..." Ona izvadi malu okruglu keramičku lulu za hašiš, nalik na meduzu, koju je sama napravila, i pripali je. "Onda mi se spava." Pogledavši prema njemu, srećna i užagrenih očiju, ona se nasmeja i pruži mu lulu sa hašišom. "Uduvaću te", izjavi. "Sedi."
<BR>&nbsp;&nbsp;&nbsp;&nbsp;&nbsp;Kad je seo, ona je ustala i stojećki vukla u lulu da se razgori, zatim dogegucala do njega, sagnula se, a kad je on otvorio usta - kao ptiče, pomisli, kao što je uvek mislio kad bi ona ovo radila - ona mu je u njih izdahnula krupne, sive, moćne pramenove dima od hašiša, ispunjavajući ga sopstvenom vrelom, hrabrom i nepopravljivom energijom, koja je istovremeno delovala umirujuće, opuštajući i razveseljavajući oboje u isti mah: nju koja ga je uduvavala i Boba Arktora koji je primao.
<BR>&nbsp;&nbsp;&nbsp;&nbsp;&nbsp;"Volim te, Dona", reče on. Ovo uduvavanje bilo je zamena za seksualne odnose s njom, a možda je bilo i bolje; bilo je toliko vredno; bilo je tako prisno, i vrlo neobično ako se tako posmatra, jer prvo je ona stavljala nešto u njega, a zatim, ako ona hoće, on može staviti nešto u nju. Ravnopravna razmena, napred i nazad, dok ne ponestane hašiša.
<BR>&nbsp;&nbsp;&nbsp;&nbsp;&nbsp;"Da, gotivno mi je to što si ti zaljubljen u mene", reče ona, zakikota se i sede na pod kraj njega, smeškajući se, da sad samo za sebe povuče dim iz lule za hašiš.
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
