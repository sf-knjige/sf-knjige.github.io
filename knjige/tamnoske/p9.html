<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;"Hej, Dona, čoveče", reče on. "Voliš li mačke?"
<BR>&nbsp;&nbsp;&nbsp;&nbsp;&nbsp;Ona trepnu, zakrvavljenih očiju. "Dronjava, sitna stvorenja. Šetaju se unaokolo na oko četvrt metra iznad zemlje."
<BR>&nbsp;&nbsp;&nbsp;&nbsp;&nbsp;"Iznad, ne, po zemlji."
<BR>&nbsp;&nbsp;&nbsp;&nbsp;&nbsp;"Mokre. Iza nameštaja."
<BR>&nbsp;&nbsp;&nbsp;&nbsp;&nbsp;"Onda, sitno prolećno cveće", reče on.
<BR>&nbsp;&nbsp;&nbsp;&nbsp;&nbsp;"Da", reče ona. "To mi je gotivno - sitno prolećno cveće, sa žutim na sebi. Koje prvo niče."
<BR>&nbsp;&nbsp;&nbsp;&nbsp;&nbsp;"Pre", reče on. "Pre nego što iko."
<BR>&nbsp;&nbsp;&nbsp;&nbsp;&nbsp;"Da." Ona klimnu glavom, zatvorenih očiju, uveliko u tripu. "Pre nego što ga iko zgazi, a ono - nestane."
<BR>&nbsp;&nbsp;&nbsp;&nbsp;&nbsp;"Ti me poznaješ", reče on. "Čitaš me."
<BR>&nbsp;&nbsp;&nbsp;&nbsp;&nbsp;Ona se zavali, spustivši lulu za hašiš. Lula se ugasila. "Nema više", reče, a osmeh joj polako iščeznu.
<BR>&nbsp;&nbsp;&nbsp;&nbsp;&nbsp;"Šta ti je?" reče on.
<BR>&nbsp;&nbsp;&nbsp;&nbsp;&nbsp;"Ništa." Ona odmahnu glavom, i to je bilo sve.
<BR>&nbsp;&nbsp;&nbsp;&nbsp;&nbsp;"Smem li da te uzmem u naručje?" upita on. "Želim da te privijem uza se. Važi? Kao, da te zagrlim. Važi?"
<BR>&nbsp;&nbsp;&nbsp;&nbsp;&nbsp;Njene tamne, proširene, neusredsređene, umorne oči se otvoriše. "Ne", reče ona. "Ne, suviše si ružan."
<BR>&nbsp;&nbsp;&nbsp;&nbsp;&nbsp;"Šta?" upita on.
<BR>&nbsp;&nbsp;&nbsp;&nbsp;&nbsp;"Ne!" reče ona, ovog puta oštro. "Ja šmrčem puno koke; moram da budem super pažljiva zato što šmrčem puno koke."
<BR>&nbsp;&nbsp;&nbsp;&nbsp;&nbsp;"Ružan?" ponovi on, besan na nju. "Jebi se, Dona."
<BR>&nbsp;&nbsp;&nbsp;&nbsp;&nbsp;"Samo ti ostavi moje telo na miru", reče ona, zureći u njega.
<BR>&nbsp;&nbsp;&nbsp;&nbsp;&nbsp;"Naravno", reče on. "Naravno." On se diže na noge i uzmače. "Budi sigurna u to." Došlo mu je da ode napolje do kola, uzme pištolj iz kasete i da joj puca u glavu, da joj raznese lobanju i oči u komadiće. A zatim je prošlo, ta mržnja i bes od hašiša. "Jebi ga", snuždeno reče on.
<BR>&nbsp;&nbsp;&nbsp;&nbsp;&nbsp;"Ne volim kad mi ljudi pipaju telo", reče Dona. "Moram da se čuvam toga zato što se toliko radim s kokom. Jednog dana, isplanirala sam, otići ću do kanadske granice sa dve kile kokaina u onoj stvari. Reći ću da sam katolikinja i devica. Kuda ćeš?" Obuzeo ju je nemir; pridigla se.
<BR>&nbsp;&nbsp;&nbsp;&nbsp;&nbsp;"Brišem", reče on.
<BR>&nbsp;&nbsp;&nbsp;&nbsp;&nbsp;"Kola su ti kod kuće. Ja sam te dovezla." Devojka s mukom ustade, raščupana, zbunjena i u polusnu, ode do ormana da uzme svoju kožnu jaknu. "Odvešću te. Ali vidiš zašto moram da štitim onu stvar. Dve kile koke vredi..."
<BR>&nbsp;&nbsp;&nbsp;&nbsp;&nbsp;"Nema teorije", reče on. "Toliko si uduvana da ne možeš da voziš ni tri metra, a nikad nikom ne dozvoljavaš da vozi tu tvoju jebenu malu koturaljku."
<BR>&nbsp;&nbsp;&nbsp;&nbsp;&nbsp;Licem u lice s njim, ona divljački povika: "To je zato što niko drugi, jebi ga, ne ume da vozi moja kola! Niko drugi nikad ne pogodi kako treba, naročito ne muškarac! Vožnju ili bilo šta drugo! Ti si mi zavukao ruke u..."
<BR>&nbsp;&nbsp;&nbsp;&nbsp;&nbsp;A onda se on obre negde napolju, u mraku, lutajući, bez kaputa, po nepoznatom delu grada. Niko nije bio s njim. Sam, jebo te, mislio je, a zatim začuo kako Dona žuri za njim, pokušavajući da ga sustigne, boreći se da dođe do daha, zato što je tih dana uzimala toliko trave i haša da su joj pluća bila do pola zakrečena smolom. On se zaustavio, stajao ne okrećući se, čekajući, osećajući se istinski potišten.
<BR>&nbsp;&nbsp;&nbsp;&nbsp;&nbsp;Prilazeći, Dona uspori, zadihana: "Strašno mi je žao što sam te povredila. Onim što sam rekla. Bila sam van sebe."
<BR>&nbsp;&nbsp;&nbsp;&nbsp;&nbsp;"Da", reče on. "Suviše ružan!"
<BR>&nbsp;&nbsp;&nbsp;&nbsp;&nbsp;"Ponekad kad radim ceo dan i kad sam super super umorna, prva doza koju uzmem naprosto me odlepi. Hoćeš da se vratiš? Ili šta? Hoćeš da ideš u drajv-in? Šta ćemo s Južnjačkom utehom? Ja ne mogu da je kupim... neće hteti da mi je prodaju", reče ona i zastade. "Ja sam maloletna, je li tako?"
<BR>&nbsp;&nbsp;&nbsp;&nbsp;&nbsp;"Važi", reče on. Zajedno se vratiše.
<BR>&nbsp;&nbsp;&nbsp;&nbsp;&nbsp;"Ono je stvarno dobar haš, zar ne?" upita Dona.
<BR>&nbsp;&nbsp;&nbsp;&nbsp;&nbsp;Bob Arktor reče: "To je crni, lepljivi hašiš, što znači da je zasićen alkaloidima opijuma. To što ti pušiš jeste opijum, ne hašiš - je l' znaš? Zato toliko košta - je l' znaš?" Čuo je kako mu se glas povisio; prestao je da hoda. "Ne uzimaš ti hašiš, srce. Uzimaš opijum, a to znači doživotnu naviku po ceni od... pošto je sad pola kile 'haša'? I pušićeš i onesvešćivaćeš se i onesvešćivati i nećeš biti u stanju da ubaciš kola u brzinu i zakucavaćeš se otpozadi u kamione i biće ti potreban svakog dana pre nego što odeš na posao..."
<BR>&nbsp;&nbsp;&nbsp;&nbsp;&nbsp;"Potrebno mi je i sad", reče Dona. "Da dunem pre nego što krenem na posao. I u podne i čim se vratim kući. Zato i dilujem, da bih kupila haš. Haš je fina stvar. U hašu je sve."
<BR>&nbsp;&nbsp;&nbsp;&nbsp;&nbsp;"Opijum", ponovi on. "Pošto je sad haš?"
<BR>&nbsp;&nbsp;&nbsp;&nbsp;&nbsp;"Oko deset hiljada dolara za pola kile", reče Dona. "Onaj bolji."
<BR>&nbsp;&nbsp;&nbsp;&nbsp;&nbsp;"Hriste! Isto koliko i smek."
<BR>&nbsp;&nbsp;&nbsp;&nbsp;&nbsp;"Ja nikad ne bih koristila iglu. Nikad nisam i nikad neću. Kad počneš da se bodeš, ostaje ti oko šest meseci, ma čime se rokao. Čak i običnom vodom. Postaješ zavisan..."
<BR>&nbsp;&nbsp;&nbsp;&nbsp;&nbsp;"Ti jesi zavisna."
<BR>&nbsp;&nbsp;&nbsp;&nbsp;&nbsp;Dona reče: "Svi smo mi zavisnici. Ti uzimaš supstancu S. Pa šta? U čemu je sad razlika? Ja sam srećna; zar ti nisi srećan? Mogu da dođem kući i pušim dobar haš svake večeri... to je moj trip. Ne pokušavaj da me promeniš. Mene ili moj moral. Ja sam ono što jesam. A ja se palim na haš. To je moj život."
<BR>&nbsp;&nbsp;&nbsp;&nbsp;&nbsp;"Jesi ikad videla slike starog pušača opijuma? Kao u Kini nekad? Ili pušača hašiša u današnjoj Indiji, kako izgledaju kasnije u životu?"
<BR>&nbsp;&nbsp;&nbsp;&nbsp;&nbsp;Dona reče: "Ja ne očekujem da ću dugo živeti. Pa šta? Ja ne želim da živim dugo. A ti? Zašto? Šta ima na ovom svetu? A jesi li ikad video - sranje, šta ćemo sa Džerijem Fejbinom; eto ti nekog ko je zabrazdio sa supstancom S. Šta stvarno ima na ovom svetu, Bobe? On je stanica do sledećeg sveta, u kojoj nas kažnjavaju zato što smo rođeni zli..."
<BR>&nbsp;&nbsp;&nbsp;&nbsp;&nbsp;"Ti jesi katolikinja."
<BR>&nbsp;&nbsp;&nbsp;&nbsp;&nbsp;"Ovde nas kažnjavaju, pa ako možemo tu i tamo da se bacimo u trip, jebi ga, uradi to. Pre neki dan samo što nisam riknula vozeći se Em-džijem na posao. Upalila sam svoj osmokanalni stereo i pušila hašiš na lulu i nisam videla onog matorca u Ford imperatoru iz osamdeset četvrte..."
<BR>&nbsp;&nbsp;&nbsp;&nbsp;&nbsp;"Ti si glupava", reče on. "Super glupava."
<BR>&nbsp;&nbsp;&nbsp;&nbsp;&nbsp;"Ja ću, znaš, rano umreti. U svakom slučaju. Šta god da radim. Verovatno na autoputu. Gotovo da nemam kočnice na Em-džiju, shvataš li? A ove godine sam zaradila već četiri kazne za prekoračenje brzine. Sad moram u auto-školu. To je davež. Čitavih šest meseci."
<BR>&nbsp;&nbsp;&nbsp;&nbsp;&nbsp;"Tako jednog dana", reče on, "ja te odjednom više nikad neću videti. Je li tako? Nikad više."
<BR>&nbsp;&nbsp;&nbsp;&nbsp;&nbsp;"Zbog auto-škole? Ne, posle tih šest meseci..."
<BR>&nbsp;&nbsp;&nbsp;&nbsp;&nbsp;"U mermernom drvoredu", objasni on. "Zbrisana pre nego što po kalifornijskom zakonu, jebenom prokletom kalifornijskom zakonu, budeš imala pravo da kupiš limenku piva ili bocu pića."
<BR>&nbsp;&nbsp;&nbsp;&nbsp;&nbsp;"Da!" uzviknu Dona, uzbuđena. "Južnjačka uteha! Boli glava! Hoćemo li da drmnemo Južnjačku utehu i da odgledamo majmunske filmove? Hoćemo li? Ostalo je još osam, uključujući i onaj..."
<BR>&nbsp;&nbsp;&nbsp;&nbsp;&nbsp;"Slušaj me", reče Bob Arktor, uhvativši je za rame; ona nagonski uzmače.
<BR>&nbsp;&nbsp;&nbsp;&nbsp;&nbsp;"Ne", reče ona.
<BR>&nbsp;&nbsp;&nbsp;&nbsp;&nbsp;On reče: "Znaš li šta bi jednom trebalo da ti dozvole da uradiš? Možda samo jednom? Da te puste da legalno uđeš, samo jednom, i kupiš limenku piva."
<BR>&nbsp;&nbsp;&nbsp;&nbsp;&nbsp;"Zašto?" upita ona začuđeno.
<BR>&nbsp;&nbsp;&nbsp;&nbsp;&nbsp;"Kao poklon za tebe zato što si dobra", reče on.
<BR>&nbsp;&nbsp;&nbsp;&nbsp;&nbsp;"Jednom su me uslužili!" oduševljeno uzviknu Dona. "U baru! Kelnerica me je - ja sam bila doterana i kao s nekim ljudima - pitala šta želim, a ja sam rekla, 'Uzeću votka-kolins', i ona me je uslužila. To je, uzgred, bilo u 'La Pazu', koji je zaista gotivno mesto. Uau, možeš li da poveruješ? To sam zapamtila iz nekog oglasa, votka-kolins. Tako da ako me ikad pitaju u baru, mogu da delujem kul. Tačno?" Ona iznenada provuče svoju ruku ispod njegove i zagrli ga dok su hodali, što gotovo nikad nije činila. "To je bio najbolji trip svih vremena u mom životu."
<BR>&nbsp;&nbsp;&nbsp;&nbsp;&nbsp;"Onda si, pretpostavljam", reče on, "dobila svoj poklon. Svoj jedini poklon."
<BR>&nbsp;&nbsp;&nbsp;&nbsp;&nbsp;"To mi se sviđa", reče Dona. "To mi se sviđa! Naravno, posle su mi rekli - ti ljudi s kojima sam bila - da je trebalo da poručim meksičko piće kao tekila sanrajz, jer, vidiš, to je meksikanski bar, tamo u restoranu 'La Paz'. Sledeći put ću znati; imam to zabeleženo u svojoj banci podataka, ako opet odem tamo. Znaš li šta ću da uradim jednog dana, Bobe? Preseliću se u Oregon i živeću na snegu. Svakog jutra ću čistiti sneg sa staze. I imaću kućicu i povrtnjak."
<BR>&nbsp;&nbsp;&nbsp;&nbsp;&nbsp;On reče: "Za to moraš da uštediš. Da uštediš sav svoj novac. To košta."
<BR>&nbsp;&nbsp;&nbsp;&nbsp;&nbsp;Bacivši pogled na njega, iznenada stidljiva, Dona reče: "On će mi to kupiti. Kako se zvaše."
<BR>&nbsp;&nbsp;&nbsp;&nbsp;&nbsp;"Ko?"
<BR>&nbsp;&nbsp;&nbsp;&nbsp;&nbsp;"Znaš ti." Glas joj je bio prigušen, dok je odavala svoju tajnu. Saopštavala mu je to zato što je on, Bob Arktor, bio njen prijatelj i što je mogla da mu veruje. "Gospodin Pravi. Znam kako će izgledati - voziće Aston Martina i povešće me na sever u njemu. A tamo će biti staromodna kućica u snegu, severno odavde." Posle pauze, dodade: "Sneg bi trebalo da je lep, zar ne?"
<BR>&nbsp;&nbsp;&nbsp;&nbsp;&nbsp;On reče: "Zar ne znaš?"
<BR>&nbsp;&nbsp;&nbsp;&nbsp;&nbsp;"Nikad nisam bila na snegu osim jednom u San Berduu u onim planinama, a tada je sneg bio poluzaleđen i blatnjav i ja sam pala, jebi ga. Ne mislim na takav sneg; mislim na pravi sneg."
<BR>&nbsp;&nbsp;&nbsp;&nbsp;&nbsp;Bob Arktor, kome se srce stezalo na izvestan način, reče: "Ti imaš pozitivno osećanje prema svemu tome? To će se stvarno dogoditi?"
<BR>&nbsp;&nbsp;&nbsp;&nbsp;&nbsp;"Dogodiće se!" Ona klimnu glavom. "Stoji mi u kartama."
<BR>&nbsp;&nbsp;&nbsp;&nbsp;&nbsp;Onda krenuše dalje, ćutke. Natrag do njenog stana, da uzmu Em-džija. Dona, obuzeta svojim snovima i planovima; a on - setio se Berisa i setio se Lakmena i Henka i sigurnog stana, i setio se Freda.
<BR>&nbsp;&nbsp;&nbsp;&nbsp;&nbsp;"Hej, čoveče", reče on, "mogu li ja s tobom u Oregon? Kad konačno polaziš?"
<BR>&nbsp;&nbsp;&nbsp;&nbsp;&nbsp;Ona mu se nasmeši, blago i s trenutnom nežnošću, uz odgovor - ne.
<BR>&nbsp;&nbsp;&nbsp;&nbsp;&nbsp;A on shvati, poznajući je, da ona to ozbiljno misli. I to se neće promeniti. Zadrhtao je.
<BR>&nbsp;&nbsp;&nbsp;&nbsp;&nbsp;"Je li ti hladno?" upita ona.
<BR>&nbsp;&nbsp;&nbsp;&nbsp;&nbsp;"Da", reče on. "Veoma hladno."
<BR>&nbsp;&nbsp;&nbsp;&nbsp;&nbsp;"Imam dobro Em-dži grejanje u kolima", reče ona, "za sedenje u drajv-inu... tamo ćeš se ugrejati." Ona ga uze za ruku, steže je, zadrža je u svojoj, a zatim je, najednom, ispusti.
<BR>&nbsp;&nbsp;&nbsp;&nbsp;&nbsp;Ali njen dodir je trajao, u njegovom srcu. To je ostalo. Tokom svih godina života koje su ga čekale, dugih godina bez nje, bez mogućnosti da je vidi ili se da se čuje sa njom ili da ma šta o njoj sazna, da li je živa ili srećna, ili mrtva ili šta bilo, taj dodir je ostao zabravljen u njemu, zapečaćen, i nikad nije nestao. Taj jedini dodir njene ruke.
<BR>
<BR>&nbsp;&nbsp;&nbsp;&nbsp;&nbsp;Te večeri je sa sobom kući doveo slatku, malu fikserku po imenu Koni, da je potuca u zamenu za kesicu od deset meks hitova.
<BR>&nbsp;&nbsp;&nbsp;&nbsp;&nbsp;Mršava i ravne kose, devojka je sedela na ivici kreveta, češljajući svoju neobičnu kosu; ovo je bio prvi put da je ona pošla s njim - upoznao ju je na nekoj narkomanskoj žurci - i vrlo malo je o njoj znao, mada je kod sebe nedeljama držao njen telefonski broj. Pošto se fiksala na iglu, bila je prirodno frigidna, ali stvar nije bila zabrinjavajuća; nju je to činilo ravnodušnom prema seksu kad je u pitanju njeno lično zadovoljstvo, ali s druge strane, nije pravila pitanje oko toga kakav je seks posredi.
<BR>&nbsp;&nbsp;&nbsp;&nbsp;&nbsp;To je bilo očigledno pri samom pogledu na nju. Koni je sedela poluodevena, u cipelama, sa šnalom u ustima, bezizražajno zureći, očito vrteći sasvim ličan trip u glavi. Njeno lice, duguljasto i koščato, imalo je izvesnu snagu; verovatno, zaključi on, zato što su kosti, naročito linija vilice, naglašene. Na desnom obrazu je imala bubuljicu. Nesumnjivo, ona niti je marila za to niti je to primećivala; kao ni seks, bubuljice joj nisu mnogo značile.
<BR>&nbsp;&nbsp;&nbsp;&nbsp;&nbsp;Možda nije zapažala razliku. Možda su za nju, dugogodišnju fikserku na iglu, seks i bubuljice imali slične ili čak istovetne osobine. Kakva misao, pomisli on, kad na trenutak zaviriš u fiksersku glavu.
<BR>&nbsp;&nbsp;&nbsp;&nbsp;&nbsp;"Imaš li četkicu za zube kojom bih mogla da se poslužim?" upita Koni; počela je malo da drema, i da mrmlja, kao što to fikseri obično rade u to doba noći. "Au, jebi ga - zubi su zubi. Opraću ih..." Glas joj postade toliko tih da on nije mogao da je čuje, iako je prema pokretima njenih usana video da i dalje brblja.
<BR>&nbsp;&nbsp;&nbsp;&nbsp;&nbsp;"Znaš li gde je kupatilo?" upita je on.
<BR>&nbsp;&nbsp;&nbsp;&nbsp;&nbsp;"Koje kupatilo?"
<BR>&nbsp;&nbsp;&nbsp;&nbsp;&nbsp;"U ovoj kući."
<BR>&nbsp;&nbsp;&nbsp;&nbsp;&nbsp;Ustajući, ona zamišljeno nastavi da se češlja. "Ko su oni tipovi tamo napolju ovako kasno? Motaju džointe i neprekidno toroču? Oni žive ovde s tobom, pretpostavljam. Sigurno da je tako. Takvi momci moraju živeti ovde."
<BR>&nbsp;&nbsp;&nbsp;&nbsp;&nbsp;"Dvojica žive ovde", reče Arktor.
<BR>&nbsp;&nbsp;&nbsp;&nbsp;&nbsp;Njene oči kao u mrtvog bakalara okrenuše se i zaustaviše pogled na njemu. "Ti si peder?" upita Koni.
<BR>&nbsp;&nbsp;&nbsp;&nbsp;&nbsp;"Pokušavam da ne budem. Zato si ti večeras ovde."
<BR>&nbsp;&nbsp;&nbsp;&nbsp;&nbsp;"Je l' se žestoko boriš protiv toga?"
<BR>&nbsp;&nbsp;&nbsp;&nbsp;&nbsp;"Nego šta nego da se borim."
<BR>&nbsp;&nbsp;&nbsp;&nbsp;&nbsp;Koni klimnu glavom. "Da, pretpostavljam da ću otkriti. Ti si latentni homić i verovatno želiš da ja preuzmem inicijativu. Lezi i uradiću te. Hoćeš da te skinem? U redu, samo ti lezi, a ja ću sve da uradim." Ona posegnu za njegovim šlicom.
<BR>
<BR>&nbsp;&nbsp;&nbsp;&nbsp;&nbsp;Kasnije, on je dremuckao u polutami, od - tako reći - sopstvenog fiksa. Koni je hrkala pored njega, ležeći na leđima, ruku opruženih kraj tela, preko pokrivača. Nejasno ju je nazirao. Oni spavaju kao grof Drakula, mislio je, ti narkosi. Zureći pravo preda se sve dok se najednom ne usprave, kao mašina koja se premešta iz položaja A u položaj B. 'Mora... biti... da... je... svanulo', kaže narkos, ili to u svakom slučaju kaže traka u njegovoj glavi. Pušta mu uputstva, jer je mozak narkosa kao muzika koja se čuje sa radio-budilnika... ponekad lepo zvuči, ali postoji samo da bi te naterala da nešto uradiš. Muzika sa radio-budilnika treba da te probudi; muzika iz narkosa treba da te natera da postaneš sredstvo pomoću koga će on doći do droge, na koji god način ti poslužio. On, mašina, pretvoriće te u svoju mašinu.
<BR>&nbsp;&nbsp;&nbsp;&nbsp;&nbsp;Svaki narkos, mislio je, predstavlja snimak.
<BR>&nbsp;&nbsp;&nbsp;&nbsp;&nbsp;Ponovo je zadremao, mozgajući o tim ružnim stvarima. I konačno narkos, ako je ženska, nema više ništa da proda osim svog tela. Kao Koni, mislio je; ova ovde Koni.
<BR>&nbsp;&nbsp;&nbsp;&nbsp;&nbsp;Otvorivši oči, on se okrete ka devojci pored sebe i ugleda Donu Hotorn.
<BR>&nbsp;&nbsp;&nbsp;&nbsp;&nbsp;Istog časa se uspravio. Dona! - mislio je. Jasno je mogao da razazna njeno lice. Nema sumnje. Hriste! - mislio je, i posegnuo za svetiljkom kraj kreveta. Njegovi prsti je dodirnuše; svetiljka se zaljulja i pade. Devojka je, međutim, i dalje spavala. Još je buljio u nju, a onda je postepeno opet ugledao Koni, oštrih crta, četvrtaste vilice, upalih obraza, usukano lice odlepljenog narkosa, Koni, a ne Donu; jednu devojku, ne drugu.
<BR>&nbsp;&nbsp;&nbsp;&nbsp;&nbsp;Ponovo je legao i, ojađen, opet malo odspavao, pitajući se šta to znači, i tako dalje, i dalje, u tamu.
<BR>&nbsp;&nbsp;&nbsp;&nbsp;&nbsp;"Baš me briga što je smrdeo", promrmlja kasnije devojka pored njega, sanjivo, u snu. "Ja sam ga ipak volela."
<BR>&nbsp;&nbsp;&nbsp;&nbsp;&nbsp;Pitao se na koga misli. Na momka? Na oca? Na mačka? Voljenu punjenu igračku iz detinjstva? Možda na sve njih, mislio je. Ali reči su bile 'volela sam', ne 'još volim'. Očigledno da taj, šta god ili ko god on bio, nije više među živima. Možda su je, razmišljao je Arktor, oni (ko god oni bili) naterali da ga izbaci, zato što je toliko smrdeo.
<BR>&nbsp;&nbsp;&nbsp;&nbsp;&nbsp;Verovatno je tako. Pitao se koliko je tad imala godina, ova istrošena narkomanka koja drema pored njega i seća se.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
