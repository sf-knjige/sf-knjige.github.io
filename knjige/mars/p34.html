<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SMRT
<P>&nbsp;&nbsp;&nbsp;&nbsp;&nbsp;Crveni svet nije samo dalji od Oca Sunca nego plavi. Takođe je mnogo bliži malenim svetovima koji se još roje na ivici ponora, delićima i komadićima zaostalim od vremena početka. Oni često naleću na crveni svet, urlajući kao čudovišta dok ostavljaju demonski trag preko crvenog neba.
<BR>&nbsp;&nbsp;&nbsp;&nbsp;&nbsp;Mali, hladan, zasipan nebeskim demonima, sa sve manje vode i vazduha; da je na njemu i bilo ikakvog života, morao bi se strašno boriti da održi tinjanje iskre postojanja.
<BR>&nbsp;&nbsp;&nbsp;&nbsp;&nbsp;Čak i tako, smrt pogađa brzo i bez mislosti.
<BR>&nbsp;&nbsp;&nbsp;&nbsp;&nbsp;Jedan od najvećih đavolskih svetova prišao je dovoljno blizu crvenom svetu da oseti njegovo privlačenje. Bila je to ogromna kamena planina koja je tutnjala kroz tamu svemira, hiljadu puta veća od stene koja je načinila Meteorski Krater južno od zemlje u kojoj živi Narod. Hiljadu hiljada godina poigravao je oko crvenog sveta, približavajući mu se i ponovo udaljavajući u dubinu i prazninu. Kao obredni plesači Naroda, kretao se u skladu sa večnošću. Svaki put kad bi se približio crvenom svetu, bilo je to sve bliže, a svaki promašaj predstavljao je trenutno odlaganje, obećanje onoga što će doći.
<BR>&nbsp;&nbsp;&nbsp;&nbsp;&nbsp;Konačno se zario u crveni svet, urlajući kao sve sile pakla dok je ponirao u tle. Pod tom ogromnom silom stenje se istopilo gotovo do samog jezgra crvenog sveta. Nepojamni oblak usijane prašine šiknuo je visoko u atmosferi i brzo se raširio od pola do pola. Udar je odzvanjao čitavim telom izmučenog crvenog sveta, podižući tle na suprotnoj strani globusa u ogromni mehur. Vazduh crvenog sveta gotovo je sasvim oduvan.
<BR>&nbsp;&nbsp;&nbsp;&nbsp;&nbsp;Tama je pokrila lice crvenog sveta. Nije bilo dana; samo crna noć. Vode su se zamrzle, a kasnije ih je pokrila crvena prašina koja se spuštala kroz žalosno redak vazduh. Pokorica je opet očvrsla, ali duboko unutra stenje je još bilo zagrejano do belog usijanja, tečno, ključalo. Vulkani su bljuvali vatru još hiljadama godina.
<BR>&nbsp;&nbsp;&nbsp;&nbsp;&nbsp;Kada se nebo konačno razvedrilo, crveni svet je predstavljao prizor potpunog uništenja. Mora su nestala. Atmosfera se pretvorila u bledu senku onoga što je nekada bila. Tle je bilo golo. Život, ako je ikada i postojao na crvenom svetu, sada se više nigde nije video.
</P></TD></TR></TABLE>
<P class="next">
<A HREF=p35.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
