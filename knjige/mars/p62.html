<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZEMLJA
<P>&nbsp;&nbsp;&nbsp;&nbsp;&nbsp;VAŠINGTON: Osmeh potpredsednice iščezao je istog časa kad je poslednja TV ekipa izišla.
<BR>&nbsp;&nbsp;&nbsp;&nbsp;&nbsp;Bilo je neuobičajeno da se novinari skupljaju u potpredsedničkoj kancelariji, ali ovo je bio vrlo neobičan dan. Konferencija za štampu na Marsu. A onaj prokleti Indijanac izvukao se od svog dela pogodbe.
<BR>&nbsp;&nbsp;&nbsp;&nbsp;&nbsp;Prostrelila je pogledom dvoje pomoćnika koji su ostali u sobi. Sekretarica za odnose sa štampom stajala je kraj malog ormana koji je služio kao bar. Harvi Tod, pomoćnik za nauku i tehnologiju, nervozno je šetkao pred prozorom sa navučenim zavesama. I ima zbog čega da bude nervozan, pomislila je potpredsednica. Ustala je sa malog kauča gde je razgovarala sa novinarima i otišla do pisaćeg stola. Bio je mali, lepo oblikovan, od blistavo tamnog ružinog drveta, vrlo prikladan potpredsedničinom krhkom obličju.
<BR>&nbsp;&nbsp;&nbsp;&nbsp;&nbsp;Sekretarica za štampu dodala joj je zamagljenu čašu limun-votke čim je sela za pisaći sto.
<BR>&nbsp;&nbsp;&nbsp;&nbsp;&nbsp;Otpila je samo jedan gutljaj ledeno hladnog pića, a onda se obratila Todu. "Pa?"
<BR>&nbsp;&nbsp;&nbsp;&nbsp;&nbsp;Izgledao je prepadnut. Bio je to sitan, nervozan tip, kose proređene uprkos činjenici da je tek prešao tridesetu. Delovao je meko, ali iznutra je bio oštar kao žilet; imao je diplomu Prinstona iz političkih nauka i menadžmenta. Omiljeni pisac bio mu je Nikolo Makijaveli.
<BR>&nbsp;&nbsp;&nbsp;&nbsp;&nbsp;Progutao je knedlu i pokušao da se nasmeši. "Mislim da je konferencija dobro prošla, zar ne?" upitao je sekretaricu za štampu, sa prizvukom očajanja u glasu.
<BR>&nbsp;&nbsp;&nbsp;&nbsp;&nbsp;Ona je klimnula glavom, ali se nije nasmešila.
<BR>&nbsp;&nbsp;&nbsp;&nbsp;&nbsp;"Taj prokleti Indijanac nije rekao ni reč podrške mojoj kandidaturi", frknula je potpredsednica. "Ja rizikujem karijeru zbog njega, a on govori samo o prokletim Marsovcima!"
<BR>&nbsp;&nbsp;&nbsp;&nbsp;&nbsp;"Pa, on je ipak naučnik..."
<BR>&nbsp;&nbsp;&nbsp;&nbsp;&nbsp;"Koješta!"
<BR>&nbsp;&nbsp;&nbsp;&nbsp;&nbsp;Sekretarica za štampu sela je na kauč na kome je do maločas sedela potpredsednica i čedno prekrstila noge. "Imamo njegovu pisanu izjavu", rekla je. "Možete je objaviti kad god poželite."
<BR>&nbsp;&nbsp;&nbsp;&nbsp;&nbsp;"Trebalo je da kaže da će me podržati", bila je uporna potpredsednica.
<BR>&nbsp;&nbsp;&nbsp;&nbsp;&nbsp;"Nisam siguran da je ovo bio pogodan trenutak za takve izjave", plašljivo je rekao Tod, trljajući kažiprstom okruglu bradu.
<BR>&nbsp;&nbsp;&nbsp;&nbsp;&nbsp;"Čemu su te, do đavola, učili na Prinstonu?" bukvalno je vrisnula potpredsednica. "Koji bi trenutak bio pogodniji, kad je čitav prokleti svet danas gledao TV? Podrška sa Marsa, pobogu! Šta bi ostavilo veći utisak na glasače, ti imbecilu sa tečnim mozgom?"
<BR>&nbsp;&nbsp;&nbsp;&nbsp;&nbsp;Sekretarica za štampu uputila se ka baru. Tod je pokušao da uzvrati šefici pogled, ali nije uspeo; oborio je oči i zagledao se u sliku koju je on uredio da se okači u kancelariji: originalan Bonstelov zvezdani pejzaž.
<BR>&nbsp;&nbsp;&nbsp;&nbsp;&nbsp;"Čini mi se da znam bolji trenutak kada bi mogao da objavi podršku", javila se sekretarica za štampu dok je sipala čisti burbon u čašu punu leda.
<BR>&nbsp;&nbsp;&nbsp;&nbsp;&nbsp;"Je li?"
<BR>&nbsp;&nbsp;&nbsp;&nbsp;&nbsp;"Kada se vrate na Zemlju. To će svi gledati. A nećete morati da se takmičite sa Marsovcima da biste privukli pažnju novinara."
<BR>&nbsp;&nbsp;&nbsp;&nbsp;&nbsp;Potpredsedničin ljutiti izraz pretvorio se u zamišljeno mrštenje. Otpila je malo votke. Tod je dobacio sekretarici iskreno zahvalan pogled. Ona se nasmešila i nemo pomerila usne: duguješ mi uslugu, rekla mu je.
</P></TD></TR></TABLE>
<P class="next">
<A HREF=p63.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
