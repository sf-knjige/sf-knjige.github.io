<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>DOSJE: M. A. VOZNESENSKI
<P>&nbsp;&nbsp;&nbsp;&nbsp;&nbsp;"Zašto ne možeš da budeš razborit, kao tvoj brat?"
<BR>&nbsp;&nbsp;&nbsp;&nbsp;&nbsp;Mihailu Andrejeviču se činilo da je čitavog života slušao taj očev uzvik. Nikolaj je bio stariji od dvojice sinova, ponos porodice. Mnogo je učio i dobijao odlične ocene. Bio je tih; omiljena razonoda bila mu je čitanje knjiga. Imao je malo prijatelja, ali svi su bili ozbiljni i lepo vaspitani baš kao i on.
<BR>&nbsp;&nbsp;&nbsp;&nbsp;&nbsp;Mihail, drugi sin (imali su i najmlađu kćer), provlačio se kroz školu, a da uglavnom nije ni pogledao udžebenike. Nekako je dobijao dobre ocene; ne tako dobre kao Nikolaj, naravno, ali dovoljno dobre da se upiše na tehnički fakultet. Umesto da uči, Mihail je slušao muziku, uglavnom uvozni američki rok. Otac je besneo zbog buke. Mihail je imao mnogo drugova, i devojaka i mladića, i svi su voleli da slušaju bučnu rok muziku i da se oblače u farmerke i kožne jakne kao motociklisti.
<BR>&nbsp;&nbsp;&nbsp;&nbsp;&nbsp;I kockao se. "Rusko prokletstvo", govorio je otac. Majka je plakala. Mihail je igrao karte sa društvom, a ponekad i sa odraslim ljudima u elegantnim odelima i sa kamenim licima. Roditelji su se strašno plašili za njega.
<BR>&nbsp;&nbsp;&nbsp;&nbsp;&nbsp;"Majka je osedela zbog tebe!" vikao je otac kada je Mihail izjavio da će kupiti motocikl. Krišom je radio dve godine, provodeći popodneva u automehaničarskoj radionici i pomažući majstorima umesto da ide na predavanja. Nekako je ipak uspevao da se provuče kroz školu. Čak i tako, dvogodišnja zarada nije bila dovoljna da kupi elegantni motocikl za kojim je žudeo. Mihail je uložio i poslednju rublju u partiju karata, zarekavši se da se, ako dobije, nikad više neće kockati. Pobedio je, uglavnom zato što je bio spremniji na rizik i što je imao više novaca od ostalih kockara te večeri.
<BR>&nbsp;&nbsp;&nbsp;&nbsp;&nbsp;I zaista, više se nikada nije kockao. Kupio je motocikl uprkos očevom protivljenju i potocima majčinih suza. Nije im bilo važno što sada Mihail može da stigne od njihovog stana do fakulteta bez gubljenja dva sata u gradskom prevozu. Videli su ga samo kako juri ulicama Volgograda sa lepim devojkama koje su besramno pokazivale noge dok su sedele iza Mihaila i čvrsto ga grlile.
<BR>&nbsp;&nbsp;&nbsp;&nbsp;&nbsp;Majka mu je već osedela, a otac gotovo sasvim oćelavio. Starac je bio službenik, jedan od bezbrojnih aparatčika koji su izbačeni iz državne administracije zbog perestrojke i primorani da potraže drugi posao. Neko vreme je radio kao službenik u jednoj od najvećih fabrika u Volgogradu, ali samo kratko. Počeo je da se bavi politikom i uskoro je izabran u gradsko veće, gde se smirio u prijatnoj anonimnosti tokom ostatka radnog veka.
<BR>&nbsp;&nbsp;&nbsp;&nbsp;&nbsp;"Zašto ne možeš da budeš razborit, kao tvoj brat?" uzviknuo je kada je Mihail izjavio da će poći na časove letenja. Te godine mu je dobro išlo na studijama, čak je dobio pohvalnice, sad kad je napustio mehaničarski posao.
<BR>&nbsp;&nbsp;&nbsp;&nbsp;&nbsp;Tog leta Mihail je shvatio da voli letenje, i da letenje voli njega. Bio je dobar, veoma dobar. U vazduhu se ponašao prirodno kao orao, rekao mu je instruktor. Nalazio se u vazduhu, na svom prvom samostalnom letu, kada mu je stariji brat poginuo u besmislenoj nesreći. Pijani kamiondžija udario je u gradski autobus kojim se ovaj vozio. Četrnaest povređenih i jedan poginuo. Nikolaj.
<BR>&nbsp;&nbsp;&nbsp;&nbsp;&nbsp;Roditelji su zbog nečega okrivili Mihaila za Nikolajevu smrt. Nisu se bunili kada im je rekao da je primljen na obuku za kosmonaute i da će napustiti Volgograd. Tokom obuke saznao je da mu je mati mirno umrla u snu. Kada se vratio kući za sahranu, otac i sestra tako su se hladno ponašali prema njemu da se Mihail više nikada nije vratio.
<BR>&nbsp;&nbsp;&nbsp;&nbsp;&nbsp;Mihail se nije ni rodio kada je Jurij Gagarin izvršio epohalni prvi let na orbiti. Nejasno, iz ranog detinjstva, sećao se mutne televizijske slike Amerikanaca na Mesecu. Tokom dugih godina odrastanja negovao je potajnu želju da bude prvi čovek koji će se iskrcati na Mars.
<BR>&nbsp;&nbsp;&nbsp;&nbsp;&nbsp;Nikome nije govorio o svom snu. Osim jednom, kada je još bio dete, jedne tamne jesenje noći kada je prvi sneg blago padao po prljavom Volgogradu, prekrivajući ga belinom. Ispričao je to svom bratu, koji je dremao u krevetu kraj njegovog.
<BR>&nbsp;&nbsp;&nbsp;&nbsp;&nbsp;"Mars", sanjivo je rekao brat.
<BR>&nbsp;&nbsp;&nbsp;&nbsp;&nbsp;"Hoću da budem prvi čovek na Marsu", šapnuo je Mihail.
<BR>&nbsp;&nbsp;&nbsp;&nbsp;&nbsp;"Prvi, ništa manje." Nikolaj se okrenuo u krevetu. "U redu, mali Mišo. Možeš da budeš prvi. Dozvoljavam ti. A sad me pusti da spavam."
<BR>&nbsp;&nbsp;&nbsp;&nbsp;&nbsp;Mihail se nasmešio u tami, a kada je zaspao, sanjao je Mars.
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
