<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>ZEMLJA
<P>&nbsp;&nbsp;&nbsp;&nbsp;&nbsp;VAŠINGTON: Kada je vest stigla, Edit je stajala kraj Alberta Brumada.
<BR>&nbsp;&nbsp;&nbsp;&nbsp;&nbsp;Upravo su se vratili u kuću posle večere u Džordžtaunu. Edit je nagonski znala da će Brumado sada pokušati da joj se približi. Jedino još nije znala kako će ona reagovati. Brumado je bio ljubazan, mudar, nežan, pa čak i ljubak na neki stidljiv, dečački način.
<BR>&nbsp;&nbsp;&nbsp;&nbsp;&nbsp;Kakav bi bio u krevetu, pitala se. A nehotice se pojavilo još jedno pitanje: da li Džejmi spava sa njegovom kćerkom?
<BR>&nbsp;&nbsp;&nbsp;&nbsp;&nbsp;No, telefon je prekinuo Brumada baš dok im je sipao po čašicu brendija. Prešao je preko dnevne sobe prepune knjiga i podigao slušalicu.
<BR>&nbsp;&nbsp;&nbsp;&nbsp;&nbsp;"Da, ja sam... Oh, zdravo, Džefri, kako s..." Brumado je naglo prebledeo. "Šta? Zaista? Jesi li siguran?" Brzo je prešao na portugalski. Potom se pribrao i vratio se na engleski. "Da, da, da. Odmah stižem. Čim nađem taksi. Da. Hvala! Hvala što si mi javio! Biću tamo, svakako!"
<BR>&nbsp;&nbsp;&nbsp;&nbsp;&nbsp;Da se nije smešio od uha do uha, Edit bi pomislila da je istraživače na Marsu snašla neka ozbiljna nesreća.
<BR>&nbsp;&nbsp;&nbsp;&nbsp;&nbsp;Pogledao ju je preko sobe. "Našli su na Marsu žive organizme. Moja kćer je načinila otkriće!"
<BR>&nbsp;&nbsp;&nbsp;&nbsp;&nbsp;Edit je podvrisnula na teksaški način, pritrčala mu i čvrsto ga zagrlila. Uzvratio joj je zagrljaj, pa su se poljubili kao stranci u novogodišnjoj noći.
<BR>&nbsp;&nbsp;&nbsp;&nbsp;&nbsp;"Moram da nađem taksi. Čekaju nas u štabu NASA-e."
<BR>&nbsp;&nbsp;&nbsp;&nbsp;&nbsp;"Moram da javim šefu!" rekla je Edit.
<BR>&nbsp;&nbsp;&nbsp;&nbsp;&nbsp;"Svi novinari će biti obavešteni", odgovorio je Brumado, birajući broj drhtavom rukom. "Konferencija za štampu je sazvana za ponoć."
<BR>&nbsp;&nbsp;&nbsp;&nbsp;&nbsp;Dok je on špartao persijskim tepihom, nestrpljivo čekajući taksi, Edit je telefonirala potpredsedniku TV kompanije, u stan na Menhetnu.
<BR>&nbsp;&nbsp;&nbsp;&nbsp;&nbsp;"Dobili ste broj..." počela je poruka telefonske sekretarice.
<BR>&nbsp;&nbsp;&nbsp;&nbsp;&nbsp;Edit je na trenutak osetila razočarenje, a onda je počela da se smeje. Kad se oglasio signal, povikala je u slušalicu: "Edi Elgin je ovde. U prestonici sam, sa Albertom Brumadom, i čim stigne taksi idemo u štab NASA-e. Našli su život na Marsu, čoveče! A ti nisi kod kuće da čuješ vest!"
<BR>&nbsp;&nbsp;&nbsp;&nbsp;&nbsp;Potom je telefonirala u kancelariju. Urednik vesti bio je kod kuće, a žena koja je dežurala u ovo doba noći nije ni čula za Edi Elgin.
<BR>&nbsp;&nbsp;&nbsp;&nbsp;&nbsp;"Ja sam potpredsednikov savetnik", objasnila je Edi.
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Imam vest. Moram da pošaljem izveštaj direktno iz Vašingtona. Najhitnije."
<BR>&nbsp;&nbsp;&nbsp;&nbsp;&nbsp;"O čemu je uopšte reč?"
<BR>&nbsp;&nbsp;&nbsp;&nbsp;&nbsp;"Najveća vest u istoriji televizije, dušo!"
<BR>&nbsp;&nbsp;&nbsp;&nbsp;&nbsp;"Stvarno?" Glas je bio ledeno sumnjičav.
<BR>&nbsp;&nbsp;&nbsp;&nbsp;&nbsp;Edit je odjednom počela da okleva. Uzeće mi vest, shvatila je. Obavestiću ih, a oni će pozvati urednika i dežurnog spikera i ja ću ostati bez vesti.
<BR>&nbsp;&nbsp;&nbsp;&nbsp;&nbsp;"Možete li mi dati kućni broj urednika vesti?" upitala je.
<BR>&nbsp;&nbsp;&nbsp;&nbsp;&nbsp;"Ne." Glatko.
<BR>&nbsp;&nbsp;&nbsp;&nbsp;&nbsp;"Važno je, pobogu!"
<BR>&nbsp;&nbsp;&nbsp;&nbsp;&nbsp;"Ako je tako važno, bolje da mi kažete o čemu je reč."
<BR>&nbsp;&nbsp;&nbsp;&nbsp;&nbsp;Edit je duboko uzdahnula. "Dobro", ljubazno je rekla. "Samo se setite ovog razgovora ujutro, kad vas sve otpuste."
<BR>&nbsp;&nbsp;&nbsp;&nbsp;&nbsp;Prekinula je vezu i pogledala Brumada. "Je li taksi stigao? Imam li još minut da odem u kupatilo?"
<BR>&nbsp;&nbsp;&nbsp;&nbsp;&nbsp;Tokom devedeset minuta između dolaska u štab NASA-e i početka konferencije za štampu, Edit je napunila četiri trake za mali kasetofon, razgovarajući sa ljudima koji su se okupili da piju šampanjac i puše cigare. Ne samo da je bila jedina žena na improvizovanom prijemu, nego je bila i jedini novinar među osobljem 'Projekta Mars'.
<BR>&nbsp;&nbsp;&nbsp;&nbsp;&nbsp;Konferencija za štampu bila je toliko posećena da im je bio potreban najveći amfiteatar u zgradi, čak i u ponoć. Televizijske ekipe su se gurale za najbolja mesta napred. Svetlo je bilo zaslepljujuće, ali izgleda da to nikome nije smetalo. Masa mikrofona i kasetofona bila je natrpana na dugačak sto za kojim su se okupili nasmešeni čelnici NASA-e, rukujući se međusobno, blistajući od ponosa. Alberta Brumada su posadili u sredinu.
<BR>&nbsp;&nbsp;&nbsp;&nbsp;&nbsp;Edit je sela na stolicu na rasklapanje uza zid, odmah kraj izlaza za slučaj opasnosti. Smešila se sama za sebe. Imala je priču, a nastaviće da sakuplja detalje o ljudskom uglu gledanja na ovu fantastičnu noć. Čak i ako bude morala da završi posao u krevetu sa Brumadom. To možda i neće biti loš kraj ovakve noći, pomislila je.
<BR>&nbsp;&nbsp;&nbsp;&nbsp;&nbsp;Iako je sedokosi predstavnik NASA-e zvanično saopštio vest novinarima iskolačenih očiju, uglavnom je govorio Alberto Brumado. Uvek je bio duša 'Projekta Mars', a sada je dobio svoj sat trijumfa. Njegovo nasmešeno, trijumfalno lice i glas emitovani su širom sveta.
<BR>&nbsp;&nbsp;&nbsp;&nbsp;&nbsp;Život na Marsu.
<BR>&nbsp;&nbsp;&nbsp;&nbsp;&nbsp;Dok je Brumado srećno odgovarao na bezbroj novinarskih pitanja, niko nije primetio da lekar zadužen za medicinska pitanja projekta sedi na samom kraju niza službenika NASA-e, umoran i mračan. Niko mu nije postavio nikakvo pitanje. Niko nije obratio pažnju na njega. Što je bilo baš dobro, pošto je ionako bio rešio da ćuti, bez obzira na sve. Nije bio tip osobe koja će pokvariti veliko slavlje.
</P></TD></TR></TABLE>
<P class="next">
<A HREF=p59.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
