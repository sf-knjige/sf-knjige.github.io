<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>SOL 45: PODNE
<P>&nbsp;&nbsp;&nbsp;&nbsp;&nbsp;Jedan za drugim, tri uzletna modula podigla su se sa površine Marsa na stubovima svetlucavog plamena. Njihovi raketni motori podigli su minijaturne peščane oluje preko predela dok su urlali kao demoni, ostavljajući donji deo svakog S/UV da čuči prazan, nepotpun, na crvenom i prašnjavom tlu.
<BR>&nbsp;&nbsp;&nbsp;&nbsp;&nbsp;Na Mars se vratila tišina. Vetar je uzdisao kao da je tužan što je opet sam. Planeta je postala ista kao od postanka. Ponegde, u natočitim nišama na ledeno hladnom malom svetu opstajao je život, upijajući Sunčevo svetlo i ono malo vlage što bi mogao da nađe.
<BR>&nbsp;&nbsp;&nbsp;&nbsp;&nbsp;Pala je noć, a potom je ponovo izišlo daleko, bledo Sunce. Prolazili su novi dani i noći i ništa se nije menjalo na crvenoj površini Marsa. Konačno, jednog vedrog jutra, nova dvostruka zvezda zakratko je planula na ružičastom nebu i potom nestala. Dva povezana svemirska broda koja su bila na orbiti oko planete, neobični dvostruki veštački mesec sa drugog sveta, počela su dugo putovanje ka Zemlji.
<BR>&nbsp;&nbsp;&nbsp;&nbsp;&nbsp;Mars je ponovo bio sam. Nije ostalo ništa od radoznalih posetilaca sa Zemlje. Osim njihove rasute opreme, sada mrtve i nepomične, i kupolaste baze, koja je čekala naredne istraživače. Pod kupolom, sedeći na praznoj polici, čekala je mala kamena figura medveda sa sićušnim kamenim vrhom strele i orlovim perom, sa ljubavlju privezanim kožnom vrpcom.
<BR>&nbsp;&nbsp;&nbsp;&nbsp;&nbsp;Marsovski vetar nežno je gladio kupolu, takođe čekajući.
<BR>
<BR>&nbsp;&nbsp;&nbsp;&nbsp;&nbsp;Visoko na zaravnjenom vrhu mese gde su Drevni izgradili svoj grad pre hiljadu godina, Edit Elgin i Al Votermen koračali su pod vedrim, plavim nebom. Oboje su imali čvrste, udobne čizme, kožne jakne i šešire sa širokim obodom.
<BR>&nbsp;&nbsp;&nbsp;&nbsp;&nbsp;"Sad su na putu kući", rekla je Edit Džejmijevom dedi. "Trebalo bi da stignu do proleća."
<BR>&nbsp;&nbsp;&nbsp;&nbsp;&nbsp;Al je klimnuo glavom i začkiljio ka blistavom nebu. "Nadam se da ću još biti tu."
<BR>&nbsp;&nbsp;&nbsp;&nbsp;&nbsp;Edit ga je oštro pogledala. "Zašto? Jeste li bolesni?"
<BR>&nbsp;&nbsp;&nbsp;&nbsp;&nbsp;"Još ne", odgovorio joj je. "Ali imam ono osećanje u kostima, znaš."
<BR>&nbsp;&nbsp;&nbsp;&nbsp;&nbsp;"Džejmi mi je reko da ste pomalo mistični."
<BR>&nbsp;&nbsp;&nbsp;&nbsp;&nbsp;Al se nasmejao. "Pa, valjda jesam."
<BR>&nbsp;&nbsp;&nbsp;&nbsp;&nbsp;Neko vreme su ćutke hodali. Vetar je jačao, podižući im okovratnike. Sve što je ostalo od drevnog grada bila je grupica zgrada od cigle, gotovo skrivena divljom travom.
<BR>&nbsp;&nbsp;&nbsp;&nbsp;&nbsp;"Znaš", rekao je Al, "on će želeti da se što pre vrati tamo."
<BR>&nbsp;&nbsp;&nbsp;&nbsp;&nbsp;Edit je klimnula glavom. "Možda. Biće teško navesti sve da se slože sa narednom misijom."
<BR>&nbsp;&nbsp;&nbsp;&nbsp;&nbsp;"Ne, neće biti teško kao što misliš. Džejmi je našao svoj put; postao je junak. Niko neće moći da ga spreči da se vrati na Mars. Čak ni predsendik Sjedinjenih Država, ko god to bio dogodine."
<BR>&nbsp;&nbsp;&nbsp;&nbsp;&nbsp;"Mislite da je tako jak?"
<BR>&nbsp;&nbsp;&nbsp;&nbsp;&nbsp;"Svakako." Al ju je upitno pogledao. "On će biti vrlo loš muž, znaš, odsutan po više godina."
<BR>&nbsp;&nbsp;&nbsp;&nbsp;&nbsp;Edit nije odgovorila.
<BR>&nbsp;&nbsp;&nbsp;&nbsp;&nbsp;"Možda će se oženiti nekom ženom-naučnikom", rekao je Al.
<BR>&nbsp;&nbsp;&nbsp;&nbsp;&nbsp;"A možda", Edit se široko nasmešila, "možda će jedna zaista vešta novinarka uspeti da se ubaci u narednu ekspediciju, pa će poći na Mars sa njim."
<BR>&nbsp;&nbsp;&nbsp;&nbsp;&nbsp;Al joj je uzvratio osmehom. "To bi zaista bilo nešto, zar ne?"
<BR>&nbsp;&nbsp;&nbsp;&nbsp;&nbsp;"Da", rekla je Edit. "To bi bilo naprosto savršeno."
<BR>
<BR>&nbsp;&nbsp;&nbsp;&nbsp;&nbsp;Mars je čekao.
<BR>&nbsp;&nbsp;&nbsp;&nbsp;&nbsp;Ogromni vulkani uzdizali su svoje masivne kupe u retkoj atmosferi. Dugačka dolina kanjona zaklanjala je uporne lišaje. Neobična stena na kojoj se nalazilo nešto nalik ljudskom licu strpljivo je počivala, kao što je počivala tokom bezbrojnih milenijuma. Okean vode smrznute ispod površine čekao je toplije vreme, kada će moći da oslobodi svoju životodavnu vlagu i ponovo obnovi crveni svet.
<BR>&nbsp;&nbsp;&nbsp;&nbsp;&nbsp;Mrtvi gradovi uklesani u drevne litice čuvali su svoje tajne, čekajući, čekajući decu plavog sveta da se vrate i otkriju ih.
<BR>&nbsp;&nbsp;&nbsp;&nbsp;&nbsp;Mars nas čeka.
</P></TD></TR></TABLE>
</CENTER>
</BODY>
</HTML>
