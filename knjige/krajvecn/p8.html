<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8. ZLOČIN
<P>&nbsp;&nbsp;&nbsp;&nbsp;&nbsp;Niko ga ništa nije pitao. Niko ga nije zaustavio. Bila je to prednost koja je proisticala iz društvene izdvojenosti Tehničara. Preko tunelskog kanala došao je do vrata za Vreme i podesio kontrolne uređaje. Naravno, postojali su izgledi da će se neko zateći ovde, vršeći dužnost, i da će se zapitati zašto se vrata nalaze u upotrebi. Oklevao je za čas, a zatim odlučio da otisne svoj žig na registratoru. Vrata sa žigom neće upadati u oči, dok će ona bez žiga, koja se nalaze u upotrebi, lako privući pažnju.
<BR>&nbsp;&nbsp;&nbsp;&nbsp;&nbsp;Razume se, nije isključeno da će upravo Findž nabasati na ta vrata. Ali morao je da prihvati taj rizik.
<BR>&nbsp;&nbsp;&nbsp;&nbsp;&nbsp;Nois je bila u istom položaju u kome ju je ostavio. Prošlo je mnogo tužnih časova (fizio-časova) od kako je Harlan otišao iz 482. stoleća u samotnu Večnost, ali sada se vratio u isto Vreme, uz razliku od svega nekoliko sekundi, iz koga je krenuo. Nije se pomerila čak ni vlas kose na Noisinoj glavi.
<BR>&nbsp;&nbsp;&nbsp;&nbsp;&nbsp;Izgledala je začuđeno. "Jesi li zaboravio nešto, Endru?"
<BR>&nbsp;&nbsp;&nbsp;&nbsp;&nbsp;Harlan je pogleda požudno, ali nije napravio nikakav pokret da je dodirne. Sećao se Findžovih reči, nije se usudio da rizikuje odbijanje. "Moraš uraditi ono što ti kažem", reče on prigušeno.
<BR>&nbsp;&nbsp;&nbsp;&nbsp;&nbsp;"Ali onda sigurno nešto nije u redu. Samo što si otišao. Pa ovog minuta si otišao."
<BR>&nbsp;&nbsp;&nbsp;&nbsp;&nbsp;"Ne brini", reče Harlan. To je bilo sve što je mogao uraditi, da bi izbegao da je uzme za ruku i počne umirivati. Umesto toga, glas mu je zvučao grubo. Kao da ga je neki demon nagonio da je kinji. Zašto se vratio u prvom pogodnom času? Sam ju je uznemirio ovim gotovo trenutnim povratkom posle odlaska.
<BR>&nbsp;&nbsp;&nbsp;&nbsp;&nbsp;(U stvari, znao je odgovor na ovo pitanje. Imao je dvodnevnu dodatnu marginu koju mu je dopuštao prostorno vremenski plan. Ranije je ovo dodatno razdoblje bilo bezbednije i pružalo je poslednju priliku za otkriće. Postojala je prirodna težnja da se ono što više pomeri u prošlost. Premda je i to bio nerazuman rizik. Lako se moglo dogoditi da je pogrešio u računu i ušao u Vreme pre no što je izišao iz njega, mnogo fizio-časova ranije. Šta bi se onda dogodilo? Bilo je to jedno od prvih pravila koje je naučio kao Posmatrač: osoba koja zauzima dva mesta u istom Vremenu izlaže se riziku da sretne samu sebe.
<BR>&nbsp;&nbsp;&nbsp;&nbsp;&nbsp;U svakom slučaju, to je bilo nešto što je trebalo izbeći. Zašto? Harlan je znao da ne želi da sretne samoga sebe. Nije hteo da pogleda u oči jednom drugom i ranijem (ili kasnijem) Harlanu. Osim toga, javio bi se paradoks, a šta beše, ono što je Tvisel imao običaj da kaže? 'Nema paradoksa u Vremenu, ali samo zbog toga što Vreme hotimice izbegava paradokse.'
<BR>&nbsp;&nbsp;&nbsp;&nbsp;&nbsp;Dok je Harlan grozničavo razmišljao o svemu tome, Nois ga je sve vreme posmatrala svojim velikim, sjajnim očima.
<BR>&nbsp;&nbsp;&nbsp;&nbsp;&nbsp;Zatim mu priđe, položi hladne šake na njegove vrele obraze i tiho reče: "U nevolji si."
<BR>&nbsp;&nbsp;&nbsp;&nbsp;&nbsp;Harlanu je njen pogled izgledao mio i ljubak. Ali kako je to moguće? Imala je ono što je želela. Šta li je još drugo mogla da bude? On je uhvati za zglobove i prozbori hrapavim glasom: "Da li bi pošla sa mnom. Sada? Ne postavljajući nikakva pitanja? Čineći tačno ono što ti kažem?"
<BR>&nbsp;&nbsp;&nbsp;&nbsp;&nbsp;"Moram li?" upita ona.
<BR>&nbsp;&nbsp;&nbsp;&nbsp;&nbsp;"Moraš, Nois. Veoma je važno."
<BR>&nbsp;&nbsp;&nbsp;&nbsp;&nbsp;"Onda ću poći." Rekla je to prozaičnim glasom, kao da su joj ovakvi zahtevi upućivani svakodnevno i kao da ih je uvek ispunjavala.
<BR>&nbsp;&nbsp;&nbsp;&nbsp;&nbsp;Na pragu kapsule Nois je oklevala za trenutak, a zatim zakorači unutra.
<BR>&nbsp;&nbsp;&nbsp;&nbsp;&nbsp;Harlan reče: "Idemo niz Vreme, Nois."
<BR>&nbsp;&nbsp;&nbsp;&nbsp;&nbsp;"To znači u budućnost, zar ne?"
<BR>&nbsp;&nbsp;&nbsp;&nbsp;&nbsp;Kapsula je već blago brujala kada je ona ušla u nju; tek što je sela, kad Harlan blagim dodirom neopazice uključi kontak na svom laktu.
<BR>&nbsp;&nbsp;&nbsp;&nbsp;&nbsp;Nije ispoljila nikakve znake mučnine na početku te neopisive senzacije 'kretanja' kroz Vreme. On se pobojao da će se to dogoditi.
<BR>&nbsp;&nbsp;&nbsp;&nbsp;&nbsp;Sedela je mirno, tako lepa i spokojna, da ga je prožimala bol dok ju je posmatrao; sada mu je bilo sasvim svejedno što je, neovlašćeno povevši jednog Vremenara u Večnost, načinio ozbiljan prestup.
<BR>&nbsp;&nbsp;&nbsp;&nbsp;&nbsp;Ona reče: "Da li ovaj brojčanik pokazuje godine, Endru?"
<BR>&nbsp;&nbsp;&nbsp;&nbsp;&nbsp;"Vekove."
<BR>&nbsp;&nbsp;&nbsp;&nbsp;&nbsp;"Hoćeš da kažeš da smo hiljadu godina u budućnosti? Već?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Ne osećam se tako."
<BR>&nbsp;&nbsp;&nbsp;&nbsp;&nbsp;"Znam."
<BR>&nbsp;&nbsp;&nbsp;&nbsp;&nbsp;Ona se osvrnu oko sebe. "Ali kako se krećemo?"
<BR>&nbsp;&nbsp;&nbsp;&nbsp;&nbsp;"Ne znam, Nois."
<BR>&nbsp;&nbsp;&nbsp;&nbsp;&nbsp;"Ne znaš?"
<BR>&nbsp;&nbsp;&nbsp;&nbsp;&nbsp;"Postoji mnogo stvari u vezi sa Večnošću koje je teško razumeti."
<BR>&nbsp;&nbsp;&nbsp;&nbsp;&nbsp;Brojevi na temporometru su se smenjivali. Počeli su da se kreću sve brže i brže, sve dok se nisu stopili u nerazlučivu mrlju. Harlan je laktom pomerio polugu za povećanje brzine do kraja. Odliv energije mogao je izazvati izvesno iznenađenje u centrali, ali on je sumnjao u to. Niko ga nije čekao u Večnosti kada se vratio sa Nois, a time je devet desetina bitke bilo dobijeno. Sada je jedino bilo potrebno prebaciti je na neko bezbedno mesto.
<BR>&nbsp;&nbsp;&nbsp;&nbsp;&nbsp;Harlan ponovo pogleda devojku. "Večni ne znaju sve."
<BR>&nbsp;&nbsp;&nbsp;&nbsp;&nbsp;"A ja nisam ni Večna", promrmlja ona. "Znam tako malo."
<BR>&nbsp;&nbsp;&nbsp;&nbsp;&nbsp;Harlanovo bilo se ubrza. Još nije Večna? Ali Findž je kazao..
<BR>&nbsp;&nbsp;&nbsp;&nbsp;&nbsp;Ostavi sad to, molio je samoga sebe. Ostavi sad to. Ona je pošla sa tobom. Ona ti se osmehuje. Šta više hoćeš?
<BR>&nbsp;&nbsp;&nbsp;&nbsp;&nbsp;Ali ipak je progovorio. "Misliš da Večni žive zauvek, zar ne?"
<BR>&nbsp;&nbsp;&nbsp;&nbsp;&nbsp;"Pa, zovu ih Večnim, znaš, i svi kažu da su zbilja takvi." Vedro mu se osmehnula. "Ali ipak nisu, zar ne?"
<BR>&nbsp;&nbsp;&nbsp;&nbsp;&nbsp;"Ti, dakle, ne uviđaš to?"
<BR>&nbsp;&nbsp;&nbsp;&nbsp;&nbsp;"Ne, pošto sam malo vremena provela u Večnosti. Ljudi se ne ponašaju kao da će zauvek živeti, a ovde ima čak i staraca."
<BR>&nbsp;&nbsp;&nbsp;&nbsp;&nbsp;"Pa ipak, one noći, kazala si mi da ja živim zauvek."
<BR>&nbsp;&nbsp;&nbsp;&nbsp;&nbsp;Primakla mu se bliže na sedištu, i dalje se osmehujući. "Pomislila sam: Ko zna?"
<BR>&nbsp;&nbsp;&nbsp;&nbsp;&nbsp;Ne mogavši da odagna napetost iz glasa, on reče: "Kako Vremenar postaje Večni?"
<BR>&nbsp;&nbsp;&nbsp;&nbsp;&nbsp;Osmeha nestade sa njenog lica; da li je to bila samo njegova uobrazilja, ili su joj se obrazi zbilja malo zarumeneli. Ona reče: "Zašto pitaš?"
<BR>&nbsp;&nbsp;&nbsp;&nbsp;&nbsp;"Da bih otkrio."
<BR>&nbsp;&nbsp;&nbsp;&nbsp;&nbsp;"Smešno", reče ona. "Radije ne bih o tome." Oborila je pogled na ljupke prste, sa noktima koji su se bezbojno presijavali na prigušenoj svetlosti tunela kapsule. Harlanu nepovezano pade na um da bi se na nekom večernjem skupu, uz nešto malo blage ultraljubičaste svetlosti sa zidne iluminacije ovi nokti presijavali ljubičasto zalenom bojom ili raskošnim grimizom, već u zavisnosti od ugla pod kojim bi držala šake. Neka vešta devojka, poput Nois, mogla bi da izazove niz preliva i stvori utisak da svaka pojedinačna boja odražava po neko od njenih raspoloženja. Plava bezazlenost, svetlo-žuta smeh, ljubičasta tugu, a skerletna strast.
<BR>&nbsp;&nbsp;&nbsp;&nbsp;&nbsp;On upita: "Zašto si vodila ljubav sa mnom?"
<BR>&nbsp;&nbsp;&nbsp;&nbsp;&nbsp;Ona zabaci glavu unazad i pogleda ga bledog, ozbiljnog lica. "Ako već hoćeš da znaš, jedan od razloga bila je teorija da devojka može na taj način postati Večna. Ne bih imala ništa protiv da živim zauvek."
<BR>&nbsp;&nbsp;&nbsp;&nbsp;&nbsp;"Čini mi se da si kazala da ne veruješ u to."
<BR>&nbsp;&nbsp;&nbsp;&nbsp;&nbsp;"Ne verujem, ali ništa mi nije smetalo da to i lično iskušam. Naročito..."
<BR>&nbsp;&nbsp;&nbsp;&nbsp;&nbsp;Promatrao ju je strogim pogledom, nalazeći utočište od ozleđenosti i razočaranja u ledenom izrazu lica koji je zračio neodobravanje sa moralističkih visina njegovog rodnog veka. "Dakle?"
<BR>&nbsp;&nbsp;&nbsp;&nbsp;&nbsp;"Naročito što sam to ionako želela."
<BR>&nbsp;&nbsp;&nbsp;&nbsp;&nbsp;"Da vodiš ljubav sa mnom?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Zašto sa mnom?"
<BR>&nbsp;&nbsp;&nbsp;&nbsp;&nbsp;"Zato što mi se dopadaš. Zato što si bio smešan."
<BR>&nbsp;&nbsp;&nbsp;&nbsp;&nbsp;"Smešan!"
<BR>&nbsp;&nbsp;&nbsp;&nbsp;&nbsp;"Dobro, čudan, ako ti se to više sviđa. Uvek si se upirao iz petnih žila da me ne primetiš, ali si me ipak primećivao. Nastojao si da me mrziš, ali sam mogla videti da me želiš. Bilo mi te je malo žao, mislim."
<BR>&nbsp;&nbsp;&nbsp;&nbsp;&nbsp;"Zbog čega ti je bilo žao mene?" Osetio je kako mu obrazi plamte.
<BR>&nbsp;&nbsp;&nbsp;&nbsp;&nbsp;"Pa zato što si sam sebi stvorio toliko neprilika, želeći me. Ali to je tako jednostavno. Treba samo da pitaš devojku. Ništa lakše nego sklopiti poznanstvo. Zašto patiti?"
<BR>&nbsp;&nbsp;&nbsp;&nbsp;&nbsp;Harlan klimnu. Moral iz 482. stoleća! "Samo pitaj devojku", promrmlja on. "Baš prosto. Ništa više nije potrebno."
<BR>&nbsp;&nbsp;&nbsp;&nbsp;&nbsp;"Naravno, devojka mora biti raspoložena. Ona to uglavnom i jeste, ako nije zauzeta na drugoj strani. Zašto da ne? Sve je sasvim jednostavno."
<BR>&nbsp;&nbsp;&nbsp;&nbsp;&nbsp;Sada je bio red na Harlana da obori pogled. Svakako, to je zbilja bilo jednostavno. I ničeg rđavog u tome nije bilo. Bar ne u 482. stoleću. Ko bi u Večnosti to bolje znao? Bio bi budala, krajnja i neizreciva budala, kada bi je sada pitao o ranijim vezama. Bilo bi to isto kao kada bi upitao neku devojku iz svog rodnog veka da li je ikada obedovala u prisustvu muškarca i kako se usudila da uradi tako nešto.
<BR>&nbsp;&nbsp;&nbsp;&nbsp;&nbsp;Umesto toga, on reče snuždeno: "A šta sad misliš o meni?"
<BR>&nbsp;&nbsp;&nbsp;&nbsp;&nbsp;"Da si veoma zgodan", reče ona tiho, "i da ako se ikada opustiš... Osmehni se, molim te."
<BR>&nbsp;&nbsp;&nbsp;&nbsp;&nbsp;"Čemu da se osmehnem, Nois?"
<BR>&nbsp;&nbsp;&nbsp;&nbsp;&nbsp;"Molim te. Želim da vidim da li će ti se obrazi pravilno naborati. Da vidimo." Stavila je prste na uglove njegovih usana i povukla ih unazad. On iznenađeno trže glavu; nije mogao da obuzda osmeh.
<BR>&nbsp;&nbsp;&nbsp;&nbsp;&nbsp;"Vidiš. Obrazi ti se čak nisu ni naborali. Gotovo si lep. Uz dovoljno vežbe... treba da stojiš pred ogledalom, da se osmehuješ i da namiguješ... kladim se da bi stvarno mogao da budeš lep."
<BR>&nbsp;&nbsp;&nbsp;&nbsp;&nbsp;Ali osmeh koji se tek bio začeo, nestade.
<BR>&nbsp;&nbsp;&nbsp;&nbsp;&nbsp;Nois reče: "U nevolji smo, zar ne?"
<BR>&nbsp;&nbsp;&nbsp;&nbsp;&nbsp;"Da, tako je, Nois. U velikoj nevolji."
<BR>&nbsp;&nbsp;&nbsp;&nbsp;&nbsp;"Zbog onoga što smo učinili? Ti i ja? One Večeri?"
<BR>&nbsp;&nbsp;&nbsp;&nbsp;&nbsp;"Ne sasvim."
<BR>&nbsp;&nbsp;&nbsp;&nbsp;&nbsp;"Bila je to moja krivica, znaš. Kazaću im to, ako želiš."
<BR>&nbsp;&nbsp;&nbsp;&nbsp;&nbsp;"Nikada", reče Harlan veoma energično. "Nemaš se zbog čega osećati krivom. Nisi učinila ništa, ništa, što bi te okrivilo. Nešto drugo je posredi."
<BR>&nbsp;&nbsp;&nbsp;&nbsp;&nbsp;Nois nelagodno pogleda na temporometar. "Gde smo? Ne mogu da razaberem brojeve."
<BR>&nbsp;&nbsp;&nbsp;&nbsp;&nbsp;"Kada smo?", automatski je ispravi Harlan. On uspori i stoleća postaše razaznatljiva.
<BR>&nbsp;&nbsp;&nbsp;&nbsp;&nbsp;Njene divne oči se raširiše, a trepavice joj se uzdignuše spram beline kože. "Je li to tačno?"
<BR>&nbsp;&nbsp;&nbsp;&nbsp;&nbsp;Harlan baci letimičan pogled na indikator. Brojčanik je pokazivao 72.000. stoleće. "Siguran sam da jeste."
<BR>&nbsp;&nbsp;&nbsp;&nbsp;&nbsp;"Ali kuda idemo?"
<BR>&nbsp;&nbsp;&nbsp;&nbsp;&nbsp;"Kada idemo. Što dalje niz Vreme", reče on namrgođeno. "Što dalje to bolje. Tamo gde nas neće naći."
<BR>&nbsp;&nbsp;&nbsp;&nbsp;&nbsp;Posmatrali su u tišini kako se brojevi množe. U tišini je Harlan neprestano ponavljao u sebi da je devojka nedužna pred Findžovim optužbama. Iskreno je priznala da su one delimično na mestu, ali je, ništa manje iskreno, ukazala i na prisustvo znatno prisnije privlačnosti.
<BR>&nbsp;&nbsp;&nbsp;&nbsp;&nbsp;On podiže pogled kada je Nois promenila položaj. Pomerila se na svoju stranu kapsule, a zatim odlučnim pokretom, zaustavila dalje kretanje uz veoma neprijatno vremensko usporavanje.
<BR>&nbsp;&nbsp;&nbsp;&nbsp;&nbsp;Harlan proguta knedlu i zatvori oči, sačekavši da ga mučnina prođe. Konačno reče: "Šta je bilo?"
<BR>&nbsp;&nbsp;&nbsp;&nbsp;&nbsp;Izgledalo je da joj nije dobro i ona za trenutak ništa nije odgovorila. A onda reče: "Ne želim dalje da idem. Brojevi su tako visoki."
<BR>&nbsp;&nbsp;&nbsp;&nbsp;&nbsp;Na temporometru je stajalo: 111.394.
<BR>&nbsp;&nbsp;&nbsp;&nbsp;&nbsp;On reče: "Dovoljno je."
<BR>&nbsp;&nbsp;&nbsp;&nbsp;&nbsp;Zatim polako ispruži ruku napred: "Hajde Nois. Ovde će ti neko vreme biti dom."
<BR>&nbsp;&nbsp;&nbsp;&nbsp;&nbsp;Koračali su hodnicima poput dece, držeći se za ruke. Svetla duž glavnih puteva bila su uključena, a zatamnjene prostorije bi zasvetlele pri kontaktnom dodiru. Vazduh je bio svež i imao je izvesnu pokretljivost koja je, iako se nije osećalo strujanje, ipak ukazivala na postojanje ventilacije.
<BR>&nbsp;&nbsp;&nbsp;&nbsp;&nbsp;Nois prošaputa: "Zar ovde nema nikoga?"
<BR>&nbsp;&nbsp;&nbsp;&nbsp;&nbsp;"Nikoga", uzvrati Harlan. Pokušao je da to kaže odlučno i glasno. Hteo je da odagna zle čini zbog ulaska u 'Zabranjena Stoleća', ali mu je glas bio tek nešto malo jači od šapata.
<BR>&nbsp;&nbsp;&nbsp;&nbsp;&nbsp;Čak nije bio siguran ni kako da nazove ovu daleku budućnost.
<BR>&nbsp;&nbsp;&nbsp;&nbsp;&nbsp;Bilo bi smešno pominjati je kao jedan-jedan-jedan-tri-devet-četiri. Trebalo je reći jednostavno i neodređeno: "Sto hiljada."
<BR>&nbsp;&nbsp;&nbsp;&nbsp;&nbsp;Bilo je budalasto razbijati glavu o tom problemu, ali sada kada je uzbuđenje zbog samog bekstva minulo, osetio se samim u jednom području Večnosti gde ljudska noga ranije nije kročila i to mu se nije dopalo. Stideo se, čak se dvostruko stideo, zbog prisustva Nois, činjenice da je slabašna zebnja u njemu predstavljala slabašnu zebnju slabašnog straha.
<BR>&nbsp;&nbsp;&nbsp;&nbsp;&nbsp;Nois reče: "Tako je čisto. Nema ni traga od prašine."
<BR>&nbsp;&nbsp;&nbsp;&nbsp;&nbsp;"Samočišćenje", uzvrati Harlan. Uz napor koji kao da mu je pokidao sve glasne žice, povisio je glas gotovo do normalnog nivoa. "Ali ovde nema nikoga, hiljadama vekova u prošlost ili budućnosti."
<BR>&nbsp;&nbsp;&nbsp;&nbsp;&nbsp;Izgledalo je da Nois to prihvata. "A sve je tako pripravno. Prošli smo pored skladišta sa hranom i bibliotekom sa filmovima. Jesi li video?"
<BR>&nbsp;&nbsp;&nbsp;&nbsp;&nbsp;"Video sam ih. Oh, izvrsno je opremljeno. Izvrsno su opremljeni. Svi Odeljci."
<BR>&nbsp;&nbsp;&nbsp;&nbsp;&nbsp;"Ali zbog čega, ako niko nikad ne dolazi ovamo?"
<BR>&nbsp;&nbsp;&nbsp;&nbsp;&nbsp;"Logično je", reče Harlan. Razgovor o tome pomalo je odagnao zebnju. Ako glasno bude govorio o onome što je već znao u apstraktnom obliku, to će celu stvar prizemniti, spustiti je na prozaičan nivo. On reče: "U ranoj istoriji Večnosti, u jednom od vekova u tri stotinutom stoleću izmislili su duplikator mase. Shvataš li na šta mislim? Postavljanjem rezonantnog polja, energija se može pretvarati u materiju, pri čemu subatomske čestice zauzimaju tačno isti raspored, s obzirom na zahteve načela neodređenosti, kao i u modelu koji se koristi? Ishod je potpuno istovetna kopija.
<BR>&nbsp;&nbsp;&nbsp;&nbsp;&nbsp;Mi smo u Večnosti rekvirirali taj uređaj za naše vlastite ciljeve. U to vreme bilo je napravljeno svega šest ili sedam stotina Odeljaka. Naravno, postojali su planovi za proširivanje. 'Deset novih Odeljaka svake fizio-godine' bila je krilatica tog doba. Duplikatori mase su sve to učinili nepotrebnim. Napravili smo jedan novi Odeljak i snabdeli ga hranom, energetskom centralom, vodom i svim najboljim automatskim spravama; zatim smo stavili mašinu u pogon i duplirali taj Odeljak na svako stoleće duž cele Večnosti. U stvari, ja ne znam tačno koliko se ona pruža... milione vekova, verovatno."
<BR>&nbsp;&nbsp;&nbsp;&nbsp;&nbsp;"I svi su slični ovome, Endru?"
<BR>&nbsp;&nbsp;&nbsp;&nbsp;&nbsp;"Potpuno istovetni. Kako se večnost širi, mi je naprosto ispunjavamo, prilagođavajući konstrukciju različitim modama koje su trenutno na snazi u pojedinim stolećima. Nevolje iskrsavaju jedino kada naiđemo na vek okrenut energiji. Mi... ovaj, još nismo stigli do ovog Odeljka." (Nije bilo nikakve svrhe reći joj da Večni ne mogu da uđu u Vreme ovde u Skrivenim stolećima. To je bilo potpuno svejedno.)
<BR>&nbsp;&nbsp;&nbsp;&nbsp;&nbsp;On baci pogled na nju i učini mu se da je u nedoumici.
<BR>&nbsp;&nbsp;&nbsp;&nbsp;&nbsp;Žurno reče: "Nema nikakvog rasipništva zbog pravljenja Odeljaka. Za to je potrebna samo energija i ništa više, a uz novu kao..."
<BR>&nbsp;&nbsp;&nbsp;&nbsp;&nbsp;Ona ge prekide: "Ne, ne sećam se."
<BR>&nbsp;&nbsp;&nbsp;&nbsp;&nbsp;"Čega se ne sećaš?"
<BR>&nbsp;&nbsp;&nbsp;&nbsp;&nbsp;"Kažeš da je duplikator pronađen tokom tristotih stoleća. Mi ga nemamo u 482. veku. Ne sećam se da sam videla išta o njemu u istoriji."
<BR>&nbsp;&nbsp;&nbsp;&nbsp;&nbsp;Harlan se zamislio. Iako joj je nedostajalo samo dva inča da dostigne njegovu visinu, on se najednom oseti džin u poređenju sa njom. Bila je još dete, beba, a on polubog Večnosti koji je mora podučavati i pažljivo voditi ka istini.
<BR>&nbsp;&nbsp;&nbsp;&nbsp;&nbsp;On reče: "Nois, dušo, hajde da nađemo neko mesto da sednemo malo... moram ti nešto objasniti."
<BR>&nbsp;&nbsp;&nbsp;&nbsp;&nbsp;Koncepcija o promenljivoj Stvarnosti, Stvarnosti koja nije fiksirana, večna i nepreinačljiva, nije bilo nešto što se tek površno moglo nekom saopštiti.
<BR>&nbsp;&nbsp;&nbsp;&nbsp;&nbsp;U gluvo doba razdoblja sna, ponekad, Harlan bi se setio ranih dana svog pitomstva i grčevitih napora da se rastane od svog stoleća i Vremena.
<BR>&nbsp;&nbsp;&nbsp;&nbsp;&nbsp;Prosečnom Pitomcu bilo je potrebno šest meseci da nauči celu istinu, da otkrije kako više nikada ne može otići kući u sasvim doslovnom smislu. U tome ga nije sprečavao samo zakon Večnosti, već neumitna činjenica da dom kakav je on poznavao možda uopšte više ne postoji, pa čak i da nikada nije postojao.
<BR>&nbsp;&nbsp;&nbsp;&nbsp;&nbsp;Ovo saznanje različito je delovalo na Pitomce. Harlan se sećao kako je lice Bonkija Latureta pobledelo i izbečilo se onog dana kada je Vaspitač Jerou konačno izneo pravu sliku o Stvarnosti.
<BR>&nbsp;&nbsp;&nbsp;&nbsp;&nbsp;Niko od Pitomaca nije ništa okusio te noći. Zbili su se zajedno u potrazi za izvesnom fizičkom toplotom, svi izuzev Latureta, koji je iščezao. Bilo je mnogo pritvornog smeha i jadnih šala.
<BR>&nbsp;&nbsp;&nbsp;&nbsp;&nbsp;Neko reče glasom koji je zvučao uzdrhtalo i nesigurno: "Mislim da nikada nisam imao majku. Ako bih se vratio u 95. stoleće, oni bi mi kazali: 'Ko si ti? Mi te ne poznajemo. Uopšte te se ne sećamo. Ti ne postojiš.'"
<BR>&nbsp;&nbsp;&nbsp;&nbsp;&nbsp;Pomalo su se osmehnuli i klimali glavama, usamljeni dečaci koji nisu imali ništa drugo osim Večnosti.
<BR>&nbsp;&nbsp;&nbsp;&nbsp;&nbsp;Našli su Latureta u vreme spavanja; bio je u dubokom snu i teško je disao. Na unutrašnjem delu lakatnog zgloba imao je blago crvenilo od uboda injekcije; na sreću, to je bilo odmah primećeno.
<BR>&nbsp;&nbsp;&nbsp;&nbsp;&nbsp;Pozvan je Jerou i za trenutak je izgledalo kao da je jedan Pitomac izgubljen, ali konačno je ipak povraćen svesti. Nedelju dana kasnije ponovo je sedeo u svojoj klupi. Pa ipak, znamenje te zle noći zauvek se utisnulo u njegovu ličnost i Harlan ga je uvek primećivao kada ga je posle toga viđao.
<BR>&nbsp;&nbsp;&nbsp;&nbsp;&nbsp;A sada je stajao pred zadatkom da objasni Stvarnost Nois Lambent, devojci ne mnogo starijoj od onih Pitomaca - i to da joj objasni namah i u potpunosti. Morao je to da učini. Nije imao nikakav izbor. Morala je tačno biti upoznata sa onim što ju je čekalo i tačno znati šta treba da radi radi.
<BR>&nbsp;&nbsp;&nbsp;&nbsp;&nbsp;Kazao joj je. Jeli su konzervisano meso, smrznuto voće i mleko na dugačkom stolu za konferencije predviđenom za dvanaest osoba, kada je počeo da priča.
<BR>&nbsp;&nbsp;&nbsp;&nbsp;&nbsp;Učinio je to što je blaže mogao, ali teško da je osećao potrebu za blagošću. Brzo je shvatala svaku koncepciju i pre no što je stigao do polovine, na svoje veliko iznenađenje je ustanovio da devojka ne reaguje rđavo. Nije se plašila. Nije ispoljila osećaj gubitka. Jedino je izgledala ljuta.
<BR>&nbsp;&nbsp;&nbsp;&nbsp;&nbsp;Ljutnja joj je stigla do lica i preplavila ga jarkom ružičastom bojom, pri čemu su joj ionako tamne oči izgledale još tamnije.
<BR>&nbsp;&nbsp;&nbsp;&nbsp;&nbsp;"Ali to je zločin", reče ona. "Ko su Večni da to sebi dopuste?"
<BR>&nbsp;&nbsp;&nbsp;&nbsp;&nbsp;"To se preduzima za dobrobit čovečnstva", reče Harlan. Naravno, ona to nije mogla stvarno razumeti. Osetio je žaljenje prema vremenski uslovljenom načinu mišljenja Vremenara.
<BR>&nbsp;&nbsp;&nbsp;&nbsp;&nbsp;"Je li? Pretpostavljam da je zato uklonjen i duplikator mase."
<BR>&nbsp;&nbsp;&nbsp;&nbsp;&nbsp;"Još imamo kopije. Ne brini se zbog toga. Sačuvali smo ga."
<BR>&nbsp;&nbsp;&nbsp;&nbsp;&nbsp;"Sačuvali ste ga! Ali šta je sa nama? Mi smo u 482. veku takođe mogli da ga imamo." Napravila je kratku kretnju sa dve stisnute pesnice.
<BR>&nbsp;&nbsp;&nbsp;&nbsp;&nbsp;"Ne bi vam doneo ništa dobro. Čuj, ne uzbuđuj se, dušo; slušaj me!" Gotovo mahnitim gestom (moraće da nauči kako prirodno da je dodirne, ne čineći pokrete koji će smeteno nagoniti na odbijanje) on je uze za ruke i čvrsto ih stisnu.
<BR>&nbsp;&nbsp;&nbsp;&nbsp;&nbsp;Devojka je za trenutak pokušala da ih oslobodi, a zatim se opusti. Čak se malo i nasmejala. "Oh, samo ti nastavi i ne budi tako krut. Ni za šta te ne prekorevam."
<BR>&nbsp;&nbsp;&nbsp;&nbsp;&nbsp;"Nikoga ne smeš prekorevati. Nema potrebe za prekorevanjem. Učinili smo ono što se moralo učiniti. Taj duplikator mase predstavlja klasičan slučaj. Učio sam ga u školi. Kao što se duplira masa, tako se mogu duplirati i ljudi. Problemi koji tu nastaju veoma su složeni."
<BR>&nbsp;&nbsp;&nbsp;&nbsp;&nbsp;"Ne stoji li do samog društva da reši svoje probleme?"
<BR>&nbsp;&nbsp;&nbsp;&nbsp;&nbsp;"Stoji, ali mi smo to društvo proučavali širom celog Vremena i ono nije rešilo problem na zadovoljavajući način. Imaj u vidu da ovaj propust utiče ne samo na dato društvo, već i na sva potonja. U stvari, uopšte ne postoji zadovoljavajuće rešenje za problem duplikatora mase. Posredi je, jednostavno, jedna od onih stvari, poput atomskih ratova i sanjarija, koje se ne smeju dopustiti. Razvoji nikada nisu zadovoljavajući."
<BR>&nbsp;&nbsp;&nbsp;&nbsp;&nbsp;"Zašto si tako siguran?"
<BR>&nbsp;&nbsp;&nbsp;&nbsp;&nbsp;"Mi imamo mašine za računanje, Nois; kompjutaplekse koji su znatno bolji od svih proizvedenih u pojedinačnim Stvarnostima. Oni izračunavaju moguće Stvarnosti i određuju poželjnost svake od njih u mnoštvu od hiljada i hiljada varijanti."
<BR>&nbsp;&nbsp;&nbsp;&nbsp;&nbsp;"Mašine!" reče ona sa prezirom.
<BR>&nbsp;&nbsp;&nbsp;&nbsp;&nbsp;Harlan se namrgodi, a zatim žurno nastavi. "Nemoj biti takva. Naravno, mrsko ti je da prihvatiš da život nije tako postojan kao što si zamišljala. Ti i svet u kome si živela možda ste bili samo puki prisenak verovatnoće pre godinu dana, ali šta mari? Ti poseduješ potpuno sećanje, bez obzira da li ono potiče od verovatnosti ili ne, nije li tako? Sećaš se vlastitog detinjstva i svojih roditelja, zar ne?"
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Onda je to kao da si stvarno živela. Nije li tako? Mislim jesi li ili nisi?"
<BR>&nbsp;&nbsp;&nbsp;&nbsp;&nbsp;"Ne znam. Moraću da razmislim o tome. Šta ako je to sutra ponovo svet iz sna, ili prisenak, ili kako ga već zoveš?"
<BR>&nbsp;&nbsp;&nbsp;&nbsp;&nbsp;"Onda će postojati nova Stvarnost i nova ti sa novim sećanjima. Izgledaće kao da se baš ništa nije dogodilo, sem što će se ukupan zbir ljudske sreće ponovo povećati."
<BR>&nbsp;&nbsp;&nbsp;&nbsp;&nbsp;"Nekako mi ne zvuči ubedljivo."
<BR>&nbsp;&nbsp;&nbsp;&nbsp;&nbsp;"Na kraju krajeva", reče Harlan žurno, "tebi se sada ništa neće dogoditi. Postojaće nova Stvarnost, ali ti si u Večnosti. Nećeš se promeniti."
<BR>&nbsp;&nbsp;&nbsp;&nbsp;&nbsp;"Ali ti kažeš da je to svejedno", reče Nois sumorno. "Zašto samo srljati u nepriliku?"
<BR>&nbsp;&nbsp;&nbsp;&nbsp;&nbsp;Harlan je osetio kako ga prožima talas topline. "Zato što te želim ovakvu kakva jesi. Baš takvu. Neću da se promeniš. Ni na koji način."
<BR>&nbsp;&nbsp;&nbsp;&nbsp;&nbsp;Umalo nije izlanuo istinu da ona ne bi nikada, bez posredstva sujeverja o Večnima i večnom životu, osetila naklonost prema njemu.
<BR>&nbsp;&nbsp;&nbsp;&nbsp;&nbsp;Malo se namrštivši, ona se osvrnu oko sebe i reče: "Znači li to da ću morati ovde zauvek da ostanem? Bilo bi... samotno."
<BR>&nbsp;&nbsp;&nbsp;&nbsp;&nbsp;"Ne, ne. Ni govora", reče on žustro, stegnuvši tako snažno njene ruke da se ona zgrčila. "Ustanoviću šta ćeš biti u novoj Stvarnosti 482. stoleća i vratićeš se prerušena, takoreći. Ja ću voditi računa o tebi. Zatražiću dozvolu za formalnu vezu i pobrinuću se da ostaneš bezbedna i u narednim Promenama. Ja sam Tehničar i to dobar, tako da se razumem u Promene." Namrgođeno je dodao: "Osim toga, znam i nekoliko drugih stvari..." Tu je zastao.
<BR>&nbsp;&nbsp;&nbsp;&nbsp;&nbsp;Nois reče: "Da li je sve to dopušteno? Mislim, smeš li da povedeš ljude u Večnost i da ih poštedih Promena? To mi ne zvuči baš pravo, na osnovu onoga što si mi prethodno kazao."
<BR>&nbsp;&nbsp;&nbsp;&nbsp;&nbsp;Za trenutak Harlan se stresao i osetio zebnju u ogromnoj praznini hiljada vekova koji su ga okruživali u pravcu prošlosti i budućnosti. Za trenutak se osetio odsečenim čak i od Večnosti koja mu je bila jedini dom i jedina vera, dvostruko izgnan iz Vremena i Večnosti; uz njega je ostala samo žena zbog koje je sve to napustio.
<BR>&nbsp;&nbsp;&nbsp;&nbsp;&nbsp;Duboko uveren u ono što govori, on reče: "Ne, to je zločin. To je izuzetno veliki zločin i ja ga se veoma stidim. Ali ponovo bih ga počinio ako bih morao, i to ne jednom, već bezbroj puta."
<BR>&nbsp;&nbsp;&nbsp;&nbsp;&nbsp;"Zbog mene, Endru? Zbog mene?"
<BR>&nbsp;&nbsp;&nbsp;&nbsp;&nbsp;Nije podigao pogled ususret njenom. "Ne, Nois, zbog samog sebe. Ne bih mogao podneti da te izgubim."
<BR>&nbsp;&nbsp;&nbsp;&nbsp;&nbsp;Ona reče: "A ako nas uhvate..."
<BR>&nbsp;&nbsp;&nbsp;&nbsp;&nbsp;Harlan je znao odgovor. Znao je odgovor od onog časa kada je prodro do dna vlastite duše, ležeći u postelji u 492. veku, dok je Nois spavala pored njega. Ali sve do sada nije se usuđivao da pomisli na surovu istinu.
<BR>&nbsp;&nbsp;&nbsp;&nbsp;&nbsp;On reče: "Nikoga se ne bojim. Raspolažem načinima da se zaštitim. Oni i ne slute koliko ja znam."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
