<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>16. SKRIVENA STOLEĆA
<P>&nbsp;&nbsp;&nbsp;&nbsp;&nbsp;Endru Harlan posmatrao je ljude na radu odsutnim pogledom. Oni su se ljubazno pravili da ga ne primećuju zato što je on Tehničar. Bili su to obični ljudi iz sektora za Održavanje. Ali u svemu ovom jadu, dok ih je gledao, osetio je kako im zavidi.
<BR>&nbsp;&nbsp;&nbsp;&nbsp;&nbsp;Bilo je to pomoćno osoblje iz Odelenja međuvremenskog transporta, u zagasito smeđim uniformama, dok su im na ramenima stajale epolete sa crvenom strelom dvostruke glave na crnom zaleđu. Koristili su složenu opremu polja sile prilikom isprobavanja motora kapsule, kao i stepena hiperslobode duž kapsulskih puteva. Harlan je pretpostavljao da oni raspolažu sa malo teorijskog znanja o vremenskom inženjeringu, ali bilo je očigledno da su praktično izvrsno upućeni u stvar.
<BR>&nbsp;&nbsp;&nbsp;&nbsp;&nbsp;Harlan nije mnogo naučio o Održavanju kada je bio Pitomac. Odnosno, tačnije govoreći, nije baš osobito ni žudeo da mnogo nauči. Pitomci koji nisu polagali ispite vraćani su u sektor za Održavanje. 'Nespecijalizovana profesija' (kako je glasio blaži izraz) predstavljala je oznaku neke pogreške i prosečan Pitomac automatski je izbegavao tu temu.
<BR>&nbsp;&nbsp;&nbsp;&nbsp;&nbsp;Ali sada, dok je posmatrao ljude iz Održavanja kako rade, oni su se Harlanu učinili tihi, nenapeti, delatni i razložno srećni.
<BR>&nbsp;&nbsp;&nbsp;&nbsp;&nbsp;Zašto da ne? Brojčano su nadmašivali Stručnjake, 'prave Večne', u odnosu deset prema jedan. Imali su vlastito društvo, prebivališne nivoe posvećene samo njima, sopstvena zadovoljstva. Rad im je bio ograničen na određen broj časova u toku fizio-dana i u njihovom slučaju nije postojao društveni pritisak koji bi ih obavezivao da svoje slobodne aktivnosti podrede profesiji. Za razliku od Stručnjaka, oni su imali vremena da se posevete književnosti i filmskim dramatizacijama pokupljenim iz različitih Stvarnosti.
<BR>&nbsp;&nbsp;&nbsp;&nbsp;&nbsp;Sve je to uslovljavalo da imaju i znatno celovitije ličnosti. Život Stručnjaka bio je teži i naporniji, veštački u poređenju sa lakim i jednostavnim životom ljudi iz Održavanja.
<BR>&nbsp;&nbsp;&nbsp;&nbsp;&nbsp;Održavanje je predstavljalo temelj Večnosti. Čudno kako mu ova jednostavna pomisao nije ranije pala na pamet. Oni su nadzirali unošenje hrane i vode iz Vremena, odstranjivanje otpadaka, funkcionisanje energetskih centrala. Vodili su računa da celokupna mašinerija Večnosti radi kao podmazana. Ako bi se dogodilo da svi Stručnjaci naprasno umru, ljudi iz Održavanja bili su u stanju da obezbede beskrajno funkcionisanje Večnosti. Ali kada bi nestalo Održavanja, Stručnjaci bi bili prinuđeni da napuste Večnost za nekoliko dana ili bi doživeli prilično jadan kraj.
<BR>&nbsp;&nbsp;&nbsp;&nbsp;&nbsp;Da li je osoblje iz Održavanja patilo zato što provodi život bez domova, žena i dece? Da li je bezbednost od siromaštva, bolesti i Promena Stvarnosti predstavljala dovoljnu protivvrednost? Harlan je osetio kako se u njemu pale plamičci društvenog reformatora.
<BR>&nbsp;&nbsp;&nbsp;&nbsp;&nbsp;Viši Računar Tvisel prekinu Harlanov tok misli, banuvši gotovo trčeći; izgledao je još unezvereniji nego jedan čas ranije, kada je otišao, dok su ljudi iz Održavanja već otpočeli sa poslom.
<BR>&nbsp;&nbsp;&nbsp;&nbsp;&nbsp;Harlan pomisli: - Kako mu to uspeva? Pa on je već u godinama.
<BR>&nbsp;&nbsp;&nbsp;&nbsp;&nbsp;Tvisel pogleda oko sebe ptičjom živahnošću, kada se ljudi automatski uspraviše sa pažnjom punom poštovanja.
<BR>&nbsp;&nbsp;&nbsp;&nbsp;&nbsp;On reče: "Šta je sa kapsulskim putevima?"
<BR>&nbsp;&nbsp;&nbsp;&nbsp;&nbsp;Jedan od ljudi odgovori: "Sve je u redu, ser. Putevi su čisti, a polja u mreži."
<BR>&nbsp;&nbsp;&nbsp;&nbsp;&nbsp;"Jeste li sve proverili?"
<BR>&nbsp;&nbsp;&nbsp;&nbsp;&nbsp;"Jesmo, ser. Išli smo u budućnost sve dok ima odelenjskih stanica."
<BR>&nbsp;&nbsp;&nbsp;&nbsp;&nbsp;"Onda se udaljite," reče Tvisel.
<BR>&nbsp;&nbsp;&nbsp;&nbsp;&nbsp;Nije bilo nikakve sumnje u pogledu ovog grubog načina otpuštanja potčinjenih. Oni se nakloniše s poštovanjem, okrenuše i živahno udaljiše.
<BR>&nbsp;&nbsp;&nbsp;&nbsp;&nbsp;Tvisel i Harlan ostali su sami u kapsulskim putevima.
<BR>&nbsp;&nbsp;&nbsp;&nbsp;&nbsp;Tvisel se okrenu prema njemu. "Ostaćeš ovde. Molim te."
<BR>&nbsp;&nbsp;&nbsp;&nbsp;&nbsp;Harlan odmahnu glavom. "Moram i ja da pođem."
<BR>&nbsp;&nbsp;&nbsp;&nbsp;&nbsp;Tvisel reče: "Moraš me shvatiti. Ako se meni nešto dogodi, ti i dalje znaš kako da nađeš Kupera. Ako se tebi nešto dogodi, šta možemo da uradimo sami ja, bilo koji drugi Večni ili neka kombinacija Večnih?"
<BR>&nbsp;&nbsp;&nbsp;&nbsp;&nbsp;Harlan ponovo odmahnu glavom.
<BR>&nbsp;&nbsp;&nbsp;&nbsp;&nbsp;Tvisel stavi cigaretu među usne. "Senor je sumnjičav. Tokom poslednja dva fizio-dana zvao me je više puta. Želi da zna zašto se izdvajam. Kada bude otkrio da sam naredio celokupan remont mašinerije kapsulskih puteva... Moram da pođem sada, Harlane. Ne mogu da odlažem."
<BR>&nbsp;&nbsp;&nbsp;&nbsp;&nbsp;"Ni ja ne želim odlaganje. Spreman sam."
<BR>&nbsp;&nbsp;&nbsp;&nbsp;&nbsp;"I dalje uporno hoćeš da ideš?"
<BR>&nbsp;&nbsp;&nbsp;&nbsp;&nbsp;"Ako nema barijere, neće biti nikakve opasnosti. Čak i ako je ima, već sam bio tamo i vratio se. Čega se plašite Računaru?"
<BR>&nbsp;&nbsp;&nbsp;&nbsp;&nbsp;"Neću da rizikujem ništa što ne moram."
<BR>&nbsp;&nbsp;&nbsp;&nbsp;&nbsp;"Onda se poslužite logikom, Računaru. Donesite odluku da i ja pođem sa vama. Ako Večnost i dalje postoji posle toga, onda to znači da se krug još može zatvoriti. To znači da ćemo opstati. Ako je odluka pogrešna, onda će Večnost preći u nepostojanje, ali to će se dogoditi i ako ja ne pođem, zato što bez Nois ja neću ni prstom mrdnuti da vratim Kupera. Kunem se u to."
<BR>&nbsp;&nbsp;&nbsp;&nbsp;&nbsp;Tvisel reče: "Ja ću ti je dovesti."
<BR>&nbsp;&nbsp;&nbsp;&nbsp;&nbsp;"Ako je to tako jednostavno i bezbedno, ništa neće smetati ako i ja pođem sa vama."
<BR>&nbsp;&nbsp;&nbsp;&nbsp;&nbsp;Tvisela je ovo oklevanje očigledno pritiskalo kao mora. On konačno progunđa: "U redu, pođi i ti!"
<BR>&nbsp;&nbsp;&nbsp;&nbsp;&nbsp;I Večnost je opstala.
<BR>
<BR>&nbsp;&nbsp;&nbsp;&nbsp;&nbsp;Tviselov unezveren pogled nije nestao kada su ušli u kapsulu. Bacio je pogled na brojke temporometra koje su se brzo smenjivale. Čak je i skalerski brojač, koji je merio u jedinicama kilostoleća i koji su ljudi iz održanja podesili za ovu posebnu svrhu, otkucavao u razmacima od jednog minuta.
<BR>&nbsp;&nbsp;&nbsp;&nbsp;&nbsp;On reče: "Nije trebalo da pođeš."
<BR>&nbsp;&nbsp;&nbsp;&nbsp;&nbsp;Harlan slegnu ramenima. "Zašto da ne?"
<BR>&nbsp;&nbsp;&nbsp;&nbsp;&nbsp;"To me uznemirava. Nema nikakvog suvislog razloga. Nazovi to mojim starim sujeverjem. Čini me nemirnim."
<BR>&nbsp;&nbsp;&nbsp;&nbsp;&nbsp;Spojio je ruke i držao ih čvrsto priljubljene.
<BR>&nbsp;&nbsp;&nbsp;&nbsp;&nbsp;Harlan reče: "Ne razumem vas."
<BR>&nbsp;&nbsp;&nbsp;&nbsp;&nbsp;Tvisel je izgledao veoma raspoložen za priču, kao da je time želeo da izgna nekog mentalnog demona iz sebe. On reče: "Možda ćeš imati uvažavanja prema ovome. Ti si stručnjak za Primitivna vremena. Koliko je dugo čovek postojao u Primitivnoj eri?"
<BR>&nbsp;&nbsp;&nbsp;&nbsp;&nbsp;Harlan reče: "Deset hiljada vekova. Petnaest hiljada, možda"
<BR>&nbsp;&nbsp;&nbsp;&nbsp;&nbsp;"Jeste. Počevši kao svojevrsno primitivno majmunoliko biće i završivši kao homo sapiens, zar ne?"
<BR>&nbsp;&nbsp;&nbsp;&nbsp;&nbsp;"To je opšte poznata stvar. Tako je."
<BR>&nbsp;&nbsp;&nbsp;&nbsp;&nbsp;"Onda mora biti i opšte poznato da evolucija nastavlja svoj tok prilično brzim ritmom. Petnaest hiljada vekova od majmuna do homo sapiensa."
<BR>&nbsp;&nbsp;&nbsp;&nbsp;&nbsp;"Pa?"
<BR>&nbsp;&nbsp;&nbsp;&nbsp;&nbsp;"Pa, ja potičem negde iz 30.000. stoleća..."
<BR>&nbsp;&nbsp;&nbsp;&nbsp;&nbsp;(Harlan nije mogao da se ne trgne. Nikada ništa nije znao o Tviselovom rodnom dobu, niti je poznavao nekoga ko je to znao).
<BR>&nbsp;&nbsp;&nbsp;&nbsp;&nbsp;"Ja sam iz jednog veka oko 30.000. stoleća", reče Tvisel ponovo, "a ti si iz 95. veka. Vreme koje leži između naših rođenja dvostruko je veće od ukupne dužine vremena čovekovog postojanja u Primitivnom dobu, pa ipak, ima li neke razlike među nama? Ja sam rođen sa četiri zuba manje od tebe i bez slepog creva. Fiziološke razlike se tu okončavaju. Naš metabolizam je gotovo istovetan. Najveća razlika je u tome što tvoje telo može da sintetiše steroidni nukleus, dok moje to nije u stanju, tako da mi je za ishranu potreban holesterol, a tebi nije. Mogao sam imati porod sa ženom iz 575. stoleća. Vidiš kako se vrsta ne menja sa vremenom."
<BR>&nbsp;&nbsp;&nbsp;&nbsp;&nbsp;Harlana ovo nije zadivilo. Nikada se nije bavio ispitivanjem osnovnog identiteta čoveka kroz vekove. Bila je to jedna od onih stvari sa kojima se živi i koje se prihvataju zdravo za gotovo. On reče: "Postojali su slučajevi vrsta koje su živele neizmenjene tokom miliona stoleća.
<BR>&nbsp;&nbsp;&nbsp;&nbsp;&nbsp;Njih nema mnogo, doduše. Ali zato stoji činjenica da se prestanak ljudske evolucije podudara sa razvojem Večnosti. Samo podudara? O ovom problemu se nije mnogo razmišljalo, uz svega nekoliko izuzetaka kao što je Senor, a ja nikada nisam bio Senor. Nisam verovao da su takva razmišljanja na mestu. Ako se nešto ne može proveriti kompjutapleksom, nema svrhe da jedan Računar na to gubi vreme. Pa ipak, kada sam bio mlađi, ponekad mi je padalo na pamet..."
<BR>&nbsp;&nbsp;&nbsp;&nbsp;&nbsp;"Šta?" Harlan pomisli: - Ovo je nešto što u svakom slučaju vredi čuti.
<BR>&nbsp;&nbsp;&nbsp;&nbsp;&nbsp;"Ponekad sam razmišljao o Večnosti kakva je bila onda kada je osnovana. Pružala se svega nekoliko stoleća, tokom tridesetih i četrdesetih, i njena funkcija poglavito je bila trgovina. Zanimala se za pošumljavanje goleti, za prebacivanje humusa, sveže vode, finih hemikalija. Bili su to jednostavni dani.
<BR>&nbsp;&nbsp;&nbsp;&nbsp;&nbsp;Ali onda smo otkrili Promene Stvarnosti. Viši Računar Henri Vadsmen sprečio je jedan rat, na dramatičan način sa kojim smo se svi saživeli, uklanjajući sigurnosnu kočnicu sa površinskog vozila jednog kongresmena. Posle toga, Večnost je sve više i više premeštala svoje težište sa trgovine na Promenu Stvarnosti. Zašto?"
<BR>&nbsp;&nbsp;&nbsp;&nbsp;&nbsp;Harlan reče: "Očigledan razlog. Poboljšanje čovečanstva."
<BR>&nbsp;&nbsp;&nbsp;&nbsp;&nbsp;"Da. Da. U normalnim vremenima i ja tako mislim. Ali pričam ti o košmarima koje preživljavam. Šta ako je postojao jedan drugi razlog, neizražen, nesvestan? Čovek koji je u stanju da putuje neodređeno daleko u budućnost ima priliku da sretne drugog čoveka koji je od njega razvijeniji kao i on od majmuna. Zašto da ne?"
<BR>&nbsp;&nbsp;&nbsp;&nbsp;&nbsp;"Možda. Ali ljudi su ljudi..."
<BR>&nbsp;&nbsp;&nbsp;&nbsp;&nbsp;"...čak i u 70.000. stoleću. Da, znam. A imaju li naše Promene Stvarnosti nekakve veze sa tim? Mi odstranjujemo neobičnosti. Čak je i Senorov rodni vek, sa svojim stvorenjima bez kose, pod stalnim preispitivanje, a to je još prilično bezazleno. Možda smo iz najčasnijih, iz najiskrenijih pobuda osujetili čovekovu evoluciju zato što ne želimo da sretnemo superljude."
<BR>&nbsp;&nbsp;&nbsp;&nbsp;&nbsp;Još nije kresnula varnica. Harlan reče: "Pa dobro, ako je već tako. Zar je to važno?"
<BR>&nbsp;&nbsp;&nbsp;&nbsp;&nbsp;"Ali šta ako superčovek ipak postoji, u daljoj budućnosti no što mi možemo da dopremo? Naša kontrola pruža se samo do 70.000. stoleća. Posle toga počinju Skrivena Stoleća! Zašto su ona skrivena? Zato što razvijeniji ljudi ne žele da imaju ništa sa nama i ograđuju nas od svog vremena? Zašto im dopuštamo da ostanu skriveni? Zato što nećemo da imamo posla sa njima, a pošto je propao naš prvi pokušaj da uđemo tamo, mi čak odbijamo da preduzmemo još neki pokušaj? Ne kažem da je to svestan razlog, ali svestan ili nesvestan, to je razlog."
<BR>&nbsp;&nbsp;&nbsp;&nbsp;&nbsp;"Baš lepo", reče Harlan namrgođeno. "Oni su izvan našeg dometa, a mi smo izvan njihovog. Živi i pusti druge da žive."
<BR>&nbsp;&nbsp;&nbsp;&nbsp;&nbsp;Tvisela je pogodila poslednja rečenica. "Živi i pusti druge da žive. Ali mi se ne držimo toga. Mi pravimo Promene. Promene se prostiru samo nekoliko stoleća pre no što vremenska inercija ne nagna njihove uticaje da se priguše. Sećaš se da je Senor, dok smo bili za ručkom, izložio to kao jedan od neršenih problema Vremena. Kazao je, zapravo, da je sve to stvar statistike. Neke Promene utiču na više stoleća od drugih promena. Teorijski, nije ograničen broj vekova na koje se može uticati odgovarajućom Promenom; sto stoleća, hiljadu, sto hiljada. Razvijeni ljudi iz Skrivenih Stoleća to sigurno znaju. Pretpostavimo da ih uznemirava mogućnost da ih jednoga dana neka Promena može stići sve do 200.000. veka."
<BR>&nbsp;&nbsp;&nbsp;&nbsp;&nbsp;"Beskorisno je brinuti o takvim stvarima", primeti Harlan sa izrazom čoveka koji ima mnogo preče brige.
<BR>&nbsp;&nbsp;&nbsp;&nbsp;&nbsp;"Ali zamislimo", nastavi Tvisel šapatom, "da su oni mirni sve dok mi ostavljamo prazne Odeljke Skrivenih Stoleća. To bi značilo da mi nemamo napadačke namere. Pretpostavimo sada da se ovo primirje, ili kako već hoćeš da ga nazoveš, prekrši i da se pojavi neko ko je utemeljio stalno uporište negde posle 70.000. stoleća. Oni bi mogli pomisliti da to znači prethodnicu neke velike invazije? Oni mogu da nas ograde od svog Vremena, što ukazuje na to da im je nauka znatno razvijenija od naše. U tom smislu bi mogli preduzeti i korak dalje i učiniti ono što nama izgleda nemoguće: postaviti barijeru preko kapsulskih puteva, kako bi nas odsekli..."
<BR>&nbsp;&nbsp;&nbsp;&nbsp;&nbsp;Harlan iznenada skoči na noge, obuzet užasom: "Oni imaju Nois?"
<BR>&nbsp;&nbsp;&nbsp;&nbsp;&nbsp;"Ne znam. To je samo razmišljanje. Možda uopšte nema barijere. Možda nešto nije bilo u redu sa tvojom kapsulom..."
<BR>&nbsp;&nbsp;&nbsp;&nbsp;&nbsp;"Postojala je barijera!" viknu Harlan. "Kakvo bi moglo biti drugo objašnjenje? Zašto mi to niste ranije rekli?"
<BR>&nbsp;&nbsp;&nbsp;&nbsp;&nbsp;"Nisam verovao u to", progunđa Tvisel. "Još ne verujem. Nije trebalo da ti kažem ni reč o ovim luckastim snovima. Moja vlastita strahovanja... pitanje Kupera... sve... Ali sačekaj još nekoliko minuta."
<BR>&nbsp;&nbsp;&nbsp;&nbsp;&nbsp;Upravio je prstom prema temporometru. Skaler je pokazivao da se nalaze između 95.000. i 96.000. stoleća.
<BR>&nbsp;&nbsp;&nbsp;&nbsp;&nbsp;Tviselove ruke posegnuše za kontrolama i usporiše kapsulu. Prošao je 99.000. vek. Skalerovo kretanje se zaustavilo. Mogla su se razabrati pojedinačna stoleća.
<BR>&nbsp;&nbsp;&nbsp;&nbsp;&nbsp;99.726. - 99.727. - 99.728. -
<BR>&nbsp;&nbsp;&nbsp;&nbsp;&nbsp;"Šta ćemo učiniti?" promrmlja Harlan.
<BR>&nbsp;&nbsp;&nbsp;&nbsp;&nbsp;Tvisel odmahnu glavnom na način koji je rečito govorio o strpljenju i nadi, ali možda i o bespomoćnosti.
<BR>&nbsp;&nbsp;&nbsp;&nbsp;&nbsp;99.851. - 99.852. - 99.853. -
<BR>&nbsp;&nbsp;&nbsp;&nbsp;&nbsp;Harlan se ukrutio, pripravan na udar u barijeru, dok mu je u glavi sevnula očajnička pomisao: - Da li će očuvanje Večnosti biti jedini način da se nađe vreme za borbu sa bićima Skrivenih Stoleća? Kako se inače ponovo domoći Nois? Odjuriti natrag, natrag do 575. stoleća, i raditi kao lud do..
<BR>&nbsp;&nbsp;&nbsp;&nbsp;&nbsp;99.938. - 99.939. - 99.940. -
<BR>&nbsp;&nbsp;&nbsp;&nbsp;&nbsp;Harlan zadrža dah. Tvisel ponovo uspori kapsulu, pustivši je gotovo da mili. Savršeno je reagovala na kontrole.
<BR>&nbsp;&nbsp;&nbsp;&nbsp;&nbsp;"Ne, sada, sada", reče Harlan šapatom, nesvestan da je uopšte napravio neki zvuk.
<BR>&nbsp;&nbsp;&nbsp;&nbsp;&nbsp;99.998. - 99.999. - 100.000. - 100.001. - 100.002. -
<BR>&nbsp;&nbsp;&nbsp;&nbsp;&nbsp;Brojevi su nastavili da se penju i dva čoveka su posmatrala njihov rast u nepomičnoj tišini.
<BR>&nbsp;&nbsp;&nbsp;&nbsp;&nbsp;Onda Tvisel povika: "Nema barijere!"
<BR>&nbsp;&nbsp;&nbsp;&nbsp;&nbsp;"Ali bila je tu! Bila je tu!", uzvrati Harlan, a zatim dodade kao u agoniji: "Možda su je se dočepali i barijera im više nije potrebna."
<BR>
<BR>&nbsp;&nbsp;&nbsp;&nbsp;&nbsp;111.394.
<BR>&nbsp;&nbsp;&nbsp;&nbsp;&nbsp;Harlan jurnu iz kapsule i odmah povika: "Nois! Nois!"
<BR>&nbsp;&nbsp;&nbsp;&nbsp;&nbsp;Odjek se odbijao o zidove praznog Odeljka, muklo se skraćujući.
<BR>&nbsp;&nbsp;&nbsp;&nbsp;&nbsp;Izišavši znatno pribraniji, Tvisel pozva mladića: "Čekaj, Harlane."
<BR>&nbsp;&nbsp;&nbsp;&nbsp;&nbsp;Ali bilo je uzaludno. Harlan je trčeći hitao hodnicima ka onom delu Odeljka gde je improvizovao svojevrstan dom.
<BR>&nbsp;&nbsp;&nbsp;&nbsp;&nbsp;Nejasno mu je sinula pomisao o mogućnosti da sretne nekog od Tviselovih 'razvijenijih ljudi' i koža mu se začas naježila, ali onda je sve ostalo bilo potisnuto pred neodložnom neophodnošću da pronađe Nois.
<BR>&nbsp;&nbsp;&nbsp;&nbsp;&nbsp;"Nois."
<BR>&nbsp;&nbsp;&nbsp;&nbsp;&nbsp;I tada, najednom, tako brzo da ju je stegao u naručje još pre no što je uopšte bio siguran da ju je video, ona je bila tu, uz njega, njene ruke su ga grlile i stiskale, obraz joj je stajao na njegovom ramenu, a crna kosa blago ga je milovala po bradi.
<BR>&nbsp;&nbsp;&nbsp;&nbsp;&nbsp;"Endru?" reče ona, glasom koji je bio prigušen zbog pritiska njegovog tela. "Gde si bio? Prolazili su dani, a ja sam se plašila."
<BR>&nbsp;&nbsp;&nbsp;&nbsp;&nbsp;Harlan je odvoji na dužinu ruke od sebe, zagledavši se u nju sa izrazom požudne ukrućenosti. "Jesi li dobro?"
<BR>&nbsp;&nbsp;&nbsp;&nbsp;&nbsp;"Dobro sam. Mislila sam da ti se nešto dogodilo. Mislila sam..." Ona naglo prekide, dok joj se očima pojavio izraz užasa, i samo promuca: "Endru!"
<BR>&nbsp;&nbsp;&nbsp;&nbsp;&nbsp;Harlan se okrenu.
<BR>&nbsp;&nbsp;&nbsp;&nbsp;&nbsp;Bio je to samo Tvisel, koji je teško disao.
<BR>&nbsp;&nbsp;&nbsp;&nbsp;&nbsp;Nois je povratila samopouzdanje na osnovu Harlanog izraza lica. Ona reče pribranijim glasom: "Poznaješ li ga, Endru? Je li sve u redu?"
<BR>&nbsp;&nbsp;&nbsp;&nbsp;&nbsp;Harlan reče: "U redu je. Ovo je moj pretpostavljeni, Viši Računar Laban Tvisel. On zna za tebe."
<BR>&nbsp;&nbsp;&nbsp;&nbsp;&nbsp;"Viši Računar?" ustuknu Nois.
<BR>&nbsp;&nbsp;&nbsp;&nbsp;&nbsp;Tvisel se polako približi. "Pomoći ću vam, dete moje. Pomoći ću vam oboma. Tehničar ima moje obećanje, ako samo veruje u njega."
<BR>&nbsp;&nbsp;&nbsp;&nbsp;&nbsp;"Izvinjavam se, Računaru", reče Harlan kruto i ne još sasvim pokajnički.
<BR>&nbsp;&nbsp;&nbsp;&nbsp;&nbsp;"Oprošteno ti je", uzvrati Tvisel. On pruži ruku i uze nevoljnu devojčinu. "Reci mi, devojko, je li ti bilo dobro ovde?"
<BR>&nbsp;&nbsp;&nbsp;&nbsp;&nbsp;"Brinula sam se."
<BR>&nbsp;&nbsp;&nbsp;&nbsp;&nbsp;"Ovde nije bilo nikoga od kada je Harlan poslednji put otišao?
<BR>&nbsp;&nbsp;&nbsp;&nbsp;&nbsp;"Ne... nikoga, gospodine."
<BR>&nbsp;&nbsp;&nbsp;&nbsp;&nbsp;"Baš nikoga? Ništa?"
<BR>&nbsp;&nbsp;&nbsp;&nbsp;&nbsp;Ona odamhnu glavnom. Njene crne oči potražiše Harlanove. "Zašto pitate?"
<BR>&nbsp;&nbsp;&nbsp;&nbsp;&nbsp;"Ništa, devojko. Budalasta mora. Hodi, vratićemo te u 575. vek."
<BR>&nbsp;&nbsp;&nbsp;&nbsp;&nbsp;Dok se kapsula vraćala, Endru Harlan je postepeno uranjao u nemirnu i sve dublju tišinu. Nije podigao pogled kada su prošli 100.000. stoleće, krećući se uz Vreme, a Tviselu se oteo očigledan uzdah olakšanja, kao da je očekivao da će im neko osujetiti povratak.
<BR>&nbsp;&nbsp;&nbsp;&nbsp;&nbsp;Gotovo da se nije pomerio kada je Noisina ruka skliznula u njegovu, a način na koji je uzvratio na pritisak njenih prstiju bio je bezmalo mehanički.
<BR>
<BR>&nbsp;&nbsp;&nbsp;&nbsp;&nbsp;Nois je spavala u susednoj prostoriji i Tviselov nemir je konačno dosegao vrhunac požudne snage.
<BR>&nbsp;&nbsp;&nbsp;&nbsp;&nbsp;"Reklamni oglas, momče! Dobio si tvoju ženu. Moj deo pogodbe je ispunjen."
<BR>&nbsp;&nbsp;&nbsp;&nbsp;&nbsp;U tišini i još odsutan, Harlan je okretao stranice kompleta na stolu. Konačno je našao pravo mesto.
<BR>&nbsp;&nbsp;&nbsp;&nbsp;&nbsp;"Sasvim je jednostavno", reče on, "Ali piše na engleskom. Pročitaću vam, a onda ću vam prevesti."
<BR>&nbsp;&nbsp;&nbsp;&nbsp;&nbsp;Bio je to mali oglas u gornjem levom uglu stranice pod brojem 30. Spram jednog neobičnog crteža koji je stajao u zaleđu, ispisane su neukrašene reči štampanim slovima:
<BR>
<BR>&nbsp;&nbsp;&nbsp;&nbsp;&nbsp;AKO ŽELITE
<BR>&nbsp;&nbsp;&nbsp;&nbsp;&nbsp;TAČNA I ISCRPNA
<BR>&nbsp;&nbsp;&nbsp;&nbsp;&nbsp;OBAVEŠTENJA O
<BR>&nbsp;&nbsp;&nbsp;&nbsp;&nbsp;MARKETINGU
<BR>
<BR>&nbsp;&nbsp;&nbsp;&nbsp;&nbsp;Ispod je malim slovima bilo dopisano: 'Obratite se na reklamnu agenciju Investments, P.O. Box l4, Denver, Kolorado'.
<BR>&nbsp;&nbsp;&nbsp;&nbsp;&nbsp;Tvisel je pomno saslušao Harlanov prevod, ali je očigledno ostao razočaran. On reče: "Kakva je to rabota? Šta im sve to znači?"
<BR>&nbsp;&nbsp;&nbsp;&nbsp;&nbsp;"Posrednička reklamna agencija", reče Harlan nestrpljivo. "Deo sistema kojim je privatan kapital ulagan u posao. Ali nije tu ključ cele stvari. Zar ne vidite crtež preko koga je otisnut tekst?"
<BR>&nbsp;&nbsp;&nbsp;&nbsp;&nbsp;"Vidim. Atomska pečurka posle eksplozije megatonske bombe. Tu je da bi privukla pažnju. Šta je sa njom?"
<BR>&nbsp;&nbsp;&nbsp;&nbsp;&nbsp;Harlan prasnu: "Sto mu Vremena, Računare, šta je sa vama? Pogledajte datum izlaska ovog broja časopisa."
<BR>&nbsp;&nbsp;&nbsp;&nbsp;&nbsp;On pokaza prstom na zaglavlje, malo levo pored broja stranice. Pisalo je 28. mart 1932.
<BR>&nbsp;&nbsp;&nbsp;&nbsp;&nbsp;Harlan reče: "Ovome nije potreban prevod. Brojevi odgovaraju onima koji se koriste u standardnom međuvremenskom i lako se možete uveriti da je ovo 19,32 stoleće. Zar ne znate da u to vreme nijedan živi čovek nije video atomsku pečurku? Niko je nije mogao tako verno reprodukovati, osim..."
<BR>&nbsp;&nbsp;&nbsp;&nbsp;&nbsp;"Stani, čekaj. To je samo običan crtež", reče Tvisel, nastojeći da sačuva ravnotežu. "Nije isključeno da samo slučajno podseća na atomsku pečurku."
<BR>&nbsp;&nbsp;&nbsp;&nbsp;&nbsp;"Slučajno? Da li biste ponovo bacili pogled na napis?"
<BR>&nbsp;&nbsp;&nbsp;&nbsp;&nbsp;Harlan prevuče prstima po redovima: "Ako želite... Tačna i iscrpna... Obaveštenja o ... Marketingu. Početna slova obrazuju teč ATOM, što je i na engleskom značilo isto. Je li i to slučaj? Ni govora.
<BR>&nbsp;&nbsp;&nbsp;&nbsp;&nbsp;Zar ne shvatate, Računaru, kako se ovaj reklamni oglas uklapa u uslove koje ste vi sami postavili. Odmah mi je pao u oči. Kuper je znao da će se to dogoditi, zbog čistog anahronizma. U isto vreme, ono nema drugog značenja izuzev doslovnog, baš nikakvo drugo značenje ni za kog čoveka iz 19,32 stoleća.
<BR>&nbsp;&nbsp;&nbsp;&nbsp;&nbsp;To je, dakle, Kuper. Ovo je njegova poruka. Imamo datum najbliže nedelje u centiveku. Imamo poštansku adresu. Jedino je potrebno otići po njega, a samo sam ja dovoljno upućen u Primitivnu eru da uspem u tome."
<BR>&nbsp;&nbsp;&nbsp;&nbsp;&nbsp;"I otići ćeš, zar ne?" Na Tviselovom licu pojavio se izraz olakšanja i sreće.
<BR>&nbsp;&nbsp;&nbsp;&nbsp;&nbsp;"Otići ću... pod jednim uslovom."
<BR>&nbsp;&nbsp;&nbsp;&nbsp;&nbsp;Iznenadan obrt osećanja namrštio je Tviselov lice. "Ponovo uslovi?"
<BR>&nbsp;&nbsp;&nbsp;&nbsp;&nbsp;"Isti uslov. Ne dodajem nove. Nois mora biti bezbedna. Ona mora poći sa mnom. Neću je ostaviti ovde."
<BR>&nbsp;&nbsp;&nbsp;&nbsp;&nbsp;"I dalje mi ne veruješ? Na koji sam te način izneverio? Šta je to što te još uznemirava?"
<BR>&nbsp;&nbsp;&nbsp;&nbsp;&nbsp;"Samo jedna stvar, Računaru", reče Harlan svečano. "Samo jedna stvar. Preko 100.000. stoleća stajala je barijera. Zbog čega? Eto to me uznemirava!"
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
