<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1. TEHNIČAR
<P>&nbsp;&nbsp;&nbsp;&nbsp;&nbsp;Endru Harlan zakorači u kapsulu. Strane su joj bile savršeno okrugle i besprekorno su se uklapale u okomiti tunel sastavljen od široko razmaknutih prečaga, koje su se stapale u nerazlučivu izmaglicu skoro dva metra iznad Harlanove glave. Harlan je podesio kontrolne uređaje i pokrenuo polugu za polazak, koja je glatko skliznula.
<BR>&nbsp;&nbsp;&nbsp;&nbsp;&nbsp;Kapsula se nije micala.
<BR>&nbsp;&nbsp;&nbsp;&nbsp;&nbsp;Harlan to nije ni očekivao. Nije računao ni sa kakvim pokretom: ni gore ni dole, ni levo ni desno, ni napred ni nazad. Pa ipak, prostori između prečaga spojili su se u sivkasto zaleđe koje se pod dodirom činilo čvrstim, mada zbog toga nije bilo ništa manje nematerijalno. Osećao je izvesnu mučnini u stomaku, slabašnu (psihosomatsku?) plimu vrtoglavice, što mu je govorilo da sve ono što kapsula sadrži, uključujući tu i njega samog, hrli nekuda kroz večnost.
<BR>&nbsp;&nbsp;&nbsp;&nbsp;&nbsp;Ukrcao se u kapsulu u 575. veku, u operacionoj bazi koja mu je dodeljena pre dve godine. Taj 575. vek predstavljao je najdalju tačku u vremenu do koje je ikada putovao. Sada se, međutim, kretao znatno dalje, čak do 2456. veka.
<BR>&nbsp;&nbsp;&nbsp;&nbsp;&nbsp;Pod običnim okolnostima on bi se po svoj prilici osetio pomalo izgubljen u ovom vremenskom bespuću. Njegov rodni vek nalazio se znatno niže - tačnije govoreći, bilo je to 95. stoleće. Taj vek bio je strogo ograničen na atomsku energiju, pomalo sirov, sklon prirodnom drvetu kao konstrukcionom materijalu; izvozio je u gotovo sva doba izvesne tipove destilisanih tečnosti za piće, a uvozio seme karanfilića. Iako Harlan nije boravio u 95. veku od kako se podvrgao posebnim pripremama i sa petnaest godina postao Pitomac, uvek bi iskusio osećaj izgubljenosti kada bi se odveć otisnuo od "kuće". U 2456. stoleću nalaziće se bezmalo dve stotine četrdeset milenijuma od trenutka rođenja, a to je poprilična udaljenost čak i za tvrdokorne Večne.
<BR>&nbsp;&nbsp;&nbsp;&nbsp;&nbsp;Pod običnim okolnostima, sve bi doista bilo tako.
<BR>&nbsp;&nbsp;&nbsp;&nbsp;&nbsp;Ali Harlan sada nije bio raspoložen da razmišlja ni o čemu drugom, osim o činjenici da su mu dokumenti bili teški u džepu, a plan na srcu. Bio je pomalo uplašen, pomalo napet, pomalo pometen.
<BR>&nbsp;&nbsp;&nbsp;&nbsp;&nbsp;Ruke su mu same, bez učešća svesti prikladno zaustavile kapsulu u odgovarajućem stoleću.
<BR>&nbsp;&nbsp;&nbsp;&nbsp;&nbsp;Bilo je neobično da se jedan Tehničar oseća napeto i nervozno zbog bilo čega. Šta je ono što je Vaspitač Jerou jedno rekao:
<BR>&nbsp;&nbsp;&nbsp;&nbsp;&nbsp;"Iznad svega, Tehničar mora da bude neosetljiv. Promena Stvarnosti, koju on započne, može da utiče na živote ogromnog mnoštva od čak pedeset milijardi ljudi. Milion ili više njih mogli bi da pretrpe tako drastična preinačenja, da bi se posle toga morali smatrati potpuno novim ličnostima. U takvim uslovima, svaka emocionalna zagrejanost predstavlja očigledan hendikep."
<BR>&nbsp;&nbsp;&nbsp;&nbsp;&nbsp;Harlan je gotovo divljim pokretom glave odagnao sećanje na učiteljev opori glas. U ono vreme uopšte nije pomišljao da će se jednoga dana i sam naći u tom posebnom stanju. Ali osećanja su ga konačno ophrvala. Ne prema pedeset milijardi ljudi. Šta je u Vremenu on mario za pedeset milijardi ljudi? Bila ja važna samo jedna osoba.
<BR>&nbsp;&nbsp;&nbsp;&nbsp;&nbsp;Postao je svestan da kapsula miruje i, uz sasvim kratko oklevanje, da bi pribrao misli, da bi doveo sebe u stanje hladne bezličnosti koje je moralo da odlikuje jednog Tehničara, izišao je iz nje. Razume se, kapsula koju je napustio nije bila ista ona u koju se ukrcao, u tom smislu što se nije sastojala od istovetnih atoma. Obratio je na to isto onoliko malo pažnje koliko bi to učinio i bilo koji drugi Večni. Razbijanje glave oko tajanstvenosti puta kroz vreme, umesto njegovog prihvatanja kao jednostavne činjenice, predstavljalo je obeležje Pitomaca i novopridošlih u Večnost.
<BR>&nbsp;&nbsp;&nbsp;&nbsp;&nbsp;Zastao je ponovo začas kod beskrajno tankog zastora Ne-Prostora i Ne-Vremena, koji ga je s jedne strane delio od Večnosti, a s druge od običnog Vremena.
<BR>&nbsp;&nbsp;&nbsp;&nbsp;&nbsp;Ovo će mu biti potpuno nov odeljak Večnosti. Svakako, upoznao se u glavnim crtama sa njim, pošto je pročitao ono što se moglo naći u Vremenskom Priručniku. Međutim, ništa nije bilo kadro da zameni neposredno iskustvo, i on se pripravio za prvi šok prilagođavanja.
<BR>&nbsp;&nbsp;&nbsp;&nbsp;&nbsp;Podesio je kontrolne uređaje, što je bilo sasvim jednostavno prilikom prelaska u Večnost (a veoma složeno kod prelaska u Vreme, ali to se, srećom, događalo srazmerno znatno ređe). Zakoračio je kroz zastor i istog časa zasenila ga je bleštavost. Automatski je podigao ruku da bi zaštitio oči.
<BR>&nbsp;&nbsp;&nbsp;&nbsp;&nbsp;Pred njim se nalazio samo jedan čovek. Harlan ga je u početku video kao kroz maglu.
<BR>&nbsp;&nbsp;&nbsp;&nbsp;&nbsp;"Ja sam socilolg Kantor Voj", reče čovek. "Pretpostavljam da ste vi Tehničar Harlan."
<BR>&nbsp;&nbsp;&nbsp;&nbsp;&nbsp;Harlan klimnu i reče: "Sto mu Vremena! Kakva vam je ovo dekoracija?"
<BR>&nbsp;&nbsp;&nbsp;&nbsp;&nbsp;Voj pogleda oko sebe i reče popustljivo: "Mislite na molekularne filmove?"
<BR>&nbsp;&nbsp;&nbsp;&nbsp;&nbsp;"Svakako", reče Harlan. Priručnik ih je pominjao, ali u njemu nije bilo ni reči o ovako luckastoj raskoši svetlosnih odseva."
<BR>&nbsp;&nbsp;&nbsp;&nbsp;&nbsp;Harlan je znao da mu je primedba na mestu. 2456. stoleće bilo je utemeljeno na materiji, kao i većina vekova, tako da je od samog početka imao pravo da očekuje da će se tu osećati kao kod kuće. U ovom Vremenu nije bilo ni traga krajnjoj pometnji (za sve koji su rođeni u dobima materije) energetskih vrtloženja iz razdoblja oko 300. veka ili dinamici polja iz perioda oko 600. stoleća. U 2456. veku materija se koristila za sve, od zidova do hrane, što je zadovoljavalo prosečnu udobnost življenja Večnih.
<BR>&nbsp;&nbsp;&nbsp;&nbsp;&nbsp;Međutim, postojala je materija i materija. Član nekog stoleća utemeljenog na energiji to verovatno ne bi shvatio. Njemu bi celokupna materija izgledala kao skup manjih varijacija jedne teme koja je nezgrapna, teška i varvarska. Ali Harlan, koji je poticao iz doba materije, pravio je razliku između drveta, metala (sa podelom na težak i lak), plastike, silikata, betona, kože i tako dalje.
<BR>&nbsp;&nbsp;&nbsp;&nbsp;&nbsp;Ali materija koja se sastoji isključivo od ogledala!
<BR>&nbsp;&nbsp;&nbsp;&nbsp;&nbsp;Bio je to njegov prvi utisak iz 2456. veka. Svaka površina odražavala je i odbijala svetlost. Svuda je postojala opsena potpune glatkoće; efekat molekularnog filma. A u tom neprestanom ponavljanju odraza njegovog lika, sociologa Voja, svega što je mogao da vidi, u pojedinostima i celini, u svim uglovima, vladala je pometnja. Pometnja blistavosti i mučnina.
<BR>&nbsp;&nbsp;&nbsp;&nbsp;&nbsp;"Žao mi je", reče Voj, "to je običaj stoleća, a u Odeljku koji mu je dodeljen smatra se da je prikladno usvojiti ga gde god je to praktično. Navići ćete se s vremenom."
<BR>&nbsp;&nbsp;&nbsp;&nbsp;&nbsp;Voj je brzo krenuo po pokretnim stopalima drugog Voja, koji se naglavce pružao ispod poda, odgovarajući mu korak na korak. Posegao je prema kontaktnom indikatoru i povukao ga niz uvojiti klizač do polaznog položaja.
<BR>&nbsp;&nbsp;&nbsp;&nbsp;&nbsp;Odrazi su se pritulili; spoljne svetlo se ugasilo. Harlan je osetio kako se njegov svet ponovo uspostavio.
<BR>&nbsp;&nbsp;&nbsp;&nbsp;&nbsp;"Da li biste sada pošli sa mnom?" upita Voj.
<BR>&nbsp;&nbsp;&nbsp;&nbsp;&nbsp;Harlan je krenuo za socilogom kroz prazne hodnike za koje je znao da su do pre samo nekoliko trenutaka predstavljali žarište veštačkog svetla i odraza; išli su rampom do jednog predvorja koje je vodilo u radnu prostoriju.
<BR>&nbsp;&nbsp;&nbsp;&nbsp;&nbsp;Tokom tog kratkog puta nisu nikoga sreli. Harlanu je to izgledalo tako obično i normalno, da bi bio iznenađen i gotovo šokiran da je u magnovenju spazio neku priliku kako žurno promiče. Nesumnjivo se već pročula novost da jedan Tehničar dolazi. Čak se i Voj držao na odstojanju, i kada je Harlan slučajno rukom okrznuo njegov rukav, ovaj se trgao kao oparen.
<BR>&nbsp;&nbsp;&nbsp;&nbsp;&nbsp;Harlana je pomalo začudila izvesna gorčina koju je osetio zbog svega toga. Mislio je da je opna koju je satkao oko vlastite duše deblja i znatno otpornija. Ukoliko nije u pravu i ako se opna pohabala i istanjila, onda je postojalo samo jedno objašnjenje.
<BR>&nbsp;&nbsp;&nbsp;&nbsp;&nbsp;Nois!
<BR>
<BR>&nbsp;&nbsp;&nbsp;&nbsp;&nbsp;Socilog Kantor Voj nagnuo se prema Tehničaru na način koji je odavao prijateljski stav, ali Harlan je automatski primetio da sede na suprotnim krajevima duže ose prilično velikog stola.
<BR>&nbsp;&nbsp;&nbsp;&nbsp;&nbsp;"Milo mi je što je jedan Tehničar vašeg ugleda pokazao zanimanje za naš mali problem ovde", reče Voj.
<BR>&nbsp;&nbsp;&nbsp;&nbsp;&nbsp;"Da", reče Harlan hladnom bezličnošću, koja se mogla očekivati od njega. "On ima izvesne zanimljive vidove." (Da li je bio dovoljno bezličan? Njegove prave pobude sigurno su bile očigledne, a krivica ispisana u graškama znoja na čelu.)
<BR>&nbsp;&nbsp;&nbsp;&nbsp;&nbsp;Izvadio je iz unutrašnjeg džepa foliju sa sadržajem projekta Promena Stvarnosti. Bila je to kopija koja je poslana Svevremenskom Veću pre mesec dana. Zahvaljujući svojoj povezanosti sa višim Računarom Tviselom (Tviselom, glavom i bradom) Harlan je bez mnogo poteškoća dobio ovaj posao. Pre no što je odmotao foliju, pustivši da se rasprostre po ploči stola gde će je zadržati blago paramagnetsko polje, Harlan je zastao za trenutak.
<BR>&nbsp;&nbsp;&nbsp;&nbsp;&nbsp;Molekularni film koji je prekrivao sto bio je prigušen, ali ne i isključen. Pokret ruke mu je privukao pogled i za čas je izgledalo da ga odraz njegovog vlastitog lica ozbiljno posmatra sa ploče stola. Imao je trideset i dve godine, ali je izgledao stariji. Niko mu to nije morao reći. Sva je prilika da su mu izduženo lice i tamne veđe iznad još tamnijih očiju delimično davali namrgođen izraz lica i hladnu ravnodušnost - koji su se uklapali u karikaturu Tehničara, kako su ga zamišljali svi Večni. Možda je on gajio samo lažnu prestavu o sebi kao o Tehničaru.
<BR>&nbsp;&nbsp;&nbsp;&nbsp;&nbsp;Rasprostro je foliju po stolu i vratio se u neposrednu stvarnost.
<BR>&nbsp;&nbsp;&nbsp;&nbsp;&nbsp;"Ja nisam sociolog, gospodine."
<BR>&nbsp;&nbsp;&nbsp;&nbsp;&nbsp;Voj se osmehnu. "To zvuči izvrsno. Kada neko u početku ustvrdi kako nije stručnjak na nekom polju, onda to obično znači da će gotovo odmah uslediti neko sasvim određeno mišljenje vezano za to polje."
<BR>&nbsp;&nbsp;&nbsp;&nbsp;&nbsp;"Ne", reče Harlan, "ne mišljenje. Samo zahtev. Da li biste hteli da bacite pogled na ovaj sadržaj i da proverite da li ste možda negde napravili neku malu grešku."
<BR>&nbsp;&nbsp;&nbsp;&nbsp;&nbsp;Vojevo lice se istog trenutka smrklo. "Nadam se da nisam", reče.
<BR>&nbsp;&nbsp;&nbsp;&nbsp;&nbsp;Harlan je držao jednu ruku preko naslona stolice a drugu u krilu. Nije smeo da dopusti da mu prsti mahinalno zadobuju. Nije smeo da se ugrize za usnu. Nije smeo ni na koji način da ispolji osećanja.
<BR>&nbsp;&nbsp;&nbsp;&nbsp;&nbsp;Od kada mu se celo životno usmerenje u toj meri promenilo, stekao je uvid u prolazak sadržine projektovanih Promena Stvarnosti kroz administrativni žrvanj Svevremenskog Veća. Kao Tehničar lično dodeljen Višem Računaru Tviselu, mogao je to da podesi blagim odstupanjem od profesionalne etike. Posebno od kada je Tvisel počeo sve više da posvećuje pažnju svom najvažnijem projektu. (Harlanove nozdrve se raširiše. Sada je nešto malo znao o prirodi tog projekta.)
<BR>&nbsp;&nbsp;&nbsp;&nbsp;&nbsp;Harlan nije imao nikakvo jemstvo da će mu u dogledno vreme poći za rukom da ustanovi za čim traga. Kada je prvi put bacio pogled na projektovanu Promenu Stvarnosti 2456 - 2781, Serijski broj V-5, bio je gotovo sklon da poveruje da mu je čežnja sasvim osujetila moć rasuđivanja. Čitav dan je proveo u proveravanju jednačina i odnosa, sa smušenom nesigurnošću izmešanom sa rastućim uzbuđenjem i gorkom utehom da je bar bio upućen u elementarnu psiho-matematiku.
<BR>&nbsp;&nbsp;&nbsp;&nbsp;&nbsp;Sada je i Voj ispitao iste perforisane kartice, poluzačuđenim i poluzabrinutim pogledom.
<BR>&nbsp;&nbsp;&nbsp;&nbsp;&nbsp;"Izgleda mi", reče, "kažem, izgleda mi da je ovo potpuno u redu."
<BR>&nbsp;&nbsp;&nbsp;&nbsp;&nbsp;"Posebno vam skrećem pažnju", reče Harlan, "na osobenosti udvaranja u društvu sadašnje Stvarnosti ovog veka. To spada u domen sociologije, a ona je, ako se ne varam, vaša nadležnost. Zbog toga sam i podesio da se čim stignem, sretnem sa vama, a ne sa nekim drugim."
<BR>&nbsp;&nbsp;&nbsp;&nbsp;&nbsp;Voj je sada bio namrgođen. I dalje se ponašao učtivo, premda sa izvesnom primesom hladnoće u glasu. "Posmatrači dodeljeni našem Odeljku veoma su kompetentni. Sasvim sam ubeđen da su oni koji su zaduženi za ovaj projekat dali tačne podatke. Imate li neki protivdokaz?"
<BR>&nbsp;&nbsp;&nbsp;&nbsp;&nbsp;"Nikakav, sociolože Voj. Prihvatam njihove podatke. Moje sumnje se odnose na kasniju razradu podataka. Zar nemate naizmeničan tenzorni kompleks u ovoj tački, ako su podaci o udvaranju valjano uzeti u razmatranje?"
<BR>&nbsp;&nbsp;&nbsp;&nbsp;&nbsp;Voj je zurio u njega, a zatim mu se na licu pojavi izraz olakšanja. "Svakako, Tehničare, svakako, ali on se razrešava u jednakost. Postoji okuka malih razmera bez bočnih pritoka. Nadam se da ćete mi oprostiti što se koristim ovim slikovitim jezikom umesto preciznim matematičkim izrazima."
<BR>&nbsp;&nbsp;&nbsp;&nbsp;&nbsp;"Sasvim je u redu", reče Harlan bezizražajnim glasom. "Ništa više nisam stručnjak za matematiku nego za sociologiju."
<BR>&nbsp;&nbsp;&nbsp;&nbsp;&nbsp;"Vrlo dobro. Naizmenični tenzorni kompleks koji ste pomenuli, ili račvanje puta, kako ga mi nazivamo, nema nikakvog značaja. Razdvojeni ogranci se ponovo stiču i to je opet jedan put. Nije čak ni bilo potrebe pomenuti to u našim preporukama."
<BR>&nbsp;&nbsp;&nbsp;&nbsp;&nbsp;"Ako vi tako kažete, gospodine, prikloniću se vašem pozvanijem sudu. Međutim, tu je i dalje problem sa M.N.P."
<BR>&nbsp;&nbsp;&nbsp;&nbsp;&nbsp;Sociolog se trgao pri pomeni inicijala, što je Harlan znao da će se dogoditi. M.N.P. - Minimum Neophodne Promene. Tu se Tehničar nalazio na svom polju. Sociolog je mogao smatrati da je nedostupan kritici nižih bića u svemu što se odnosi na matematičku analizu beskrajnih mogućnosti Stvarnosti u vremenu, ali kada je bila reč o M.N.P., tu je Tehničar bio nadmoćniji.
<BR>&nbsp;&nbsp;&nbsp;&nbsp;&nbsp;Mehaničko računanje nije bilo dovoljno. Najveći Kompjutapleks koji je ikada sagrađen, opsluživan najumnijim i najiskusnijim Višim Računarom koji je ikada rođen, bio je samo u stanju da označi područje u kome bi se M.N.P. mogao pronaći. Zatim bi na scenu stupao Tehničar, koji bi, preletevši pogledom preko podataka, izabrao neku određenu tačku na tom području. Dobar Tehničar veoma je retko grešio. Vrhunskom Tehničaru se to nikada nije događalo.
<BR>&nbsp;&nbsp;&nbsp;&nbsp;&nbsp;Harlanu se to nikada nije događalo.
<BR>&nbsp;&nbsp;&nbsp;&nbsp;&nbsp;"M.N.P., koji preporučuje vaš Odeljak", reče Harlan hladnim jednoličnim izgovorom standardnog međuvremenskog jezika, sa preciznim slogovima, "zahteva uvođenje nesrećnog slučaja u svemir i trenutnu smrt na najužasniji način desetak ili više ljudi."
<BR>&nbsp;&nbsp;&nbsp;&nbsp;&nbsp;"Neizbežno", reče Voj slegnuvši ramenima.
<BR>&nbsp;&nbsp;&nbsp;&nbsp;&nbsp;"Nasuprot tome", reče Harlan, "ja smatram da se M.N.P. može svesti na puko premeštanje jednog kontejnera sa police na policu. Ovde!" Upro je dugim prstom. Njegov beli, odnegovani nokat kažiprsta napravio je tanušan znak duž jednog niza perforacija.
<BR>&nbsp;&nbsp;&nbsp;&nbsp;&nbsp;Voj je uzeo predlog u razmatranje sa nelagodnom ali bešumnom prilježnošću.
<BR>&nbsp;&nbsp;&nbsp;&nbsp;&nbsp;"Zar to ne menja situaciju", reče Harlan. "U odnosu na vaše nepromišljeno račvanje? Zar se na ovaj način ne koristi račvanje manjih mogućnosti, pri čemu se ono menja gotovo do izvesnosti, ne vodi li to do..."
<BR>&nbsp;&nbsp;&nbsp;&nbsp;&nbsp;"...do bezmalo M.Ž.O-a", prošaputa Voj.
<BR>&nbsp;&nbsp;&nbsp;&nbsp;&nbsp;"Tačno, do Maksimalno Željenog Odgovora", reče Harlan.
<BR>&nbsp;&nbsp;&nbsp;&nbsp;&nbsp;Voj podiže pogled sa izrazom lica koji se lomio između jeda i ljutnje. Harlan je odsutno primetio da mu je sagovornik imao malo razmaknute gornje sekutiće, što mu je davalo zečiji izgled koji se nikako nije slagao s uzdržanom snagom njegovih reči.
<BR>&nbsp;&nbsp;&nbsp;&nbsp;&nbsp;"Pretpostavljam", reče Voj, "da ću biti pozvan na saslušanje pred Sveveremensko Veće."
<BR>&nbsp;&nbsp;&nbsp;&nbsp;&nbsp;"Mislim da nećete. Koliko sam ja upućen u stvar, Svevremensko Veće ne zna o ovome. U najmanju ruku, projektovana Promena Stvarnosti prepuštena mi je bez komentara." Nije objasnio reč, 'prepuštena', niti mu je Voj to zatražio.
<BR>&nbsp;&nbsp;&nbsp;&nbsp;&nbsp;"Onda ste vi otkrili ovu grešku?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"I niste o tome izvestili Svevremensko Veće?"
<BR>&nbsp;&nbsp;&nbsp;&nbsp;&nbsp;"Ne, nisam."
<BR>&nbsp;&nbsp;&nbsp;&nbsp;&nbsp;Voju se najpre oteo uzdah olakšanja, a onda se ponovo pribrao. "Zbog čega?"
<BR>&nbsp;&nbsp;&nbsp;&nbsp;&nbsp;"Samo bi mali broj ljudi mogao da izbegne tu grešku. Pomislio sam da ću moći da je ispravim pre no što prouzrokuje štetu. To sam i učinio. Zašto onda dizati prašinu?"
<BR>&nbsp;&nbsp;&nbsp;&nbsp;&nbsp;"Ovaj... hvala vam, Tehničare Harlan. Pokazali ste se kao pravi prijatelj. Greška Odeljka, koja je, kao što ste rekli, praktično bila neizbežna ostavlia bi nepopravljivo rđav utisak u izveštaju."
<BR>&nbsp;&nbsp;&nbsp;&nbsp;&nbsp;Napravio je kratku pauzu, a onda nastavio. "Razume se, ako se uzmu u obzir preinačenja ličnosti koje će izazvati ova Promena Stvarnosti, od male je važnosti prethodna smrt nekoliko ljudi."
<BR>&nbsp;&nbsp;&nbsp;&nbsp;&nbsp;Harlan je nepristrasno razmišljao o svemu: Voj nije izgledao odveć zahvalan. Kada malo bude promozgao o ovome, verovatno će mu se još manje dopasti što ga je ražalovanja spasao jedan Tehničar. Kada bih bio soociolog, on bi mi pružio ruku, ali sa Tehničarem ne želi da se rukuje. Brani se, osuđujući desetak ljudi na gušenje, ali odbija da dodirne jednog Tehničara.
<BR>&nbsp;&nbsp;&nbsp;&nbsp;&nbsp;Pošto bi bilo fatalno ako bi dopustio da ova kivnost uzme maha, Harlan je rekao bez oklevanja: "Nadam se da će mi vaš Odeljak u znak zahvalnosti učiniti jednu malu uslugu."
<BR>&nbsp;&nbsp;&nbsp;&nbsp;&nbsp;"Uslugu?"
<BR>&nbsp;&nbsp;&nbsp;&nbsp;&nbsp;"U pitanju je Projektovanje Života. Imam uz sebe sve neophodne podatke. Takođe posedujem podatke za predloženu Promenu Stvarnosti u 482. veku. Želim da saznam uticaj ove Promene na ustrojstvo verovatnosti određene osobe."
<BR>&nbsp;&nbsp;&nbsp;&nbsp;&nbsp;"Nisam sasvim siguran", reče sociolog polako, "da sam vas razumeo. Vi jamačno imate mogućnosti da to uradite i u vašem vlastitom Odeljku?"
<BR>&nbsp;&nbsp;&nbsp;&nbsp;&nbsp;"Imam. Međutim, ono što preduzimam jeste istraživanje lične prirode, tako da ne želim da bude registrovano. Bilo bi teško izvesti to u mom Odeljku bez...", rukom je napravio neodređen zaključak nezavršene rečenice.
<BR>&nbsp;&nbsp;&nbsp;&nbsp;&nbsp;"Nećete, dakle, da se to obavi zvaničnim putem", reče Voj.
<BR>&nbsp;&nbsp;&nbsp;&nbsp;&nbsp;"Želim da stvar ostane poverljiva. Želim poverljiv odgovor."
<BR>&nbsp;&nbsp;&nbsp;&nbsp;&nbsp;"Ovaj... to se kosi sa pravilima. Ne mogu pristati na to."
<BR>&nbsp;&nbsp;&nbsp;&nbsp;&nbsp;Harlan se namršti. "Ništa se više ne kosi sa pravilima nego moj propust da prijavim vašu grešku Svevremenskom Veću. Protiv toga niste imali ništa protiv. Ako ćemo dosledno poštovati pravila u jednom slučaju, onda to moramo učiniti i u drugom. Mislim da smo se razumeli, zar ne?"
<BR>&nbsp;&nbsp;&nbsp;&nbsp;&nbsp;Pogled na Vojevo lice to mu je bespogovorno potvrdio. Sociolog ispruži ruku. "Mogu li da vidim dokumenta?"
<BR>&nbsp;&nbsp;&nbsp;&nbsp;&nbsp;Harlan odahnu. Pređena je glavna prepreka. Radoznalo je posmatrao sociologovu glavu nagnutu nad folijama koje je doneo.
<BR>&nbsp;&nbsp;&nbsp;&nbsp;&nbsp;Sociolog je samo jednom dao glasa od sebe: "Tako mu Vremena, pa ovo je mala Promena Stvarnosti." Harlan je ulučio priliku i odmah reagovao. "Tako je. Šta više, sasvim mala stvar. Stvar je upravo u tome. Nalazi se ispod kritične razlike i ja sam izabrao jednu osobu kao ogledni slučaj. Naravno, ne bi bilo diplomatski izvesti to u našem Odeljku sve dok ne budem sasvim siguran da sam u pravu."
<BR>&nbsp;&nbsp;&nbsp;&nbsp;&nbsp;Voj nije ništa odgovorio i Harlan je zastao. Nema potrebe nastaviti preko granice bezbednosti.
<BR>&nbsp;&nbsp;&nbsp;&nbsp;&nbsp;Voj ustade. "Dostaviću to jednom od mojih Projektanata Života. Stvar će ostati privatna. Vi shvatate, međutim, da ovo ne sme izgledati kao presedan."
<BR>&nbsp;&nbsp;&nbsp;&nbsp;&nbsp;"Svakako."
<BR>&nbsp;&nbsp;&nbsp;&nbsp;&nbsp;"Ako nemate ništa protiv, voleo bih da posmatram odvijanje Promene Stvarnosti. Nadam se da ćete nam učiniti čast ličnim sprovođenjem u delo M.N.P.-a."
<BR>&nbsp;&nbsp;&nbsp;&nbsp;&nbsp;Harlan klimnu. "Preuzimam punu odgovornost."
<BR>&nbsp;&nbsp;&nbsp;&nbsp;&nbsp;Dva ekrana u sobi za gledanje bila su uključena kada su ušli. Inženjeri su ih već fokusirali na tačne koordinate u Prostoru i Vremenu, a zatim su izišli. Harlan i Voj bili su sami u blistavoj prostoriji. (Podešenost molekularnog filma bila je primetna, pa čak i više od toga, ali Harlan je gledao na ekrane.)
<BR>&nbsp;&nbsp;&nbsp;&nbsp;&nbsp;Obe slike su bile nepomične. Mogle su da predstavljaju prizore smrti, pošto su prikazivale matematičke trenutke Vremena.
<BR>&nbsp;&nbsp;&nbsp;&nbsp;&nbsp;Jedna slika bila je oštrih, prirodnih boja; predočavala je strojarnicu onoga što je Harlan znao da je eksperimentalni svemirski brod. Jedna vrata stajala su pritvorena, a kroz procep koji je ostao nazirala se sjajna osnova stuba od nekog crvenog, poluprovidnog materijala. Nije se micala. Ništa se nije pokretalo. Da se slika mogla toliko izoštriti da prikaže zrnca prašine u vazduhu, ni ona se ne bi pomerala.
<BR>&nbsp;&nbsp;&nbsp;&nbsp;&nbsp;Voj reče: "Dva časa i tredeset šest minuta posle viđenog trenutka strojarnica će ostati prazna. U ovoj Stvarnosti, razume se."
<BR>&nbsp;&nbsp;&nbsp;&nbsp;&nbsp;"Znam", promrmlja Harlan. Navlačio je rukavice i već je hitrim pogledom pamtio položaj kritičnog kontejnera na polici, mereći korake do njega i procenjujući najpogodnije mesto gde bi ga prebacio. Za čas je upravio oči ka drugom ekranu.
<BR>&nbsp;&nbsp;&nbsp;&nbsp;&nbsp;Dok je mašinska odaja, koja se nalazila u zoni označenoj kao "sadašnjost" u odnosu na Odeljak Večnosti gde su se oni sad nalazili, bila jasna i prirodnih boja, drugi prizor, koji je ležao nakih dvadeset pet stoleća u budućnosti, obavijao je plavičasti sjaj, kao što je to uvek slučaj sa slikama "budućnosti".
<BR>&nbsp;&nbsp;&nbsp;&nbsp;&nbsp;Bila je to svemirska luka. Duboko plavo nebo, plavo obojene zgrade od golog metala na plavo-zelenom tlu. Plavi cilindar neobičnog izgleda sa ispupčenim dnom stajao je u prvom planu; iza njega su se nalazila još dva takva. Sva tri su uzdizala rascepljene vrhove naviše, dok je rascep duboko ponirao u trup broda.
<BR>&nbsp;&nbsp;&nbsp;&nbsp;&nbsp;Harlan se namršti. "Prilično su čudni."
<BR>&nbsp;&nbsp;&nbsp;&nbsp;&nbsp;"Eletkro-gravitacija", reče Voj. "Jedino je 248. stoleće znalo za elektro-gravitacioni svemirski let. Bez hemijskog pogona, bez nukleonika. Estetski idealna naprava. Šteta što tu moramo da izvršimo promenu. Šteta." Oči mu se upreše u Harlana sa očiglednim neodobravanjem.
<BR>&nbsp;&nbsp;&nbsp;&nbsp;&nbsp;Harlanove usne se stisnuše. Neodobravanje, naravno! Zašto da ne? On je Tehničar.
<BR>&nbsp;&nbsp;&nbsp;&nbsp;&nbsp;Međutim, iza svega je stajao najpre neki Posmatrač, koji je obzananio pojedinosti o odavanju drogi. Zatim je na scenu stupio neki statističar, koji je pokazao da su nedavne Promene povećale stepen odavanja narkotiku sve dok ono nije dostiglo najveće razmere u svekolikoj sadašnjoj Stvarnosti čoveka. Neki sociolog možda i sam Voj, protumačio je to iz ugla psihijatrijskog profila društva. Konačno, neki Računar je razradio Promenu Stvarnosti, neophodnu da bi se smanjio obim odavanja na bezbedan nivo, otkrivši pritom da, kao uzgredna posledica, mora da nestane elektro-gravitacioni svemirski let. Desetak, možda čak sto ljudi svih činova Večnosti, imalo je prste umešane u to.
<BR>&nbsp;&nbsp;&nbsp;&nbsp;&nbsp;Ali onda, na kraju, nekom Tehničaru poput njega padalo je u zadatak da sprovede stvar u delo. Sledeći uputstva koja su mu drugi pripremili, on je bio taj koji je morao da započne stvarnu Promenu Stvarnosti. Posle toga bi ga svi gledali sa oholim optuživanjem. Njihovi pogledi bi govorili: ti si, a ne mi, uništio tu divnu stvar.
<BR>&nbsp;&nbsp;&nbsp;&nbsp;&nbsp;Zbog toga bi ga osuđivali i izbegavali. Svalili bi krivicu sa svojih na njegova pleća i prezreli ga.
<BR>&nbsp;&nbsp;&nbsp;&nbsp;&nbsp;"Stvari" su bile ljudi, koji su se spram svemirskog broda činili mali, baš kao što su Zemlja i društvo na njoj uvek izgledali sićušni u poređenju sa fizičkim razmerama kosmičkog leta.
<BR>&nbsp;&nbsp;&nbsp;&nbsp;&nbsp;Ti ljudi bili su mnoštva malih lutaka. Njihove sićušne ruke i noge stajale su u podignutim, veštačkim položajima, uhvaćene u smrznutom trenu Vremena.
<BR>&nbsp;&nbsp;&nbsp;&nbsp;&nbsp;Voj slegnu ramenima.
<BR>&nbsp;&nbsp;&nbsp;&nbsp;&nbsp;Harlan je podešavao mali generator polja oko svog levog zgloba. "Hajde da obavimo ovaj posao."
<BR>&nbsp;&nbsp;&nbsp;&nbsp;&nbsp;"Samo trenutak. Hoću da stupim u vezu sa Projektantom Života i da vidim koliko će trajati njegov posao. I to treba da se obavi."
<BR>&nbsp;&nbsp;&nbsp;&nbsp;&nbsp;Ruke su mu se vešto kretale po malom pokretnom uređaju za vezu dok su mu uši pomno pratile raspored otkucaja koji su se vraćali. (Još jedna osobenst ovog Odeljka Večnosti, pomisli Harlan - zvuk se kodira u otkucaje. Domišlajto, ali napadno, kao molekularni filmovi.)
<BR>&nbsp;&nbsp;&nbsp;&nbsp;&nbsp;"Kaže da neće trajati više od tri časa", reče Voj konačno. "Uzgred budi rečeno, dopada mu se ime osobe koja je posredi. Nois Lambent. To je žena, zar ne?"
<BR>&nbsp;&nbsp;&nbsp;&nbsp;&nbsp;Harlan je osetio kako mu se grlo osušilo. "Jeste."
<BR>&nbsp;&nbsp;&nbsp;&nbsp;&nbsp;Vojeve usne se iskriviše u spori smešak. "Zvuči zanimljivo. Voleo bih da je upoznam; na neviđeno. U ovom Odeljku već mesecima nije bilo ni jedne žene."
<BR>&nbsp;&nbsp;&nbsp;&nbsp;&nbsp;Harlan se nije odvažio da mu odgovori. Za čas je upro pogled u sociologa, a onda se naglo okrenuo.
<BR>&nbsp;&nbsp;&nbsp;&nbsp;&nbsp;Ako je u Večnosti postojao neki nedostatak, onda je on bio vezan za žene. Saznao je tu manu gotovo istog časa kada je prvi put stupio u Večnost, ali ju je lično iskusio tek onda kada je prvi put sreo Nois. Od tog trenutka, ništa ga više nije moglo sprečiti da krene putem na kome će pogaziti zakletvu kao Večni i izneveriti sve ono u šta je verovao.
<BR>&nbsp;&nbsp;&nbsp;&nbsp;&nbsp;Zbog koga?
<BR>&nbsp;&nbsp;&nbsp;&nbsp;&nbsp;Zbog Nois.
<BR>&nbsp;&nbsp;&nbsp;&nbsp;&nbsp;Nije se stideo toga. Upravo ga je to i plašilo. Nije se stideo toga. Nije ga pekla krivica zbog sve većeg broja zločina koje je počinio i kojima je ovo poslednje neetičko korišćenje poverljivog Projektovanja Života moglo da bude pridodato tek kao sitan greh.
<BR>&nbsp;&nbsp;&nbsp;&nbsp;&nbsp;Pribegao bi i najgorem potezu kada bi bio prinuđen na to.
<BR>&nbsp;&nbsp;&nbsp;&nbsp;&nbsp;Po prvi put, jedna osobena i nedvosmislena misao sinula mu je u svesti. Iako ju je sa užasom odagnao od sebe, bilo mu je jasno da će se ona, sada kada je jednom došla, neumitno vratiti.
<BR>&nbsp;&nbsp;&nbsp;&nbsp;&nbsp;Misao je bila sasvim jednostavna: ako bude morao, on će uništiti Večnost.
<BR>&nbsp;&nbsp;&nbsp;&nbsp;&nbsp;Najgore je, međutim, bilo saznanje da raspolaže moćima da učini tako nešto.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
