<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>NALAŽENJE
<P>&nbsp;&nbsp;&nbsp;&nbsp;&nbsp;1.
<BR>&nbsp;&nbsp;&nbsp;&nbsp;&nbsp;Edit Felouz zagladila je svoj radni mantil; uvek je to činila pre nego što bi otvorila ta komplikovano zaključana vrata i zakoračila preko nevidljive linije razdvajanja između jeste i nije. Sa sobom je i ovog puta ponela svesku i olovku, iako beleške više nije pravila osim kad je, zbog nekog izveštaja, to bilo krajnje neophodno.
<BR>&nbsp;&nbsp;&nbsp;&nbsp;&nbsp;Ovog puta donela je i kofer. ("Neke igre za dečka", maločas je, sa osmehom, rekla stražaru - a on, koji već odavno nije ni pomišljao da nju nešto ispituje, samo joj je mahnuo veselo, pokazujući joj da prođe kroz obezbeđenje.)
<BR>&nbsp;&nbsp;&nbsp;&nbsp;&nbsp;A mali, ružni dečko osetio je, kao i svaki put, da je ona ušla u njegov privatni svet, pa je dotrčao, uzvikujući "Gospođice Felouz - gospođice Felouz...", na svoj način, mekano i nerazgovetno.
<BR>&nbsp;&nbsp;&nbsp;&nbsp;&nbsp;"Timi", reče ona i provuče prste, nežno, kroz tršavu, smeđu kosu na njegovoj čudno oblikovanoj, maloj glavi. "Šta nije u redu?"
<BR>&nbsp;&nbsp;&nbsp;&nbsp;&nbsp;On reče: "Gde je Džeri? Hoće li se vratiti da se igra sa mnom danas?"
<BR>&nbsp;&nbsp;&nbsp;&nbsp;&nbsp;"Ne, neće danas."
<BR>&nbsp;&nbsp;&nbsp;&nbsp;&nbsp;"Žao mi je zbog onog što se desilo."
<BR>&nbsp;&nbsp;&nbsp;&nbsp;&nbsp;"Znam, Timi."
<BR>&nbsp;&nbsp;&nbsp;&nbsp;&nbsp;"A Džeri...?"
<BR>&nbsp;&nbsp;&nbsp;&nbsp;&nbsp;"Pusti sad Džerija, Timi. Jesi li zato plakao? Zato što ti nedostaje Džeri?"
<BR>&nbsp;&nbsp;&nbsp;&nbsp;&nbsp;Pogledao je na drugu stranu. "Ne samo zbog toga, gospođice Felouz. Opet sam sanjao."
<BR>&nbsp;&nbsp;&nbsp;&nbsp;&nbsp;"Isti san?" Usne gospođice Feluoz se stisnuše. Naravno, to sa Džerijem dovelo je do vraćanja tog sna.
<BR>&nbsp;&nbsp;&nbsp;&nbsp;&nbsp;Klimnuo je glavom. "Da, isti san."
<BR>&nbsp;&nbsp;&nbsp;&nbsp;&nbsp;"Da li je bilo mnogo nezgodno, ovog puta?"
<BR>&nbsp;&nbsp;&nbsp;&nbsp;&nbsp;"Nezgodno, da. Bio sam - napolju. Tamo su bila deca, mnogo dece. I Džeri. Svi su me gledali. Neki su se smejali, neki su pokazivali prstom ka meni i kreveljili se, ali neki su bili fini prema meni. Govorili su: 'Hajde, hajde, Timi, možeš ti, samo idi jedan po jedan korak. Nemoj stati i stići ćeš do slobode.' Tako je i bilo. Pošao sam odavde i izišao pravo napolje. I rekao sam: 'Sad dođite da se igrate sa mnom', ali su onda svi oni počeli da se talasaju i postali su mi nevidljivi, a ja sam stao da se klizam unatrag, opet ovamo. Nisam se mogao zadržati. Klizao sam se, a kad sam se našao sasvim unutra, oko mene se stvorio crni zid, nisam mogao ni da maknem, bio sam..."
<BR>&nbsp;&nbsp;&nbsp;&nbsp;&nbsp;"Uh, to je tako strašno. Žao mi je, Timi. Znaš da mi je žao."
<BR>&nbsp;&nbsp;&nbsp;&nbsp;&nbsp;Pokušavajući da se osmehne, pokazao je svoje prevelike zube i široko razvukao usne; zbog toga se činilo da su mu usta isturena napred, iz lica, čak i više nego što su stvarno bila.
<BR>&nbsp;&nbsp;&nbsp;&nbsp;&nbsp;"Kad ću biti dovoljno veliki da iziđem odavde, gospođice Felouz? Da stvarno idem napolje? Ne samo u snovima?"
<BR>&nbsp;&nbsp;&nbsp;&nbsp;&nbsp;"Uskoro", reče ona. Osećala je da joj se srce kida. "Uskoro."
<BR>&nbsp;&nbsp;&nbsp;&nbsp;&nbsp;Pustila je dečka da je uhvati za ruku. Volela je taj topli dodir debele, suve kože njegovog dlana na svojoj ruci. Povukao ju je ka unutrašnjosti, kroz sve tri sobe koje su sačinjavale stasis-sekciju Jedan - udobne sobe, svakako, ali sobe u kojima je od prvog dana ostao, zauvek uhapšen, ovaj ružni, mali dečko star sedam (Da li baš sedam? Kako biti siguran?) godina.
<BR>&nbsp;&nbsp;&nbsp;&nbsp;&nbsp;Odveo ju je do svog jedinog prozora, sa koga se pružao pogled na svet onog jeste, onog napolju; ali samo na jedan delić tog sveta, pokriven kržljavom šumom, a sada i skriven noćnom tamom. U stvari, kroz prozor se sada videla samo ograda sa zlovoljnom svetlećom tablom koja je upozoravala sve i svakoga da se ne sme ulaziti ovamo, a ko pokuša, da mu prete takve-i-takve opake kazne.
<BR>&nbsp;&nbsp;&nbsp;&nbsp;&nbsp;Timi je pritisnuo nos na prozor.
<BR>&nbsp;&nbsp;&nbsp;&nbsp;&nbsp;"Pričajte mi opet šta ima napolju, gospođice Felouz."
<BR>&nbsp;&nbsp;&nbsp;&nbsp;&nbsp;"Bolja mesta. Lepša mesta", reče ona tužno.
<BR>&nbsp;&nbsp;&nbsp;&nbsp;&nbsp;Kao i toliko puta u protekle tri godine, proučavala ga je potajno, pogledom iskosa; posmatrala je profil njegovog jadnog, malog, uhapšeničkog lica, ocrtan naspram prozora. Čelo ravno, ali sa jakim nagibom unazad; na njega pada gusta, gruba kosa, u čupercima koje gospođica Felouz nikada nije uspela da ispravi. Potiljak čudno izbočen, tako da glava ostavlja utisak da je preteška i da je klonula, da se pognula napred, prisiljavajući celo telo da se poguri. Iznad očiju, već sad, silovito izbočeni koštani svodovi počinju da se ocrtavaju, počinju da rastu. Usta krupna, izturena napred, ispred širokog, pljosnatog nosa; a vrh vilice praktično ne postoji, nego se vilica povlači, odmah od donje usne, glatko nadole i unazad. Malen rastom za svoje godine, praktično kepec, iako moćno građen; noge zdepaste, kratke i krive. Obraz širok, ispod njega moćne kosti; a na obrazu, mladež, od one vrste koja se zove 'bivolja koža', mladež ljutito crven, izdužen u cik-cak liniju, sasvim nalik na sev munje.
<BR>&nbsp;&nbsp;&nbsp;&nbsp;&nbsp;Veoma ružan, mali dečak, ali dečak koga Edit Felouz voli više nego ikog drugog na svetu.
<BR>&nbsp;&nbsp;&nbsp;&nbsp;&nbsp;Stajala je tako da joj je lice ostajalo izvan Timijevog vidnog polja; zato je dozvolila usnama luksuz da zadrhte.
<BR>&nbsp;&nbsp;&nbsp;&nbsp;&nbsp;Ovi su rešili da ga ubiju. Stvar se zapravo svodi na to. Timi je samo dete, i to dete u izuzetnoj meri bespomoćno, a oni se spremaju da ga pošalju u smrt.
<BR>&nbsp;&nbsp;&nbsp;&nbsp;&nbsp;Neće moći. Ona će sve učiniti da to spreči. Sve. Ometanje njihovog plana biće težak prekršaj radne discipline, to je znala, a ona nikad u životu nije učinila ništa protivno dužnosti, bar po svom shvatanju dužnosti, ali to sad nije važno. Ona ima obavezu prema njima, naravno, to se ne može osporavati, ali ima obavezu i prema Timiju, a i prema sebi samoj. Nema nedoumice, u njenoj duši, koja je od tih obaveza najviša, koja na drugom, a koja na trećem mestu.
<BR>&nbsp;&nbsp;&nbsp;&nbsp;&nbsp;Otvorila je kofer.
<BR>&nbsp;&nbsp;&nbsp;&nbsp;&nbsp;Izvadila iz njega zimski kaput, vunenu kapu sa preklopnim štitnicima za uši, i ostale stvari.
<BR>&nbsp;&nbsp;&nbsp;&nbsp;&nbsp;Timi se okrenuo. Zurio je u nju. Oči su mu bile tako krupne, ogromne, tako blistave i svečane.
<BR>&nbsp;&nbsp;&nbsp;&nbsp;&nbsp;"Te stvari, šta su one, gospođice Felouz?"
<BR>&nbsp;&nbsp;&nbsp;&nbsp;&nbsp;"Odeća", reče ona. "Odeća za izlazak napolje." Pozvala ga je prstom. "Dođi, Timi."
<BR>
<BR>&nbsp;&nbsp;&nbsp;&nbsp;&nbsp;2.
<BR>&nbsp;&nbsp;&nbsp;&nbsp;&nbsp;Bila je, zapravo, tek treća od onih kandidatkinja sa kojima je Hoskins razgovarao; treća po tome što su oni u Kadrovskom odeljenju smatrali da su prve dve bolje. Međutim, Džerald Hoskins bio je od one vrste šefova koji vole da sve provere lično i svojeručno i koji, kad svojim službenicima povere neki izbor, ne prihvataju automatski razložnost mišljenja tih službenika, nego hoće i sami da se uvere da li je moglo bolje. Neki u kompaniji smatrali su da je to najlošija strana Hoskinsovog šefovanja. On se ponekad i slagao sa njima po tom pitanju. Svejedno, insistirao je da lično obavi razgovor sa sve tri kandidatkinje za ovo zaposlenje.
<BR>&nbsp;&nbsp;&nbsp;&nbsp;&nbsp;Prva je stigla sa preporukom 'tri zvezdice' od Sema Eikmena, koji je u firmi 'Stasis tehnologije' bio šef kadrovskog odeljenja. Već zbog te činjenice Hoskins je bio malčice podozriv, jer je Eikmen imao jaku sklonost ka oštrim, vrhunskotehnološkim ličnostima. To može biti dobro ako tražiš eksperte za održanje implozionih polja, ili one koji mogu da zavire u jato neposlušnih pozitrona i svakom pojedinom da se obrate po imenu i prezimenu. Ali Hoskins nije bio ubeđen da će neka od tih Semovih visokotehnoloških osoba biti prava stvar za ovo radno mesto.
<BR>&nbsp;&nbsp;&nbsp;&nbsp;&nbsp;Ta prava zvala se Marijana Levien i bila je prava tigrica. Negde u poznim tridesetim godinama, vitka, glatka, sjajnih površina, u dobroj formi. Ne stvarno lepa - 'lepotica' ne bi bio najprecizniji naziv za nju - ali, upečatljivog izgleda, svakako upečatljivog.
<BR>&nbsp;&nbsp;&nbsp;&nbsp;&nbsp;Imala je veličanstvene jagodične kosti i kosu crnu kao gar, povučenu sa čela pravo unazad i zategnutu; oći su joj bile hladne i svetlucave i nisu propuštale baš ništa. Nosila je elegantno poslovno odelo sa sakoom, duboke, bogate, smeđe boje, sa zlatnim porubom; mogla je to kupiti u Parizu ili u San Francisku prekjuče. Uz to, na grlu je imala nenametljivo pridodat svežnjić zlatnih žica sa po jednim biserom na vrhu svake; Hoskinsu se činilo da ipak nije uobičajeno da žene pođu sa nakitom te vrste na razgovor o zaposlenju, naročito ne o ovakvom zaposlenju. Više je ličila na agresivnu, mladoliku šeficu koja pretenduje na to da kad-tad zauzme neku od direktorskih fotelja u kompaniji, nego na ono što bi, po Hoskinsovom uverenju, negovateljica male dece trebalo da bude.
<BR>&nbsp;&nbsp;&nbsp;&nbsp;&nbsp;Ipak, bila je negovateljica, u osnovi, mada je ta reč zvučala veoma skromno kad se odnosila na osobu sa toliko profesionalnih veza i uspeha. Rezime njenog dotadašnjeg kretanja u službi predstavljao je 'nokaut'. Doktorat iz heurističke pedagogije - i još jedan doktorat, iz rehabilitacione tehnologije. Asistentkinja direktora Specijalne službe u Opštoj dečjoj bolnici u Hjustonu. Konsultantkinja pri Kacinovoj komisiji koju je federalna vlada naimenovala u cilju rešavanja nekih pitanja popravnog obrazovanja. Šest godina iskustva u priključivanju veštačke inteligencije autističkoj deci. Bibliografija u softveru - kilometar dugačka.
<BR>&nbsp;&nbsp;&nbsp;&nbsp;&nbsp;Tačno ono što je kompaniji 'Stasis tehnologije' potrebno za ovo radno mesto?
<BR>&nbsp;&nbsp;&nbsp;&nbsp;&nbsp;Da, bar po mišljenju Sema Eikmena.
<BR>&nbsp;&nbsp;&nbsp;&nbsp;&nbsp;Hoskins reče: "Vi shvatate, zar ne, da ćemo od vas tražiti da odustanete od svih vaših projekata izvan naših prostorija, od svega onog što imate u Vašingtonu, Hjustonu, od svakog konsultativnog rada koji bi značio putovanje. U suštini, bićete prikovani za ovo mesto, i to sa punim radnim vremenom, nekoliko godina, i imaćete samo jedan jedini, sasvim određeni posao."
<BR>&nbsp;&nbsp;&nbsp;&nbsp;&nbsp;Nije ni trepnula. "Razumem to."
<BR>&nbsp;&nbsp;&nbsp;&nbsp;&nbsp;"Vidim da ste se samo u poslednjih osamnaest meseci pojavili na konferencijama u Sao Paolu, Vinipegu, Melburnu, San Diegu i Baltimoru i da su vaša pismena saopštenja čitana od strane drugih osoba, na pet naučnih sastanaka kojima niste mogli prisustvovati lično."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;"Pa ipak, sasvim ste sigurni da ćete moći da učinite preskok sa tako aktivne karijere, čiju skicu vidim u vašem rezimeu, na jedno u suštini izolovano bivstvovanje, koje ćete ovde morati da vodite?"
<BR>&nbsp;&nbsp;&nbsp;&nbsp;&nbsp;Svetlucanje hladne rešenosti u njenim očima. "Ne samo što mislim da ću biti sasvim sposobna da učinim taj prelaz, nego sam i potpuno spremna, pa i željna da ga učinim."
<BR>&nbsp;&nbsp;&nbsp;&nbsp;&nbsp;Nešto je u tom iskazu zazvučalo Hoskinsu malčice, samo malčice pogrešno.
<BR>&nbsp;&nbsp;&nbsp;&nbsp;&nbsp;On reče: "Da li biste mogli reći nešto podrobnije o tome? Možda ne uviđate u potpunosti koliko je naš pristup ovde u 'Stasis tehnologijama'... hm... kaluđerski, ponekad; i koliko bi veliki zahtevi lako mogli da iskrsnu baš na području za koje biste vi bili odgovorni."
<BR>&nbsp;&nbsp;&nbsp;&nbsp;&nbsp;"Mislim da to uviđam, doktore Hoskinse."
<BR>&nbsp;&nbsp;&nbsp;&nbsp;&nbsp;"A ipak ste spremni i željni?"
<BR>&nbsp;&nbsp;&nbsp;&nbsp;&nbsp;"Možda sam malo manje nego dosad željna jurnjave od Vinipega do Melburna i Sao Paola."
<BR>&nbsp;&nbsp;&nbsp;&nbsp;&nbsp;"Malčice smo 'preforsirani', možda, doktore Levien, da li je to ono što pokušavate da mi kažete?"
<BR>&nbsp;&nbsp;&nbsp;&nbsp;&nbsp;Na njenim usnama pojavi se senka osmeha, prvi znak ljudske topline koji je ispoljila od kad je ušla u Hoskinsovu kancelariju. Samo senka osmeha, koja je nestala skoro istog časa kad se i pojavila.
<BR>&nbsp;&nbsp;&nbsp;&nbsp;&nbsp;"Pa, mogli biste to tako nazvati, dr Hoskinse."
<BR>&nbsp;&nbsp;&nbsp;&nbsp;&nbsp;"Da, ja bih mogao, međutim da li vi to tako nazivate?"
<BR>&nbsp;&nbsp;&nbsp;&nbsp;&nbsp;Kao da se malo trgla zbog ovog njegovog neočekivanog protivnapada. Ali odmah je duboko udahnula i maltene bez ikakvog znaka napora ponovo uspostavila svoj stav gotovo nenarušivog mira.
<BR>&nbsp;&nbsp;&nbsp;&nbsp;&nbsp;"Možda je 'preforsiranje' previše ekstreman termin za moju sadašnju atitudinalnu orijentaciju. Dozvolite mi da samo kažem da sam zainteresovana za repozicioniranje mojih utrošaka energije - dosad, kao što ste videli, veoma difuzno manifestovanih - sa ciljem koncentracije oko samo jednog autputa."
<BR>&nbsp;&nbsp;&nbsp;&nbsp;&nbsp;"Ovaj... da. Nesumnjivo."
<BR>&nbsp;&nbsp;&nbsp;&nbsp;&nbsp;Hoskins ju je osmotrio sa mešavinom strahopoštovanja i užasa. Njen glas bio je savršeno podešeni kontraalt; obrve besprekorno simetrične; sedela je izvrsno uspravljena, sa najboljim telesnim držanjem koje se moglo zamisliti. U svakom pogledu izuzetna. Samo, ne baš - stvarna.
<BR>&nbsp;&nbsp;&nbsp;&nbsp;&nbsp;On reče posle male pauze: "A šta vas je, konkretno, navelo na to da se prijavite za ovo radno mesto, ako izuzmemo činjenicu da ćete tu moći da usredsredite svu svoju energiju na samo jedan predmet?"
<BR>&nbsp;&nbsp;&nbsp;&nbsp;&nbsp;"Opčinjava me priroda tog eksperimenta."
<BR>&nbsp;&nbsp;&nbsp;&nbsp;&nbsp;"Aha. Da čujemo."
<BR>&nbsp;&nbsp;&nbsp;&nbsp;&nbsp;"Kao što svaki prvoklasni pisac dečje literature zna, svet deteta veoma je različit od sveta odraslih, zapravo to je jedan tuđinski svet u kome su vrednosti, polazne pretpostavke i osnovne crte stvarnosti sasvim drugačije. Onda odrastamo, a pri tome većina nas postiže tako potpunu tranziciju iz tog dečjeg u ovaj naš svet da zaboravljamo prirodu onog koji ostaje iza nas. Tokom čitavog mog rada sa decom pokušavala sam da uđem u njihov um i da sagledam, koliko god mi to dozvoljavaju ograničenja koje kao odrasla osoba imam, tu tuđinsku, drugosvetsku prirodu dečje svesti."
<BR>&nbsp;&nbsp;&nbsp;&nbsp;&nbsp;Hoskins reče, nastojeći da mu se iznenađenje ne oseti u glasu: "Mislite da su deca tuđinci, u smislu - vanzemaljskih bića?"
<BR>&nbsp;&nbsp;&nbsp;&nbsp;&nbsp;"Metaforično rečeno, jesu. Ali, naravno, ne bukvalno."
<BR>&nbsp;&nbsp;&nbsp;&nbsp;&nbsp;"Naravno." Nastavljajući da preleće pogledom njen rezime, namrštio se. "Niste se udavali?"
<BR>&nbsp;&nbsp;&nbsp;&nbsp;&nbsp;"Ne, nisam", uzvrati ona hladno.
<BR>&nbsp;&nbsp;&nbsp;&nbsp;&nbsp;"Pretpostavljam da se, takođe, niste opredelili ni za roditeljstvo bez braka?"
<BR>&nbsp;&nbsp;&nbsp;&nbsp;&nbsp;"To je bila opcija koju sam veoma ozbiljno razmatrala pre nekoliko godina. Ali moj posao mi je pružao osećanje surogatroditeljstva, koji se pokazalo sasvim dovoljno."
<BR>&nbsp;&nbsp;&nbsp;&nbsp;&nbsp;"Da. Pretpostavljam da je tako. Nego, rekoste maločas da svet deteta sagledavate kao iz osnove tuđinski. U kakvom je odnosu ta izjava sa mojim pitanjem o razlozima koji su vas naveli na to da se javite za ovaj posao?"
<BR>&nbsp;&nbsp;&nbsp;&nbsp;&nbsp;"Ako mogu prihvatiti kao doslovce istinit onaj vrlo neobični preliminarni opis vašeg eksperimenta koji mi je dat, trebalo bi da se reč o tome da meni bude povereno staranje o detetu koje će, u najbukvalnijem smislu reči, biti preneto iz jednog tuđinskog sveta. To nije svet prostorno, nego vremenski dalek; svejedno, suština te egzistencijalne situacije je ekvivalentna. Veoma bih volela da dobijem priliku da proučim temeljne razlike između tog deteta i nas; bilo bi to paralaktičko izmeštanje koje bi obezbedilo dodatne uvide, potrebne za moj sopstveni rad."
<BR>&nbsp;&nbsp;&nbsp;&nbsp;&nbsp;Hoskins je zurio u nju.
<BR>&nbsp;&nbsp;&nbsp;&nbsp;&nbsp;Ne, pomisli on. Ova uopšte nije stvarna. Ovo je nekakav android, vešto napravljen. Robodadilja, roboteljica. Međutim, u proizvodnji robota još nije postignut ovaj nivo kvaliteta - Hoskins je to dobro znao. Prema tome, mora biti da je ova osoba ipak od krvi i mesa. Samo, ne ponaša se kao takva, to je očigledno.
<BR>&nbsp;&nbsp;&nbsp;&nbsp;&nbsp;On reče: "To možda neće biti tako lako. Mogu se pojaviti teškoće u komuniciranju. Dete će, po svoj prilici, imati umanjenu sposobnost govora, znate. Zapravo, poprilični su izgledi da taj stvor neće uopšte moći da govori."
<BR>&nbsp;&nbsp;&nbsp;&nbsp;&nbsp;"Stvor?"
<BR>&nbsp;&nbsp;&nbsp;&nbsp;&nbsp;"Dete, on, ona. Ne znamo još da li će biti muško ili žensko. Uviđate da još tri nedelje, plus-minus dva-tri dana, to dete neće stići ovde, i da mi, do trenutka kad stigne, ne znamo u osnovi ništa o njegovoj konkretnoj prirodi."
<BR>&nbsp;&nbsp;&nbsp;&nbsp;&nbsp;Ovo kao da ju je ostavilo ravnodušnom. "Svesna sam da postoje ti rizici. Ono može imati drastične hendikepe, vokalne, fizičke, možda i intelektualne."
<BR>&nbsp;&nbsp;&nbsp;&nbsp;&nbsp;"Da, a može se i desiti da vi budete prinuđeni da s njim postupate kao sa veoma retardiranim detetom iz naše sopstvene ere. Naprosto, ne znamo. Potpunu nepoznanicu strpaćemo vam u šake."
<BR>&nbsp;&nbsp;&nbsp;&nbsp;&nbsp;"Pripravna sam da se suočim sa tim izazovom", reče ona. "Ili sa ma kojim drugim. Izazovi i jesu ono što me interesuje, dr Hoskinse."
<BR>&nbsp;&nbsp;&nbsp;&nbsp;&nbsp;U to je poverovao. Ova žena uopšte nije reagovala na uslovnu i čak spekulativnu prirodu ponuđenog opisa radnog zadatka. Kao da je spremna da se suoči sa svačim i nezainteresovana za pitanja tipa 'zašto' i 'otkud'.
<BR>&nbsp;&nbsp;&nbsp;&nbsp;&nbsp;Nije bilo teško razabrati zbog čega je ova osoba ostavila tako snažan utisak na Sema Eikmena.
<BR>&nbsp;&nbsp;&nbsp;&nbsp;&nbsp;Hoskins je opet ćutao nekoliko trenutaka, taman koliko da ostavi kandidatkinji mogućnost za samostalno istupanje. Marijana Levien iskoristila je taj otvoreni prostor odmah, bez ikakvog oklevanja.
<BR>&nbsp;&nbsp;&nbsp;&nbsp;&nbsp;Posegla je u svoju akten-tašnu i izvukla ručni računar, ne veći od kakvog velikog, metalnog komada novca. "Donela sam", reče ona, "jedan program na kome radim od kad se u kompjuterskoj mreži saznalo da primate prijave za ovo radno mesto. To je varijanta jednog mog ranijeg programa koji sam koristila kod dece sa oštećenjima mozga, u Peruu, pre sedam godina: sadrži šest algoritama za definisanje i modifikovanje komunikacijskog toka. U osnovi, tu se mimoilaze normalni verbalni kanali uma i..."
<BR>&nbsp;&nbsp;&nbsp;&nbsp;&nbsp;"Hvala vam", reče Hoskins glatko, zureći u taj maleni aparat na njenom dlanu kao da mu je ponudila bombu. "Ali postoje svakojake zakonske smetnje zbog kojih ja ne mogu da pogledam taj vaš materijal sve dok ne postanete, konkretno, zaposlenik firme 'Stasis tehnologije'. Naravno, čim budete pod ugovorom, rado ću porazgovarati sa vama, i to podrobno, o vašim ranijim istraživačkim radovima, ali do tada..."
<BR>&nbsp;&nbsp;&nbsp;&nbsp;&nbsp;"Jasno", reče ona. Njeni besprekorni obrazi pocrveneše. Načinila je taktičku grešku i to joj je bilo jasno: pokazala je preveliku želju, čak nasrtljivost. Hoskins je stao da osmatra zamršeni put kojim je odmah krenula da to popravi. "Sasvim sagledavam situaciju. Nije bilo mudro to što sam pokušala da preskočim formalnosti te vrste. Ali nadam se da možete razumeti, doktore Hoskinse, da sam ja, i pored ove moje vrlo pažljivo uglačane spoljašnjosti, u osnovi istraživač i da imam sav onaj polet kojim student, neposredno posle diplomiranja, kreće da otkriva tajne Vaseljene; zato mi se katkad događa da, i pored sveg mog znanja o onome što je izvodljivo i prikladno, prekoračim uobičajene protokolarne granice, čisto iz grozničave želje da se bacim na suštinu..."
<BR>&nbsp;&nbsp;&nbsp;&nbsp;&nbsp;Hoskins se osmehnuo. Hoskins je klimnuo glavom. Hoskins je rekao: "Naravno, dr Levien. Nije greh ako je čovek preterano poletan. A ovo je bio veoma koristan razgovor. Stupićemo u vezu sa vama čim donesemo odluku."
<BR>&nbsp;&nbsp;&nbsp;&nbsp;&nbsp;Pogledala ga je čudno, kao da je iznenađena time što joj ne daju ovo zaposlenje istog trenutka. Ali bila je ipak dovoljno pametna da samo kaže "Mnogo vam hvala" i "Doviđenja" i ništa više.
<BR>&nbsp;&nbsp;&nbsp;&nbsp;&nbsp;Na vratima njegove kancelarije zastala je, okrenula se, sevnula jednim visokovoltnim završnim osmehom. Onda je otišla, ostavljajući za sobom vatreno jarku sliku urezanu u mrežnjaču Hoskinsovog uma.
<BR>&nbsp;&nbsp;&nbsp;&nbsp;&nbsp;"Aaauhhh", ote se Hoskinsu.
<BR>&nbsp;&nbsp;&nbsp;&nbsp;&nbsp;On izvuče maramicu i obrisa čelo.
<BR>
<BR>&nbsp;&nbsp;&nbsp;&nbsp;&nbsp;3.
<BR>&nbsp;&nbsp;&nbsp;&nbsp;&nbsp;Druga kandidatkinja razlikovala se od Marijane Levien praktično u svakom pogledu. Kao prvo, bila je starija dvadeset godina; a kao drugo, nije imala u sebi baš ničeg elegantnog, prohladnog, zastrašujućeg, rasplamsalo sjajnog, ili robotskog. Doroti Njukomb, tako se zvala, bila je debeljušna žena majčinskog izgleda, maltene preobilnog; bez ijednog juvelirskog proizvoda na sebi, obučena jednostavno, čak i nehajno; držanja blagog, lica prijatno veselog.
<BR>&nbsp;&nbsp;&nbsp;&nbsp;&nbsp;Oko nje kao da je zračio zlatni oreol majčinske topline. Izgledala je kao idealna bakica iz mašte svakog deteta. Tako jednostavna, tako opuštena, da je bilo teško poverovati da zaista ima potrebnu školsku spremu iz pedijatrije, fiziologije i kliničke hemije. Ipak, podaci o toj spremi bili su u njenom rezimeu, a uz njih i izveštaj o jednoj iznenađujućoj specijalizaciji: diplomirala je iz antropološke medicine. Uz sva čudesa civilizacije dvadeset prvog veka, na svetu je i sad postojao po gde koje primitivno područje, u raznim delovima sveta - u Africi, Južnoj Americi, Polineziji, Jugoistočnoj Aziji. Nije ni čudo da je od Sema Eikmena dobila pečat 'može'. Žena koja bi mogla poslužiti kao model za vajanje kipa neke boginje majčinske ljubavi i koja, uz to, ima iskustva u radu sa decom iz zaostalih društava...
<BR>&nbsp;&nbsp;&nbsp;&nbsp;&nbsp;Činilo se da je idealan kandidat, u svakom pogledu. Posle opresivne, hiperuglačane perfekcije one suviše izvrsne Marijane Levien, Hoskins se toliko opustio u prisustvu ove žene da je morao u sebi suzbiti snažni poriv da joj istog trenutka ponudi to radno mesto, kao da je svaki razgovor suvišno gubljenje vremena. Ne bi to bio prvi put da Hoskins dozvoli sebi raskoš popuštanja sopstvenim spontanim osećanjima.
<BR>&nbsp;&nbsp;&nbsp;&nbsp;&nbsp;Ipak, savladao je taj poriv.
<BR>&nbsp;&nbsp;&nbsp;&nbsp;&nbsp;A onda je, na njegovo zaprepašćenja i žaljenje, Doroti Njukomb uspela da diskvalifikuje sama sebe, iako je razgovor do tog trenutka potrajao ni punih pet minuta.
<BR>&nbsp;&nbsp;&nbsp;&nbsp;&nbsp;Sve je išlo divno, do te kobne tačke. Imala je puno ličnog upliva, puno topline. Volela je decu, naravno: imala je i sama troje dece, a još pre toga, kao najstarije dete u velikoj porodici sa bolesnom majkom, morala je od malena da se bavi negom dece, morala je, od kad zna za sebe, da pomaže oko gajenja mnogobrojne mlađe braće i sestara. Imala je odličnu profesionalnu biografiju. Od bolnica i klinika u kojima je ranije radila dobila je preporuke sa najvišim pohvalama; dobro je podnela najčudnije i najteže uslove u udaljenim plemenskim područjima; uživala je u radu sa hendikepiranom decom svih vrsta; sa najvećim uzbuđenjem iščekivala je trenutak kad će moći da priđe jedinstvenim problemima koji u ovom projektu 'Stasis tehnologija' moraju iskrsnuti.
<BR>&nbsp;&nbsp;&nbsp;&nbsp;&nbsp;Ali onda je razgovor skrenuo ka pitanju: zašto bi ona napustila svoj sadašnji položaj - važno i po svemu sudeći visokoprihodno mesto na čelu Službe dadilja u centru za negu dece, u jednoj od južnih država SAD - i utonula u tajnoviti, strogo čuvani štab 'Stasis tehnologija'. Rekla je: "Znam da ću morati da se odreknem mnogo čega, prelazeći ovamo. Ali dosta ću i dobiti. Ne samo priliku da radim posao one vrste koja mi je najomiljenija, u oblasti u kojoj još niko nikad nije radio. Nego i priliku da se konačno oslobodim onog prokleto dosadnog Brusa Manhajma, da ga konačno istresem iz svoje kose."
<BR>&nbsp;&nbsp;&nbsp;&nbsp;&nbsp;Led prostruja kroz Hoskinsa.
<BR>&nbsp;&nbsp;&nbsp;&nbsp;&nbsp;"Brus Mahhajm? Mislite na onog advokata koji se bavi 'decom u nevolji'?"
<BR>&nbsp;&nbsp;&nbsp;&nbsp;&nbsp;"Je l' postoji neki drugi Brus Manhajm?"
<BR>&nbsp;&nbsp;&nbsp;&nbsp;&nbsp;Duboko je udahnuo i zadržao dah. Manhajm! Taj galamdžija! Taj zadavač problema! Kako se, zaboga i pobogu, Doroti Njukomb upetljala s njim? Sasvim neočekivana stvar, nimalo dobrodošla.
<BR>&nbsp;&nbsp;&nbsp;&nbsp;&nbsp;Sledećeg trenutka on pažljivo reče: "Znači li to da postoji nekakav problem između vas i Brusa Manhajma?"
<BR>&nbsp;&nbsp;&nbsp;&nbsp;&nbsp;Nasmejala se. "Problem? Pa valjda to možete tako nazvati. Tužio je moju bolnicu. Tužio je, valjda bi trebalo da kažem, mene. Naime, ja sam jedna od osoba koje su poimenice optužene. Stravično nam je to odvlačilo pažnju i snagu, poslednjih šest meseci."
<BR>&nbsp;&nbsp;&nbsp;&nbsp;&nbsp;Osećaj mučnine stade da kruži Hoskinsovim želucem. On poče da premešta hartije po radnom stolu, trudeći se da povrati ravnotežu.
<BR>&nbsp;&nbsp;&nbsp;&nbsp;&nbsp;"Ništa o tome ne piše u vašem izveštaju iz Kadrovskog."
<BR>&nbsp;&nbsp;&nbsp;&nbsp;&nbsp;"Niko me nije pitao. Naravno da nisam pokušavala ništa da prikrijem, jer da jesam, ne bih ni sad pomenula. Ali, jednostavno, ta tema se u razgovoru nije pojavila."
<BR>&nbsp;&nbsp;&nbsp;&nbsp;&nbsp;"Dobro, evo, ja vas sad pitam, gospođo Njukomb. Šta je tu posredi?"
<BR>&nbsp;&nbsp;&nbsp;&nbsp;&nbsp;"Znate kakav je profesionalni agitator taj Manhajm? Znate da uzima najnategnutije moguće slučajeve, samo da bi svakome pokazao koliko se on brine za dobrobit dece?"
<BR>&nbsp;&nbsp;&nbsp;&nbsp;&nbsp;Činilo se da nije mudro biti uvučen, sada, u izricanje ma kakvih stavova o ma čemu. Ne kad je reč bila o Brusu Manhajmu. Hoskins, pomno se čuvajući, reče: "Znam da ima ljudi koji o njemu imaju takvo mišljenje."
<BR>&nbsp;&nbsp;&nbsp;&nbsp;&nbsp;"Baš ste to diplomatski sročili, doktore Hoskinse. Mislite da je ubacio bubu za prisluškivanje u ovu vašu kancelariju?"
<BR>&nbsp;&nbsp;&nbsp;&nbsp;&nbsp;"Ni slučajno. Ali nije sigurno da imam tako loše mišljenje, kao što ga vi očito imate, o Brusu Manhajmu i njegovim idejama. Pravo rečeno, ja i nemam neko naročito mišljenje o njemu. Nisam posvećivao mnogo pažnje pitanjima koja je on pokretao." To je bila gola laž, što Hoskinsu nije nimalo prijalo. Kad su počinjali ovaj projekat, jedan od prvih planskih dokumenata sadržao je rečenicu: 'Sve preduzeti da gamad kao što je Brus Manhajm ne skoči na naša leđa. Ali Hoskins je ispitivao ovu ženu radi zaposlenja, a ne ona njega. Nije se smatrao obaveznim da joj kaže i jednu jedinu reč izvan onog što je firmi bilo prikladno.'
<BR>&nbsp;&nbsp;&nbsp;&nbsp;&nbsp;Nagnuo se napred. "Ja, zapravo, znam samo to da je on veoma glasan pokretač krstaških kampanja i da ima mnogo ideja, i to artikulisanih, o načinima kako bi trebalo podizati decu koja su u rukama državnih institucija za siročad. E, sad, da li su njegove ideje ispravne ili ne, to ja stvarno nisam kvalifikovan da kažem. Nego, o toj tužbi, gospođo Njukomb..."
<BR>&nbsp;&nbsp;&nbsp;&nbsp;&nbsp;"Pokupili smo neku dečicu sa ulica. Većinom je to treće uzastopno pokolenje narkomana, čak i četvrto, to su deca sa urođenom zavisnošću. Posredi je najtužnija stvar koju možete zamisliti, deca koja su rođena kao zavisnici od droge. Pretpostavljam da vam je poznata ona opšte prihvaćena teorija da narkozavisnost, kao i većina fizioloških zavisnosti, često nastaje zbog genetske predispozicije u tom pravcu?"
<BR>&nbsp;&nbsp;&nbsp;&nbsp;&nbsp;"Naravno."
<BR>&nbsp;&nbsp;&nbsp;&nbsp;&nbsp;"E, mi smo počeli genetsko proučavanje te dece, a i njihovih roditelja, i deda i baba, kad smo ih mogli pronaći. Pokušavamo da lociramo i izdvojimo narkopozitivan gen, ako on postoji, u nadi da bismo jednog dana mogli i da ga se otarasimo."
<BR>&nbsp;&nbsp;&nbsp;&nbsp;&nbsp;"Meni to zvuči kao dobra ideja", reče Hoskins.
<BR>&nbsp;&nbsp;&nbsp;&nbsp;&nbsp;"Izgleda i svima ostalima, osim Brusu Manhajmu. Navalio je na nas kao da smo preduzeli nekakve genetske operacije nad tom decom; a mi samo malo šnjufamo kroz njihove hromozome da vidimo čega tu ima. Čisto istraživanje, ne vršimo nikakvu genetsku modifikaciju. Međutim, on je tresnuo ukupno šesnaest sudskih zabrana protiv nas, tako da nam je vezao ruke na svaki zamislivi način. To je da čovek proplače. Pokušavali smo da objasnimo, ali on ne sluša. Naše podneske sudu on uzme, pa ih protumači unakaženo, i upotrebi kao osnovu za sledeću tužbu. A znate kakvi su sudovi kad neko pokrene optužbu da se deca negde koriste kao zamorčići za eksperimente."
<BR>&nbsp;&nbsp;&nbsp;&nbsp;&nbsp;"Bojim se da znam", reče Hoskins žalostivo. "I tako, vaša bolnica troši energiju i novac na odbranu pred sudom, umesto na..."
<BR>&nbsp;&nbsp;&nbsp;&nbsp;&nbsp;"I ne samo bolnica. On je prozvao određene pojedince. Pa i mene. Ja sam u toj grupi od devet istraživača koje je on optužio za zloupotrebu dece - bukvalno za zloupotrebu dece - što je proisteklo iz njegovog takozvanog proučavanja našeg dosadašnjeg rada." U njenom glasu bilo je primetne gorčine, ali i malčice razonođenosti. Oči su joj vedro zasvetlucale. Nasmejala se, i njene teške dojke su se zatresle. "Možete li to da zamislite? Da zloupotrebim decu? Ja?"
<BR>&nbsp;&nbsp;&nbsp;&nbsp;&nbsp;Hoskins saosećajno odmahnu glavom. "Zaista izgleda neverovatno."
<BR>&nbsp;&nbsp;&nbsp;&nbsp;&nbsp;Ali njegovo srce je tonulo. I sad je bio uveren, bez iole sumnje, da je ova žena savršeno kvalifikovana za taj posao. Ali kako bi on mogao zaposliti osobu koja je već u nevolji sa strašnim Brusom Manhajmom? Ovaj projekat će i bez toga izazvati dovoljno nesuglastica. Neće dugo proći, a Manhajm će, nesumnjivo, zabosti nos u njihov posao, pa ma kakve mere predostrožnosti oni preduzeli. Ipak, dodati ime Doroti Njukomb na platni spisak značilo bi prizivati nevolju najgore vrste. Hoskins je sasvim lepo mogao da zamisli konferenciju za štampu koju bi Manhajm sazvao. Oglasio bi novinarima da je firma 'Stasis tehnologije' odlučila da zaposli jednu ženu koja se trenutno brani od optužbi za zloupotrebu dece u drugoj naučnoistraživačkoj ustanovi - a Manhajm bi postigao da reč optužba zazvuči kao da je javni tužilac, a ne privatno lice, pokretač procesa - i da je toj ženi sad data prilika da radi kao negovateljica i guvernanta jednog zlosrećnog deteta koje je, jadno, postalo žrtva jedne nove, dosad nepoznate vrste kidnapovanja...
<BR>&nbsp;&nbsp;&nbsp;&nbsp;&nbsp;A, ne. Ne. Nipošto on nju neće zaposliti.
<BR>&nbsp;&nbsp;&nbsp;&nbsp;&nbsp;Prinudio je sebe, nekako, da još pet minuta postavlja pitanja. Na površini, sve se nastavilo u prijateljskom i prijatnom tonu. Ali bilo je to mlaćenje prazne slame, a Hoskinsu je bilo jasno da je i Doroti Njukomb to jasno. Kad je odlazila, zahvalio joj je na iskrenosti, rekao je koliko ceni njene visoke kvalifikacije, ponudio joj je uobičajena uveravanja da će firma uskoro stupiti u vezu sa njom; a ona se smeškala i govorila koliko joj je bio prijatan ovaj razgovor - ali Hoskins je pouzdano znao da je ona svesna da od zaposlenja nema ništa.
<BR>&nbsp;&nbsp;&nbsp;&nbsp;&nbsp;Čim je izišla, telefonirao je Semu Eikmenu i rekeo: "Seme, tako ti Boga, zašto mi nisi rekao da je Doroti Njukomb trenutno meta neke blesave tužbe koju je pokrenuo Brus Manhajm?"
<BR>&nbsp;&nbsp;&nbsp;&nbsp;&nbsp;Na ekranu, Eikmenovo lice pokazivalo je zaprepašćenost koja se graničila sa šokom.
<BR>&nbsp;&nbsp;&nbsp;&nbsp;&nbsp;"Ma nije moguće!"
<BR>&nbsp;&nbsp;&nbsp;&nbsp;&nbsp;"Evo, upravo mi je sama rekla. Optužba za zloupotrebu dece, zbog nekog rada kojim se bavila."
<BR>&nbsp;&nbsp;&nbsp;&nbsp;&nbsp;"Tako, znači", reče Eikmen pokunjeno. Sad je izgledao više postiđen nego zapanjen. "Pa, do vraga, Džeri, nisam imao nikakvu predstavu o tome da se ona upetljala sa tim krupnim smetalom. A ispitivali smo je vrlo temeljito, samo da znaš. Ali ne dovoljno temeljito, čini se."
<BR>&nbsp;&nbsp;&nbsp;&nbsp;&nbsp;"Samo bi nam još to trebalo, da uzmemo u firmu nekoga ko je već na Manhajmovoj listi za odstrel."
<BR>&nbsp;&nbsp;&nbsp;&nbsp;&nbsp;"Ali ona je strašna, zar ne? Bespogovorno najmaterinskije ljudsko biće koje sam ikada..."
<BR>&nbsp;&nbsp;&nbsp;&nbsp;&nbsp;"Jeste. Bespogovorno. I stiže nam sa potpunom garancijom da će Manhajmovi sudski lešinari zariti kandže u nju čim otkriju da je ovde prešla. Ili se možda ne slažeš s tim, Seme?"
<BR>&nbsp;&nbsp;&nbsp;&nbsp;&nbsp;"Znači, uzećeš Marijanu Levien, je l' tako idu stvari?"
<BR>&nbsp;&nbsp;&nbsp;&nbsp;&nbsp;"Nisam još gotov sa intervjuima", reče Hoskins. "Ali Levienova izgleda prilično dobro."
<BR>&nbsp;&nbsp;&nbsp;&nbsp;&nbsp;"Da, to je tačno", reče Eikmen sa širokim osmehom.
<BR>
<BR>&nbsp;&nbsp;&nbsp;&nbsp;&nbsp;4.
<BR>&nbsp;&nbsp;&nbsp;&nbsp;&nbsp;Edit Felouz nije ni na koji način mogla da sazna da je tek treća na listi kandidatkinja za ovaj posao, ali da je saznala, ne bi se nimalo iznenadila. Odavno je navikla da je ljudi potcenjuju. Ničeg blistavog nije imala u sebi, ničeg osobito dramatičnog, ničeg što bi odmah pokazalo da je prvoplasirana u ma kom smislu. Niti zasenjujuće lepa, niti upadljivo ružna; ni izrazito strastvena, ni zanimljivo gorda i nezainteresovana; ne ističe se smelim, naglim prodorima ka istini, ali ni mukotrpnim, sporim radom koji bi na kraju dao blistave rezultate. Tokom celog njenog života ljudi su bili skloni da je smatraju prisutnom pojavom koja se sama po sebi podrazumeva. Ali ona je bila postojana žena, u čvrstoj ravnoteži, koja savršeno dobro zna svoju vrednost i koja živi manje-više zadovoljavajući i pun život.
<BR>&nbsp;&nbsp;&nbsp;&nbsp;&nbsp;Za nju je direkcija 'Stasis tehnologija', slična upravi nekog studentskog naselja, bila tajanstveno mesto. Zgrade sive, običnog izgleda, gole i jednostavne, koje se uzdižu iz prijatnih zelenih travnjaka prošaranih, samo ponegde, nevelikim drvećem. Istraživački centar sličan hiljadama drugih. Ali u tim zgradama, znala je Edit Felouz, dešavaju se čudnovate stvari; stvari koje nadmašuju njenu moć razumevanja, pa maltene i njenu sposobnost da poveruje. Pomisao da će ona možda uskoro raditi u jednoj od tih zgrada brzo ju je ispunila osećanjem čudesnog.
<BR>&nbsp;&nbsp;&nbsp;&nbsp;&nbsp;Kao i većina ljudi, imala je samo vrlo neodređenu predstavu o toj kompaniji i o načinima na koje u 'Stasis tehnologijama' postižu te svoje čudesne rezultate. I do Edit su, dakako, stigle vesti o bebi dinosaurusu koja je, radom te firme, uspešno dovedena iz prošlosti. Kad je nadvladala svoju prvu reakciju skeptičnosti, Edit je zaključila da je dovođenje dinosaurusa poprilično čudesna stvar. Ali kad je na televiziji objašnjeno kako je ta firma uspela da posegne u prošlost i prebaci jednog izumrlog reptila u dvadeset prvi vek, Edit nije razumela. Onda je ekspedicija na Jupiter potisnula dinosaurusa i 'Stasis' na zadnje stranice novina, a Edit je sasvim zaboravila tu temu. Pokazalo se da je mladunče dinosaurusa samo još jedno 'čudo za tri dana', jedno od mnogih u veku koji se polako pretvarao u vek čuda.
<BR>&nbsp;&nbsp;&nbsp;&nbsp;&nbsp;A sad, koliko se može videti, 'Stasis tehnologije' nameravaju da dovedu dete iz prošlosti, ljudsko dete, preistorijsko ljudsko dete. Zato firma traži nekog ko će to dete gajiti.
<BR>&nbsp;&nbsp;&nbsp;&nbsp;&nbsp;Ona to može.
<BR>&nbsp;&nbsp;&nbsp;&nbsp;&nbsp;I hoće.
<BR>&nbsp;&nbsp;&nbsp;&nbsp;&nbsp;Čak je moguće da je sposobna da taj posao obavi bolje nego iko drugi. U svakom slučaju, može da ga obavi veoma, veoma dobro.
<BR>&nbsp;&nbsp;&nbsp;&nbsp;&nbsp;Rekli su da će to biti posao pun izazova, neuobičajen, veoma težak. Ništa od toga nije uznemirilo Edit. Oduvek je radije izbegavala neizazovne, obične, jednostavne poslove.
<BR>&nbsp;&nbsp;&nbsp;&nbsp;&nbsp;Tražili su ženu koja ima školsko obrazovanje iz oblasti fiziologije i kliničke hemije i koja voli decu. Sve po meri Edit Felouz.
<BR>&nbsp;&nbsp;&nbsp;&nbsp;&nbsp;Ljubav prema deci bila je ugrađena od početka; pa zar ijedno normalno ljudsko biće, pitala se Edit, ne voli decu? Naročito žena?
<BR>&nbsp;&nbsp;&nbsp;&nbsp;&nbsp;Poznavanje fiziologije bilo je deo njene elementarne obuke za dadilju. Kliničku hemiju je uzela kao plod svojevrsnog domišljanja - činilo se da bi i to moglo dobro doći, ako je posao usmeri na bolesne mališane, među kojima ima mnogo nedonoščadi i druge dece hendikepirane na samom početku života; klinička hemija ukazuje na koji način se najbolje može pomoći tim mučeničkim telašcima da dejstvuju uspešnije.
<BR>&nbsp;&nbsp;&nbsp;&nbsp;&nbsp;Izazovan i težak posao oko neobičnog deteta - da, to je stvar koja njoj leži. A ponudili su joj i stvarno izvanrednu platu; Edit je dobro zapazila iznos, iako jurnjava za novcem nikad nije bila jak činilac u njenom životnom sklopu. Za novi izazov bila je spremna. Poznate i više nego poznate rutine života u dečjoj bolnici već su počele da joj dosađuju, čak i da izazivaju neki mali otpor kod nje. Strašna je to stvar, pomisli ona, osećati odbojnost prema sopstvenom poslu, naročito kad je to posao ove vrste. Možda joj je potrebna promena.
<BR>&nbsp;&nbsp;&nbsp;&nbsp;&nbsp;Negovati jedno preistorijsko dete...
<BR>&nbsp;&nbsp;&nbsp;&nbsp;&nbsp;Da. Da.
<BR>&nbsp;&nbsp;&nbsp;&nbsp;&nbsp;"Doktor Hoskins će vas primiti sada", reče sekretarica.
<BR>&nbsp;&nbsp;&nbsp;&nbsp;&nbsp;Elektronski pokretana vrata kliznuše nečujno u stranu, otvarajući se pred njom. Gospođica Felouz zakorači u kancelariju začuđujuće neraskošnog izgleda: jedan običan radni sto, običan ekran terminala za podatke i običan čovek pedesetih godina, sa proređenom kosom boje peska, obrazima koji počinju da vise i ustima čudno povijenim nadole, zbog čega mu čitava faca izgleda možda i sumornije nego što bi trebalo.
<BR>&nbsp;&nbsp;&nbsp;&nbsp;&nbsp;Na radnom stolu stajala je ploča sa imenom, na kojoj je pisalo:
<BR>
<BR>&nbsp;&nbsp;&nbsp;&nbsp;&nbsp;dr DŽERALD A. HOSKINS
<BR>&nbsp;&nbsp;&nbsp;&nbsp;&nbsp;glavni izvršni službenik
<BR>
<BR>&nbsp;&nbsp;&nbsp;&nbsp;&nbsp;Ovo je gospođicu Felouz više zabavilo nego što je na nju ostavilo utisak. Zar je ova kompanija stvarno toliko velika da šef mora da podseća ljude ko je glavni, i to pomoću tablice sa imenom koja stoji ispred njega samog, u njegovoj sopstvenoj kancelariji? Zbog čega, zatim, smatra da je potrebno da se hvališe onim 'dr'? Zar nisu svi ovde zaposleni već odbranili po jedan magistrat ili doktorat? Da li je to njegov način da objavi da nije samo administrativac nego i naučnik? Ona bi i sama pretpostavila da će na čelu jedne visokospecijalizovane kompanije kao što je 'Stasis' biti naučnik; nije bilo potrebno da joj se ta činjenica ovako gura u lice.
<BR>&nbsp;&nbsp;&nbsp;&nbsp;&nbsp;Ali, u redu. Ljudi mogu imati i veće nedostatke: pridavati sebi malčice previše važnosti nije najgora od njih.
<BR>&nbsp;&nbsp;&nbsp;&nbsp;&nbsp;Hoskins je ispred sebe imao svežanj kompjuterski printanih papira. Rezime njenog dosadašnjeg profesionalnog rada, pretpostavila je, i izveštaj o preliminarnom razgovoru sa njom - stvari te vrste. Pogledom je prelazio sa tih odštampanih listova na nju, pa opet na listove. Nije skrivao da odmerava njenu vrednost; bio je u tom pogledu čak previše otvoren. Gospođica Felouz se automatski ukrutila. Osetila je da joj se obrazi oblivaju crvenilom, a u jednom obrazu jedan mišić joj se za trenutak trznuo.
<BR>&nbsp;&nbsp;&nbsp;&nbsp;&nbsp;On razmišlja o tome kako su mi obrve preteške i kako mi je nos malo nakrivljen u jednu stranu, reče ona u sebi.
<BR>&nbsp;&nbsp;&nbsp;&nbsp;&nbsp;Zatim oštro reče u sebi da je to smešno, da ovog čoveka ugao njenog nosa i punoća njenih obrva zanimaju isto koliko i pitanje koja firma je proizvela njene cipele - naime, ne zanimaju ga nimalo. Ipak, iznenađujuće je, i pomalo uznemiravajuće to kad te ma koji muškarac gleda tako pomno. Negovateljica u uniformi po pravilu je nevidljiva osoba, bar što se tiče zanimanja većine muškaraca. Felouz sad nije bila u uniformi, ali je tokom godina razvila načine da izgleda, i kad nosi uličnu odeću, 'nevidljivo' za većinu muškaraca; načine, činilo joj se, veoma uspešne. Ovo proučavanje kome je sad bila podvrgnuta uznemirilo ju je više nego što bi, po njenoj sopstvenoj oceni, trebalo da je uznemiri.
<BR>&nbsp;&nbsp;&nbsp;&nbsp;&nbsp;"Vaša radna biografija zaista je izuzetno pohvalna, gospođice Felouz", reče on.
<BR>&nbsp;&nbsp;&nbsp;&nbsp;&nbsp;Osmehnula se, ali nije ništa uzvratila. Šta bi mogla reći? Da se slaže s njim? Ili da se ne slaže?
<BR>&nbsp;&nbsp;&nbsp;&nbsp;&nbsp;"Dolazite sa izuzetnim preporukama od vaših pretpostavljenih. Svi vas hvale gotovo istovetnim rečima, znate li to? Nepokolebljiva posvećenost svom poslu... duboka odanost dužnosti... velika snalažljivost u trenucima krize... vrhunske tehničke veštine..."
<BR>&nbsp;&nbsp;&nbsp;&nbsp;&nbsp;"Radim vredno, doktore Hoskinse, i najčešće znam šta radim. Mislim da su im to samo kitnjasti načini da izraze te dve osnovne stvari."
<BR>&nbsp;&nbsp;&nbsp;&nbsp;&nbsp;"Pretpostavljam da je tako." Zapiljio se u njene oči i ona odjednom oseti snagu tog čoveka, njegovu jednoumnost, njegovu tvrdoglavu rešenost da postavljene zadatke ostvari. To bi kod jednog upravnika mogle biti fine crte. Takođe crte zbog kojih će se život smučiti onima što rade pod njegovom vlašću. Vreme će pokazati, pomisli ona. Uzvratila mu je pogled, ujednačeno i postojano. On konačno reče: "Ne vidim nikakvu ozbiljnu potrebu da vam postavljam pitanja u vezi sa vašom dosadašnjom profesionalnom delatnošću. To je već razmotreno, veoma pomno, u prethodnim razgovorima sa vama, i tu ste prošli sa zastavom visoko razvijorenom. Imam, zapravo, samo dve stvari da još razjasnim sa vama."
<BR>&nbsp;&nbsp;&nbsp;&nbsp;&nbsp;Čekala je.
<BR>&nbsp;&nbsp;&nbsp;&nbsp;&nbsp;"Prvo", reče on, "potrebno je da znam da li ste ikad bili umešani u ma kakve teme koje bi mogle biti smatrane, ovaj, politički osetljivim. Politički protivurečnim."
<BR>&nbsp;&nbsp;&nbsp;&nbsp;&nbsp;"Nisam nimalo politički nastrojena, doktore Hoskinse. Glasam, kad mislim da postoji neko za koga vredi glasati, a to ne biva odveć često. Ali ne potpisujem peticije niti marširam na demonstracijama, ako me to pitate."
<BR>&nbsp;&nbsp;&nbsp;&nbsp;&nbsp;"Pa, ne baš. Imao sam pre na umu profesionalne, a ne političke nesuglasice. Teme i dileme u vezi sa pitanjem kako sa decom treba ili ne treba postupati."
<BR>&nbsp;&nbsp;&nbsp;&nbsp;&nbsp;"Znam samo jedan način kako sa decom treba postupati: čovek treba do krajnosti da se potrudi da zadovolji potrebe deteta, onako kako ih shvata. Ako to zvuči kao pojednostavljenje, žao mi je, ali..."
<BR>&nbsp;&nbsp;&nbsp;&nbsp;&nbsp;Nasmešio se. "Pa nije ni to baš ono na šta sam mislio. Mislio sam..." Zaćutao je i ovlažio usne. "... na brusmanhajmovštinu. Užarene debate o načinu na koji se sa decom postupa u javnim nadleštvima. Pratite li šta govorim, gospođice Felouz?"
<BR>&nbsp;&nbsp;&nbsp;&nbsp;&nbsp;"Radila sam pretežno sa slabom ili hendikepiranom decom, doktore Hoskinse. Nastojim da ih održim u životu i da im pomognem da ojačaju. A u takvim stvarima nema se šta mnogo raspravljati, je li tako?"
<BR>&nbsp;&nbsp;&nbsp;&nbsp;&nbsp;"Znači, nikad niste imali nikakva profesionalna suočenja sa tim takozvanim dečjim advokatima kao što je Brus Manhajm?"
<BR>&nbsp;&nbsp;&nbsp;&nbsp;&nbsp;"Nikad. Mislim da sam nešto malo čitala o gospodinu Manhajmu u novinama. Ali nikad nisam imala nikakvih dodira ni sa njim, ni sa ma kim takvim. Ne bih ga prepoznala kad bih ga srela na ulici. Nemam ni neka posebna mišljenja o njegovim idejama, ni za ni protiv."
<BR>&nbsp;&nbsp;&nbsp;&nbsp;&nbsp;Hoskins je izgledao kao čovek kome je laknulo.
<BR>&nbsp;&nbsp;&nbsp;&nbsp;&nbsp;On reče: "Znate, nije mi namera da se zaključi kako sam protiv Brusa Manhajma ili njegovih stavova. Ali stvari bi se ovde ozbiljno zapetljale ako bi naš rad bio izložen negativnom publicitetu."
<BR>&nbsp;&nbsp;&nbsp;&nbsp;&nbsp;"Naravno. Ni ja ne bih poželela ma šta slično."
<BR>&nbsp;&nbsp;&nbsp;&nbsp;&nbsp;"U redu. Možemo dalje. Moje drugo pitanje odnosi se na prirodu vaše posvećenosti poslu koji će se ovde zahtevati od vas. Gospođice Felouz, smatrate li da možete da vodite brigu o jednom teškom, neobičnom, možda neposlušnom ili čak veoma neprijatnom detetu?"
<BR>&nbsp;&nbsp;&nbsp;&nbsp;&nbsp;"Naravno da mogu", reče ona odmah.
<BR>&nbsp;&nbsp;&nbsp;&nbsp;&nbsp;"Razmislite o tome. Pojaviće se posebni problemi. Nema na planeti Zemlji nijednog deteta kao što će ovo biti. Jer to će biti najusamljenije dete u istoriji sveta. Jeste li spremni da ponesete takav teret? Jeste li voljni da ponesete takav teret?"
<BR>&nbsp;&nbsp;&nbsp;&nbsp;&nbsp;Opet je zurio u nju, kao da pokušava da vidi, kroz nju, nešto drugo. Opet je dočekala, nepokolebano, silinu njegovog pogleda.
<BR>&nbsp;&nbsp;&nbsp;&nbsp;&nbsp;"Kažete da će biti teško, čudno i - kako ono rekoste? - veoma neprijatno. U kom smislu neprijatno?"
<BR>&nbsp;&nbsp;&nbsp;&nbsp;&nbsp;"Razgovaramo o preistorijskom detetu. To vam je poznato. On - ili ona, ne znamo još šta će biti - može biti divalj, na neki način koji nadmašuje i najdivljija plemena današnjice. Ponašanje tog deteta može biti bliže životinjskom nego dečjem. To sam mislio kad sam rekao 'neprijatno', gospođice Felouz."
<BR>&nbsp;&nbsp;&nbsp;&nbsp;&nbsp;"Nisam ja samo sa nedonoščadima radila, doktore Hoskinse. Imala sam iskustva i sa emocionalno uznemirenom decom. Izišla sam ja nakraj i sa nekim prilično žestokim malim 'mušterijama'."
<BR>&nbsp;&nbsp;&nbsp;&nbsp;&nbsp;"Možda ne ovoliko žestokim."
<BR>&nbsp;&nbsp;&nbsp;&nbsp;&nbsp;"To ćemo videti, je l' da?"
<BR>&nbsp;&nbsp;&nbsp;&nbsp;&nbsp;"Divljak, po svoj prilici, i to ojađen i usamljen divljak, kao i razbešnjen. Tuđin, uplašen, u svetu koji niukoliko nije deo njegovog sveta. Otrgnut od svega što mu je bilo dobro znano i stavljen u okolnosti gotovo potpune izdvojenosti: prava izmeštena osoba. Da li vam je poznat taj termin, 'izmeštena osoba', gospođice Felouz? Nastao je još sredinom prošlog veka, u doba drugog svetskog rata, kad je Evropom lutalo neverovatno mnoštvo izbeglica, i kad..."
<BR>&nbsp;&nbsp;&nbsp;&nbsp;&nbsp;"U svetu je sada mir, doktore Hoskinse."
<BR>&nbsp;&nbsp;&nbsp;&nbsp;&nbsp;"Dabome. Ali ovo dete neće osećati mnogo mira. Patiće zbog potpunog poremećaja u njegovom životu, biće prava pravcijata izmeštena osoba, najdirljivije vrste. I to vrlo mala osoba."
<BR>&nbsp;&nbsp;&nbsp;&nbsp;&nbsp;"Koliko mala?"
<BR>&nbsp;&nbsp;&nbsp;&nbsp;&nbsp;"U ovom trenutku ne možemo poneti iz prošlosti, jednim zahvatom, više od četrdeset kilograma mase. To uključuje ne samo živi uzorak, nego i okolnu neživu izolacionu zonu. Znači, biće malo dete, veoma malo dete."
<BR>&nbsp;&nbsp;&nbsp;&nbsp;&nbsp;"Beba, zar ne?"
<BR>&nbsp;&nbsp;&nbsp;&nbsp;&nbsp;"Ne možemo biti sigurni. Nadamo se da ćemo dobiti dete od nekih šest ili sedam godina starosti. Ali moglo bi biti i znatno mlađe."
<BR>&nbsp;&nbsp;&nbsp;&nbsp;&nbsp;"Ne znate? Zgrabićete ga samo onako, na slepo?"
<BR>&nbsp;&nbsp;&nbsp;&nbsp;&nbsp;Hoskins je izgledao nezadovoljan. "Dajte da pričamo o nečem drugom, gospođice Felouz. U vašoj biografiji stoji da ste svojevremeno bili udati, ali da ste živeli, posle toga, mnogo godina sami."
<BR>&nbsp;&nbsp;&nbsp;&nbsp;&nbsp;Osetila je kako joj lice počinje silno da crveni. "Bila sam udata jednom, tačno je. Ali to je bilo davno, a trajalo je kratko."
<BR>&nbsp;&nbsp;&nbsp;&nbsp;&nbsp;"I nije bilo dece."
<BR>&nbsp;&nbsp;&nbsp;&nbsp;&nbsp;"Brak se raspao", reče ona, "uglavnom zbog toga što se pokazalo da ja ne mogu imati dete."
<BR>&nbsp;&nbsp;&nbsp;&nbsp;&nbsp;"A, tako", reče Hoskins, koji je sad izgledao kao da se oseća nelagodno.
<BR>&nbsp;&nbsp;&nbsp;&nbsp;&nbsp;"Naravno da se taj problem mogao zaobići svakojakim sredstvima što ih je doneo dvadeset prvi vek - vanmateričnim fetalnim komorama, implantacijama, surogat-majkama, i tako dalje. Ali moj muž nije mogao da prihvati ništa osim drevnog, tradicionalnog metoda deljenja gena. Moralo je da bude sto posto naše dete, njegovo i moje. I da ga ja nosim kako valja i treba, devet meseci. A ja to nisam mogla, a on se nije mogao pomiriti ni sa jednom alternativom, pa smo se... rastali."
<BR>&nbsp;&nbsp;&nbsp;&nbsp;&nbsp;"Žao mi je. I više se niste udavali?"
<BR>&nbsp;&nbsp;&nbsp;&nbsp;&nbsp;Uspela je da obuzda glas tako da je ostao ravan, bez emocija. "Dovoljno je bolan bio i taj prvi pokušaj. Ne bih nikad mogla biti sigurna da u drugom pokušaju neću biti još gore povređena, a taj rizik sebi nisam mogla dozvoliti. Ali to ne znači da ne umem da se brinem o deci, doktore Hoskinse. Valjda nije potrebno da ukažem na to da moj izbor zanimanja veoma verovatno ima neke veze sa velikom prazninom koju je brak ostavio u mojoj... u mojoj duši, ako se može tako reći. Jer, umesto da negujem jedno ili dvoje dece, negovala sam ih na desetine. Stotine. Kao da su moja sopstvena."
<BR>&nbsp;&nbsp;&nbsp;&nbsp;&nbsp;"I nisu sva bila vrlo fina deca."
<BR>&nbsp;&nbsp;&nbsp;&nbsp;&nbsp;"Ne, nisu sva bila vrlo fina."
<BR>&nbsp;&nbsp;&nbsp;&nbsp;&nbsp;"Niste negovali samo slatku dečicu sa cakanim nosićima i dopadljivim načinom gugutanja? Nego svu koja su nailazila, lepu i ružnu, blagu i divlju? Bezuslovno?
<BR>&nbsp;&nbsp;&nbsp;&nbsp;&nbsp;"Bezuslovno", reče gospođica Felouz. "Deca su deca, doktore Hoskinse. Pomoć je možda najpotrebnija upravo onoj deci koja nisu lepa i fina."
<BR>&nbsp;&nbsp;&nbsp;&nbsp;&nbsp;Hoskins je ćutao, razmišljajući. Osetila je u sebi nagomilavanje razočaranja. Došla je spremna da razgovara o svojim stručnim dostignućima, o svom istraživačkom radu u oblasti neravnoteže elektrolita, i u oblasti neuroreceptora, i u fizioterapiji. Ali on nije pitao ništa o tome. Usredsredio se isključivo na pitanje da li ona može negovati neko nesrećno, divlje dete - može li negovati ma koje dete, možda - kao da se o tome ima šta pričati. Kako je moguće da on u tom pogledu ima ikakve sumnje? Pominjao je i jedno pitanje od još manje važnosti - naime, da li je ona ikad učinila išta što bi moglo podstaći neku političku agitaciju; otkud mu to? Znao je da se ona ničim sličnim nije bavila. Morao je znati. Očigledno je, dakle, da njega uopšte ne zanima njena stvarna stručnost. Jasno je da ima na umu nekog drugog, kome će dati ovaj posao, dok će njoj pružiti samo neki bledi, učtivi oblik 'zbogom', čim smisli kako da to izvede pristojno.
<BR>&nbsp;&nbsp;&nbsp;&nbsp;&nbsp;On najzad reče: "Pa, dobro, kad možete dati ostavku tamo gde ste sad zaposleni?"
<BR>&nbsp;&nbsp;&nbsp;&nbsp;&nbsp;Pogledala ga je otvorenih usta, zajapurena.
<BR>&nbsp;&nbsp;&nbsp;&nbsp;&nbsp;"Šta, zapošljavate me? Ovako, sad odmah?"
<BR>&nbsp;&nbsp;&nbsp;&nbsp;&nbsp;Hoskins se nasmešio kratko i u tom trenutku njegovo široko lice imalo je izvesni rasejani šarm. "Zašto bih inače želeo da tamo date ostavku?"
<BR>&nbsp;&nbsp;&nbsp;&nbsp;&nbsp;"Zar to ne mora prvo da prođe kroz neki odbor?"
<BR>&nbsp;&nbsp;&nbsp;&nbsp;&nbsp;"Gospođice Felouz, ja sam taj odbor. Onaj krajnji, koji daje konačno odobrenje. A ja sam čovek koji odluke donosi brzo. Znam kakvu vrstu osobe tražim, a vi ste, čini mi se, takva osoba. Ali možda i grešim, dabome."
<BR>&nbsp;&nbsp;&nbsp;&nbsp;&nbsp;"A ako grešite?"
<BR>&nbsp;&nbsp;&nbsp;&nbsp;&nbsp;"Svoju odluku mogu i da preokrenem, jednako brzo, verujte mi. U ovom projektu ne sme biti nikakvih grešaka. U pitanju je jedan život, ljudski život, život jednog deteta. Iz čiste naučne radoznalosti preduzimamo nešto za šta će mnogi ljudi reći da je čudovišan postupak prema tom detetu. U tom pogledu nemam nikakvih iluzija. Ni za trenutak neću poverovati u to da smo mi ovde čudovišta - niko ovde tako ne misli - i neću se dvoumiti niti žaliti zbog onog što smo naumili da uradimo; verujem da će, dugoročno gledano, subjekt našeg eksperimenta, dakle to dete, imati samo koristi od čitave stvari. Ali sasvim jasno znam da će neki drugi ljudi imati korenito drugačije mišljenje o tom pitanju. Iz tog razloga, mi želimo da to dete dobije najbolju moguću negu tokom svog boravka u našoj eri. Ako postane očigledno da vi niste sposobni da pružite takvu negu, bićete zamenjeni bez oklevanja, gospođice Felouz. Ne vidim nikakav delikatni način da to kažem. Mi ovde nismo sentimentalni i ne volimo da se kockamo ni sa čim što možemo da kontrolišemo. Znači, to radno mesto se mora smatrati kao samo uslovno vaše, u ovom trenutku. Tražimo da se odvojite od celog svog sadašnjeg života, ali ne dajemo jemstvo da ćemo vas zadržati duže od nedelju dana, ili čak duže od prvog dana. Imate li volje da se suočite sa tim rizikom?"
<BR>&nbsp;&nbsp;&nbsp;&nbsp;&nbsp;"Bogami, vi to baš bez uvijanja."
<BR>&nbsp;&nbsp;&nbsp;&nbsp;&nbsp;"Takav sam. Sem kad nisam. Dakle, gospođice Felouz? Šta kažete?"
<BR>&nbsp;&nbsp;&nbsp;&nbsp;&nbsp;"Pa, ne volim ni ja da se kockam", reče ona.
<BR>&nbsp;&nbsp;&nbsp;&nbsp;&nbsp;Njegovo lice se smračilo. "Je li to odbijanje?"
<BR>&nbsp;&nbsp;&nbsp;&nbsp;&nbsp;"Ne, to je pristanak, doktore Hoskinse. Da sam i za tren pomislila da nisam prava žena za ovaj posao, ne bih ni dolazila ovamo. Ja ovo mogu da uradim. I uradiću. A vi nećete imati razloga da žalite zbog svoje odluke, u to možete biti sigurni. Kad počinjem?"
<BR>&nbsp;&nbsp;&nbsp;&nbsp;&nbsp;"Mi već dižemo stasis-polje ka kritičnom nivou, taj posao je u toku. Očekujemo da izvedemo konkretni zahvat kroz dve nedelje, petnaestog, tačno u pola sedam uveče. Zahtevaćemo da budete u tom trenutku ovde i da budete spremni da odmah preuzmete to dete. Imate vremena u međuvremenu sredite i obustavite svoje aktivnosti u spoljašnjem svetu. Jasno vam je da ćete stanovati u našim prostorijama, neprekidno, gospođice Felouz? A kad kažem neprekidno, mislim: dvadeset četiri sata na dan, bar u ranim fazama. To ste videli još u oglasu, zar ne?"
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Onda se razumemo savršeno."
<BR>&nbsp;&nbsp;&nbsp;&nbsp;&nbsp;Ne, pomisli ona. Ne razumemo se uopšte. Ali to nije važno. Dete je važno. Sve drugo je od drugostepene važnosti. Sve.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
