<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>70. ROBERT
<P>&nbsp;&nbsp;&nbsp;&nbsp;&nbsp;Pa nije morala da ode, zar ne? Mislim da je ona sama kazala kako je ovo u redu.
<BR>&nbsp;&nbsp;&nbsp;&nbsp;&nbsp;Robert je protrljao čekinjavu bradu. Pomislio je na brijanje i tuširanje. Major Pratakultorn sazvaće sastanak čim se potpuno razdani, a komandant voli da vidi svoje oficire u negovanom stanju.
<BR>&nbsp;&nbsp;&nbsp;&nbsp;&nbsp;Zapravo bi trebalo da spavam, shvatio je. Tek su završili čitav niz noćnih vežbi. Bilo bi najpametnije nadoknaditi izgubljeni odmor.
<BR>&nbsp;&nbsp;&nbsp;&nbsp;&nbsp;Pa ipak, posle sat-dva isprekidanog dremeža bio je suviše nervozan, suviše pun nemirne energije da bi dalje ostao u krevetu. Ustao je, pošao do svog stola i podesio data-ekran tako da svetlo ne uznemirava drugog stanovnika sobe. Neko vreme je ostao zadubljen u podroban borbeni plan majora Pratakultorna.
<BR>&nbsp;&nbsp;&nbsp;&nbsp;&nbsp;Bio je genijalan, potpuno profesionalan. Različite varijante ostavljale su brojne delotvorne načine da se neprijatelj napadne ograničenim snagama, i to vrlo ozbiljno. Ostajalo je samo da se izabere prava meta. Bilo je nekoliko mogućnosti, i sve su bile dobre.
<BR>&nbsp;&nbsp;&nbsp;&nbsp;&nbsp;Pa ipak, Robertu se stalno činilo da nešto u čitavoj zamisli ne valja. Od čitanja mu se nije podiglo samopouzdanje, u šta se nadao. Gotovo je osećao kako mu se nad glavom uobličava nešto - nalik na tamne oblake koji su tokom nedavnih oluja oivičavali planine - simbolični izraz nelagodnosti.
<BR>&nbsp;&nbsp;&nbsp;&nbsp;&nbsp;Na drugom kraju sobice, telo pod ćebetom počelo je da se pomera. Pojavila se vitka ruka, a za njom dugačka, glatka potkolenica, pa butina.
<BR>&nbsp;&nbsp;&nbsp;&nbsp;&nbsp;Robert se usredsredio i izbrisao nestvar koju je obrazovao jednostavnim moćima svog oreola. Počela je da utiče na Lidijine snove, a ne bi bilo pravedno da prenese na nju svoj nemir. Iako su odnedavno bili fizički vrlo prisni, i dalje su u mnogo čemu bili stranci jedno drugom.
<BR>&nbsp;&nbsp;&nbsp;&nbsp;&nbsp;Robert se setio da je tokom poslednjih dana bilo i pozitivnih stvari. Na primer, borbeni plan pokazivao je da Pratakultorn ipak uzima ozbiljno bar neke njegove zamisli. Vreme koje je provodio sa Lidijom donosilo mu je više od običnog fizičkog zadovoljstva. Dosad nije shvatao koliko mu je nedostajao običan dodir sopstvene vrste. Ljudi mogu da podnesu izdvojenost bolje od šimpanza koji padaju u potištenost ako im vremena nedostaje partner za biskanje. No, i ljudi imaju svoje majmunolike potrebe.
<BR>&nbsp;&nbsp;&nbsp;&nbsp;&nbsp;Ipak, Robertu su misli i dalje lutale. Čak i tokom najstrasnijih trenutaka sa Lidijom, razmišljao je o nekom drugom.
<BR>&nbsp;&nbsp;&nbsp;&nbsp;&nbsp;Je li stvarno morala da ode? Nema nikakvog logičnog razloga za to putovanje na planinu Fosi. Gorile su i bez toga dobro zbrinute.
<BR>&nbsp;&nbsp;&nbsp;&nbsp;&nbsp;Naravno, gorile su mogle da budu samo izgovor. Izgovor da izbegne oreol neslaganja majora Pratakultorna. Izgovor da se skloni od iskrenja ljudske strasti.
<BR>&nbsp;&nbsp;&nbsp;&nbsp;&nbsp;Ataklena je možda imala pravo kad je rekla da Robert treba da traži društvo svoje rase. No, nije sve uvek logično. I ona ima svoja osećanja. Mlada i usamljena, možda je bila pogođena i onim za šta je znala da je ispravno.
<BR>&nbsp;&nbsp;&nbsp;&nbsp;&nbsp;"Prokletstvo!" promrmljao je Robert. Pratakultornove reči i grafici razmazali su se po ekranu. "Prokletstvo, nedostaje mi."
<BR>&nbsp;&nbsp;&nbsp;&nbsp;&nbsp;Začula se buka spolja, iza parčeta tkanine koje je odvajalo njegovu sobu od ostatka pećine. Robert je pogledao na sat. Bilo je tek četiri ujutro. Ustao je i potražio pantalone. Svako neplanirano uzbuđenje u ovo doba dana verovatno znači loše vesti. To što se neprijatelj već mesec dana primirio ne znači da će tako i ostati. Možda su Gubrui naslutili njihove planove i sada ih preventivno napadaju!
<BR>&nbsp;&nbsp;&nbsp;&nbsp;&nbsp;Čuo je tapkanje bosih nogu po kamenu. "Kapetane Onigl?" Glas je dopirao tik iza zavese. Robert je prišao da je povuče u stranu. Ugledao je zaduvanu šimu kako se bori za dah. "Šta se desilo?" upitao ju je.
<BR>&nbsp;&nbsp;&nbsp;&nbsp;&nbsp;"Ovaj, ser, bolje da što pre dođete."
<BR>&nbsp;&nbsp;&nbsp;&nbsp;&nbsp;"Dobro, samo da uzmem oružje.
<BR>&nbsp;&nbsp;&nbsp;&nbsp;&nbsp;Šima je odmahnula glavom "Nije borba, ser. Neke... neke šimpanze dolaze iz Port Helenije."
<BR>&nbsp;&nbsp;&nbsp;&nbsp;&nbsp;Robert se namrštio. Novi regruti stalno su pristizali iz grada u malim grupama. Zašto su se ovaj put svi toliko uzbudili? Čuo je Lidiju kako se meškolji od glasova koji su joj pokvarili san. "Dobro", rekao je šimi, "razgovaraćemo s njima malo kasnije..."
<BR>&nbsp;&nbsp;&nbsp;&nbsp;&nbsp;Prekinula ga je. "Ser! To je Fiben! Fiben Boldžer, ser. Vratio se."
<BR>&nbsp;&nbsp;&nbsp;&nbsp;&nbsp;Robert je zažmirkao. "Šta?"
<BR>&nbsp;&nbsp;&nbsp;&nbsp;&nbsp;Osetio je pokret iza sebe. "Bobe", začuo se ženski glas, "šta se..."
<BR>&nbsp;&nbsp;&nbsp;&nbsp;&nbsp;Robert je podvrisnuo. Uzvik je odjekivao u zatvorenom prostoru. Zagrlio je i poljubio zapanjenu šimu, a onda uhvatio Lidiju i bacio je uvis.
<BR>&nbsp;&nbsp;&nbsp;&nbsp;&nbsp;"Šta...?" Ponovo je pokušala da upita, ali zaćutala je jer je utvrdila da se obraća samo praznom prostoru gde je on do maločas stajao.
<BR>
<BR>&nbsp;&nbsp;&nbsp;&nbsp;&nbsp;Zapravo, i nije bilo potrebe za žurbom. Fiben je, zajedno sa pratnjom, još bio prilično daleko. Do trenutka kad su videli njihove konje kako dahću na severnoj uzbrdici, Lidija se obukla i pridružila Robertu na ivici kosine. Siva svetlost svitanja upravo je pobeđivala poslednje blede zvezde.
<BR>&nbsp;&nbsp;&nbsp;&nbsp;&nbsp;"Svi su na nogama", rekla je. "Čak su i majora podigli. Šimpanze jurcaju svuda okolo i uzbuđeno brbljaju. To mora da je fantastičan čim kad ga tako dočekujete."
<BR>&nbsp;&nbsp;&nbsp;&nbsp;&nbsp;"Fiben?" Robert se nasmejao. Huknuo je u dlanove. "Da, moglo bi se reći da je Fiben neobičan."
<BR>&nbsp;&nbsp;&nbsp;&nbsp;&nbsp;"To sam već shvatila." Zaklonila je oči od svetla sa istoka i posmatrala grupu jahača kako prolazi okuku na usponu po uskoj stazi. "Je li to onaj u zavojima?"
<BR>&nbsp;&nbsp;&nbsp;&nbsp;&nbsp;"U zavojima?" Robert je zažmirio. Lidijin vid bio je bioorganski poboljšan tokom vojne obuke. Zavideo joj je na tome. "Ne bi me čudilo. Fiben uvek nađe način da nastrada. Tvrdi da mu je muka od toga. Kaže da je to zbog urođene trapavosti i svemira koji ga mrzi, ali ja sam uvek verovao da je pravi uzrok njegova ljubav prema nevoljama. Taj šimpanza spreman je svašta da učini samo da bi imao o čemu da priča."
<BR>&nbsp;&nbsp;&nbsp;&nbsp;&nbsp;Uskoro je mogao da razabere prijateljevo lice. Uzviknuo je i podigao ruku. Fiben se iscerio i uzvratio mahanjem, iako mu je leva ruka bila imobilisana oko vrata. Kraj njega je jahala šima koju Robert nije poznavao.
<BR>&nbsp;&nbsp;&nbsp;&nbsp;&nbsp;Na ulazu u pećinu pojavio se kurir i salutirao. "Major zahteva da sa poručnikom Boldžerom siđete dole čim bude stigao."
<BR>&nbsp;&nbsp;&nbsp;&nbsp;&nbsp;Robert je klimnuo. "Molim te, reci majoru Pratakultornu da ćemo odmah doći."
<BR>&nbsp;&nbsp;&nbsp;&nbsp;&nbsp;Dok su konji savladavali poslednju okuku, Lidija ga je uhvatila za ruku, a Roberta je obuzeo iznenadan talas istovremenog zadovoljstva i krivice. Uzvratio joj je stisak i pokušao da prikrije svoju neodlučnost.
<BR>&nbsp;&nbsp;&nbsp;&nbsp;&nbsp;Fiben je živ, pomislio je. Moram poslati poruku Atakleni. Siguran sam da će se oduševiti.
<BR>
<BR>&nbsp;&nbsp;&nbsp;&nbsp;&nbsp;Major Pratakultorn imao je običaj da od nervoze vuče samog sebe za uho. Dok je slušao raport potčinjenih, meškoljio se u stolici, povremeno mrmljajući nešto u data-ekran i izvlačeći delove informacija. U tim trenucima izgledao bi rasejano, ali ako bi govornik zaćutao, major bi nestrpljivo pucnuo prstima. Pratakultorn je očito imao brz um i mogao je da vrši više poslova odjednom. Ipak, takvo ponašanje teško je padalo nekim šimpanzama, pa su bili nervozni i zamuckivali. To, opet, nije popravljalo majorovo mišljenje o gerilcima koji su donedavno bili pod Robertovom i Atakleninom komandom.
<BR>&nbsp;&nbsp;&nbsp;&nbsp;&nbsp;U Fibenovom slučaju, ipak, nije bilo problema. Govorio je neprekidno sve dok je bio snabdeven pomorandžinim sokom. Čak i Pratakultorn, koji je obično prekidao izveštaje mnogim pitanjima i bez milosti tražio podatke, sada je ćutke sedeo i slušao priču o nesrećnoj pobuni u dolini, o Fibenovom zarobljavanju, o razgovorima i testovima sledbenika Sizerena Dioličnosti i o teorijama Gejlet Džons.
<BR>&nbsp;&nbsp;&nbsp;&nbsp;&nbsp;Robert bi povremeno bacio pogled na šimu koju je Fiben doveo iz Port Helenije. Silvija je sedela sa strane, između Bendžamina i Elsi, potpuno uspravna i smirena. Povremeno bi je pitali da nešto potvrdi ili objasni, i tada je odgovarala tihim glasom. Inače je neprekidno gledala Fibena.
<BR>&nbsp;&nbsp;&nbsp;&nbsp;&nbsp;Fiben je pažljivo opisivao političku situaciju među Gubruima, onako kako ju je on shvatao. Kad je stigao do večeri kada je pobegao, pričao je o zamci koju mu je postavio 'Sizeren Cene i Jemstva' i na kraju kratko rekao: "I tako smo Silvija i ja odlučili da je bolje izići iz Port Helenije drugim putem, a ne preko mora." Slegnuo je ramenima. "Prošli smo kroz otvor u ogradi i konačno stigli do pobunjeničke osmatračnice. I eto nas ovde."
<BR>&nbsp;&nbsp;&nbsp;&nbsp;&nbsp;Baš tako, sarkastično je pomislio Robert. Fiben je, naravno, izostavio svako pominjanje svojih povreda i tačnog načina na koji je pobegao. Nesumnjivo će pojedinosti izneti u pismenom izveštaju majoru, ali svi ostali moraće da ih iznude mitom.
<BR>&nbsp;&nbsp;&nbsp;&nbsp;&nbsp;Fiben ga je pogledao i namignuo mu. Ova priča vredi bar pet piva, pomislio je Robert.
<BR>&nbsp;&nbsp;&nbsp;&nbsp;&nbsp;Pratakultorn se nagnuo napred. "Kažeš da si stvarno video tu hipersvemirsku skretnicu? Da li znaš gde je tačno locirana?"
<BR>&nbsp;&nbsp;&nbsp;&nbsp;&nbsp;"Ja sam obučen za izviđača, majore. Znam gde je. U pismenom izveštaju priložiću mapu i skicu celog postrojenja."
<BR>&nbsp;&nbsp;&nbsp;&nbsp;&nbsp;Pratakultorn je klimnuo. "Da nisam već ranije dobio izveštaje o tome, ne bih poverovao u tvoju priču. Ovako nemam izbora. Kažeš da je sve zajedno vrlo skupo, čak i po merilima Gubrua?"
<BR>&nbsp;&nbsp;&nbsp;&nbsp;&nbsp;"Da, ser. Tako smo zaključili Gejlet i ja. Razmislite. Tokom svih godina od Kontakta, ljudi su mogli da upriliče samo po jednu svetkovinu Uzdizanja za svakog od svojih štićenika, i obe su održane na Timbrimu. Zato drugi štićenici, na primer Kvakoi, mogu da nas ne zarezuju.
<BR>&nbsp;&nbsp;&nbsp;&nbsp;&nbsp;Jedan od razloga bilo je i opiranje antagonističkih klanova, kao što su Gubrui i Soroi, koji su mogli da odugovlače sa prijavama statusa Zemljana. A drugi razlog jeste to što smo, po galaktinskim merilima, tako užasno siromašni."
<BR>&nbsp;&nbsp;&nbsp;&nbsp;&nbsp;Fiben je očito štošta naučio. Robertu je bilo jasno da dobar deo znanja potiče od te Gejlet Džons. Svojim pojačanim empatskim čulom mogao je da uhvati blago podrhtavanje svog prijatelja svaki put kad bi pomenuo njeno ime.
<BR>&nbsp;&nbsp;&nbsp;&nbsp;&nbsp;Robert je bacio pogled ka Silviji. Hmmm. Izgleda da se Fibenov život prilično zapetljao.
<BR>&nbsp;&nbsp;&nbsp;&nbsp;&nbsp;To ga je podsetilo da ni sam nije u boljoj situaciji. Fiben nije jedini, pomislio je. Celog života se trudio da postane osetljiviji, da bolje razume svoje bližnje i svoja osećanja. Sad mu se želja ispunila i bilo mu je strašno zbog toga.
<BR>&nbsp;&nbsp;&nbsp;&nbsp;&nbsp;"Tako mi Darvina, Gudalove i Grinpisa!" Pratakultorn je lupio po stolu. "Boldžeru, ove vesti stigle su u najboljem mogućem trenutku!" Okrenuo se prema Lidiji i Robertu. "Znate li šta ovo znači, gospodo?"
<BR>&nbsp;&nbsp;&nbsp;&nbsp;&nbsp;"Ovaj..."
<BR>&nbsp;&nbsp;&nbsp;&nbsp;&nbsp;Silvija je pretekla Roberta. "Metu, ser."
<BR>&nbsp;&nbsp;&nbsp;&nbsp;&nbsp;"Tako je, metu! Ovo se sjajno uklapa sa porukom od Veća. Ako zdrobimo tu skretnicu - po mogućnosti pre dolaska dostojanstvenika iz Instituta za Uzdizanje - udarićemo Gubrue tamo gde ih najviše boli, po novčanicima!"
<BR>&nbsp;&nbsp;&nbsp;&nbsp;&nbsp;"Ali..." Robert je zaustio da se pobuni.
<BR>&nbsp;&nbsp;&nbsp;&nbsp;&nbsp;"Čuli ste šta nam je vaš uhoda upravo rekao", presekao ga je Pratakultorn. "Gubrui u svemiru gube! Suviše su se raširili, vođe na Gartu su im se podžapale i ovo im je možda poslednja slamka! Zamislite da sve udesimo tako da ceo Trijumvirat bude na istom mestu u isto vreme!"
<BR>&nbsp;&nbsp;&nbsp;&nbsp;&nbsp;Robert je odmahnuo glavom. "A da ipak malo razmislimo o tome, ser? Mislim, ta ponuda Sizerena Slič..."
<BR>&nbsp;&nbsp;&nbsp;&nbsp;&nbsp;"Doličnosti", ispravio ga je Fiben.
<BR>&nbsp;&nbsp;&nbsp;&nbsp;&nbsp;"Doličnosti, jeste. Šta će biti sa tom ponudom koju je Sizeren izložio Fibenu i Gejlet?"
<BR>&nbsp;&nbsp;&nbsp;&nbsp;&nbsp;Pratakultorn je zatresao glavom. "Očito zamka, Onigl. Budite realni."
<BR>&nbsp;&nbsp;&nbsp;&nbsp;&nbsp;"I jesam, ser. Nisam nimalo bolji stručnjak za ovakve stvari od Fibena, a svakako sam slabiji od jedne Gejlet Džons. Naravno, slažem se da bi to mogla biti zamka. Ali, bar spolja, zvuči kao sjajna pogodba za Zemlju! Pogodba koju ne bismo smeli da propustimo, a da bar ne izvestimo Veće."
<BR>&nbsp;&nbsp;&nbsp;&nbsp;&nbsp;"Nemamo vremena", odgovorio je Pratakultorn, odmahujući glavom. "Imam naređenje da postupam po svom nahođenju i, ako je moguće, da delujem pre dolaska galaktinskih dostojanstvenika."
<BR>&nbsp;&nbsp;&nbsp;&nbsp;&nbsp;Robert je osetio da ga obuzima očajanje. "Onda da se bar posavetujemo sa Ataklenom. Ona je kćer diplomate. Možda će uočiti neke začkoljice koje su nama promakle."
<BR>&nbsp;&nbsp;&nbsp;&nbsp;&nbsp;Pratakultorn se rečito namrštio. "Kad bi bilo vremena, svakako bih vrlo rado razmotrio mišljenje mlade Timbrimke." No, bilo je jasno da je već samo pominjanje te mogućnosti umanjilo njegovo mišljenje o Robertu.
<BR>&nbsp;&nbsp;&nbsp;&nbsp;&nbsp;Pratakultorn je udario po stolu. "Sada je najbolje da održimo sastanak viših oficira i raspravimo moguće taktike za napad na postrojenja hipersvemirske skretnice." Klimnuo je prema šimpanzama. "To je sve za sada, Fibene. Zahvaljujem na hrabrosti i pravovremenom delovanju. To važi i za vas", dodao je obraćajući se Silviji. "Očekujem da vidim pismene izveštaje."
<BR>&nbsp;&nbsp;&nbsp;&nbsp;&nbsp;Elsi i Bendžamin ustali su i pridržali vrata. Kao obični podoficiri nisu spadali u Pratakultornov štab. Fiben je ustao i polako pošao, oslanjajući se na Silviju.
<BR>&nbsp;&nbsp;&nbsp;&nbsp;&nbsp;Robert se tiho obratio Pratakultornu. "Ser, siguran sam da ste slučajno zaboravili, ali Fiben ima oficirski čin u civilnoj zaštiti. Ako ne bude uključen, moglo bi se loše protumačiti... ovaj... politički gledano."
<BR>&nbsp;&nbsp;&nbsp;&nbsp;&nbsp;Pratakultorn je zatreptao. Lice mu se jedva promenilo, ali Robert je znao da je opet propustio mogućnost da poveća ugled. "Da, naravno", mirno je rekao major. "Recite poručniku Boldžeru da može da ostane, ako nije preumoran."
<BR>&nbsp;&nbsp;&nbsp;&nbsp;&nbsp;Pratakultorn se zadubio u data-ekran i počeo da poziva informacije. Robert je osećao na sebi Lidijin pogled. Sigurno se pita hoću li se ikada naučiti učtivosti, pomislio je dok je žurio ka vratima da uhvati prijatelja za ruku baš kad je izlazio.
<BR>&nbsp;&nbsp;&nbsp;&nbsp;&nbsp;Fiben mu se nasmešio. "Izgleda da je vreme za razgovore odraslih", rekao je prigušenim glasom i ispod oka pogledao Pratakultorna.
<BR>&nbsp;&nbsp;&nbsp;&nbsp;&nbsp;"Mnogo gora stvar, stari moj. Postarao sam se da te proglase za počasnog odraslog."
<BR>&nbsp;&nbsp;&nbsp;&nbsp;&nbsp;Srećom, pogled ne može da ubije, pomislio je Robert kad je video Fibenov izraz lica. Nisi valjda mislio da ćeš se prepustiti zapadnjačkoj dekadenciji? Nekoliko puta raspravljao je sa Fibenom o poreklu tog izraza.
<BR>&nbsp;&nbsp;&nbsp;&nbsp;&nbsp;Fiben je potapšao Silviju po ramenu i odšepao nazad u sobu. Šima je malo gledala za njim, a onda se okrenula i pošla za Elsi niz hodnik.
<BR>&nbsp;&nbsp;&nbsp;&nbsp;&nbsp;Bendžamin se još malo zadržao. Primetio je pokret kojim ga je Robert zamolio da ostane. Robert mu je brzo gurnuo u šaku mali disk. Nije se usudio da išta glasno kaže, nego je levom rukom načinio jednostavan znak.
<BR>&nbsp;&nbsp;&nbsp;&nbsp;&nbsp;"Ujna", rekao je govorom ruku.
<BR>&nbsp;&nbsp;&nbsp;&nbsp;&nbsp;Bendžamin je brzo klimnuo i udaljio se.
<BR>&nbsp;&nbsp;&nbsp;&nbsp;&nbsp;Pratakultorn i Lidija su se već zadubili u pojedinosti bitke kad je Robert prišao stolu. Major ga je pogledao. "Izgleda da nećemo imati vremena za korišćenje bakterioloških dejstava, iako je ta vaša zamisao stvarno odlična..."
<BR>&nbsp;&nbsp;&nbsp;&nbsp;&nbsp;Robert ga upšte nije slušao. Seo je, misleći kako je upravo počinio svoj prvi zločin. Kad je tajno snimio ceo sastanak - uključivši i Fibenov opširni izveštaj - narušio je proceduru. Kada je dao zapis Bendžaminu, povredio je pravila.
<BR>&nbsp;&nbsp;&nbsp;&nbsp;&nbsp;A kad mu je naredio da odnese disk tuđinki, zapravo je, na neki način, počinio izdaju.
</P></TD></TR></TABLE>
<P class="next">
<A HREF=p78.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
