<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>96. SILVIJA
<P>&nbsp;&nbsp;&nbsp;&nbsp;&nbsp;Noć je bila osvetljena jasnim plamenovima koji su povremeno izbijali i bacali oštre senke dok su se polako spuštali ka zemlji. Delovali su na čula naglo, omamljujuće, nadjačavajući čak i zvuke bitke i samrtničke krike.
<BR>&nbsp;&nbsp;&nbsp;&nbsp;&nbsp;Zapaljene baklje slala je u nebo napadnuta strana, jer napadačima nije bila potrebna svetlost da ih nađu. Brzo se krećući uz pomoć radara i infracrvenog svetla, napadali su sa smrtonosnom preciznošću sve dok ih nije zaslepilo trenutno bleštavilo signalnih raketa.
<BR>&nbsp;&nbsp;&nbsp;&nbsp;&nbsp;Šimpanze su se razbežale na sve strane iz baze bez logorskih vatri, nagi, noseći na leđima samo hranu i nešto oružja. Uglavnom su to bile izbeglice iz planinskih zaselaka koji su bili spaljeni u poslednjem talasu borbi. Nekoliko uvežbanih gerilaca ostalo je na začelju u očajničkom pokušaju zaštite civila u povlačenju.
<BR>&nbsp;&nbsp;&nbsp;&nbsp;&nbsp;Koristili su sva raspoloživa sredstva da zbune smrtonosno precizne detektore letećeg neprijatelja. Rakete su bile vrlo složene; automatski su podešavale stepen sagorevanja tako da što bolje ometaju aktivne i pasivne senzore. Time su ptice bile usporene, ali samo nakratko. Ionako ih nisu imali dovoljno.
<BR>&nbsp;&nbsp;&nbsp;&nbsp;&nbsp;Osim toga, neprijatelj je imao nešto novo, neki tajni sistem koji im je omogućavao da otkrivaju šimpanze čak i pod najgušćim rastinjem, čak i nage, bez ikakvog traga civilizacije na sebi.
<BR>&nbsp;&nbsp;&nbsp;&nbsp;&nbsp;Progonjeni su mogli samo da se razbijaju u sve manje i manje grupe. Jedino čemu su se mogli nadati oni koji pobegnu odavde bilo je da žive potpuno kao životinje, sami ili u parovima, izbezumljeni i prepadnuti pod nebom koje im je nekada pripadalo i pod kojim su špartali kako im se ushte.
<BR>
<BR>&nbsp;&nbsp;&nbsp;&nbsp;&nbsp;Silvija je pomagala postarijoj šimi sa dvoje dece da se popnu preko debla pokrivenog puzavicama kad ju je ježenje upozorilo da se približavaju gravitacioni motori. Brzo je mahnula ostalima da se sklone, ali nešto ju je - možda neravnomeran ritam tih motora - navelo da zaostane, vireći preko oborenog stabla. U tami je primetila samo blesak nejasnog, beličastog oblika kako propada kroz zvezdama osvetljenu šumu, lomi granje i nestaje u tamnoj džungli.
<BR>&nbsp;&nbsp;&nbsp;&nbsp;&nbsp;Silvija je gledala niz tamni tunel prosečen rušenjem broda. Osluškivala je, grizući nokte, ali jedino su ostaci izlomljenog bilja padali na zemlju.
<BR>&nbsp;&nbsp;&nbsp;&nbsp;&nbsp;"Dona!" šapnula je. Postarija šima izvukla je glavu ispod gomile suvog lišća. "Možeš li sama sa decom do zborne tačke?" upitala ju je Silvija. "Treba samo da ideš nizbrdo do potoka, a onda niz potok do malog vodopada i pećine. Možeš li to?"
<BR>&nbsp;&nbsp;&nbsp;&nbsp;&nbsp;Dona je dugo ćutala i razmišljala, ali konačno je klimnula. "Fino", rekla je Silvija. "Kad vidiš Petrija, kaži mu da sam videla rušenje neprijateljskog izviđača i da idem da ga pogledam."
<BR>&nbsp;&nbsp;&nbsp;&nbsp;&nbsp;Šima je toliko raširila oči od straha da su joj zablistale beonjače. Zatreptala je nekoliko puta, a onda je pružila ruke ka deci. Kad su konačno stigla do nje, Silvija se već oprezno uvlačila u tunel između polomljenog drveća.
<BR>&nbsp;&nbsp;&nbsp;&nbsp;&nbsp;Zašto ovo radim? - pitala se dok je koračala preko polomljenog granja koje je još ispuštalo sok oštrog mirisa. Sitni, nemirni pokreti odavali su životinjice koje su tražile zaklon pošto su im domovi uništeni. Od mirisa ozona kostrešilo joj se krzno. A onda, kad je prišla bliže, osetila je još jedan poznati miris, miris prezrele ptice.
<BR>&nbsp;&nbsp;&nbsp;&nbsp;&nbsp;U polumraku je sve izgledalo jezivo. Nije bilo nikakve boje, samo prelivi sivog. Kad se pred njom pojavio beli oklop srušenog broda, Silvija je utvrdila da je naheren na padini od četrdeset stepeni, nosa prilično nagnječenog od udara.
<BR>&nbsp;&nbsp;&nbsp;&nbsp;&nbsp;Čula je tiho krckanje nekog elektronskog dela u kratkom spoju. Osim toga, iznutra nije dopirao nikakav zvuk. Glavni ulaz bio je napola odvaljen iz šarki.
<BR>&nbsp;&nbsp;&nbsp;&nbsp;&nbsp;Oprezno se približila, pipajući put duž još toplog zida. Pod prstima je osećala obrise jednog od gravitacionih motora zajedno sa mrljama rđe. Loše održavanje, pomislila je, delom i zato da bi zaposlila mozak. Pitam se da li se zato srušio. Usta su joj bila suva, a otkucaji srca popeli su joj se u grlo kad je stigla do otvora i nagnula se da proviri iza ugla.
<BR>&nbsp;&nbsp;&nbsp;&nbsp;&nbsp;Dva Gubrua ležala su još privezana za svoja mesta. Glave sa oštrim kljunovima mlitavo su visile sa polomljenih vratova.
<BR>&nbsp;&nbsp;&nbsp;&nbsp;&nbsp;Silvija je pokušala da proguta pljuvačku. Naterala je sebe da podigne nogu i nesigurno stupi na iskošenu palubu. Srce joj je gotovo stalo kad su ploče zaškripale, a jedan vojnik Kandže se pomerio.
<BR>&nbsp;&nbsp;&nbsp;&nbsp;&nbsp;No, to je samo bilo sleganje i škripanje slupanog broda. "Gudalova", jeknula je Silvija kad je spustila ruku sa grudi. Bilo je teško razmišljati kad su joj svi nagoni nalagali da pod hitno zbriše odatle.
<BR>&nbsp;&nbsp;&nbsp;&nbsp;&nbsp;Kao što je nedeljama radila, Silvija je pokušala da zamisli šta bi Gejlet Džons učinila u ovakvoj situaciji. Znala je da nikad neće biti takva šima kao Gejlet. To joj jednostavno nije bilo suđeno. No, ako bi se stvarno potrudila...
<BR>&nbsp;&nbsp;&nbsp;&nbsp;&nbsp;"Oružje", šapnula je za sebe i naterala drhtave ruke da izvuku pištolje iz opasača mrtvih vojnika. Sekunde su se otegle kao sati, ali uskoro su se na gomili pred brodom našle i dve puške. Silvija je taman krenula da se vrati na tle, ali onda se trgla i lupila po čelu. "Budalo! Atakleni pre treba pamet nego pucaljke!"
<BR>&nbsp;&nbsp;&nbsp;&nbsp;&nbsp;Vratila se u kabinu i počela da se osvrće, pitajući se može li da prepozna nešto značajno čak i ako stoji tačno pred njim.
<BR>&nbsp;&nbsp;&nbsp;&nbsp;&nbsp;Hajde. Ti si građanin Zemlje sa najboljim fakultetskim obrazovanjem. A još si mesecima radila za Gubrue.
<BR>&nbsp;&nbsp;&nbsp;&nbsp;&nbsp;Usredsređena, prepoznala je kontrole leta i - pomoću simbola koji su očito podsećali na projektile - konzolu sa oružjem. Drugi ekran, još osvetljen sve praznijim brodskim akumulatorom, prikazivao je reljefnu mapu celog kraja, sa ucrtanim raznim znacima i simbolima na galaktinskom trećem.
<BR>&nbsp;&nbsp;&nbsp;&nbsp;&nbsp;Da li im ovo pomaže da nas otkriju, upitala se.
<BR>&nbsp;&nbsp;&nbsp;&nbsp;&nbsp;Tastatura, tik ispod ekrana, bila je obeležena rečima neprijateljskog jezika koje je poznavala. 'Izbor opsega', pisalo je na jednom dugmetu. Rešila je da ga pritisne.
<BR>&nbsp;&nbsp;&nbsp;&nbsp;&nbsp;U donjem levom uglu ekrana otvorio se prozor. Po njemu se razlilo mnogo tajanstvenih znakova, suviše složenih za razumevanje. No, iznad teksta se okretao crtež u kome bi odrasli pripadnik svakog civilizovanog društva smesta prepoznao hemijski dijagram.
<BR>&nbsp;&nbsp;&nbsp;&nbsp;&nbsp;Silvija nije bila hemičar, ali imala je opšte obrazovanje, a nešto kod tog prikazanog molekula učinilo joj se neobično poznato. Usredsredila se i pokušala da razabere naziv, reč tik ispod dijagrama. Postepeno se prisećala slogova galaktinskog trećeg.
<BR>&nbsp;&nbsp;&nbsp;&nbsp;&nbsp;"Hee... hem... he mog..."
<BR>&nbsp;&nbsp;&nbsp;&nbsp;&nbsp;Silvija je osetila da joj se celo telo naježilo. Polako je oblizala usne pre nego što je šapatom izgovorila celu reč.
<BR>&nbsp;&nbsp;&nbsp;&nbsp;&nbsp;"Hemoglobin."
</P></TD></TR></TABLE>
<P class="next">
<A HREF=p105.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
