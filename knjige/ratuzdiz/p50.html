<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>45. ATAKLENA
<P>&nbsp;&nbsp;&nbsp;&nbsp;&nbsp;"Uhvatićemo ih na legalu", rekao je Bendžamin sa osmatračkog mesta na zapadnoj padini.
<BR>&nbsp;&nbsp;&nbsp;&nbsp;&nbsp;Ataklena je podigla pogled ka ađutantu. Za trenutak ju je zbunila šimpanzina metafora. Da li se to odnosilo na ptičije poreklo neprijatelja?
<BR>&nbsp;&nbsp;&nbsp;&nbsp;&nbsp;"Izgledaju opušteno, ako si na to mislio", odgovorila je, "ali imaju razloga. Gubrui se oslanjaju na bojne robote mnogo više od nas Timbrima - za nas su skupi i suviše predvidljivi. Ipak, ti plovci mogu biti stravični."
<BR>&nbsp;&nbsp;&nbsp;&nbsp;&nbsp;Bendžamin je ozbiljno klimnuo. "Zapamtiću to, ser."
<BR>&nbsp;&nbsp;&nbsp;&nbsp;&nbsp;Ataklena je ipak osećala da nije ostavila utisak na njega. Pomogao joj je u planiranju današnjeg pohoda i koordinaciji sa pokretom otpora u Port Heleniji. Bendžamin je očito bio potpuno uveren u uspeh.
<BR>&nbsp;&nbsp;&nbsp;&nbsp;&nbsp;Šimpanze iz grada trebalo bi da u praskozorje napadnu u Dolini, neposredno pre predviđenog početka akcije ovde. Zvanična svrha bila je posejati nesigurnost među neprijateljima i možda im naneti štetu koju će zapamtiti. Ataklena nije bila sigurna da je to stvarno moguće, ali pristala je da pokušaju. Nije želela da Gubrui suviše otkriju u ruševinama Središta Haulet.
<BR>&nbsp;&nbsp;&nbsp;&nbsp;&nbsp;Ne još.
<BR>&nbsp;&nbsp;&nbsp;&nbsp;&nbsp;"Postavili su logor pod ruševinama glavne zgrade", rekao je Bendžamin. "Baš tamo gde smo i očekivali da će se posaditi."
<BR>&nbsp;&nbsp;&nbsp;&nbsp;&nbsp;Ataklena je sa nelagodnošću pogledala njegov čvrsti noćni dvogled. "Jesi li siguran da ta sprava ne može biti otkrivena?"
<BR>&nbsp;&nbsp;&nbsp;&nbsp;&nbsp;Bendžamin je klimnuo, ne podižući pogled. "Aha. Postavljali smo ovakve instrumente na padine tačno pred gasne robote, a oni uopšte nisu reagovali. Već smo suzili listu materijala koji neprijatelj može da nanjuši. Uskoro..."
<BR>&nbsp;&nbsp;&nbsp;&nbsp;&nbsp;Prekinuo je i ukočio se. Ataklena je osetila njegovu iznenadnu napetost.
<BR>&nbsp;&nbsp;&nbsp;&nbsp;&nbsp;"Šta je bilo?"
<BR>&nbsp;&nbsp;&nbsp;&nbsp;&nbsp;Čim se sagnuo niže. "Vidim prilike kako se kreću između drveća. To mora da naši zauzimaju položaje. Sad ćemo videti jesu li ti bojni roboti programirani onako kako ste očekivali."
<BR>&nbsp;&nbsp;&nbsp;&nbsp;&nbsp;Onako zanesen, Bendžamin joj nije ponudio dvogled. Toliko o ponašanju štićenika prema pokrovitelju, pomislila je Ataklena. Uostalom, nije joj ni bilo važno. Više je volela da ispruži svoja čula.
<BR>&nbsp;&nbsp;&nbsp;&nbsp;&nbsp;Na ivici doline osećala je tri različite vrste dvonožaca kako se raspoređuju oko pohoda Gubrua. Ako ih je Bendžamin primetio, sigurno su prilično unutar dometa osetljivih neprijateljskih stražarskih plovaka.
<BR>&nbsp;&nbsp;&nbsp;&nbsp;&nbsp;Pa ipak, roboti nisu ništa učinili! Proticale su sekunde, a rotirajuće kugle nisu otvorile vatru na prilike koje su se približavale kroz šumu. Niti su probudili svoje usnule gospodare.
<BR>&nbsp;&nbsp;&nbsp;&nbsp;&nbsp;Uzdahnula je dok je nada u njoj rasla. Najvažnija informacija bila je ograničenost mašinerije. Činjenica da su se i dalje samo tiho okretale govorila joj je bezbroj stvari o onom što se dešava ne samo ovde na Gartu, nego i drugde, iza zvezdanog neba koje joj je svetlucalo nad glavom. Govorilo joj je mnogo o Pet Galaksija kao celini.
<BR>&nbsp;&nbsp;&nbsp;&nbsp;&nbsp;Još ima zakona, pomislila je. Gubrui se obuzdavaju.
<BR>&nbsp;&nbsp;&nbsp;&nbsp;&nbsp;Kao i mnogi drugi fanatični klanovi, Savez Gubrua nije se čedno pridržavao propisa planetno-ekološkog ponašanja. Znajući za njihovu upornu paranoju, bilo joj je jasno da bi programirali svoje zaštitne robote na jedan način ako pravila još važe, a na sasvim drugi ako su srušena.
<BR>&nbsp;&nbsp;&nbsp;&nbsp;&nbsp;Da je haos potpuno zahvatio Pet Galaksija, Gubrui bi radije programirali svoje mašine da sterilišu stotine hektara tla nego da dozvole ikakvo ugrožavanje svojih pernatih tela.
<BR>&nbsp;&nbsp;&nbsp;&nbsp;&nbsp;A ako Zakoni važe, neprijatelj se još nije usuđivao da ih prekrši - ta ista pravila mogla bi da zaštite i njih, ako se vetrovi rata okrenu na drugu stranu.
<BR>&nbsp;&nbsp;&nbsp;&nbsp;&nbsp;Pravilo devet stotina dvanaest: Kad god je moguće, nezaraćene strane moraju biti pošteđene. To je važilo i za nezaraćene vrste, čak pre nego za pojedince, naročito na svetovima pogođenim katastrofom kao što je Gart. Lokalne vrste štitila je tradicija stara milijardama godina.
<BR>&nbsp;&nbsp;&nbsp;&nbsp;&nbsp;"Zarobljeni ste u sopstvenim pretpostavkama, bednici odvratni", promrmljala je na galaktinskom sedmom. Gubrui su očito programirali svoje naprave da paze na spoljašnje znakove razuma - fabrički proizvedeno oružje, odeću, mašine - ni ne pomišljajući na to da bi neprijatelj mogao da ih napadne nag, nerazlučiv od šumskih životinja!
<BR>&nbsp;&nbsp;&nbsp;&nbsp;&nbsp;Pomislila je na Roberta i nasmešila se. To je bila njegova zamisao.
<BR>&nbsp;&nbsp;&nbsp;&nbsp;&nbsp;Preko neba se širilo sivo praskozorje, postepeno zasenjujući slabije zvezde. Levo od Ataklene, postarija šima, Elen So, lekar, gledala je svoj metalni sat. Značajno je kucnula po njemu. Ataklena je klimnula, dopuštajući nastavak plana.
<BR>&nbsp;&nbsp;&nbsp;&nbsp;&nbsp;Doktor So je sastavila dlanove oko usta i ispustila visok, izuvijan krik - zov ptice fijalu. Ataklena nije čula zvuk tetiva kad je trideset samostrela opalilo. Ipak se ukočila. Ako su se Gubrui odlučili za stvarno istančane robote...
<BR>&nbsp;&nbsp;&nbsp;&nbsp;&nbsp;"Bravo!" Bendžamin je likovao. "Šest plovaka se raspalo na komade! Svi roboti su uništeni!"
<BR>&nbsp;&nbsp;&nbsp;&nbsp;&nbsp;Ataklena je ponovo prodisala. Robert je bio tamo dole. Sad bi možda i mogla da poveruje da on i ostali imaju nekakve izglede. Dodirnula je Bendžaminovo rame i čim joj je nevoljno prepustio dvogled.
<BR>&nbsp;&nbsp;&nbsp;&nbsp;&nbsp;Neko mora da je primetio gašenje ekrana. Uz tiho brujanje, podigao se gornji otvor na jednom transporteru. Prilika pod šlemom provirila je da se osvrne po tihoj livadi i uzbuđeno zamahala kljunom kad je uočila ostatke najbližeg stražarskog robota. Kroz okolno granje proneo se nagli pokret. Vojnik se okrenuo sa izvučenim laserom kad je nešto skočilo sa najbližeg drveta. Plava munja sevnula je prema tamnoj prilici.
<BR>&nbsp;&nbsp;&nbsp;&nbsp;&nbsp;Promašaj. Zbunjeni Gubru nije mogao da prati nejasni obris koji nije ni leteo ni padao, nego se zanjihao preko čistine na kraju lijane! Laser je blesnuo još dvaput, a onda je vojnik bio izgubljen. Začulo se krckanje kad je tamna prilika obmotala noge oko mršave ptice i slomila joj kičmu.
<BR>&nbsp;&nbsp;&nbsp;&nbsp;&nbsp;Ataklenin trostruki puls se ubrzao kad je videla Robertov obris kako se uspravlja na kupoli tenka, iznad zgužvanog tela vojnika Kandže. Dao je znak podizanjem ruke i čistina je odjednom bila ispunjena prilikama u trku.
<BR>&nbsp;&nbsp;&nbsp;&nbsp;&nbsp;Šimpanze su žurno prolazile između tenkova i transportera, noseći zemljane boce. Iza njih su pristizale krupnije prilike sa velikim zavežljajima. Ataklena je čula kako Bendžamin mrmlja nešto za sebe. Ona je rešila da uključi gorile u operaciju i ta odluka nije bila oduševljeno pozdravljena.
<BR>&nbsp;&nbsp;&nbsp;&nbsp;&nbsp;"...trideset pet... trideset šest..." Elen So je poluglasno odbrojavala sekunde. Pod sve jačom svetlošću zore videli su šimpanze kako se veru na tuđinska vozila. Ovo je bilo treće kockanje. Hoće li iznenađenje dovoljno odložiti neizbežnu reakciju?
<BR>&nbsp;&nbsp;&nbsp;&nbsp;&nbsp;Sreća ih je izdala posle trideset osam sekundi. Začulo se zavijanje sirena - prvo iz glavnog tenka, a onda iz pratećeg.
<BR>&nbsp;&nbsp;&nbsp;&nbsp;&nbsp;"Pazi!" povikao je neko tamo dole.
<BR>&nbsp;&nbsp;&nbsp;&nbsp;&nbsp;Čupavi napadači pojurili su ka drveću kad su se vojnici Kandže promolili iz transportera, sejući iz pušaka razorne zrake. Šimpanze su padale uz vrisak, udarajući po zapaljenom krznu, ili bi se tiho skljokali na zemlju, probijeni od leđa do grudi. Ataklena je skupila koronu da se ne bi onesvestila od njihovog ropca.
<BR>&nbsp;&nbsp;&nbsp;&nbsp;&nbsp;Sada je prvi put prisustvovala pravom ratu. Izgledalo joj je da ovde nema mesta šalama - sve je bilo samo patnja i besmislena, užasna smrt.
<BR>&nbsp;&nbsp;&nbsp;&nbsp;&nbsp;A onda su i vojnici Kandže počeli da padaju. Ptice su skakutale unaokolo, tražeći mete koje su nestale među drvećem, a projektili su ih obarali jednu po jednu. Vojnici su podesili svoje oružje da traga za izvorima energije, ali unaokolo nije bilo nijednog lasera ka kome bi se zraci uputili, nijednog puls-emitora, čak ni hemijskog oružja... a samostreli su zujali kao komarci. Gubrui su se jedan po jedan trzali i padali.
<BR>&nbsp;&nbsp;&nbsp;&nbsp;&nbsp;Prvo jedan tenk, pa onda drugi, podigli su se na rastućoj struji vazduha. Glavno vozilo se okrenulo, a iz trostrukih cevi blesnuli su kroz šumu smrtonosni mlazevi.
<BR>&nbsp;&nbsp;&nbsp;&nbsp;&nbsp;Za trenutak je izgledalo da vrhovi visokog drveća lebde u vazduhu dok im sredina eksplodira, a onda bi se uputili ka tlu u oblaku dima i iverja. Zategnute puzavice šibale su na sve strane kao obezglavljene zmije, prskajući unaokolo teško stečenu tečnost. Šimpanze su vrištale padajući sa uništenih grana.
<BR>&nbsp;&nbsp;&nbsp;&nbsp;&nbsp;Da li je vredno ovoga? Da li je išta vredno ovoga?
<BR>&nbsp;&nbsp;&nbsp;&nbsp;&nbsp;Ataklena je za trenutak raširila koronu otežalu od emocija i osetila je da se u njoj uobličava glif. Ljutito je odbacila nedovršeni sklop, odgovor na svoje pitanje. Sada joj nisu bile potrebne nasmejane timbrimske zajedljivosti. Želela je da zaplače, kao ljudi, ali nije znala kako se to čini.
<BR>&nbsp;&nbsp;&nbsp;&nbsp;&nbsp;Šuma je bila ispunjena strahom, a lokalne životinje bežale su od uništenja. Neke su pretrčale preko Ataklene i Bendžamina, cičeći od očajničke potrebe da panično uteknu. Prečnik smrtonosnog kruga se širio jer su strašna vozila pucala na sve što se vidi. Svuda su bili eksplozije i plamen.
<BR>&nbsp;&nbsp;&nbsp;&nbsp;&nbsp;A onda, isto tako naglo kao što je otvorio vatru, glavni tenk je zaćutao! Jedan po jedan, topovi su dostigli belo usijanje i zamukli. Polovina buke je zamrla.
<BR>&nbsp;&nbsp;&nbsp;&nbsp;&nbsp;Druga bojna mašina imala je, izgleda, slične probleme, ali je pokušala da nastavi vatru uprkos cevima koje su pucketale i topile se.
<BR>&nbsp;&nbsp;&nbsp;&nbsp;&nbsp;"Lezi!" uzviknuo je Bendžamin i povukao Ataklenu dole. Odred na padini se sklonio u poslednjem trenutku pre nego što je drugi tenk eksplodirao u veličanstvenom blesku. Iznad glava su im se razleteli delovi metala i plastičnog oklopa.
<BR>&nbsp;&nbsp;&nbsp;&nbsp;&nbsp;Ataklena je zatreptala da bi razbistrila vid. U trenutku zbunjenosti od preopterećenja čula, upitala se zašto je Bendžamin toliko opsednut leglima i ležanjem.
<BR>&nbsp;&nbsp;&nbsp;&nbsp;&nbsp;"Drugi je gotov!" povikao je neko. I stvarno, kad je Ataklena opet bila u stanju da pogleda, jasno se video stub dima iz prednjeg dela glavnog tenka. Iz kupole su dopirali zvuci lomljave i ona, izgleda, nije mogla da se okreće. Sa smradom spaljenog bilja izmešao se oštar miris korozije.
<BR>&nbsp;&nbsp;&nbsp;&nbsp;&nbsp;"Uspelo je!" likovala je Elen So. Uzverala se na zaklon i odjurila da se postara za ranjenike.
<BR>&nbsp;&nbsp;&nbsp;&nbsp;&nbsp;Bendžamin i Robert predložili su da se partola onesposobi hemikalijama. Ataklena je preinačila plan da bi ga iskoristila u svoje svrhe. Nije želela mrtve Gubrue, kao do sada. Ovaj put ih je htela žive.
<BR>&nbsp;&nbsp;&nbsp;&nbsp;&nbsp;I imala ih je, zarobljene u vozilima, nesposobne da se kreću i bore. Komunikacione antene bile su istopljene, a ionako je u isto vreme počeo i napad u Dolini. Komanda Gubrua imala je dovoljno briga i kod kuće. Potrajaće dok ovde stigne pomoć.
<BR>&nbsp;&nbsp;&nbsp;&nbsp;&nbsp;Neko vreme trajala je tišina prekidana samo padanjem biljnih ostataka na tle. Prašina se polako slegala.
<BR>&nbsp;&nbsp;&nbsp;&nbsp;&nbsp;A onda se začuo rastući hor piskavih krikova - uzvici radosti koji su ostali neizmenjeni još od vremena pre nego što je čovečanstvo počelo da se poigrava genima šimpanza. Ataklena je čula još jedan zvuk... visoki, izvijeni, likujući zov - Robertov 'tarzanski' uzvik.
<BR>&nbsp;&nbsp;&nbsp;&nbsp;&nbsp;Dobro je, pomislila je. Dobro je znati da je preživeo sveto ubijanje.
<BR>&nbsp;&nbsp;&nbsp;&nbsp;&nbsp;Sad samo kad bi se, po planu, sklonio od pogleda!
<BR>&nbsp;&nbsp;&nbsp;&nbsp;&nbsp;Šimpanze su se pomaljale iza srušenog drveća. Neki su požurili da pomognu Eleni So oko ranjenika, a ostali su zauzeli položaje oko onesposobljenih vozila.
<BR>&nbsp;&nbsp;&nbsp;&nbsp;&nbsp;Bendžamin je pogledao na severozapad, gde su poslednje zvezde bledele pred zoru. Iz tog pravca čulo se slabo tutnjanje nalik na rat. "Pitam se kako se drže Fiben i njegovi gradski momci", rekao je.
<BR>&nbsp;&nbsp;&nbsp;&nbsp;&nbsp;Ataklena je prvi put raširila koronu. Konačno oslobođena, isprela je glif kuhunagara... srž odložene neodlučnosti. "To je van našeg saznanja", odgovorila je. "Mi treba da delujemo ovde, na ovom mestu."
<BR>&nbsp;&nbsp;&nbsp;&nbsp;&nbsp;Podigla je ruku i dala pozadinskim jedinicama znak za pokret.
</P></TD></TR></TABLE>
<P class="next">
<A HREF=p51.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
