<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>98. UTAKALTING
<P>&nbsp;&nbsp;&nbsp;&nbsp;&nbsp;Više nije morao da taji žudnje svog srca, niti da zatvara duboko sklonjeni rezervoar osećanja. Nije bilo važno hoće li tuđinski detektori dovesti u žižu njegova psihička zračenja, jer sigurno će znati gde da ga nađu kada kucne čas.
<BR>&nbsp;&nbsp;&nbsp;&nbsp;&nbsp;U zoru, kad se istok zasiveo od sunca okruženog oblacima, Utakalting je šetao po orošenim padinama i pružao sve što je imao.
<BR>&nbsp;&nbsp;&nbsp;&nbsp;&nbsp;Čudo od pre nekoliko dana otvorilo je čauru njegove duše. Tamo gde je mislio da će zauvek vladati zima, sada su se širili jarki odsjaji. I ljudi i Timbrimi smatrali su ljubav najvećom silom. No, moglo se ponešto kazati i u korist ironije.
<BR>&nbsp;&nbsp;&nbsp;&nbsp;&nbsp;Ja živim i keniram divan svet.
<BR>&nbsp;&nbsp;&nbsp;&nbsp;&nbsp;Ulio je svu svoju veštinu u glif koji je lebdeo, nežan i lak, nad njegovim ustalasanim trepljama. Biti doveden ovamo, tako blizu mesta gde su počeli svi njegovi planovi... i videti kako se sve njegove šale okreću protiv njega, dajući mu sve što je želeo, ali na tako fantastičan način...
<BR>&nbsp;&nbsp;&nbsp;&nbsp;&nbsp;Zora je donela svetu boje. Pojavio se zimski pejzaž zemlje sa ogoljenim voćnjacima i mora sa nakatranisanim brodovima. Pa ipak, sunce je svemu dalo toplinu.
<BR>&nbsp;&nbsp;&nbsp;&nbsp;&nbsp;Pomislio je na Vaseljenu, tako čudnu, često nastranu i uvek punu opasnosti i tragedija.
<BR>&nbsp;&nbsp;&nbsp;&nbsp;&nbsp;Ali i iznenađenja.
<BR>&nbsp;&nbsp;&nbsp;&nbsp;&nbsp;Iznenađenje... blagodet koja nam govori da je ovo toliko stvarno - raširio je ruke da obuhvati sve oko sebe - da čak i najmaštovitiji među nama ne mogu sve ovo da smisle u svojoj glavi.
<BR>&nbsp;&nbsp;&nbsp;&nbsp;&nbsp;Nije on oslobodio glif. Ovaj se otisnuo kao po svojoj volji i podigao se, nedirnut jutarnjim vetrovima, da odlebdi kuda god ga slučaj odnese.
<BR>
<BR>&nbsp;&nbsp;&nbsp;&nbsp;&nbsp;Kasnije su usledila duga savetovanja sa Vrhovnim Sudijom, sa Kaultom i Kordvejnerom Eplbijem. Svi su želeli njegov savet. Pokušao je da ih ne razočara.
<BR>&nbsp;&nbsp;&nbsp;&nbsp;&nbsp;Oko podneva, Robert Onigl odveo ga je u stranu i izneo mu plan o bekstvu. Mladić je želeo da se izvuče iz zatočeništva na Svetkovinskom brdu i da se uputi sa Fibenom da nanosi štetu Gubruima. Svi su znali za borbe u planinama, a Robert je hteo da pomogne Atakleni na svaki mogući način.
<BR>&nbsp;&nbsp;&nbsp;&nbsp;&nbsp;Utakalting je saosećao sa njim. "No, potcenjuješ sebe ako misliš da ćeš uspeti u tome, sine", rekao je mladom čoveku.
<BR>&nbsp;&nbsp;&nbsp;&nbsp;&nbsp;Robert je zatreptao. "Kako to mislite?"
<BR>&nbsp;&nbsp;&nbsp;&nbsp;&nbsp;"Mislim da je vojska Gubrua sada sasvim svesna koliko ste ti i Fiben opasni. Možda su, zbog mojih skromnih pokušaja, i mene stavili na taj spisak. Šta misliš, šta će im tolike patrole unaokolo kad sigurno imaju druge hitne potrebe?"
<BR>&nbsp;&nbsp;&nbsp;&nbsp;&nbsp;Pokazao je na letelicu koja je krstarila tik iza granice teritorije Instituta. Sigurno su čak i vodovi rashladnih uređaja koji vode do energetskih centrala pod nadzorom skupih i smrtonosno delotvornih robota. Robert je predložio da koriste ručno izrađene jedrilice, ali neprijatelj je sada svakako pripremljen čak i na takav tipično samonikli štos. Dosadašnje lekcije su ih skupo koštale.
<BR>&nbsp;&nbsp;&nbsp;&nbsp;&nbsp;"I ovako ćemo pomoći Atakleni", rekao je Utakalting. "Kreveljićemo se na neprijatelja, smešićemo se kao da smo smislili nešto osobito što njima nije palo na pamet. Plašićemo bića koja zaslužuju ono što ih čeka, jer nemaju smisla za humor."
<BR>&nbsp;&nbsp;&nbsp;&nbsp;&nbsp;Robert nikakvim pokretom nije pokazao da je razumeo. No, Utakalting se oduševio kad je prepoznao glif koji je mladić stvorio, jednostavan oblik kinivuluna. Nasmejao se. Robert je ovo očito naučio - i zaslužio - od Ataklene.
<BR>&nbsp;&nbsp;&nbsp;&nbsp;&nbsp;"Da, neobični moj usvojeni sine. Moramo paziti da Gubrui budu bolno svesni da će dečaci raditi ono što im pristaje."
<BR>&nbsp;&nbsp;&nbsp;&nbsp;&nbsp;No, kasnije, pred veče, Utakalting je naglo ustao u svom mračnom šatoru i izišao napolje. Ponovo se zagledao na istok, mašući trepljama, tražeći.
<BR>&nbsp;&nbsp;&nbsp;&nbsp;&nbsp;Znao je da tamo negde njegova kćer napeto razmišlja. Nešto je doprlo do nje, verovatno neka vest. Sada se usredsredila kao da joj od toga zavisi život.
<BR>&nbsp;&nbsp;&nbsp;&nbsp;&nbsp;Kratak, nestvaran trenutak veze brzo je minuo. Utakalting se okrenuo, ali nije se vratio u sklonište, nego je otišao nekoliko koraka dalje i povukao u stranu krilo Robertovog šatora. Mladić je prekinuo čitanje i podigao pogled. Svetlo sa data-ekrana dalo je njegovom licu divlji izraz.
<BR>&nbsp;&nbsp;&nbsp;&nbsp;&nbsp;"Izgleda da postoji način na koji bismo otišli sa ove planine", rekao mu je Utakalting. "Bar na neko vreme."
<BR>&nbsp;&nbsp;&nbsp;&nbsp;&nbsp;"Kažite mi."
<BR>&nbsp;&nbsp;&nbsp;&nbsp;&nbsp;Utakalting se nasmešio. "Nisam li ti već mnogo puta rekao - tebi ili tvojoj majci - da sve počinje i završava se u Biblioteci?"
</P></TD></TR></TABLE>
<P class="next">
<A HREF=p107.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
