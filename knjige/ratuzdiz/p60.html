<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>54. FIBEN
<P>&nbsp;&nbsp;&nbsp;&nbsp;&nbsp;"Budi mirna", rekao je Fiben dok je provlačio prste kroz Gejletino krzno.
<BR>&nbsp;&nbsp;&nbsp;&nbsp;&nbsp;Nije morao išta da kaže. Iako je Gejlet gledala na drugu stranu, okrenuta leđima prema njemu, znao je da ima izraz blaženog uživanja dok je biska. Kad bi tako izgledala - smireno, opušteno, srećna zbog jednostavnog dodirnog zadovoljstva - njen obično ukočeni izraz zadobijao je poseban sjaj koji joj je potpuno menjao inače prilično obično lice.
<BR>&nbsp;&nbsp;&nbsp;&nbsp;&nbsp;Na žalost, to je trajalo vrlo kratko. Fiben je primetio mali, žurni pokret i ustremio se ka njemu potpuno nagonski, da ne bi nestao u njenom krznu.
<BR>&nbsp;&nbsp;&nbsp;&nbsp;&nbsp;"Auh!" uzviknula je kad ju je uštinuo zajedno sa malom, nemirnom vaši. Njeni lanci su zazveckali kad ga je lupila po nozi. "Šta to radiš?"
<BR>&nbsp;&nbsp;&nbsp;&nbsp;&nbsp;"Jedem", promumlao je dok je krckao između zuba nemirnu životinjicu. Čak i tada nije prestala da se otima.
<BR>&nbsp;&nbsp;&nbsp;&nbsp;&nbsp;"Lažeš", rekla je Gejlet prilično nesigurnim glasom.
<BR>&nbsp;&nbsp;&nbsp;&nbsp;&nbsp;"Hoćeš da ti je pokažem?"
<BR>&nbsp;&nbsp;&nbsp;&nbsp;&nbsp;Stresla se. "Nije važno. Samo nastavi."
<BR>&nbsp;&nbsp;&nbsp;&nbsp;&nbsp;Fiben je ispljunuo mrtvu vaš, iako bi mu proteini dobro došli s obzirom na hranu koju su dobijali u zatvoru. Hiljadama puta se uzajamno biskao sa drugim šimpanzama - prijateljima, kolegama, porodicom Trop tamo na ostrvu Kilmar - a nikada nije bio toliko svestan šta je jedna od osnovnih svrha ovog obreda, nasleđenog iz davnih džungli - osloboditi drugog šimpanzu parazita. Nadao se da Gejlet neće biti toliko gadljiva kad na nju dođe red. Posle dve nedelje spavanja na slami, sve ga je strašno svrbelo.
<BR>&nbsp;&nbsp;&nbsp;&nbsp;&nbsp;Počele su da ga bole ruke. Morao je da se istegne kako bi dohvatio Gejlet, jer su bili prikovani lancima za udaljene zidove kamene sobe i jedva su mogli dovoljno da se približe za ovo biskanje.
<BR>&nbsp;&nbsp;&nbsp;&nbsp;&nbsp;"Pa", rekao je, "gotovo sam završio, bar sa onim mestima koje hoćeš da otkriješ. Naprosto ne verujem da šima koja mi je pre nekoliko meseci rekla crveno može da bude tako stidljiva oko golotinje."
<BR>&nbsp;&nbsp;&nbsp;&nbsp;&nbsp;Gejlet se nije udostojila da odgovori, samo je šmrknula. Izgledalo je da se obradovala što ga vidi, juče kad su ga šimpanze-kolaboracionisti doveli ovamo iz stare ćelije. Posle mnogo dana prinudne izolacije bili su srećni kao da su sreli davno izgubljenog rođaka.
<BR>&nbsp;&nbsp;&nbsp;&nbsp;&nbsp;No, sad je Gejlet ponovo postala ona stara i nalazila greške u svemu što Fiben učini. "Samo još malo", zatražila je. "Više levo."
<BR>&nbsp;&nbsp;&nbsp;&nbsp;&nbsp;"Čup, čup, čup", promrmljao je Fiben, ali se povinovao. Šimpanzama je potrebno da dodiruju i budu dodirnuti - verovatno više nego njihovim pokroviteljima koji se ponekad na javnim mestima drže za ruke i ništa više. Fibenu je bilo milo što posle toliko vremena ima koga da biska. Biskati nekoga gotovo je isto toliko prijatno kao kad neko biska tebe.
<BR>&nbsp;&nbsp;&nbsp;&nbsp;&nbsp;Na fakultetu je pročitao da su ljudi nekada davno ukinuli sve dodirivanje koje se nije odnosilo na seksualnog partnera. Neki roditelji u mračnom dobu čak su odbijali da zagrle sopstvenu decu! Ti primitivci možda nikad nisu učestvovali u ičemu što bi ličilo na grupno biskanje - potpuno aseksualno uzajamno češanje, češljanje, masiranje, čisto radi zadovoljstva dodira, bez ikakvog uključivanja seksa.
<BR>&nbsp;&nbsp;&nbsp;&nbsp;&nbsp;Na njegovo veliko iznenađenje, kratko pretraživanje Biblioteke potvrdilo je ove klevetničke glasine. Nikakva istorijska anegdota nije bolje od ove pokazala Fibenu koliko su neznanja i ludila siroti ljudi morali da izdrže. To mu je olakšalo praštanje kad je video slike starinskih zooloških vrtova, cirkusa i 'lovačkih' trofeja.
<BR>&nbsp;&nbsp;&nbsp;&nbsp;&nbsp;Zveckanje ključeva trglo ga je iz misli. Starinska drvena vrata su se odškrinula. Neko je kucnuo i ušao.
<BR>&nbsp;&nbsp;&nbsp;&nbsp;&nbsp;Ova šima donosila im je večeru. Od kako je premešten ovamo, Fiben nije saznao njeno ime, ali srcoliko lice uvek ga je iznenađivalo, kao da mu je odnekud poznata.
<BR>&nbsp;&nbsp;&nbsp;&nbsp;&nbsp;Nosila je drečavi kombinezon, po modi što je vladala u grupi Uslovnjaka koji su radili za Gubrue. Odelo je bilo stegnuto uz šake i stopala elastičnim trakama, a na rukavu se nalazila holo-slika ptičijih kandži ispruženih nekoliko centimetara u prostor.
<BR>&nbsp;&nbsp;&nbsp;&nbsp;&nbsp;"Neko dolazi da vas vidi, oboje", tiho je rekla uslovnjakinja. "Mislila sam da treba da znate. Imaćete vremena da se spremite."
<BR>&nbsp;&nbsp;&nbsp;&nbsp;&nbsp;Gejlet je hladno klimnula. "Hvala." Jedva je i pogledala šimu. No, Fiben je, uprkos okolnostima, posmatrao gipke pokrete kojima je tamničarka izišla iz ćelije.
<BR>&nbsp;&nbsp;&nbsp;&nbsp;&nbsp;"Prokleti izdajnici!" promrmljala je Gejlet. Tanki lanac zazveckao je kad ga je protresla. "Oh, ponekad poželim da sam čim. Tada bih... ja bih..."
<BR>&nbsp;&nbsp;&nbsp;&nbsp;&nbsp;Fiben je prevrnuo očima i uzdahnuo.
<BR>&nbsp;&nbsp;&nbsp;&nbsp;&nbsp;Gejlet je pustila lanac i zagledala se u njega. "Šta je? Imaš nešto da kažeš?"
<BR>&nbsp;&nbsp;&nbsp;&nbsp;&nbsp;Slegnuo je ramenima. "Naravno. Da si kojim slučajem čim, možda bi i mogla da prekineš taj jadni lančić. Stvarno misliš da bi ti ga dali da si muško?"
<BR>&nbsp;&nbsp;&nbsp;&nbsp;&nbsp;Podigao je ruke koliko god je mogao, pa opet joj ih je jedva pokazao. Zazveckale su teške karike. Alka mu je nanosila bol u zavijenom desnom doručju, pa je pustio da mu ruke padnu na betonski pod.
<BR>&nbsp;&nbsp;&nbsp;&nbsp;&nbsp;"Verovatno ima drugih razloga što želi da je muško", oglasio se neko na ulazu. Fiben je podigao pogled i ugledao uslovnjaka po imenu Gvozden, vođu kolaboracionista. Čim se teatralno nasmešio dok je fitiljio jedan ušiljeni brk, afektiranim pokretom od koga je Fibenu redovno bilo muka.
<BR>&nbsp;&nbsp;&nbsp;&nbsp;&nbsp;"Izvin'te, narode, ali slučajno sam čuo poslednji deo razgovora."
<BR>&nbsp;&nbsp;&nbsp;&nbsp;&nbsp;Gejlet se prezrivo iskezila. "Dakle, prisluškivao si. Pa šta? Znači da si ne samo izdajica, nego i uhoda."
<BR>&nbsp;&nbsp;&nbsp;&nbsp;&nbsp;Snažni čim se iskezio. "A možda i voajer? Možda bi trebalo da vas okujem zajedno, a? Moglo bi biti zabavno, kad se već toliko volite."
<BR>&nbsp;&nbsp;&nbsp;&nbsp;&nbsp;Gejlet je frknula. Namerno se odmaknula od Fibena i naslonila se na suprotni zid.
<BR>&nbsp;&nbsp;&nbsp;&nbsp;&nbsp;Fiben nije hteo da pruži Gvozdenu slično zadovoljstvo. Mirno mu je uzvratio pogled.
<BR>&nbsp;&nbsp;&nbsp;&nbsp;&nbsp;"Zapravo", nastavio je zamišljeno uslovnjak, "sasvim razumem to što takva šima želi da bude muško. Naročito kad imaš beli genetski karton. Stvarno, dati jednoj curi beli karton čisto je rasipanje!
<BR>&nbsp;&nbsp;&nbsp;&nbsp;&nbsp;Ima nešto što ne razumem", obratio se Fibenu. "Zašto vas dvoje radite sve to - trčite okolo i izigravate vojnike umesto ljudi. To stvarno ne razumem. Ti imaš plavi karton, ona beli - Bože, mogli biste da radite 'ono' kad god ona pocrveni - bez pilula, bez dozvola, bez kontrole odbora za Uzdizanje. Mogli biste da imate dece koliko hoćete."
<BR>&nbsp;&nbsp;&nbsp;&nbsp;&nbsp;Gejlet je ledeno pogledala uslovnjaka. "Odvratan si."
<BR>&nbsp;&nbsp;&nbsp;&nbsp;&nbsp;Gvozden je pocrveneo. To se naročito dobro videlo, jer mu je lice bilo obrijano i inače bledo. "Zašto? Zato što sam opčinjen onim što mi je uskraćeno? Onim što ne mogu imati?"
<BR>&nbsp;&nbsp;&nbsp;&nbsp;&nbsp;Fiben je zarežao. "Pre će biti onim što ne možeš da radiš."
<BR>&nbsp;&nbsp;&nbsp;&nbsp;&nbsp;Crvenilo je postalo tamnije. Gvozden je znao da ga osećanja izdaju. Nagnuo se da izbliza pogleda Fibena. "Pazi se, fakultetlijo. Ko zna šta ćeš ti moći da radiš, jednom kad odlučimo šta ćemo sa tobom." Iscerio se.
<BR>&nbsp;&nbsp;&nbsp;&nbsp;&nbsp;Fiben je nabrao nos. "Znaš, nije sve u boji kartona. Možda bi čak i ti imao više cura kad bi koristio pastu za zube bar jednom u..."
<BR>&nbsp;&nbsp;&nbsp;&nbsp;&nbsp;Jeknuo je i presamitio se kad mu se pesnica zarila u trbuh. Svako zadovoljstvo se plaća, pomislio je dok mu se stomak grčio i dok se borio za dah. Ipak, po izrazu izdajnikovog lica videlo se da je uspeo. Gvozdenova reakcija mnogo je govorila.
<BR>&nbsp;&nbsp;&nbsp;&nbsp;&nbsp;Fiben je podigao pogled i primetio Gejletino zabrinuto lice. Izraz se smesta promenio u bes.
<BR>&nbsp;&nbsp;&nbsp;&nbsp;&nbsp;"Hoćete li već jednom prestati? Ponašate se kao deca... kao pre-razumni..."
<BR>&nbsp;&nbsp;&nbsp;&nbsp;&nbsp;Gvozden se okrenuo i uperio prst u nju. "Šta ti znaš o tome, je li? Jesi l' nekakav stručnjak? Možda član prokletog odbora za Uzdizanje? Jesi li makar majka?"
<BR>&nbsp;&nbsp;&nbsp;&nbsp;&nbsp;"Ja sam doktorirala galaktinsku sociologiju", odgovorila je Gejlet pomalo ukočeno.
<BR>&nbsp;&nbsp;&nbsp;&nbsp;&nbsp;Gvozden se sarkastično nasmejao. "Titula data kao nagrada bistrom majmunu! Mora da si pravila sjajne trikove u kavezu kad si dobila svoju malu, gotovo pravu doktorsku titulu!"
<BR>&nbsp;&nbsp;&nbsp;&nbsp;&nbsp;Čučnuo je pred nju. "Zar još nisi shvatila, gospoj'ce? Sad ću ti objasniti. Mi smo svi prokleto pre-razumni! Hajde, poreci. Kaži da grešim!"
<BR>&nbsp;&nbsp;&nbsp;&nbsp;&nbsp;Sad je na Gejlet bio red da pocrveni. Pogledala je Fibena i on je znao da je pomislila na ono popodne u koledžu u Port Heleniji, kad su se popeli na toranj i pogledali dvorište koledža bez ljudi, puno šimpanza-studenata i šimpanza-profesora koji su pokušavali da se ponašaju kao da se ništa nije promenilo. Sigurno se setila koliko je bila užasnuta kad je pogledala taj prizor očima Galaktinaca.
<BR>&nbsp;&nbsp;&nbsp;&nbsp;&nbsp;"Ja sam razumno biće", promrmljala je, očito pokušavajući da zvuči uvereno.
<BR>&nbsp;&nbsp;&nbsp;&nbsp;&nbsp;"Aha", zacerekao se Gvozden. "A ono što hoćeš da kažeš jeste da si to samo malo bliže od nas ostalih... bliže onome što odbor za Uzdizanje smatra svrhom nas neo-šimpanza. Bliže onom što oni misle da treba da postanemo.
<BR>&nbsp;&nbsp;&nbsp;&nbsp;&nbsp;Reci mi nešto. Zamisli da pođeš na Zemlju, a kapetan porešno zaokrene kroz hipersvemir nivoa D, pa stignete nekoliko stotina godina od danas. Šta misliš, šta bi se onda desilo sa tvojim dragocenim, belim kartonom?"
<BR>&nbsp;&nbsp;&nbsp;&nbsp;&nbsp;Gejlet je odvratila pogled. "Sic transit gloria mundi." Gvozden je pucnuo prstima. "Postala bi relikt, atavizam, faza odavno prevaziđena nemilosrdnim napretkom Uzdizanja." Nasmejao se i pružio ruku da je uhvati ispod brade i natera je da ga pogleda u oči. "Bila bi uslovnjak, dušo."
<BR>&nbsp;&nbsp;&nbsp;&nbsp;&nbsp;Fiben je pošao napred, ali lanci su ga zadržali. Nagli trzaj ponovo mu je povredio ruku, ali od besa je to jedva primetio. Bio je suviše gnevan da bi govorio. Kroz maglu, kad je nasrnuo na drugog čima, znao je da to važi i za Gejlet. To je bilo još gore, jer samo je dokazivalo da je prokletnik u pravu.
<BR>&nbsp;&nbsp;&nbsp;&nbsp;&nbsp;Gvozden je dugo gledao Fibena u oči pre nego što je pustio Gejlet. "Sto godina ranije", nastavio je, "ja bih bio nešto naročito. Oprostili bi mi i zanemarili bi moje male nastranosti i nedostatke. Dali bi meni beli karton, zbog mog lukavstva i moje snage.
<BR>&nbsp;&nbsp;&nbsp;&nbsp;&nbsp;O svemu odlučuje vreme, dragi moji. Sve zavisi u kom ste pokolenju rođeni."
<BR>&nbsp;&nbsp;&nbsp;&nbsp;&nbsp;Gvozden je ustao i ispravio se. "Je li stvarno tako?" Nasmešio se. "Možda zavisi i od toga ko su ti pokrovitelji, a? Ako se merila promene, ako se promeni zamisao o svrsi budućnosti pan sapiensa, pa..." Raširio je ruke i pustio da sami zamisle kraj.
<BR>&nbsp;&nbsp;&nbsp;&nbsp;&nbsp;Gejlet je prva došla do glasa.
<BR>&nbsp;&nbsp;&nbsp;&nbsp;&nbsp;"Ti... stvarno... očekuješ... da Gubrui..."
<BR>&nbsp;&nbsp;&nbsp;&nbsp;&nbsp;Gvozden je slegnuo ramenima. "Vremena se menjaju, dragi moji. Možda ću ipak ja imati više unuka nego vas dvoje zajedno."
<BR>&nbsp;&nbsp;&nbsp;&nbsp;&nbsp;Fiben je našao način da usmeri rastući bes i oslobodi glas. Počeo je da se smeje. Zagrcnuo se od smeha. "Je li?" upitao je, kezeći se. "Pa, prvo ćeš morati da rešiš još jedan problem, mališa. Kako da produžiš svoju genetsku liniju kad ne može da ti se dig..."
<BR>&nbsp;&nbsp;&nbsp;&nbsp;&nbsp;Ovej put ga je pogodila Gvozdenova bosa noga. Fiben je sad bio spremniji pa se otkotrljao u stranu da bi primio udarac pod uglom. No, sledila je kiša novih i novih udaraca.
<BR>&nbsp;&nbsp;&nbsp;&nbsp;&nbsp;Nije više bilo reči. I brz pogled pokazao je Fibenu da je sad na Gvozdena red da ostane vezanog jezika. Otvarao je i zatvarao usta, ali ispuštao je samo duboke, neartikulisane glasove i mnogo pene. Konačno je prestao da bije Fibena. Okrenuo se i izjurio napolje.
<BR>&nbsp;&nbsp;&nbsp;&nbsp;&nbsp;Šima sa ključevima ispratila ga je pogledom. Stajala je kraj vrata, ne znajući šta da učini.
<BR>&nbsp;&nbsp;&nbsp;&nbsp;&nbsp;Fiben je zastenjao i okrenuo se na leđa.
<BR>&nbsp;&nbsp;&nbsp;&nbsp;&nbsp;"Uf." Trgao se kad je opipao rebra. Izgleda da nijedno nije bilo slomljeno. "Pa, bar naš robovlasnik nije imao odgovarajuću repliku za izlazak sa scene. Gotovo sam očekivao da kaže 'čekajte samo, vratiću se ja!' ili nešto jednako originalno."
<BR>&nbsp;&nbsp;&nbsp;&nbsp;&nbsp;Gejlet je odmahnula glavom. "Šta si dobio tim izazivanjem?"
<BR>&nbsp;&nbsp;&nbsp;&nbsp;&nbsp;Slegnuo je ramenima. "Imam ja svoje razloge."
<BR>&nbsp;&nbsp;&nbsp;&nbsp;&nbsp;Nesigurno se naslonio na zid. Šima u širokom kombinezonu ga je posmatrala, ali kad su im se pogledi sreli, brzo je zatreptala i pošla napolje, zatvorivši vrata za sobom.
<BR>&nbsp;&nbsp;&nbsp;&nbsp;&nbsp;Fiben je podigao glavu i duboko udahnuo, kroz nos, nekoliko puta.
<BR>&nbsp;&nbsp;&nbsp;&nbsp;&nbsp;"Šta sad radiš?" upitala je Gejlet.
<BR>&nbsp;&nbsp;&nbsp;&nbsp;&nbsp;Zatresao je glavom. "Ništa. Ubijam vreme."
<BR>&nbsp;&nbsp;&nbsp;&nbsp;&nbsp;Kad ju je ponovo pogledao, Gejlet mu je opet okrenula leđa. Kao da je plakala.
<BR>&nbsp;&nbsp;&nbsp;&nbsp;&nbsp;Nikakvo čudo, pomislio je Fiben. Verovatno je mnogo manje zabavlja da bude zarobljenik nego vođa ustanka. Po onom što su njih dvoje znali, pokret otpora bio je ugušen, zbrisan, uništen. Nisu imali razloga za nadu da je u planinama bilo išta bolje. Ataklena, Robert i Bendžamin do sad su mrtvi ili zarobljeni. Port Helenijom su još vladale ptice i domaći izdajnici.
<BR>&nbsp;&nbsp;&nbsp;&nbsp;&nbsp;"Ne brini", rekao je da bi je razvedrio. "Znaš li koji je najbrži test razumnosti? Nije moguće da nisi čula! Pa da, dok se ti okreneš, on već protutnji!"
<BR>&nbsp;&nbsp;&nbsp;&nbsp;&nbsp;Gejlet je obrisala oči i okrenula se da ga pogleda. "Oh, umukni."
<BR>&nbsp;&nbsp;&nbsp;&nbsp;&nbsp;Dobro, to je prastari vic, priznao je sam sebi, ali vredelo je pokušati.
<BR>&nbsp;&nbsp;&nbsp;&nbsp;&nbsp;Ipak, Gejlet ga je pokretom pozvala da se okrene. "Hajde. Sad je red na tebe. Možda..." Slabačko se nasmešila, kao da nije sigurna da li da se našali. "Možda ću i ja naći nešto za užinu."
<BR>&nbsp;&nbsp;&nbsp;&nbsp;&nbsp;Fiben se nasmešio. S naporom se okrenuo i zategnuo lance sve dok joj nije približio leđa najviše što je mogao, ne mareći što time ponovo ozleđuje stare rane. Osetio je njene prste kako mu prolaze kroz zamršeno krzno i blaženo prevrnuo očima.
<BR>&nbsp;&nbsp;&nbsp;&nbsp;&nbsp;"Ah, ahhh", uzdahnuo je.
<BR>
<BR>&nbsp;&nbsp;&nbsp;&nbsp;&nbsp;Novi tamničar doneo im je podnevni obrok - tanku supu sa dva parčeta hleba. Ovaj uslovnjak nije imao Gvozdenovu rečitost. Zapravo, izgleda da su mu bile teške i najobičnije fraze, pa se spretljao kad je Fiben pokušao da ga malo otkravi. Na levom obrazu mišići su mu se povremeno grčili u nervoznom tiku, a Gejlet je šapnula Fibenu da je plaši divlji sjaj u čimovim očima.
<BR>&nbsp;&nbsp;&nbsp;&nbsp;&nbsp;Fiben je pokušao da joj odvrati misli. "Pričaj mi o Zemlji", zamolio je. "Kako izgleda?"
<BR>&nbsp;&nbsp;&nbsp;&nbsp;&nbsp;Gejlet je koricom hleba skupljala poslednje kapi supe. "Šta ima da se priča? Svi znaju kako izgleda Zemlja."
<BR>&nbsp;&nbsp;&nbsp;&nbsp;&nbsp;"Da, sa video traka i kocka-knjiga IdiVidi. Ali ne i iz ličnog iskustva. Ti si otišla tamo kao dete, sa roditeljima, je li? Tamo si i doktorirala?"
<BR>&nbsp;&nbsp;&nbsp;&nbsp;&nbsp;Klimnula je. "Na univerzitetu u Džakarti."
<BR>&nbsp;&nbsp;&nbsp;&nbsp;&nbsp;"A onda?"
<BR>&nbsp;&nbsp;&nbsp;&nbsp;&nbsp;Zagledala se u daljinu. "Onda sam se prijavila za Zemljansko središte galaktinskih studija, u La Pazu."
<BR>&nbsp;&nbsp;&nbsp;&nbsp;&nbsp;Fiben je znao za to mesto. Mnogi diplomati Zemlje, izaslanici i agenti tu su se obučavali, učeći kako razmišljaju i ponašaju se pripadnici drevnih kultura Pet Galaksija. To je moglo biti presudno ako vođe planiraju da tri rase sa Zemlje uspeju u opasnom svemiru. Veliki deo sudbine klana samoniklih zavisio je od onih koji su završili ZSGS.
<BR>&nbsp;&nbsp;&nbsp;&nbsp;&nbsp;"Divim ti se što si se uopšte prijavila", iskreno je rekao. "Jesu li te... ovaj, jesi li prošla?"
<BR>&nbsp;&nbsp;&nbsp;&nbsp;&nbsp;Klimnula je. "Pa... bilo je blizu. Prošla sam. Gotovo. Da sam imala samo malo više bodova, rekli su, ne bi uopšte bilo problema."
<BR>&nbsp;&nbsp;&nbsp;&nbsp;&nbsp;Sećanje je očito bilo bolno. Izgledala je neodlučno, kao da želi da promeni temu. Ipak je odmahnula glavom. "Onda su mi rekli da bi bilo bolje da se vratim na Gart. Treba da budem profesor ovde, rekli su. Jasno su kazali da bih bila korisnija ovde."
<BR>&nbsp;&nbsp;&nbsp;&nbsp;&nbsp;"Oni? Koji 'oni'?"
<BR>&nbsp;&nbsp;&nbsp;&nbsp;&nbsp;Gejlet je nervozno čupkala krzno na ruci. Shvatila je šta radi, pa je stegla obe šake u krilu. "Odbor za Uzdizanje", tiho je kazala.
<BR>&nbsp;&nbsp;&nbsp;&nbsp;&nbsp;"Ali... ali kakve oni veze imaju sa zapošljavanjem profesora ili biranjem karijere?"
<BR>&nbsp;&nbsp;&nbsp;&nbsp;&nbsp;Pogledala ga je u oči. "Imaju oni mnogo šta da kažu, Fibene, ako misle da je u pitanju napredak neo-šimpanza ili neo-delfina. Mogu da ti zabrane da budeš svemirski putnik, na primer, ako se boje da bi tvoja dragocena sperma mogla da se ozrači. Ili će ti zabraniti da postaneš hemičar, iz straha od nepredviđenih mutacija."
<BR>&nbsp;&nbsp;&nbsp;&nbsp;&nbsp;Uzela je slamku i polako je uvrtala. "Da, mi imamo mnogo više prava od ostalih mladih štićeničkih rasa. Znam. Često podsećam sebe na to."
<BR>&nbsp;&nbsp;&nbsp;&nbsp;&nbsp;"Ali oni su odlučili da su tvoji geni potrebni na Gartu", tiho je pretpostavio Fiben.
<BR>&nbsp;&nbsp;&nbsp;&nbsp;&nbsp;Klimnula je. "Sve je zavisilo od bodova. Da sam zaista dobro prošla na testu za ZSGS, sve bi bilo u redu. Tamo ima nekoliko šimpanza.
<BR>&nbsp;&nbsp;&nbsp;&nbsp;&nbsp;No, ja sam bila na granici. Zato su me darivali prokletim belim kartonom - kao da je to nekakva utešna nagrada, ili nafora u nekom pričešću - i poslali me nazad na moju rodnu planetu, nazad na siroti, mali Gart.
<BR>&nbsp;&nbsp;&nbsp;&nbsp;&nbsp;Izgleda da je razlog mog postojanja taj da imam decu. Sve ostalo samo je slučajnost."
<BR>&nbsp;&nbsp;&nbsp;&nbsp;&nbsp;Pomalo gorko se nasmejala. "Do đavola, pa ja već mesecima kršim zakon, jer rizikujem svoj život i svoju matericu u ovoj pobuni. Čak i da smo pobedili - možeš misliti - mogla sam da dobijem veliku medalju od vojske i bogzna koliko počasti, pa opet mi ništa ne bi vredelo. Kad se cela parada završi, odbor za Uzdizanje ipak bi me bacio u zatvor!"
<BR>&nbsp;&nbsp;&nbsp;&nbsp;&nbsp;"Oh, Gudalove mi", uzdahnuo je Fiben i naslonio se na hladni, kameni zid. "Ali ti nisi, mislim, nisi se još..."
<BR>&nbsp;&nbsp;&nbsp;&nbsp;&nbsp;"Razmnožavala? Dobro opažanje. Jedna od retkih prednosti ženke sa belim kartonom jeste da mogu da izaberem svakoga sa plavim kartonom ili višeg, da sama biram vreme, samo pod uslovom da rodim bar troje dece pre tridesete godine. Čak ne moram sama ni da ih gajim!" Opet se oštro, gorko nasmejala. "Do đavola, pola bračnih grupa na Gartu obrijalo bi se do kože samo da usvoje neko moje dete."
<BR>&nbsp;&nbsp;&nbsp;&nbsp;&nbsp;Namerno predstavlja svoju situaciju kao groznu, pomislio je Fiben. Ne može biti više od dvadeset šimpanza na celoj planeti koje odbor toliko ceni. Za pripadnika štićeničke rase to je najveća čast.
<BR>&nbsp;&nbsp;&nbsp;&nbsp;&nbsp;Ipak, možda je i mogao da je razume. Došla je na Gart znajući jednu stvar. Bez obzira na to koliko blistavu karijeru ima, koliko veličanstvenih stvari postigne, to će samo učiniti njene jajnike vrednijim, prisilne posete Banci tkiva češćim, a i staviće je pod pritisak da iznese što više dece u sopstvenoj materici.
<BR>&nbsp;&nbsp;&nbsp;&nbsp;&nbsp;Pozivi da se pridruži bračnim grupama ili da stupi u parni brak pristizaće lako. Suviše lako. Neće biti načina da zna da li je grupa želi zbog nje same. Prosioci neženje tražiće je zbog statusa koji im donosi odgajanje njenog deteta.
<BR>&nbsp;&nbsp;&nbsp;&nbsp;&nbsp;A javiće se i ljubomora. To je mogao da oseti. Šimpanze često nisu spretne u sakrivanju osećanja, naročito zavisti. Neki mogu da budu i vrlo otvoreno zlobni.
<BR>&nbsp;&nbsp;&nbsp;&nbsp;&nbsp;"Gvozden je bio u pravu", rekla je Gejlet. "Za čima je sve drugačije. Mužjak može da uživa u belom kartonu, to mi je jasno. A šima? Šima koja želi da i sama postane nešto?"
<BR>&nbsp;&nbsp;&nbsp;&nbsp;&nbsp;Odvratila je pogled.
<BR>&nbsp;&nbsp;&nbsp;&nbsp;&nbsp;"Ovaj..." Fiben je pokušao da smisli nešto, ali za trenutak je mogao samo da glupo sedi prazne glave. Možda će, jednog dana, neki od njegovih pra-na-enti-unuka biti dovoljno pametan da smisli prave reči i uteši nekoga ko je preduboko zabrazdio u gorčinu da bi uopšte i želeo utehu.
<BR>&nbsp;&nbsp;&nbsp;&nbsp;&nbsp;Taj mnogo uzdignutiji neo-šimpanza, ko zna koliko pokolenja dalji na lestvici Uzdizanja, možda će biti dovoljno bistar. No, Fiben je znao da on to ne može. On je ipak samo majmun.
<BR>&nbsp;&nbsp;&nbsp;&nbsp;&nbsp;"Hm." Nakašljao se. "Sećam se vremena, još na ostrvu Kilmar, sigurno pre nego što si se ti vratila na Gart. Čekaj, je li to bilo pre deset godina? Beskrajona mi! Mislim da sam bio tek brucoš..." Uzdahnuo je. "Uglavnom, celo ostrvo je zahvatilo uzbuđenje te godine, jer je došao Igor Paterson - da drži predavanje i koncert na Univerzitetu."
<BR>&nbsp;&nbsp;&nbsp;&nbsp;&nbsp;Gejlet je malo podigla glavu. "Igor Paterson? Bubnjar?"
<BR>&nbsp;&nbsp;&nbsp;&nbsp;&nbsp;Fiben je klimnuo. "Znači, čula si za njega?"
<BR>&nbsp;&nbsp;&nbsp;&nbsp;&nbsp;Sarkastično se nasmešila. "A ko nije? On je..." Raširila je ruke i spustila ih, sa dlanovima naviše. "On je divan."
<BR>&nbsp;&nbsp;&nbsp;&nbsp;&nbsp;To je stvarno bila prava definicija. Jer Igor Paterson bio je najbolji.
<BR>&nbsp;&nbsp;&nbsp;&nbsp;&nbsp;Grom-igra samo je jedan vid ljubavi koju neo-šimpanza oseća prema ritmu. Udaraljke su među njima najomiljeniji muzički instrument, od starinskih farmi na Hermesu do otmenih tornjeva na Zemlji. Čak i u stara vremena - kada su šimpanze morali da nose oko vrata tastature sa ekranom da bi uopšte govorile - čak i tada je nova rasa volela ritam.
<BR>&nbsp;&nbsp;&nbsp;&nbsp;&nbsp;Pa ipak, svi veliki bubnjari na Zemlji i kolonijama bili su ljudi. Sve do Igora Patersona.
<BR>&nbsp;&nbsp;&nbsp;&nbsp;&nbsp;On je bio prvi. Prvi šimpanza sa preciznom koordinacijom prstiju, sa pravim osećanjem za vreme i onom naročitom drskošću potrebnom da stane uz bok najboljima. Slušanje Patersonovog 'Udara keramičke munje' nije značilo samo osetiti zadovoljstvo; za šimpanzu je značilo i cvetati od ponosa. Za mnoge je već samo Igorovo postojanje značilo da šimpanze ne postaju samo ono što je odbor za Uzdizanje smislio, nego i ono što oni žele da budu.
<BR>&nbsp;&nbsp;&nbsp;&nbsp;&nbsp;"Karterova zadužbina poslala ga je na turneju po kolonijama", nastavio je Fiben. "Delom kao 'put dobre volje' za sve udaljene zajednice šimpanza, a isto tako i da malo širi sreću unaokolo."
<BR>&nbsp;&nbsp;&nbsp;&nbsp;&nbsp;Gejlet je frknula na tu očiglednu činjenicu. Naravno da Paterson ima beli karton. Šimpanze u odboru za Uzdizanje zahtevali bi to čak i da Igor nije tako divno šarmantan, pametan i lep primerak neo-šimpanze kako se samo poželeti može.
<BR>&nbsp;&nbsp;&nbsp;&nbsp;&nbsp;Fibenu je mogao da pogodi šta Gejlet misli. Za mužjaka sa belim kartonom ništa ne predstavlja problem - život je samo jedna velika žurka. "Mogu misliti", rekla je. Fibenu se učinilo da razaznaje zavist u njenom glasu.
<BR>&nbsp;&nbsp;&nbsp;&nbsp;&nbsp;"E pa, trebalo je da vidiš kad se pojavio na početku koncerta. Ja sam bio jedan od povlašćenih. Dobio sam mesto daleko pozadi, u uglu, i desilo se da sam to veče imao baš gadnu prehladu. To je bila velika sreća"
<BR>&nbsp;&nbsp;&nbsp;&nbsp;&nbsp;"Kako?" Gejlet se namrštila. "Kakve to veze ima sa... oh." Mračno ga je pogledala i stegla vilice. "Oh. Razumem."
<BR>&nbsp;&nbsp;&nbsp;&nbsp;&nbsp;"Naravno. Klimatizacija je radila punom snagom, ali rekli su mi da je miris ipak bio jači. Morao sam da sedim i drhtim ispod ventilatora. Gotovo sam umro..."
<BR>&nbsp;&nbsp;&nbsp;&nbsp;&nbsp;"Hoćeš li već jednom preći na stvar?"
<BR>&nbsp;&nbsp;&nbsp;&nbsp;&nbsp;"Pa, kao što si već sigurno pogodila - gotovo svaka šima na ostrvu koja je imala zeleni ili plavi karton, a bila je u estrusu, uspela je da nekako dobije kartu za taj koncert. Valjda ni jedna jedina nije koristila olfa-sprej. Došle su uglavnom sa potpunim odobravanjem svojih grupnih muževa, namazane crvenim ružem, u nadi..."
<BR>&nbsp;&nbsp;&nbsp;&nbsp;&nbsp;"To mi je jasno", prekinula ga je. Fiben se upitao je li stvarno primetio osmeh na njenom licu dok je zamišljala taj prizor. Ako i jeste, trajao je samo trenutak na inače stegnutim usnama. "I šta se desilo?"
<BR>&nbsp;&nbsp;&nbsp;&nbsp;&nbsp;Fiben se protegnuo i zevnuo. "A šta si mislila da će se desiti? Rusvaj, naravno."
<BR>&nbsp;&nbsp;&nbsp;&nbsp;&nbsp;Zinula je od čuda. "Stvarno? Na Univerzitetu?"
<BR>&nbsp;&nbsp;&nbsp;&nbsp;&nbsp;"Ne pomerio se s mesta."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Oh, prvih nekoliko minuta prošlo je sasvim dobro. Čoveče, veruj mi, taj Igor je stvarno onako dobar kao što se priča. Masa je postajala sve zapaljenija. Čak je i pomoćni orkestar to osećao. A onda su se stvari otrgle."
<BR>&nbsp;&nbsp;&nbsp;&nbsp;&nbsp;"Ali..."
<BR>&nbsp;&nbsp;&nbsp;&nbsp;&nbsp;"Sećaš se starog profesora Olfinga, sa odeljenja za tradicije Zemlje? Znaš, postariji čim sa monoklom? Uglavnom je provodio vreme propagirajući zvanični monogamni brak za šimpanze?"
<BR>&nbsp;&nbsp;&nbsp;&nbsp;&nbsp;"Da, znam ga." Gejlet je razrogačila oči.
<BR>&nbsp;&nbsp;&nbsp;&nbsp;&nbsp;Fiben je napravio rečit gest obema rukama.
<BR>&nbsp;&nbsp;&nbsp;&nbsp;&nbsp;"Ne! Na javnom mestu? Profesor Olfing?"
<BR>&nbsp;&nbsp;&nbsp;&nbsp;&nbsp;"I to sa dekankom Koledža intenzivne dijetetike, ni manje ni više."
<BR>&nbsp;&nbsp;&nbsp;&nbsp;&nbsp;Gejlet je zaškripala. Okrenula se na bok sa rukom na grudima. Kao da ju je spopalo štucanje.
<BR>&nbsp;&nbsp;&nbsp;&nbsp;&nbsp;"Naravno, Olfingova jedina žena kasnije mu je oprostila. Da nije, preotela bi ga desetočlana bračna grupa koja je rekla da im se svideo njegov stil."
<BR>&nbsp;&nbsp;&nbsp;&nbsp;&nbsp;Gejlet se udarala po grudima, kašljući. Još više se okrenula od Fibena, divlje tresući glavom.
<BR>&nbsp;&nbsp;&nbsp;&nbsp;&nbsp;"Siroti Igor Paterson", nastavio je Fiben. "On je imao i svojih problema, naravno. Uzeli su neke momke iz ragbi tima da budu izbacivači. Kad je postalo gusto, pokušali su da upotrebe aparate za gašenje požara. To je učinilo stvari klizavim, ali nije ih mnogo umirilo."
<BR>&nbsp;&nbsp;&nbsp;&nbsp;&nbsp;Gejlet se još glasnije zakašljala. "Fibene..."
<BR>&nbsp;&nbsp;&nbsp;&nbsp;&nbsp;"Bila je grdna šteta, stvarno", glasno je razmišljao Fiben. "Igor je prešao na sjajan bluz rif - stvarno je rasturao te bubnjeve, sa neverovatnim pozadinskim ritmom. Sav sam se rastopio... sve dok se nije pojavila četrdesetogodišnja šima, naga i klizava kao delfin, i skočila odnekud sa tavanice pravo na njega."
<BR>&nbsp;&nbsp;&nbsp;&nbsp;&nbsp;Gejlet se presamitila, držeći se za stomak. Podigla je ruku, moleći za milost. "Prestani, molim te..." jeknula je.
<BR>&nbsp;&nbsp;&nbsp;&nbsp;&nbsp;"Hvala Bogu što je pala pravo kroz veliki bubanj. Trebalo joj je dosta vremena da se iskobelja pa je siroti Igor stigao da pobegne kroz pomoćni izlaz, tik pre nego što ga se gomila dočepala."
<BR>&nbsp;&nbsp;&nbsp;&nbsp;&nbsp;Gejlet se sručila pobočke. Fiben se za trenutak zabrinuo kad je video koliko je crvena u licu. Smejala se do suza, udarajući po podu. Ponovo se prevrnula na leđa, tresući se od smeha.
<BR>&nbsp;&nbsp;&nbsp;&nbsp;&nbsp;Fiben je slegnuo ramenima. "A sve je počelo dok je svirao prvu tačku - Patersonovu obradu obične nacionalne himne! Kakva šteta. Nisam imao prilike da čujem njegovu varijaciju na 'Inagada da vita'.
<BR>&nbsp;&nbsp;&nbsp;&nbsp;&nbsp;Sad kad razmišljam o tome", ponovo je uzdahnuo, "ko zna zašto je to dobro."
<BR>
<BR>&nbsp;&nbsp;&nbsp;&nbsp;&nbsp;Struja se isključivala u osam uveče, a zatvori nisu bili izuzetak. Pred veče se podigao vetar i uskoro je tresao kapke na njihovom jedinom prozoru. Dolazio je sa okeana, noseći težak, slan miris. Iz daljine se čula prigušena tutnjava rane letnje oluje.
<BR>&nbsp;&nbsp;&nbsp;&nbsp;&nbsp;Spavali su sklupčani pod ćebadima, približeni jedno drugom koliko god su lanci dopuštali, glavom uz glavu da bi u tami čuli disanje onog drugog. Nemirno su spavali, udišući blagi miris kamena i buđave slame i izdišući uz tiho mrmljanje svojih snova.
<BR>&nbsp;&nbsp;&nbsp;&nbsp;&nbsp;Gejlet je trzavo pomerala ruke, kao da pokušava da prati put nekog iluzornog bekstva. Njeni okovi tiho su zveckali.
<BR>&nbsp;&nbsp;&nbsp;&nbsp;&nbsp;Fiben je nepokretno ležao, ali povremeno bi zatreptao, otvarajući i zatvarajući oči bez traga svesti u pogledu. Ponekad bi udahnuo i dugo zadržao dah pre nego što bi ga konačno ispustio.
<BR>&nbsp;&nbsp;&nbsp;&nbsp;&nbsp;Nisu primetili duboko brujanje koje je doprlo iz hodnika, ni svetlo koje je prodrlo kroz pukotine u drvenim vratima. Po kamenom podu šljapkale su noge i grebale kandže.
<BR>&nbsp;&nbsp;&nbsp;&nbsp;&nbsp;Kad su zazveckali ključevi u bravi, Fiben se trgao, okrenuo na bok i seo. Protrljao je oči u trenutku kad su zaškripale šarke. Sad je i Gejlet podigla glavu. Rukom je zaštitila oči od oštrog bleska dveju svetiljki na visokim motkama.
<BR>&nbsp;&nbsp;&nbsp;&nbsp;&nbsp;Fiben je kinuo od mirisa lavande i perja. Kad je nekoliko šimpanza u kombinezonima grubo podiglo Gejlet i njega na noge, prepoznao je promukli glas glavnog tamničara, Gvozdena.
<BR>&nbsp;&nbsp;&nbsp;&nbsp;&nbsp;"Sad pazite kako se ponašate. Imate važne posetioce."
<BR>&nbsp;&nbsp;&nbsp;&nbsp;&nbsp;Fiben je zatreptao, pokušavajući da se privikne na svetlo. Konačno je razaznao grupicu pernatih četvoronožaca, nalik na čupave, bele lopte obmotane trakama i opasačima. Dvoje je držalo motke sa kojih su visile svetiljke. Ostali su žamorili oko nečeg što je ličilo na kratku motku sa malom platformom na vrhu. Na toj sedalici nalazila se veoma neobična ptica.
<BR>&nbsp;&nbsp;&nbsp;&nbsp;&nbsp;I ona je bila iskićena šarenim trakama. Krupni, dvonožni Gubru nervozno se premeštao s noge na nogu. Možda je svetlo tako uticalo na perje tuđinaca, ali izgledalo je da ima bogatiju boju, prozračniju od uobičajene bele. Fibenu je izgledala poznato, kao da je negde već video ovog okupatora ili nekog sličnog.
<BR>&nbsp;&nbsp;&nbsp;&nbsp;&nbsp;Zašto se, pobogu, muva okolo po mraku, upitao se. Mislio sam da oni to mrze.
<BR>&nbsp;&nbsp;&nbsp;&nbsp;&nbsp;"Iskažite dolično poštovanje časnim pokroviteljima, pripadnicima visokog klana Gooksi-Gubru!" oštro je rekao Gvozden i munuo Fibena.
<BR>&nbsp;&nbsp;&nbsp;&nbsp;&nbsp;"Sad ću mu ja pokazati poštovanje." Fiben je pročistio grlo da bi skupio pljuvačku.
<BR>&nbsp;&nbsp;&nbsp;&nbsp;&nbsp;"Ne!" povikala je Gejlet. Zgrabila ga je za ruku i žurno prošaputala. "Fibene, nemoj! Molim te. Učini mi to. Radi tačno isto što i ja!"
<BR>&nbsp;&nbsp;&nbsp;&nbsp;&nbsp;Molećivo ga je gledala smeđim očima. Fiben je progutao pljuvačku. "Bez veze, Gejlet." Ona se okrenula prema Gubruu i prekrstila ruke na grudima. Fiben ju je oponašao, čak i kad se duboko naklonila.
<BR>&nbsp;&nbsp;&nbsp;&nbsp;&nbsp;Galaktinac se zagledao u njih prvo jednim, pa drugim okom bez kapaka. Premestio se na kraj sedalice, što je nateralo nosače da brzo podese ravnotežu. Konačno je počeo da krešti nizom oštrih, neravnomernih cvrkutaja.
<BR>&nbsp;&nbsp;&nbsp;&nbsp;&nbsp;Četvoronošci su se oglasili čudnim, isprekidanim napevom koji se podizao i spuštao. Zvučalo je kao dugo "Zooonn."
<BR>&nbsp;&nbsp;&nbsp;&nbsp;&nbsp;Jedan od slugu Kvakoa polako je istupio. Oko vrata je nosio lanac sa blistavim metalnim diskom. Iz njega se začuo tih, pomalo rastrzan prevod.
<BR>
<BR>&nbsp;&nbsp;&nbsp;&nbsp;&nbsp;"Prosuđeno je... prosuđeno po časti
<BR>&nbsp;&nbsp;&nbsp;&nbsp;&nbsp;prosuđeno po doličnosti...
<BR>&nbsp;&nbsp;&nbsp;&nbsp;&nbsp;Da vas dvoje niste prekoračili...
<BR>&nbsp;&nbsp;&nbsp;&nbsp;&nbsp;niste prekršili...
<BR>&nbsp;&nbsp;&nbsp;&nbsp;&nbsp;Pravila ponašanja... pravila rata.
<BR>&nbsp;&nbsp;&nbsp;&nbsp;&nbsp;Zooonn.
<BR>
<BR>&nbsp;&nbsp;&nbsp;&nbsp;&nbsp;Sudimo da je pravo... dolično...
<BR>&nbsp;&nbsp;&nbsp;&nbsp;&nbsp;dozvoliti zbog mladosti rase...
<BR>&nbsp;&nbsp;&nbsp;&nbsp;&nbsp;Izvesnu milost... verovati...
<BR>&nbsp;&nbsp;&nbsp;&nbsp;&nbsp;da ste se borili u interesu svojih pokrovitelja.
<BR>&nbsp;&nbsp;&nbsp;&nbsp;&nbsp;Zooonn.
<BR>
<BR>&nbsp;&nbsp;&nbsp;&nbsp;&nbsp;Primetili smo... svesni smo..
<BR>&nbsp;&nbsp;&nbsp;&nbsp;&nbsp;znamo da imate status...
<BR>&nbsp;&nbsp;&nbsp;&nbsp;&nbsp;Vođa vašeg toka gena... toka rase...
<BR>&nbsp;&nbsp;&nbsp;&nbsp;&nbsp;vrste ovde i sada.
<BR>&nbsp;&nbsp;&nbsp;&nbsp;&nbsp;Zooonn.
<BR>
<BR>&nbsp;&nbsp;&nbsp;&nbsp;&nbsp;Zato vam nudimo... dajemo...
<BR>&nbsp;&nbsp;&nbsp;&nbsp;&nbsp;pružamo čast...
<BR>&nbsp;&nbsp;&nbsp;&nbsp;&nbsp;Pozivom... blagoslovom...
<BR>&nbsp;&nbsp;&nbsp;&nbsp;&nbsp;prilikom da zaslužite milost predstavljanja.
<BR>&nbsp;&nbsp;&nbsp;&nbsp;&nbsp;Zooonn.
<BR>
<BR>&nbsp;&nbsp;&nbsp;&nbsp;&nbsp;To je čast... dobročinstvo...
<BR>&nbsp;&nbsp;&nbsp;&nbsp;&nbsp;slava biti izabran
<BR>&nbsp;&nbsp;&nbsp;&nbsp;&nbsp;Za traženje... otkrivanje...
<BR>&nbsp;&nbsp;&nbsp;&nbsp;&nbsp;stvaranje budućnosti vaše rase.
<BR>&nbsp;&nbsp;&nbsp;&nbsp;&nbsp;Zoon!"
<BR>
<BR>&nbsp;&nbsp;&nbsp;&nbsp;&nbsp;Tu je prestao isto onako naglo kao što je i počeo.
<BR>&nbsp;&nbsp;&nbsp;&nbsp;&nbsp;"Nakloni se opet!" šapatom je zamolila Gejlet. Fiben se sagnuo prekrštenih ruku kako mu je ona pokazala. Kad je ponovo podigao pogled, grupica tuđinskih ptica okrenula se i pošla prema vratima. Sedalicu su spustili, ali visoki Gubru ipak je morao da se sagne i raširi pernate ruke da bi održao ravnotežu dok je prolazio. Gvozden je pošao za njima. Uslovnjakov poslednji pogled na odlasku bio je pun gađenja.
<BR>&nbsp;&nbsp;&nbsp;&nbsp;&nbsp;Fibenu je glava zvonila. Odustao je od praćenja ptičijeg čudnog, zvaničnog narečja galaktinskog trećeg već posle prve rečenice. Čak i prevod na anglički bio je prilično nemoguć za razumevanje.
<BR>&nbsp;&nbsp;&nbsp;&nbsp;&nbsp;Oštro svetlo izbledelo je kad se kolona odmakla niz hodnik uz kvocavi žamor. Fiben i Gejlet zagledali su se u polumraku.
<BR>&nbsp;&nbsp;&nbsp;&nbsp;&nbsp;"Ko je sad pa taj?" upitao je Fiben.
<BR>&nbsp;&nbsp;&nbsp;&nbsp;&nbsp;Gejlet se namrštila. "To je Sizeren. Jedan od trojice njihovih vođa. Ako sam dobro procenila - što nije sigurno - ovo je bio Sizeren Doličnosti."
<BR>&nbsp;&nbsp;&nbsp;&nbsp;&nbsp;"Sad si mi mnogo pomogla. Šta u bilijaru Beskrajona predstavlja Sizeren Doličnosti?"
<BR>&nbsp;&nbsp;&nbsp;&nbsp;&nbsp;Gejlet je pokretom ruke odbacila pitanje. Čelo joj je bilo naborano od duboke usredsređenosti. "Zašto je došao kod nas, umesto da nas odvedu kod njega?" glasno se upitala, iako joj Fibenovo mišljenje sigurno nije bilo važno. "I zašto je došao noću? Jesi li primetio da nije sačekao ni da čuje prihvatamo li ponudu? Verovatno je smatrao da zbog doličnosti mora lično da nam je učini. Tako je, a pomoćnici će mu kasnije preneti naš odgovor."
<BR>&nbsp;&nbsp;&nbsp;&nbsp;&nbsp;"Odgovor na šta? Kakva to ponuda? Gejlet, uopšte ne mogu..."
<BR>&nbsp;&nbsp;&nbsp;&nbsp;&nbsp;Sada je nervozno mahnula obema rukama. "Nemoj sada. Moram da razmislim, Fibene. Pusti me koji minut." Vratila se u ugao i sela na slamu, licem prema zidu. Fiben je podozrevao da će to potrajati duže nego što je najavila.
<BR>&nbsp;&nbsp;&nbsp;&nbsp;&nbsp;Baš znaš da izabereš, pomislio je. Sasvim zaslužuješ sve što ti se desi kad se zaljubiš u genija...
<BR>&nbsp;&nbsp;&nbsp;&nbsp;&nbsp;Zažmirkao je. Šta reče?
<BR>&nbsp;&nbsp;&nbsp;&nbsp;&nbsp;Koraci u hodniku prekinuli su ga u razmatranju sopstvene neočekivane misli. Ušao je jedan šimpanza sa rukama punim slame i smotuljaka tamne tkanine. Tovar mu je sakrivao lice. Tek kad se oslobodio tereta, Fiben je prepoznao šimu koja je ranije piljila u njega, onu koja mu je izgledala tako neobično poznato.
<BR>&nbsp;&nbsp;&nbsp;&nbsp;&nbsp;"Donela sam vam malo sveže slame i još ćebadi. Noći su još dosta hladne."
<BR>&nbsp;&nbsp;&nbsp;&nbsp;&nbsp;Klimnuo je. "Hvala."
<BR>&nbsp;&nbsp;&nbsp;&nbsp;&nbsp;Nije ga pogledala u oči. Okrenula se i pošla ka vratima, krećući se sa upadljivom gracioznošću, što se videlo čak i ispod kabastog kombinezona. "Čekaj!" iznenada je rekao Fiben.
<BR>&nbsp;&nbsp;&nbsp;&nbsp;&nbsp;Zaustavila se, ali je i dalje gledala u vrata. Fiben je pošao prema njoj koliko god su mu dozvoljavali lanci. "Kako se zoveš?" Tiho je upitao da ne bi uznemirio Gejlet.
<BR>&nbsp;&nbsp;&nbsp;&nbsp;&nbsp;Šima je povila ramena. I dalje ga nije gledala. "Ja..." Glas joj je bio vrlo tih. "N-neki me zovu Silvija..."
<BR>&nbsp;&nbsp;&nbsp;&nbsp;&nbsp;Čak i kad se brzo provukla kroz vrata, kretala se kao igračica. Zazveckali su ključevi i začuli su se brzi koraci kako se udaljavaju niz hodnik.
<BR>&nbsp;&nbsp;&nbsp;&nbsp;&nbsp;Fiben je piljio u zatvorena vrata. "Dabogda mi deda bio majmun."
<BR>&nbsp;&nbsp;&nbsp;&nbsp;&nbsp;Okrenuo se i pošao nazad do zida gde je sedela Gejlet, tiho mrmljajući; nagnuo se da joj prebaci ćebe preko ramena. Onda se vratio u svoj ugao i sručio se na gomilu sveže, mirisne slame.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
