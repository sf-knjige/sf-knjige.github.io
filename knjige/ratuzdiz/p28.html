<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>24. FIBEN
<P>&nbsp;&nbsp;&nbsp;&nbsp;&nbsp;Visoke, rasklaćene prilike nalik na rode nadgledale su put sa krova tamnog, oniskog bunkera. Po obrisima što su se ocrtavali prema popodnevnom suncu, videlo se da su u neprestanom pokretu, premeštajući se s noge na nogu sa nervoznom energijom, kao da bi i najtiši zvuk bio dovoljan da ih natera da polete.
<BR>&nbsp;&nbsp;&nbsp;&nbsp;&nbsp;Ozbiljna neka stvorenja, ove ptice. I mnogo opasna.
<BR>&nbsp;&nbsp;&nbsp;&nbsp;&nbsp;Ne ptice, prisetio se Fiben dok se približavao kontrolnom punktu. Bar ne u zemaljskom smislu.
<BR>&nbsp;&nbsp;&nbsp;&nbsp;&nbsp;No, analogija je bila sasvim primerena. Telo im je bilo pokriveno finim perjem. Oštar, blistavo žut kljun štrčao je sa glatkog, izbočenog lica.
<BR>&nbsp;&nbsp;&nbsp;&nbsp;&nbsp;Iako su im nekadašnja krila pretvorena u vitke, pernate ruke, ipak su mogli da lete. Crni, cvetlucavi ranci sa gravitacionim motorima sasvim su nadoknađivali ono što su ptičji preci nekad davno izgubili.
<BR>&nbsp;&nbsp;&nbsp;&nbsp;&nbsp;Vojnici Kandže. Fiben je obrisao ruke o pantalone, ali dlanovi su mu još bili vlažni. Šutnuo je kamičak bosom nogom i potapšao upregnutog konja po sapima. Mirna životinja počela je da pase plavičastu travu kraj ivice puta.
<BR>&nbsp;&nbsp;&nbsp;&nbsp;&nbsp;"Hajde, de Brahe", rekao je, vukući uzde. "Ne možemo mnogo odugovlačiti, jer će početi da sumnjaju. Osim toga, znaš da te to bilje nadima."
<BR>&nbsp;&nbsp;&nbsp;&nbsp;&nbsp;De Brahe je klimnuo krupnom, sivom glavom i bučno prdnuo.
<BR>&nbsp;&nbsp;&nbsp;&nbsp;&nbsp;"Lepo sam ti rekao." Fiben se razmahao rukama.
<BR>&nbsp;&nbsp;&nbsp;&nbsp;&nbsp;Teretna kola lebdela su tik iza konja. Iskrzan i zarđao, kamion je bio natrpan grubo istkanim vrećama žita. Antigravitacioni stator očito je radio, ali pogonski motor bio je gotov.
<BR>&nbsp;&nbsp;&nbsp;&nbsp;&nbsp;"Hajde, idemo dalje." Fiben je ponovo povukao uzde.
<BR>&nbsp;&nbsp;&nbsp;&nbsp;&nbsp;Konj je hrabro klimnuo glavom, kao da stvarno razume. Amovi su se zategli i lebdeći kamion se zateturao za njima kad su pošli ka kontrolnom punktu.
<BR>&nbsp;&nbsp;&nbsp;&nbsp;&nbsp;Ubrzo ih je prodorni zvuk ispred njih upozorio da im se nešto približava. Fiben je žurno poveo konja i kola u stranu. Kraj njih je, uz piskavi zvuk i udar vazduha, projurio vojni hoverkraft. Takva vozila prolazila su ka istoku celog dana, sama ili u parovima.
<BR>&nbsp;&nbsp;&nbsp;&nbsp;&nbsp;Pažljivo je pogledao da li dolazi još nešto pre nego što je izveo de Brahea nazad na put. Fiben je osećao da su mu ramena nervozno pogurena. De Brahe je frknuo, osećajući sve jači nepoznati miris okupatora.
<BR>&nbsp;&nbsp;&nbsp;&nbsp;&nbsp;"Stoj!"
<BR>&nbsp;&nbsp;&nbsp;&nbsp;&nbsp;Fiben je poskočio. Pojačani glas bio je mehanički, bez ikakvog osećanja, i zvučao je nepopustljivo. "Dođi, dođi ovamo... ovamo radi inspekcije!"
<BR>&nbsp;&nbsp;&nbsp;&nbsp;&nbsp;Fibenu je srce udaralo sve jače. Srećom, njegova uloga upravo je bila da izgleda uplašeno. Neće biti teško odigrati je.
<BR>&nbsp;&nbsp;&nbsp;&nbsp;&nbsp;"Brže! Požuri i dođi ovamo!"
<BR>&nbsp;&nbsp;&nbsp;&nbsp;&nbsp;Fiben je poveo de Brahea prema inspekciji, deset metara desno od puta. Vezao je uzde za postavljenu ogradu i požurio okolo do mesta gde su čekala dvojica vojnika.
<BR>&nbsp;&nbsp;&nbsp;&nbsp;&nbsp;Nozdrve su mu se širile od oštrog tuđinskog mirisa, nalik na lavandu. Pitam se kakav im je ukus, pomislio je pomalo krvoločno. Njegovom pra-na-deseti-pradedi ne bi bilo važno što su ova bića razumna. Za njegove pretke je važilo: ptica je ptica je ptica. Duboko se naklonio, ruku prekrštenih na grudima, i prvi put izbliza pogledao okupatore.
<BR>&nbsp;&nbsp;&nbsp;&nbsp;&nbsp;Nisu izgledali nimalo upečatljivo. Doduše, oštri, žuti kljunovi i zašiljene kandže delovali su zastrašujuće, ali na svojim tankim nogama ove ptice su bile jedva nešto više od njega, a kosti su im izgledale šuplje i tanke.
<BR>&nbsp;&nbsp;&nbsp;&nbsp;&nbsp;Svejedno, ovo su bili zvezdani putnici - bića koja pripadaju klasi starijih pokrovitelja, čija se kultura i tehnologija zasniva na Biblioteci i koja su bila gotovo svemoćna davno, davno pre nego što su se ljudi uspravili u afričkoj savani, trepćući dok se u njima rađala strašna radoznalost. Do trenutka kad su se čovekovi trapavi brodovi spotakli o Galaktinsku civilizaciju, Gubrui i njihovi štićenici izborili su se za svoj položaj među moćnim međuzvezdanim klanovima. Divlja konezervativnost i laka upotreba Velike Biblioteke odveli su ih daleko od trenutka kad su ih njihovi pokrovitelji pronašli na planeti Gubar i obdarili ih potpunim umovima.
<BR>&nbsp;&nbsp;&nbsp;&nbsp;&nbsp;Fiben se setio velikih, moćnih, bojnih krstarica, tamnih i nepobedivih pod svetlucavim štitovima, sa blistavom ivicom Galaksije kako proviruje iza njih...
<BR>&nbsp;&nbsp;&nbsp;&nbsp;&nbsp;De Brahe je zarzao i iskrenuo glavu kad je pored njega prošao jedan od vojnika, sa ležerno spuštenom sablja-puškom, da bi prišao zastrtom kamionu. Tuđinac se popeo na vozilo da ga pregleda. Drugi stražar zacvrkutao je u mikrofon. Srebrnasti medaljon, napola sakriven u mekom perju oko oštro izražene grudne kosti, oglasio se rastrzanim angličkim rečima.
<BR>&nbsp;&nbsp;&nbsp;&nbsp;&nbsp;"Navedi... navedi identitet... identitet i svrhu!"
<BR>&nbsp;&nbsp;&nbsp;&nbsp;&nbsp;Fiben se zgurio i zadrhtao, izigravajući strah. Bio je siguran da malo koji Gubru nešto znao o neo-šimpanzama. Za nekoliko stoleća od Kontakta, tek pokoja informacija prošla je kroz masivni birokratski aparat Bibliotečkog instituta i stigla do lokalnih ogranaka. A Galaktinci su se, naravno, oslanjali na Biblioteku gotovo u svemu.
<BR>&nbsp;&nbsp;&nbsp;&nbsp;&nbsp;Ipak, bila je važna što veća uverljivost. Fibenovi preci znali su da je pokoravanje jedini odgovor na pretnju kada se ne može uzvratiti ravnom merom, a Fiben je znao kako da to odglumi. Još više se pogurio i zaječao.
<BR>&nbsp;&nbsp;&nbsp;&nbsp;&nbsp;Gubru je zazviždao, očito iznerviran, jer verovatno mu se ovo već dešavalo. Opet je zacvrkutao, ovaj put sporije.
<BR>&nbsp;&nbsp;&nbsp;&nbsp;&nbsp;"Bezbedan si, nemoj da se bojiš." Medaljon je prevodio tiše nego maločas. "Ne boj se... sve je u redu... Mi smo Gubrui... Galaktinski pokrovitelji iz visokog klana... ne boj se... mladi polurazumni nemaju čega da se boje ako se lepo ponašaju... ne boj se..."
<BR>&nbsp;&nbsp;&nbsp;&nbsp;&nbsp;Polurazumni... Fiben je protrljao nos da bi prikrio grimasu negodovanja. Naravno, Gubrui su samo to i mnogli da misle. Uostalom, malo bi koja četiri stotine godina stara rasa mogla da se smatra potpuno uzdignutom.
<BR>&nbsp;&nbsp;&nbsp;&nbsp;&nbsp;Pa ipak, Fiben je rešio da im jednom uzvrati i za ovo.
<BR>&nbsp;&nbsp;&nbsp;&nbsp;&nbsp;Mogao je da uhvati poneku reč u njihovom cvrkutanju pre nego što ih prevodilac prebaci na anglički. Kratak kurs galaktinskog trećeg, još u školi, nije bio ni izdaleka dovoljan, a Gubrui su još imali svoje narečje i naglasak.
<BR>&nbsp;&nbsp;&nbsp;&nbsp;&nbsp;"Ne boj se...", umirivao ga je medaljon. "Ljudi ne zaslužuju tako dobre štićenike... ne boj se..."
<BR>&nbsp;&nbsp;&nbsp;&nbsp;&nbsp;Fiben se postepeno uspravio i podigao pogled, još drhteći. Ne preteruj, morao je da se podseti. Uputio je rasklimanom pticolikom biću nešto što je ličilo na naklon poštovanja dvonogog mlađeg štićenika starijem pokrovitelju. Tuđinac sigurno neće primetiti mali dodatak - ispružene srednje prste na rukama - kojim je propratio gest.
<BR>&nbsp;&nbsp;&nbsp;&nbsp;&nbsp;"A sada", oglasio se medaljon, možda uz malo olakšanja. "Navedi ime i razlog."
<BR>&nbsp;&nbsp;&nbsp;&nbsp;&nbsp;"Ovaj, ja sam Fiben... ovaj, gospodine." Razmahao se rukama. Prilično je izigravao, ali Gubrui možda znaju da neo-šimpanze u stresu još govore koristeći deo mozga koji je nekada bio odgovoran za kontrolu ruku.
<BR>&nbsp;&nbsp;&nbsp;&nbsp;&nbsp;U svakom slučaju, izgledalo je da je iznervirao vojnika Kandže. Nakostrešio je perje i odskakutao je nekakav plesni korak. "Razlog... razlog! Navedi razlog svog približavanja gradskom području!"
<BR>&nbsp;&nbsp;&nbsp;&nbsp;&nbsp;Fiben se brzo duboko naklonio.
<BR>&nbsp;&nbsp;&nbsp;&nbsp;&nbsp;"Uh... ovaj, kamion više ne radi. Ljudi više nema... niko da nam kaže kako sa farmom..." Počešao se po glavi. "Pa sam mislio, eto, sigurno im treba hrane u gradu... i možda bi neko pop...popravio kamion u zamenu za žito...?" Zagledao se u vojnika sa puno nade.
<BR>&nbsp;&nbsp;&nbsp;&nbsp;&nbsp;Drugi Gubru se okrenuo i kratko zakreštao onom glavnom. Fiben je dovoljno razumeo galaktinski treći da bi uhvatio smisao.
<BR>&nbsp;&nbsp;&nbsp;&nbsp;&nbsp;Lebdelica je stvarno bila poljoprivredna mašina. Nije trebalo biti genije pa da se vidi da joj treba odmrzavanje rotora da bi opet proradila. Samo bespomoćan idiot dovukao bi teglećim konjem antigravitacioni kamion sve do grada, umesto da sam izvrši tako sitnu popravku.
<BR>&nbsp;&nbsp;&nbsp;&nbsp;&nbsp;Prvi stražar držao je šaku razmaknutih kandži preko mikrofona, ali Fiben je ionako razumeo da su imali loše mišljenje o šimpanzama i da ga s vremenom samo pogoršavaju. Okupatori se nisu potrudilli čak ni da uvedu legitimacije za neo-šimpanze.
<BR>&nbsp;&nbsp;&nbsp;&nbsp;&nbsp;Zemljani - ljudi, delfini i šimpanze - vekovima su znali da je svemir opasno mesto gde je često korisno biti pametniji nego što izgledaš. Čak i pre invazije, među šimpanzama na Gartu govorkalo se da će možda trebati da se vrate na sistem 'Da, gospodaru!'
<BR>&nbsp;&nbsp;&nbsp;&nbsp;&nbsp;Jeste, ali niko nije računao da će svi ljudi biti odvedeni! Fiben je osećao kamen u stomaku dok je zamišljao ljude - muškarce, žene i decu - strpane iza bodljikave žice u pretrpanim logorima.
<BR>&nbsp;&nbsp;&nbsp;&nbsp;&nbsp;O, da. Platićete ovi za to.
<BR>&nbsp;&nbsp;&nbsp;&nbsp;&nbsp;Vojnici Kandže zagledali su se u mapu. Prvi Gubru otkrio je mikrofon i zapištao Fibenu.
<BR>&nbsp;&nbsp;&nbsp;&nbsp;&nbsp;"Možeš da ideš", preveo je medaljon. "Produži do Istočne garaže... možeš da ideš... Istočna garaža... da li znaš gde je Istočna garaža?"
<BR>&nbsp;&nbsp;&nbsp;&nbsp;&nbsp;Fiben je žurno zaklimao glavom. "Da, gospo'ne."
<BR>&nbsp;&nbsp;&nbsp;&nbsp;&nbsp;"Dobro... dobar mali... ponesi svoje žito u gradsko skladište, pa produži do garaže... do garaže... dobar mali... da li razumeš?"
<BR>&nbsp;&nbsp;&nbsp;&nbsp;&nbsp;"D-da!"
<BR>&nbsp;&nbsp;&nbsp;&nbsp;&nbsp;Fiben se naklonio dok je uzmicao, a onda je požurio, preterano povijenih nogu, ka mestu gde je ostavio de Brahea. Oborio je pogled dok je vodio konja nazad na prljavu ivicu puta. Vojnici su ga dokono gledali kako prolazi, cvrkućući prezrive primedbe i sigurni da ih on neće razumeti.
<BR>&nbsp;&nbsp;&nbsp;&nbsp;&nbsp;Proklete, glupe ptice, pomislio je dok je kamera sakrivena u pojasu snimala utvrđenje, vojnike, tenk koji je prozujao nekoliko minuta kasnije, posadu koja se opružila na gornjoj palubi i uživala u popodnevnom suncu.
<BR>&nbsp;&nbsp;&nbsp;&nbsp;&nbsp;Fiben im je mahnuo dok su prolazili i piljili u njega.
<BR>&nbsp;&nbsp;&nbsp;&nbsp;&nbsp;Siguran sam da imate divan ukus sa prelivom od pomorandže, pomislio je za njima.
<BR>&nbsp;&nbsp;&nbsp;&nbsp;&nbsp;Fiben je povukao uzde. "'Ajde, de Brahe. Treba da stigemo u Port Heleniju do večeras."
<BR>&nbsp;&nbsp;&nbsp;&nbsp;&nbsp;Farme u Dolini još su radile.
<BR>&nbsp;&nbsp;&nbsp;&nbsp;&nbsp;Po tradiciji, kad god bi rasa zvezdanih putnika dobila nov svet za kolonizaciju, kontinenti su ostavljani nedirnuti koliko god je bilo moguće. I na Gartu su glavne zemaljske naseobine bile na arhipelagu u pustom Zapadnom moru. Samo su ta ostrva potpuno izmenjena da odgovaraju životinjama i biljkama zemaljskog tipa.
<BR>&nbsp;&nbsp;&nbsp;&nbsp;&nbsp;No, Gart je bio naročiti slučaj. Bururali su za sobom ostavili haos i trebalo je što pre učiniti nešto da bi se stabilizovao uzdrmani ekosistem planete. Da bi se sprečila propast čitave biosfere, morale su se uvesti nove vrste, iz drugih svetova. To je značilo vršenje opita na kontinentima.
<BR>&nbsp;&nbsp;&nbsp;&nbsp;&nbsp;Usko razvođe pretvoreno je u model planina Mulun. Zemaljskim biljkama i životinjama koje su ovde uspevale dozvoljeno je da se rašire u brdima, pod pažljivom nadzorom, i da postepeno ispune neke od ekoloških niša koje su Bururali svojim divljanjem ispraznili. Ovakav opit u primenjenoj planetnoj ekologiji bio je vrlo osetljiv, ali važio je za uspešan. Tri rase sa Zemlje postigle su na Gartu i drugim svetovima pogođenim katastrofama ugled čarobnjaka biosfere. Čak i najoštriji kritičari čovečanstva morali su da se slože sa takvim mišljenjem.
<BR>&nbsp;&nbsp;&nbsp;&nbsp;&nbsp;Pa ipak, ovde je nešto bilo strašno pogrešno. Fiben je uz put prošao pored tri zapuštene ekološke stanice, na kojima su klopke za izlovljavanje i roboti za praćenje ostali natrpani u potpunom neredu.
<BR>&nbsp;&nbsp;&nbsp;&nbsp;&nbsp;To je bio znak koliko je kriza ozbiljna. Držanje talaca jedna je stvar - po savremenim pravilima ratovanja čak i delimično prihvatljiva taktika - ali ako Gubrui nameravaju da naruše vaskrsavanje Garta, to znači da je Galaksija u potpunoj zbrci.
<BR>&nbsp;&nbsp;&nbsp;&nbsp;&nbsp;Znači da nema nekih naročitih izgleda za pobunu. Šta ako Pravila ratovanja stvarno više ne važe? Hoće li Gubrui biti spremni da koriste istrebljivače planeta?
<BR>&nbsp;&nbsp;&nbsp;&nbsp;&nbsp;To je problem za Generala, odlučio je Fiben. Ja sam samo uhoda. Ona je stručnjak za Itije.
<BR>&nbsp;&nbsp;&nbsp;&nbsp;&nbsp;Bar su farme kako-tako dejstvovale. Prošao je pored polja zasejanih zigopšenicom i šargarepom. Robo-ratari su ih normalno plevili i navodnjavali. Ponegde je poneki potišteni neo-šimpanza prolazio na kontrolnoj jedinici nalik na pauka, nadgledajući mašineriju.
<BR>&nbsp;&nbsp;&nbsp;&nbsp;&nbsp;Poneki bi mu mahnuo, ali većina nije.
<BR>&nbsp;&nbsp;&nbsp;&nbsp;&nbsp;Jednom je prošao pored dvojice naoružanih Gubrua koji su stajali u oranici, pored spuštene letelice. Kad im se približio, Fiben je video da grde šimu, očito nadglednicu polja. Ptice su lepršale i poskakivale dok su pokazivale klonule useve. Nadglednica je žalosno klimala, brišući dlanove o izbledele pantalone. Pogledala je Fibena dok je prolazio svojim putem, ali tuđinci su nastavili sa ribanjem bez osvrtanja.
<BR>&nbsp;&nbsp;&nbsp;&nbsp;&nbsp;Očito su jedva čekali žetvu. Fiben se nadao da je to zbog talaca, ali možda su jednostavno stigli bez mnogo zaliha i sada hrana treba njima.
<BR>&nbsp;&nbsp;&nbsp;&nbsp;&nbsp;Kad je ustanovio da ima vremena, skrenuo je de Brahea sa puta u mali voćnjak. Životinja se odmarala štrpkajući pravu zemaljsku travu, a Fiben se odgegao oko drveta da malo odahne.
<BR>&nbsp;&nbsp;&nbsp;&nbsp;&nbsp;Primetio je da voćnjak neko vreme nije prskan i da nije kontrolisana ravnoteža štetočina. Zolje bez žaoke još su se rojile oko ping-narandži, mada je drugo cvetanje prošlo pre nekoliko nedelja i oprašivanje više nije bilo potrebno.
<BR>&nbsp;&nbsp;&nbsp;&nbsp;&nbsp;Vazduh je bio ispunjen mirisom gotovo zrelog voća. Zolje su se penjale po tankoj kori, tražeći put do slatkog soka unutra.
<BR>&nbsp;&nbsp;&nbsp;&nbsp;&nbsp;Naglo, bez razmišljanja, Fiben je pružio ruku i zgrabio nekoliko insekata. Bez problema. Za časak je oklevao, a onda ih je strpao u usta.
<BR>&nbsp;&nbsp;&nbsp;&nbsp;&nbsp;Bile su sočne i ruštave, nalik na termite. "Samo pomažem da se populacija štetočina smanji", zaključio je i dao se na posao. Ukus zdrobljenih zolja podsetio ga je na to koliko dugo već nije jeo.
<BR>&nbsp;&nbsp;&nbsp;&nbsp;&nbsp;"Potrebna mi je hrana ako treba da se dobro pokažem u gradu večeras", promrmljao je. Osvrnuo se. Konj je mirno pasao, a nikog drugog nije bilo na vidiku.
<BR>&nbsp;&nbsp;&nbsp;&nbsp;&nbsp;Otkopčao je pojas za alat i zakoračio unazad. Pazeći na još osetljivi levi članak, skočio je na drvo i uzverao se do jedne od grana koja se povijala pod plodovima. Ah, pomislio je kad je uzbrao gotovo zreo crvenkasti plod. Pojeo ga je kao jabuku, zajedno sa korom. Ukus je bio opor i oštar, ni nalik na blagu hranu u ljudskom stilu koju su sada tolike šimpanze tvrdili da vole.
<BR>&nbsp;&nbsp;&nbsp;&nbsp;&nbsp;Uzeo je još dve narandže i strpao u usta, kao i nekoliko listova da upotpuni ukus. Onda se pružio poleđuške i zatvorio oči.
<BR>&nbsp;&nbsp;&nbsp;&nbsp;&nbsp;U visini, gde mu je društvo pravilo samo zujanje osa, Fiben je gotovo mogao da se pretvara da nema nikakvih briga, ni na ovom svetu ni na ma kome drugom. Mogao je da smetne sa uma ratove i sve druge smešne zanimacije razumnih bića.
<BR>&nbsp;&nbsp;&nbsp;&nbsp;&nbsp;Napućio je i opustio izražajne usne. Počešao se ispod pazuha.
<BR>&nbsp;&nbsp;&nbsp;&nbsp;&nbsp;"Uuk, uuk."
<BR>&nbsp;&nbsp;&nbsp;&nbsp;&nbsp;Frknuo je - zvuk nalik na tihi smeh - i zamislio da se nalazi u Africi koju čak ni njegovi čukundedovi nikad nisu videli, u šumovitim planinama do kojih nosati, bezdlaki rođaci nikad nisu dospeli.
<BR>&nbsp;&nbsp;&nbsp;&nbsp;&nbsp;Na šta bi svemir ličio bez ljudi? Bez Itija? Bez ikoga drugog osim šimpanza?
<BR>&nbsp;&nbsp;&nbsp;&nbsp;&nbsp;Ranije ili kasnije izumeli bismo zvezdane brodove i svemir je mogao biti naš.
<BR>&nbsp;&nbsp;&nbsp;&nbsp;&nbsp;Oblaci su klizili nebom dok je Fiben ležao na grani zatvorenih očiju, uživajući u maštanju. Zolje su zujale, uzaludno se buneći zbog njegovog prisustva. Oprostio im je drskost kad ih je pokupio nekoliko iz vazduha kao dodatni delikates.
<BR>&nbsp;&nbsp;&nbsp;&nbsp;&nbsp;No, ma koliko se trudio, nije mogao da zadrži privid usamljenosti. Uskoro se približio novi zvuk, još jedno zujanje iz visine. I ma koliko se upirao, nije mogao da se pretvara da ne čuje tuđinske transportere kako nepozvani krstare nebom.
<BR>&nbsp;&nbsp;&nbsp;&nbsp;&nbsp;Preko tri metra visoka blistava ograda izvijala se po neravnom terenu oko Port Helenije. Upečatljivu prepreku su podigli roboti, ubrzo posle invazije. Činilo se da lokalne šimpanze prolaze kroz nekoliko kapija bez mnogo problema ili kontrole. No, iznenada podignuti novi zid sigurno ih je zastrašivao. Možda je to i bila glavna svrha građevine.
<BR>&nbsp;&nbsp;&nbsp;&nbsp;&nbsp;Fiben se pitao kako bi Gubrui rešili problem da je ovo pravi grad, a ne samo naselje na rustičnom, kolonizovanom svetu.
<BR>&nbsp;&nbsp;&nbsp;&nbsp;&nbsp;Pitao se gde drže ljude.
<BR>&nbsp;&nbsp;&nbsp;&nbsp;&nbsp;Bio je već sumrak kad je prošao široki pojas panjeva visokih do kolena, sto metara ispred tuđinske ograde. Taj prostor trebalo je da postane park, ali sad je tle bilo pokriveno samo ivercima, sve do tamne stražarnice i otvorene kapije.
<BR>&nbsp;&nbsp;&nbsp;&nbsp;&nbsp;Fiben se spremio da prođe kroz isto ispitivanje kao ranije na kontrolnom punktu, ali na njegovo iznenađenje niko ga nije oslovio. Dva reflektora bacala su usku traku svetlosti na put. Iza njih je video tamne, uglaste zgrade i upadljivo puste, slabo osvetljene ulice.
<BR>&nbsp;&nbsp;&nbsp;&nbsp;&nbsp;Tišina je bila jeziva. Fiben je pogurio ramena. "Hajde, de Brahe. Samo tiho." Konj je frknuo i polako povukao lebdeći kamion pored čelično sivog bunkera.
<BR>&nbsp;&nbsp;&nbsp;&nbsp;&nbsp;Fiben je uspeo da u prolazu baci pogled unutra. Video je dvojicu stražara, sa kljunovima zagnjurenim u perje ispod ruke. Kraj njih na stolu ležale su sablja-puške, odmah uz komplet standardne galaktinske komunikacione opreme.
<BR>&nbsp;&nbsp;&nbsp;&nbsp;&nbsp;Dvojica vojnika Kandže izgleda da su zasovili!
<BR>&nbsp;&nbsp;&nbsp;&nbsp;&nbsp;Fiben je šmrknuo, ponovo nabirajući spljošteni nos od preterano slatkastog tuđinskog mirisa. Ovo nije bilo prvi put da vidi znakove slabosti u čuvenoj, nesavladivoj vojsci fanatika Gubrua. Do sad im je išlo glatko - suviše glatko. Pošto su gotovo svi ljudi prikupljeni i neutralisani, okupatori su očito mislili da opasnost može da im preti jedino iz svemira. To je svakako bio razlog što su sva utvrđenja bila usmerena naviše, sa malo ili nimalo zaštite od napada sa zemlje.
<BR>&nbsp;&nbsp;&nbsp;&nbsp;&nbsp;Fiben je pogladio nož koji je nosio za pojasom. Došao je u iskušenje da se ušunja u stražarnicu, provuče se ispod uočljivih alarmnih zrakova i nauči Gubrue ponešto o samozadovoljstvu.
<BR>&nbsp;&nbsp;&nbsp;&nbsp;&nbsp;Brzo ga je prošlo. Odmahnuo je glavom. Kasnije, pomislio je. Tada će ih više pogoditi.
<BR>&nbsp;&nbsp;&nbsp;&nbsp;&nbsp;Potapšao je de Brahea po vratu i poveo ga preko osvetljenog prostora kraj stražarnice, pa kroz kapiju u gradsku industrijsku zonu. Ulice između skladišta i fabrika bile su tihe - tek poneki šimpanza žurno je prolazio da obavi svoj posao, pod nadzorom patrole Gubrua koja je povremeno prolazila.
<BR>&nbsp;&nbsp;&nbsp;&nbsp;&nbsp;Pazeći da ga ne primete, Fiben je šmugnuo u pokrajnu uličicu i našao skladište bez prozora, nedaleko od jedine livnice u koloniji. Šapatom je ubedio de Brahea da odvuče lebdeći kamion do senke pored sporednog ulaza u skladište. Sloj prašine pokazivao je da katanac nedeljama nije ni dodirnut. Pažljivo ga je proučio. "Hmmmm."
<BR>&nbsp;&nbsp;&nbsp;&nbsp;&nbsp;Izvukao je iz pojasa krpu i obmotao je oko brave. Čvrsto ju je uhvatio, zatvorio oči i izbrojao do tri pre nego što je cimnuo iz sve snage.
<BR>&nbsp;&nbsp;&nbsp;&nbsp;&nbsp;Katanac je bio čvrst, ali, kao što se i nadao, karika na kojoj je stajao već je zarđala. Pukla je uz prigušen prasak. Fiben je brzo skinuo zasun i gurnuo vrata po šinama. De Brahe ga je poslušno sledio u mračnu prostoriju, vukući kamion za sobom. Fiben je pogledao unaokolo da bi zapamtio raspored ogromnih presa i druge mašinerije pre nego što je požurio da opet zatvori vrata.
<BR>&nbsp;&nbsp;&nbsp;&nbsp;&nbsp;"Sve će biti u redu", nežno je rekao konju dok ga je isprezao. Iz kamiona je izvukao džak zobi i prosuo je na zemlju. Našao je česmu i napunio valov vodom. "Vratiću se ako budem mogao", dodao je. "Ako ne, uživaj u zobi koji dan, a onda njišti. Siguran sam da će te neko čuti."
<BR>&nbsp;&nbsp;&nbsp;&nbsp;&nbsp;De Brahe je mahnuo repom i podigao pogled sa zrnevlja. Zlobno je pogledao Fibena i u polumraku ispustio još jedan smrdljiv, gasovit komentar.
<BR>&nbsp;&nbsp;&nbsp;&nbsp;&nbsp;"Hmmmf." Fiben je klimnuo glavom, mašući da rastera smrad. "Verovatno si u pravu, stari druže. Ipak, kladim se da bi i tvoji potomci preterano brinuli, ako i kada bi im neko dao sumnjivi dar takozvane inteligencije."
<BR>&nbsp;&nbsp;&nbsp;&nbsp;&nbsp;Potapšao je konja po vratu u znak pozdrava i odgegao se do vrata da proviri napolje. Izgledalo je mirno. Čak tiše nego u genetski siromašnim šumama Garta. Navigacioni svetionik na vrhu Zemljanske Zgrade još je bleskao - okupatori su ga bez sumnje koristili za svoje noćne operacije. Negde iz daljine je dopiralo slabo električno zujanje.
<BR>&nbsp;&nbsp;&nbsp;&nbsp;&nbsp;Odavde do mesta gde je trebalo da se sretne sa vezom nije bilo daleko. To će biti najopasniji deo njegovog pohoda u grad.
<BR>&nbsp;&nbsp;&nbsp;&nbsp;&nbsp;Tokom dva dana - između gasnog napada Gubrua i trenutka kad su napadači uspostavili potpunu kontrolu nad komunikacionim kanalima - predloženo je mnoštvo mahnitih zamisli. Žurni, izbezumljeni telefonski pozivi i radio-poruke kolali su između Port Helenije, Arhipelaga i kontinentalnih naselja. Za to vreme ljudi su bili zauzeti drugim stvarima, a vladine poruke bile su šifrirane, pa su uglavnom šimpanze, na svoju inicijativu, prepunili radio-talase paničnim kontaktima i predlozima planova - od kojih je većina bila stravično glupa.
<BR>&nbsp;&nbsp;&nbsp;&nbsp;&nbsp;Fibenu je bilo jasno da je to bilo sasvim svejedno, jer neprijatelj ih je ionako prisluškivao. Opšta histerija mora da je samo potvrdila njihovo mišljenje o neo-šimpanzama.
<BR>&nbsp;&nbsp;&nbsp;&nbsp;&nbsp;Ipak, poneki glas zvučao bi i razložno. U svakom kukolju ima i žita. Pre nego što je izdahnula, dr Taka je prepoznala da jedna od poruka potiče od njenog nekadašnjeg doktoranta - nekog po imenu Gejlet Džons, stanovnika Port Helenije. General je odlučila da pošalje Fibena da uspostavi kontakt sa njim.
<BR>&nbsp;&nbsp;&nbsp;&nbsp;&nbsp;Na nesreću, u to vreme vladala je opšta zbrka. Niko osim dr Take nije znao kako taj Džons izgleda, a kad su se setili da je pitaju, dr Taka je već bila mrtva.
<BR>&nbsp;&nbsp;&nbsp;&nbsp;&nbsp;Fiben se vrlo malo pouzdao u tačnost mesta kontakta i lozinke. Sigurno smo i datum pogrešno zapisali, gunđao je u sebi.
<BR>&nbsp;&nbsp;&nbsp;&nbsp;&nbsp;Skliznuo je napolje i zatvorio vrata za sobom, vrativši slomljenu rezu tako da katanac visi na mestu. Psten je bio malo iskrenut, ali prevariće svakoga ko ne gleda veoma pažljivo.
<BR>&nbsp;&nbsp;&nbsp;&nbsp;&nbsp;Veći mesec izišao je pre oko jednog sata. Morao je da požuri da bi na vreme stigao na sastanak.
<BR>&nbsp;&nbsp;&nbsp;&nbsp;&nbsp;Bliže središtu Port Helenije, ali još na 'pogrešnom' kraju grada, zaustavio se na malom trgu da bi zavirio kroz osvetljeni prozor bara za šimpanze. Muzika sa naglašenim basovima potresala je stakla zajedno sa prozorskim krilima. Fiben je mogao da oseti vibracije u tabanima dok je prelazio preko ulice. To je bio jedini znak života u celom kraju, ako se ne računaju tihi stanovi sa prigušenim svetlima iza čvrsto navučenih zavesa.
<BR>&nbsp;&nbsp;&nbsp;&nbsp;&nbsp;Povukao se u senku kad se uz zujanje pojavio patrolni robot, lebdeći na metar iznad kolovoza. Zdepasta kula na vrhu mašine okrenula se prema njemu u prolazu. Senzori mora da su uhvatili njegov infracrveni obris u tamnom drveću. No, mašina je nastavila svojim putem - verovatno ga je identifikovalaa kao običnog neo-šimpanzu.
<BR>&nbsp;&nbsp;&nbsp;&nbsp;&nbsp;Fiben je video i druge prilike sa tamnim krznom kako žurno, pognutih ramena, prolaze tamnim ulicama. Policijski čas očito je bio više psihološki nego ratni. Okupacione snage nisu bile stroge, jer je izgledalo da nema potrebe za tim.
<BR>&nbsp;&nbsp;&nbsp;&nbsp;&nbsp;Mnogi od ovih koji su ostali van kuće uputili su se na mesta kao što je ovo - 'Majmunska posla'. Fiben je jedva prestao da se češe pod bradom. U ovakve lokale svraćali su fizički radnici i uslovnjaci - šimpanze čija su prava na razmnožavanje bila ukinuta Ukazom o Uzdizanju.
<BR>&nbsp;&nbsp;&nbsp;&nbsp;&nbsp;Ti zakoni obavezivali su čak i ljude da se obrate genetičkom savetovalištu pre začinjanja potomstva. Za njihove štićenike, neo-delfine i neo-šimpanze, pravila su bila mnogo oštrija. Na tom jednom području, inače liberalni zemljanski zakoni bili su strogo prilagođeni galaktinskim standardima. Bez toga bi delfini i šimpanze nepovratno pripali nekom drugom klanu pokrovitelja. Zemlja je bila suviše slaba da bi odbila najvažniju galaktinsku tradiciju.
<BR>&nbsp;&nbsp;&nbsp;&nbsp;&nbsp;Otprilike trećina populacije šimpanza imala je zelene genetske kartone, što im je dozvoljavalo da kontrolišu svoju plodnost, pod nadzorom jedino Saveta za Uzdizanje i mogućnošću kažnjavanja, ako ne budu pažljivi. Šimpanze sa sivim ili žutim kartonima imali su više ograničenja. Mogli su da se priključe bračnoj grupi i zatim da se prijave za korišćenje sperme ili jaja koje su predali Savetu tokom mladosti, pre rutinske sterilizacije. Mogli su dobiti dozvolu ako su tokom života postigli određene uspehe. Mnogo češće, šimi sa žutim kartonom bilo bi dato da iznese do porođaja i potom usvoji embrion kome su tehničari Saveta ugradili genetskim inženjeringom novo pokolenje 'poboljšanja'.
<BR>&nbsp;&nbsp;&nbsp;&nbsp;&nbsp;Vlasnici crvenog kartona nisu puštani ni blizu dece.
<BR>&nbsp;&nbsp;&nbsp;&nbsp;&nbsp;Po merilima od pre Kontakta, sistem bi delovao okrutno, ali Fiben je oduvek živeo u njemu. Na brzom putu Uzdizanja, sa genima štićenika uvek se manipulisalo. Šimpanze su imale bar tu povlasticu da ih pitaju za mišljenje o nekim delovima procesa. Većina ostalih štićenika nije imala takvu sreću.
<BR>&nbsp;&nbsp;&nbsp;&nbsp;&nbsp;Socijalna posledica bilo je postojanje klasa među šimpanzama. 'Plavci' kao Fiben nisu bili naročito dobrodošli na mestima kao što je bar 'Majmunska posla'.
<BR>&nbsp;&nbsp;&nbsp;&nbsp;&nbsp;Ipak, njegova veza izabrala je ovo mesto. Nije bilo kasnijih poruka, pa je jedino mogao da dođe i vidi hoće li neko prispeti na sastanak. Duboko je udahnuo, zakoračio na ulicu i pošao prema urlajućoj, razbijačkoj muzici.
<BR>&nbsp;&nbsp;&nbsp;&nbsp;&nbsp;Taman je pružio ruku prema kvaki, kad se iz senke levo od njega začuo šapat.
<BR>&nbsp;&nbsp;&nbsp;&nbsp;&nbsp;"Crveno?"
<BR>&nbsp;&nbsp;&nbsp;&nbsp;&nbsp;Isprva je pomislio da mu se učinilo, ali reči su se ponovo javile, ovaj put malo glasnije.
<BR>&nbsp;&nbsp;&nbsp;&nbsp;&nbsp;"Crveno? Jesi li za provod?"
<BR>&nbsp;&nbsp;&nbsp;&nbsp;&nbsp;Fiben je zinuo. Svetlo sa prozora bilo je prejako za oči priviknute na mrak, ali uspeo je da vidi sitno, nekako dečije lice. Kad se nasmešilo, blesnuli su beli zubi.
<BR>&nbsp;&nbsp;&nbsp;&nbsp;&nbsp;"Crveni provod?"
<BR>&nbsp;&nbsp;&nbsp;&nbsp;&nbsp;Pustio je kvaku, jedva verujući svojim ušima. "Molim?"
<BR>&nbsp;&nbsp;&nbsp;&nbsp;&nbsp;Zakoračio je napred, ali u tom trenutku vrata su se otvorila i ispunila ulicu zvukom i svetlošću. Nekoliko tamnih prilika gurnulo ga je u stranu dok su se teturale napolje, zagrcnute od smeha i obavijene mirisom krzna natopljenog pivom. Kad su konačno nestali i vrata se zatvorila, tamna ulica opet je bila pusta. Sitna, tajanstvena prilika je iščezla.
<BR>&nbsp;&nbsp;&nbsp;&nbsp;&nbsp;Fiben je došao u iskušenje da pođe za njom, makar da bi se uverio da mu je stvarno ponuđeno ono što je mislio. I zašto je poziv odjednom povučen?
<BR>&nbsp;&nbsp;&nbsp;&nbsp;&nbsp;Stvari u Port Heleniji očito su se izmenile. On, doduše, nije zalazio u barove još od studija, ali makroi po uglovima nisu bili uobičajeni čak ni u ovom delu grada. Na Zemlji možda, i u starim tri-vi filmovima, ali ovde na Gartu?!
<BR>&nbsp;&nbsp;&nbsp;&nbsp;&nbsp;Zbunjeno je odmahnuo glavom i otvorio vrata da uđe.
<BR>&nbsp;&nbsp;&nbsp;&nbsp;&nbsp;Raširio je nozdrve od navale mirisa piva, snif-haja i mokrog krzna. Silazak u klub stvarao je osećanje nervoze zbog snažnog bleskanja stroboskopa koji je bacao nagle, oštre mlazeve svetlosti po podijumu za igru. Tu se šepurilo nekoliko prilika, mašući iznad glave nečim što je izgledalo kao granje. Iz zvučnika postavljenih iza grupice čučećih muzičara dopiralo je duboko tutnjanje basa koje je prodiralo kroz tabane.
<BR>&nbsp;&nbsp;&nbsp;&nbsp;&nbsp;Posetioci su ležali na trščanim jastucima, pušili, pili iz papirnih boca i glasno komentarisali igrače.
<BR>&nbsp;&nbsp;&nbsp;&nbsp;&nbsp;Fiben se provukao između sabijenih stolova do bara obavijenog dimom i naručio kriglu piva. Na sreću, planetna valuta još je važila. Naslonio se na bar i počeo da proučava klijentelu, žaleći što je poruka njegove veze bila toliko štura.
<BR>&nbsp;&nbsp;&nbsp;&nbsp;&nbsp;Tražio je nekoga obučenog kao čistač ulica, iako ovo nije ličilo na okupljalište takvih noćnih ptica. Naravno, radista koji je primio poruku nekadašnjeg studenta dr Take mogao je sve da pobrka, one strašne noći kada je Središte Haulet gorelo, a sirene ambulantnih brodova zavijale iznad njihovih glava. Čim je tvrdio da je Gejlet Džons pomenuo 'perača ulica sa lošim držanjem'.
<BR>&nbsp;&nbsp;&nbsp;&nbsp;&nbsp;"Sjajno", promrmljao je Fiben kad su mu dali takva uputstva. "Prava špijunska priča. Božanstveno." Duboko u sebi bio je siguran da je mladi čim jednostavno sve pogrešno razumeo.
<BR>&nbsp;&nbsp;&nbsp;&nbsp;&nbsp;Ovo baš nije bio povoljan način da se uspostavi kontakt, ali više ga ništa nije moglo iznenaditi. Osim za nekoliko šimpanza koji su prošli obuku zemljanskih službi, šifre, lozinke i prerušavanja odavno su pripadali svetu drevnih trilera.
<BR>&nbsp;&nbsp;&nbsp;&nbsp;&nbsp;Pretpostavljalo se da su ti oficiri sada mrtvi ili zarobljeni. Osim mene. A moja specijalnost svakako nije ni obaveštajna ni kontraobaveštajna služba. Pobogu, pa jedva sam upravljao sirotim 'Prokonzulom'.
<BR>&nbsp;&nbsp;&nbsp;&nbsp;&nbsp;Pokret otpora moraće da počne baš ovako, pipanjem u mraku.
<BR>&nbsp;&nbsp;&nbsp;&nbsp;&nbsp;Bar je pivo bilo dobro, naročito posle dugog pešačenja prašnjavim putem. Fiben je potegao iz papirne boce i pokušao da se opusti. Klimao je glavom u ritmu grom-muzike i kezio se prilikama igrača.
<BR>&nbsp;&nbsp;&nbsp;&nbsp;&nbsp;Naravno, pod stroboskopom su se producirali samo mužjaci. Uslovnjaci i fizikalci bili su toliko uzdržani da bi se to moglo proglasiti i za religijsku zabranu. Ljudi, koji su se obično mrštili na svaki oblik seksualne diskriminacije, ovde se nisu uplitali. Štićeničke rase imale su pravo da razvijaju svoje tradicije, sve dok time ne ometaju svoje dužnosti ili Uzdizanje.
<BR>&nbsp;&nbsp;&nbsp;&nbsp;&nbsp;Sudeći po ovom pokolenju, šimama naprosto nije bilo mesto u grom-igri.
<BR>&nbsp;&nbsp;&nbsp;&nbsp;&nbsp;Fiben je posmatrao krupnog, nagog mužjaka kako skače na vrh gomile tapaciranog 'kamenja', mašući svojom tresigranom. Igrač - preko dana verovatno mehaničar ili fabrički radnik - vitlao je čegrtaljkom iznad glave u ritmu jeke bubnjeva i bleskanja stroboskopa koji su stvarali veštačke munje, bojeći ga povremeno pola u bleštavo belo, a pola u neprozirno crno.
<BR>&nbsp;&nbsp;&nbsp;&nbsp;&nbsp;Grana je čegrtala dok je igrač skakao i savijao je u ritmu muzike, urličući kao da izaziva i bogove na nebesima.
<BR>&nbsp;&nbsp;&nbsp;&nbsp;&nbsp;Fiben se često pitao koliko popularnost grom-igre potiče od urođenog, nasleđenog osećanja brontofilije, a koliko od dobro poznate činjenice da su primitivne, neprilagođene šimpanze primećivane u džunglama Zemlje kako za olujnih noći 'igraju' na neki primitivni način. Podozrevao je da većina 'tradicija' neo-šimpanza potiče od proučavanja ponašanja njihovih neprilagođenih rođaka.
<BR>&nbsp;&nbsp;&nbsp;&nbsp;&nbsp;Kao i mnoge šimpanze sa fakulteta, Fiben je voleo da zamišlja kako je suviše istančan da bi se predavao ovako primitivnom obožavanju predaka. U načelu, više je voleo Baha ili kitovske pesme nego veštačku grmljavinu.
<BR>&nbsp;&nbsp;&nbsp;&nbsp;&nbsp;Pa ipak se dešavalo, ponekad kad je sam u stanu, da uzme iz ladice traku 'Sevača', navuče slušalice i isproba koliko tutnjanja može da izdrži pre nego što mu se lobanja rasprsne. Ovde, pod snažnim zvučnicima, osećao je kako mu se duž leđa penje jeza dok je 'sevanje' obasjavalo prostoriju, a bubnjanje pomeralo nameštaj i mušterije.
<BR>&nbsp;&nbsp;&nbsp;&nbsp;&nbsp;Na brdo se uzverao još jedan nagi igrač, mašući svojom granom i glasno, izazivački frkćući. Oslanjao se na jednu ruku dok se penjao - na ovu figuru su se ortopedi mrštili, ali publika ju je dočekala sa oduševljenjem. Momak će ovo izvođenje možda platiti jutarnjim išijasom, ali šta je to u poređenju sa slavom igrača?
<BR>&nbsp;&nbsp;&nbsp;&nbsp;&nbsp;Onaj na vrhu urliknuo je na izazivača. Skočio je i okrenuo se vrlo koordinisano, zatresavši svojom granom taman kad je sledeći blesak stroboskopa osvetlio prostoriju. Prizor je bio pun divljine i snage, podsećajući da su još pre četiri stoleća njihovi preci na ovakav način izazivali oluju sa šumovitih vrhova - ne čekajući ljude i njihove nestrpljive skalpele da bi shvatili kako bes neba zahteva odgovor.
<BR>&nbsp;&nbsp;&nbsp;&nbsp;&nbsp;Čimovi za stolovima razgalamili su se i zatapšali kad je iscereni kralj brda skočio sa vrha. Stumbao se do dole i u prolazu dobro munuo izazivača.
<BR>&nbsp;&nbsp;&nbsp;&nbsp;&nbsp;To je bio još jedan razlog što ženke ne učestvuju u grom-igri. Odrastao mužjak neo-šimpanze imao je snagu jednaku prirodnim rođacima na Zemlji. Ako su baš želele da učestvuju, šime su svirale u orkestru.
<BR>&nbsp;&nbsp;&nbsp;&nbsp;&nbsp;Fibenu je uvek bilo čudno što se ljudi toliko razlikuju. Kod njih su obično mužjaci bili više zainteresovani za proizvodnju zvuka, a ženke su želele da igraju. Naravno, ljudi su bili u još mnogo čemu neobični - kao što je, na primer, seksualno ponašanje.
<BR>&nbsp;&nbsp;&nbsp;&nbsp;&nbsp;Razgledao je prostoriju. Na ovakvim mestima uvek je bilo više mužjaka nego ženki, ali večeras se mogla videti tek po koja šima. Uglavnom su sedele u velikim grupama, sa krupnim mužjacima spolja. Naravno, kelnerice su kružile između stolova sa pićem i cigaretama, obučene u veštačku leopardovu kožu.
<BR>&nbsp;&nbsp;&nbsp;&nbsp;&nbsp;Fiben je počeo da se brine. Kako će njegova veza da ga prepozna u ovoj uskovitlanoj, bleštavoj ludnici? Nije video nikoga ko bi ličio na perača ulica.
<BR>&nbsp;&nbsp;&nbsp;&nbsp;&nbsp;Duž tri zida oko brda za igru protezao se balkon. Iz njega su se naginjali otmeniji posetioci, udarajući po ogradi i bodreći igrače. Fiben se okrenuo i zakoračio unazad da bi bolje osmotrio... i od zaprepašćenja gotovo pao preko niskog pletenog stola.
<BR>&nbsp;&nbsp;&nbsp;&nbsp;&nbsp;U prostoru ograđenom užetom, pod zaštitom četiri lebdeća bojna robota, sedeo je jedan okupator. Lepo se vidla visoka, vitka, pernata prilika, oštra grudna kost, povijeni kljun... ali ovaj Gubru nosio je nešto nalik na vunenu kapu preko četkastih slušnih organa. Oči su mu bile zaklonjene tamnim naočarima.
<BR>&nbsp;&nbsp;&nbsp;&nbsp;&nbsp;Fiben se primorao da odvrati pogled. Ne bi valjalo da zapaze njegovo iznenađenje. Očito su ovdašnji posetioci imali tokom poslednjih nekoliko nedelja prilike da se naviknu na tuđinca među sobom. Doduše, Fiben je i sad primetio povremene nervozne poglede upravljene prema loži iznad bara. Možda je tom dodatnom napetošću moglo da se objasni neobuzdano ponašanje gostiju, jer bar je izgledao neuobičajeno raspušteno, čak i za lokal namenjen fizikalcima.
<BR>&nbsp;&nbsp;&nbsp;&nbsp;&nbsp;Otpijajući iz svoje boce, Fiben je ponovo pogledao uvis. Gubru je očito nosio kapu i naočare radi zaštite od buke i svetla. Roboti su osigurali srazmerno mali prostor oko tuđinca, ali i ostatak te strane balkona bio je gotovo prazan.
<BR>&nbsp;&nbsp;&nbsp;&nbsp;&nbsp;Gotovo. Dva čima sedela su u zaštićenom prostoru, kraj oštrokljunog Gubrua.
<BR>&nbsp;&nbsp;&nbsp;&nbsp;&nbsp;Kvislinzi? Zar već među nama postoje i izdajnici?
<BR>&nbsp;&nbsp;&nbsp;&nbsp;&nbsp;Fiben je zbunjeno odmahnuo glavom. Zašto je Gubru bio ovde? Šta bi ovde moglo biti zanimljivo za okupatore?
<BR>&nbsp;&nbsp;&nbsp;&nbsp;&nbsp;Ponovo se vratio za svoje mesto kraj bara.
<BR>&nbsp;&nbsp;&nbsp;&nbsp;&nbsp;Očito ih zanimaju šimpanze, i to ne kao taoci.
<BR>&nbsp;&nbsp;&nbsp;&nbsp;&nbsp;Ali zašto? Zbog čeka bi Galaktinci marili za gomilu čupavih štićenika od kojih su neki jedva mogli biti proglašeni inteligentnima?
<BR>&nbsp;&nbsp;&nbsp;&nbsp;&nbsp;Grom-igra dostigla je vrhunac naglim kreščendom i završnim udarom, a poslednji odjeci postepeno su se utišali negde u oblačnim, olujnim daljinama. Prošlo je još nekoliko sekundi dok nisu nestali i iz Fibenove glave.
<BR>&nbsp;&nbsp;&nbsp;&nbsp;&nbsp;Igrači su se vratili za stolove nasmejani i oznojeni, ogrćući se samo oko kukova. Smeh je zvučao opušteno - možda čak previše opušteno.
<BR>&nbsp;&nbsp;&nbsp;&nbsp;&nbsp;Sad kad je razumeo napetost koja je vladala u baru, Fiben se pitao zašto iko uopšte dolazi ovamo. Bojkot lokala koji posećuju okupatori bio je jednostavan, razumljiv oblik ahisme, pasivnog otpora. Prosečan šimpanza sa ulice sigurno se gnušao neprijatelja svih Zemljana!
<BR>&nbsp;&nbsp;&nbsp;&nbsp;&nbsp;Pa šta je onda privuklo ovoliko posetilaca usred radne nedelje?
<BR>&nbsp;&nbsp;&nbsp;&nbsp;&nbsp;Fiben je reda radi naručio još jedno pivo, mada je već razmišljao o odlasku. Prisustvo Gubrua ga je unervozilo. Ako se njegova veza već ne pojavljuje, bolje da pođe i malo pronjuška na svoju ruku. Morao je da sazna šta se to dešava u Port Heleniji i otkrije način da stupi u vezu sa onima koji su voljni da se organizuju.
<BR>&nbsp;&nbsp;&nbsp;&nbsp;&nbsp;Na drugom kraju prostorije, grupa udobno opruženih posetilaca počela je da udara po podu i skandira. Uskoro im se pridružila cela sala.
<BR>&nbsp;&nbsp;&nbsp;&nbsp;&nbsp;"Silvi-ja! Silvi-ja!"
<BR>&nbsp;&nbsp;&nbsp;&nbsp;&nbsp;Muzičari su se vratili na podijum i publika je zatapšala kad su ponovo zasvirali, ovaj put u mnogo sporijem ritmu. Dve šime sa saksofonima izvijale su zavodljivu melodiju dok su se svetla postepeno gasila.
<BR>&nbsp;&nbsp;&nbsp;&nbsp;&nbsp;Jedan reflektor osvetlio je vrh igračkog brda. Iza zavese pokrivene šljokicama pojavila se nova prilika i stala u mlaz svetlosti. Fiben je iznenađeno zatreptao. Šta ovde traži jedna šima?
<BR>&nbsp;&nbsp;&nbsp;&nbsp;&nbsp;Gornju polovinu lica zaklanjala joj je kljunasta maska oivičena belim perjem. Ogoljene bradavice bile su pokrivene srebrnastim prahom da bi se isticale pod svetlom. Nosila je suknju od srebrnastih traka koja je počela da se njiše u sporom ritmu.
<BR>&nbsp;&nbsp;&nbsp;&nbsp;&nbsp;Karlica ženki neo-šimpanze bila je šira nego kod njihovih predaka, da bi bilo mesta za rađanje glavatijeg potomstva. Ipak, njihanje kukovima nikad nije postalo uobičajen erotski podsticaj - sredstvo za uspaljivanje mužjaka - kao među ljudima.
<BR>&nbsp;&nbsp;&nbsp;&nbsp;&nbsp;Fiben je svejedno osetio da mu se puls ubrzao dok je posmatrao njene pokrete. Uprkos maski, imao je utisak da je u pitanju mlada devojka, ali uskoro je shvatio da je igračica zrela ženka, sa tragovima nekadašnjeg dojenja. To ju je samo učinilo još izazovnijom.
<BR>&nbsp;&nbsp;&nbsp;&nbsp;&nbsp;Dok se kretala, zanjihane trake suknje pomalo su se otvarale i Fiben je uskoro primetio da je tkanina srebrnasta samo spolja. Unutrašnja strana svake trake postepeno je naviše tamnela u blistavu crvenu boju.
<BR>&nbsp;&nbsp;&nbsp;&nbsp;&nbsp;Pocrveneo je i odvratio pogled. Grom-igra je nešto drugo - i sam je nekoliko puta učestvovao u njoj. Ali ovo je sasvim drugačije! Prvo mali svodnik pred vratima, a sad ovo? Je su li šimpanze u Port Heleniji postale opsednute seksom?
<BR>&nbsp;&nbsp;&nbsp;&nbsp;&nbsp;Odjednom mu se na rame spustilo nešto mesnato. Podigao je pogled i ugledao krupnu, maljavu šaku, a iza nje ruku najvećeg šimpanze koga ga je ikad video. Bio je po stasu jednak onižem čoveku, ali svakako mnogo snažniji. Nosio je izbledele radničke čakšire, a kad je izvio gornju usnu otkrio je par dugih, gotovo atavističkih očnjaka.
<BR>&nbsp;&nbsp;&nbsp;&nbsp;&nbsp;"Š'a je? Silvija ti nij' dost' dobra?" upitao je džin.
<BR>&nbsp;&nbsp;&nbsp;&nbsp;&nbsp;Iako je ples još bio u početnoj fazi, većina muške publike zaurlavala je od oduševljenja. Fibenu je bilo jasno da ima postiđen izraz lica, kao pravi idiot. Pravi uhoda izigravao bi uživanje da bi se uklopio.
<BR>&nbsp;&nbsp;&nbsp;&nbsp;&nbsp;"Glava", pokazao je na slepoočnicu. "Im'o sam gadan dan. bolje da pođem..."
<BR>&nbsp;&nbsp;&nbsp;&nbsp;&nbsp;Krupni neo-šimpanza se iscerio, ne puštajući Fibenovo rame. "Glava? Il' ti je ovo suviše prosto? Možda još nis' im'o ni prvo zajedno, a?"
<BR>&nbsp;&nbsp;&nbsp;&nbsp;&nbsp;Krajičkom oka Fiben je gledao zanjihanu, izazovnu predstavu, još umerenu, ali iz časa u čas sve senzualniju. Mogao je da oseti kako uskomešana seksualna napetost počinje da ispunjava prostoriju i pretpostavio je kuda to vodi. Bilo je ozbiljnih razloga zašto su ovakve predstave bile zabranjene - jedna od retkih delatnosti koje su ljudi zabranili svojim štićenicima.
<BR>&nbsp;&nbsp;&nbsp;&nbsp;&nbsp;"Naravno da sam imao!" obrecnuo se. "Ali ovako, javno... moglo bi doći do tuče."
<BR>&nbsp;&nbsp;&nbsp;&nbsp;&nbsp;Div se nasmejao i prijatejski ga munuo. "Kad?"
<BR>&nbsp;&nbsp;&nbsp;&nbsp;&nbsp;"Izvin... ovaj, šta s' rek'o?"
<BR>&nbsp;&nbsp;&nbsp;&nbsp;&nbsp;"Rek'o sam kad si prvi put bio zajedno, a? Po tom kako pričaš, sigurno na nekoj studentskoj žurki. Jel'da? Jesam pogodio, gospon Plavi Karton?"
<BR>&nbsp;&nbsp;&nbsp;&nbsp;&nbsp;Fiben se brzo osvrnuo. Sudeći po prvom utisku, ogromni momak bio je više radoznao i pijan nego opasan. No, Fiben je želeo da se što pre skloni. Smetala mu je visina nepoznatog, a mogli bi i da privuku pažnju. "Da", promrmljao je, nerado se prisećajući. "To je bio nekakav rođendan..."
<BR>&nbsp;&nbsp;&nbsp;&nbsp;&nbsp;Šime studentkinje su se rado družile sa svojim muškim kolegama, ali nikad nisu čak ni pozivane na zajedno. Bilo je suviše opasno pomišljati na ženke sa zelenim kartonom kao na partnere. Uostalom, one su se panično bojale trudnoće pre braka i genetskog savetovanja. Cena bi mogla biti suviše velika.
<BR>&nbsp;&nbsp;&nbsp;&nbsp;&nbsp;I zato su na studentske žurke bile pozivane sasvim druge šime, sa žutim i sivim kartonima, kod kojih su plamene boje estrusa bile samo uzbuđujući znak.
<BR>&nbsp;&nbsp;&nbsp;&nbsp;&nbsp;Bilo bi pogrešno procenjivati ovakvo ponašanje po ljudskim merilima. Mi imamo potpuno drugačiji način ponašanja, prisetio se Fiben tada, i mnogo puta kasnije. Ipak, nikada nije mnogo uživao u takvim doživljajima. Možda jednog dana, kad nađe pravu bračnu grupu...
<BR>&nbsp;&nbsp;&nbsp;&nbsp;&nbsp;"Jeste, moja seka je išla na studentske žurke. Zvučalo je veselo." Ogromni čim se okrenuo ka barmenu i lupio po stolu. "Dva piva! Jedno za mene i jedno za mog učenog drugara!" Fiben se trgao od preglasnog uzvika. Nekoliko pogleda okrenulo se prema njima.
<BR>&nbsp;&nbsp;&nbsp;&nbsp;&nbsp;"E pa, reci mi", neželjeni poznanik gurnuo je Fibenu u ruke novu papirnu bocu, "Jel' imaš već klince? Možda su registrovani, a nikad ih nisi vid'o?" Nije zvučao neprijateljski, samo zavidljivo.
<BR>&nbsp;&nbsp;&nbsp;&nbsp;&nbsp;Fiben je otpio dug gutljaj mlake, gorkaste tečnosti. Odmahnuo je glavom, pazeći da tiho govori. "Nije to baš tako. Slobodno pravo na rađanje nije isto što i neograničeno, kao sa belim kartonom. Ako su planeri i koristili moju spermu, ja o tome ništa ne znam."
<BR>&nbsp;&nbsp;&nbsp;&nbsp;&nbsp;"Au, gadna stvar! Vama sirotim plavcima već je dovoljno i to što morate da tucate epruvete zbog Odbora za uzdizanje, ali čak da ni ne znate je li to korišćeno... Pobogu, najstarija žena iz moje bračne grupe rodila je pre godinu dana planirano dete... možda si mu ti genetski tata!" Ogromni čim se nasmejao i ponovo tresnuo Fibena po ramenu.
<BR>&nbsp;&nbsp;&nbsp;&nbsp;&nbsp;Ovako neće ići. Sve više pogleda okretalo se ka njima. Razgovor o plavim kartovima na ovakvom mestu sigurno mu neće pribaviti prijatelje. U svakom slučaju, nije hteo da privlači pažnju kad na deset metara od njega sedi jedan Gubru. "Sad stvarno moram da idem", rekao je i počeo da uzmiče. "Hvala na pivu..."
<BR>&nbsp;&nbsp;&nbsp;&nbsp;&nbsp;"Pardon", rekao je kad je osetio da mu neko stoji na putu. Okrenuo se i suočio sa četiri šimpanze u kombinezonima sa mnogo zipova. Svi su piljili u njega prekrštenih ruku. Jedan, malo viši od ostalih, gurnuo je Fibena nazad prema baru.
<BR>&nbsp;&nbsp;&nbsp;&nbsp;&nbsp;"Naravno da ovaj ima potomstvo!", zarežao je pridošlica. Celo lice bilo mu je izbrijano, osim ufitiljenih brkova. "Pogledaj mu samo šape. Kladim se da ni dan nije proveo radeći kao pošten šim. Verovatno je tehničar, ili naučnik. " Sudeći po glasu, mislio je da je neo-šimpanza sa takvim zvanjem isto što i razmaženo dete kome je dozvoljeno da igra zamršenu igru pretvaranja.
<BR>&nbsp;&nbsp;&nbsp;&nbsp;&nbsp;Fibenovi dlanovi bili su, doduše, bez žuljeva, ali ispod košulje nosio je ožiljke od opekotina zadobijenih prinudnim sletanjem pri pet maha. No, o tome nije smeo da govori.
<BR>&nbsp;&nbsp;&nbsp;&nbsp;&nbsp;"Čujte, momci, hajde da platim turu za..."
<BR>&nbsp;&nbsp;&nbsp;&nbsp;&nbsp;Najviši kombinezonlija udario ga je po ruci i novac je odleteo nekuda preko bara. "Bezvredno smeće. Uskoro će ga pokupiti na đubrište, a potom će da pokupe i vas, majmunske aristokrate."
<BR>&nbsp;&nbsp;&nbsp;&nbsp;&nbsp;"Zaveži! " proderao se neko iz gomile, pogurenih ramena. Fiben je bacio pogled ka Silviji, zanjihanoj na brdu. Trake na suknji takođe su se njihale i za trenutak su mu pokazale nešto od čega se zapanjeno trgao. Stvarno je bila crvena ... po otkrivenim genitalijama video je da je u punom estrusu.
<BR>&nbsp;&nbsp;&nbsp;&nbsp;&nbsp;Kombinezonlija je opet munuo Fibena. "Pa, gospon fakultetlijo? Šta će ti vredeti tvoj plavi karton kad Gubrui počnu da skupljaju i sterilišu vas što slobodno začinjete, a?"
<BR>&nbsp;&nbsp;&nbsp;&nbsp;&nbsp;Jedan iz društva, čim sa opuštenim ramenima i niskim, iskošenim čelom, držao je ruku u džepu i kao da je imao u njoj nešto oštro. Pogled mu je odavao mesožderske namere kad je prestao da razgovara sa svojim brkatim prijateljem.
<BR>&nbsp;&nbsp;&nbsp;&nbsp;&nbsp;Fiben je tek sad shvatio da ovo društvo nema nikakve veze sa džinom u radničkim pantalonama, koji je upravo uzmicao u senku. "Ja... ne znam o čemu govoriš."
<BR>&nbsp;&nbsp;&nbsp;&nbsp;&nbsp;"Je li? E pa, pregledali su podatke za celu koloniju, blento, i pokupili za ispitivanje mnogo fakultetlija kao što si ti. Do sad su samo uzimali uzorke, ali imam prijatelje koji kažu da se planira veliko čišćenje. Šta sad kažeš?"
<BR>&nbsp;&nbsp;&nbsp;&nbsp;&nbsp;"Umukni već jednom!" Dreknuo je neko. Sada se nekoliko lica okrenulo ka njima. Fiben je video staklaste oči, iskežene zube i pljuvačku koja se cedila niz brade.
<BR>&nbsp;&nbsp;&nbsp;&nbsp;&nbsp;Nije znao šta da preduzme. Očajnički je želeo da zbriše odavde, ali šta ako u priči koju je upravo čuo ima imalo istine? Takva informacija bila bi veoma važna.
<BR>&nbsp;&nbsp;&nbsp;&nbsp;&nbsp;Odlučio je da još malo sluša. "To me iznenađuje", rekao je i nalaktio se na bar. "Gubrui su fanatični konzervativci. Kako god se ponašali sa drugim pokroviteljskim rasama, siguran sam da se nikad ne bi uplitali u proces Uzdizanja. To je protiv njihove religije."
<BR>&nbsp;&nbsp;&nbsp;&nbsp;&nbsp;Brkati se samo nasmešio. "To ti govori tvoje fakultetsko obrazovanje, plaviša? E, sad vredi ono što kažu Galaktinci."
<BR>&nbsp;&nbsp;&nbsp;&nbsp;&nbsp;Fiben je bio opkoljen grupom koju je, izgleda, više zanimao on nego Silvijini izazovni pokreti. Masa je urlala sve glasnije, muzika je svirala sve brže. Činilo mu se da će mu glava prsnuti od buke.
<BR>&nbsp;&nbsp;&nbsp;&nbsp;&nbsp;"...suviše fini da uživa u predstavi za radne ljude. Nikad nije radio neki pravi posao. Ali samo pucne prstima i naše rođene šime trkom dolaze!"
<BR>&nbsp;&nbsp;&nbsp;&nbsp;&nbsp;Fiben je osećao da tu nešto nije u redu. Onaj brkati bio je suviše smiren i suviše otvoreno ga je vređao. U ovakvoj okolini, sa ovoliko buke i seksualne napetosti, pravi fizikalac ne bi mogao da se tako usredsredi.
<BR>&nbsp;&nbsp;&nbsp;&nbsp;&nbsp;Uslovnjaci! - konačno je shvatio. Sad je video i znakove. Dva čima u kombinezonima imali su na licu tragove poigravanja genima - nepravilne, izmeštene crte ili žmirkav, uvek zbunjen pogled pogrešno spojenog mozga - znakovi koji su neprijatno podsećali da je Uzdizanje mučan proces i da ima svoju cenu.
<BR>&nbsp;&nbsp;&nbsp;&nbsp;&nbsp;Kratko vreme pre invazije čitao je u nekom časopisu kako je među uslovnjacima postalo moderno nošenje drečavih kombinezona. Sad je shvatio da je privukao pažnju najgore vrste. Bez prisustva ljudi i bez traga ikakve zvanične vlasti, nije imao pojma šta smeraju ovi crveni kartoni.
<BR>&nbsp;&nbsp;&nbsp;&nbsp;&nbsp;Očito je morao da nestane odavde, ali kako? Kombinezoni su mu svakog časa bili sve bliže.
<BR>&nbsp;&nbsp;&nbsp;&nbsp;&nbsp;"Čujte, momci, samo sam svratio ovamo da vidim šta se dešava. Hvala na razgovoru, a sad stvarno moram da idem."
<BR>&nbsp;&nbsp;&nbsp;&nbsp;&nbsp;"Imam bolju ideju", iskliberio se vođa. "Hajde da te upoznamo sa Gubruom, pa će ti on reći šta se dešava i šta planiraju sa fakultetlijama. Važi?"
<BR>&nbsp;&nbsp;&nbsp;&nbsp;&nbsp;Fiben je zatreptao. Je li moguće da ovi čimovi stvarno sarađuju sa okupatorom?
<BR>&nbsp;&nbsp;&nbsp;&nbsp;&nbsp;Proučavao je istoriju stare Zemlje - duga, mračna stoleća pre Kontakta, kad je usamljeno i neuko čovečanstvo isprobavalo sve, od misticizma do tiranije i ratova. Video je i pročitao bezbroj opisa tih drevnih vremena - pogotovo priča o usamljenim ljudima i ženama koji su se hrabro, često beznadežno suprotstavljali zlu. Fiben se pridružio kolonijalnoj civilnoj zaštiti delom i zbog romantične želje da se nadmeće sa hrabrim borcima Makija, Palmaha i Lige moćnih satelita.
<BR>&nbsp;&nbsp;&nbsp;&nbsp;&nbsp;No, istorija je govorila i o izdajnicima: onima koji su tražili moć kad god bi je mogli dobiti, čak i preko leđa svojih bližnjih.
<BR>&nbsp;&nbsp;&nbsp;&nbsp;&nbsp;"Haj'mo, poštovani kolega. Hteo bih da te upoznam s jednom ptičicom."
<BR>&nbsp;&nbsp;&nbsp;&nbsp;&nbsp;Stegnuo mu je ruku kao mengelama i nasmešio se kad je video Fibenov izraz bolnog iznenađenja. "U moju smešu stavili su i dodatne gene za snagu", iscerio se brkati. "Taj deo priče je dejstvovao, ali neki od ostalih nisu. Zovu me Gvozden i nemam plavi karton, čak ni žuti. Hajde, idemo. Pitaćemo poručnika Blistave Kandže kakve planove Gubrui imaju sa bistrim, malim čimovima."
<BR>&nbsp;&nbsp;&nbsp;&nbsp;&nbsp;Uprkos bolu u ruci, Fiben je odglumio opuštenost. "Važi. Zašto ne? Možda hoćeš da se opkladimo?" Prezrivo je izvio gornju usnu. "Ako se dobro sećam predavanja iz ksenologije, Gubrui imaju oštro izržen diurnalni ritam. Kladim se da iza tih tamnih naočara prokleta ptičurina spava. Misliš da će mu se dopasti ako ga probudiš da bi potanko raspravljao o Uzdizanju sa tebi sličnima?"
<BR>&nbsp;&nbsp;&nbsp;&nbsp;&nbsp;Ma koliko samouveren, Gvozden je očito bio svestan svog niskog obrazovanja. Fibenova glumljena sigurnost donekle ga je uzdrmala i on je zbunjeno zatreptao pri pomisli da iko spava pri tolikoj buci oko sebe.
<BR>&nbsp;&nbsp;&nbsp;&nbsp;&nbsp;Konačno je besno zarežao. "Sad ćemo proveriti. Hajde."
<BR>&nbsp;&nbsp;&nbsp;&nbsp;&nbsp;Ostali su se okupili oko njih. Fiben je znao da nema izgleda protiv šestorice. Nije bilo smisla ni tražiti pomoć. U ovom trenutku vlasti su nosile perje.
<BR>&nbsp;&nbsp;&nbsp;&nbsp;&nbsp;Pratioci su ga gurkali kroz lavirint niskih stolova. Ispružene mušterije besno su frktale kad bi ih Gvozden gurnuo u stranu, ali nisu skidali užarene poglede sa Silvijinog plesa u sve bržem tempu.
<BR>&nbsp;&nbsp;&nbsp;&nbsp;&nbsp;Kad je preko ramena bacio pogled na njene akrobacije, Fiben je osetio da mu je lice vrelo. Uzmakao je, ne gledajući, i zapeo za nešto čvrsto, mišićavo i dlakavo.
<BR>&nbsp;&nbsp;&nbsp;&nbsp;&nbsp;"Auh!" jeknuo je posetilac i prosuo piće.
<BR>&nbsp;&nbsp;&nbsp;&nbsp;&nbsp;"Izvinjavam se", promrmljao je Fiben i brzo ustuknuo. Stao je na nečiju ruku i izazvao novi uzvik. Protivljenje se pretvorilo u besnu dreku kad je Fiben još jednom nagazio na isto mesto pre nego što se okrenuo da se i ovome izvini.
<BR>&nbsp;&nbsp;&nbsp;&nbsp;&nbsp;"Sedi, bre!" doviknuo je glas iz pozadine. Neko mu se pridružio. "Da! Gubi se! Smetaš!"
<BR>&nbsp;&nbsp;&nbsp;&nbsp;&nbsp;Gvozden je sumnjičavo pogledao Fibena i cimnuo ga za ruku. Fiben se za trenutak opirao, a onda je popustio, sunuo napred i gurnuo ga pravo na jedan od stolova. Piće i stalci za snif su se prevrnuli, a čimovi su skočili na noge i besno zafrktali.
<BR>&nbsp;&nbsp;&nbsp;&nbsp;&nbsp;"Hej!"
<BR>&nbsp;&nbsp;&nbsp;&nbsp;&nbsp;"Pazi malo, krele jedan!"
<BR>&nbsp;&nbsp;&nbsp;&nbsp;&nbsp;U njihovim pogledima, već uspaljenim od droge i Silvijinog plesa, gotovo da nije bilo razuma.
<BR>&nbsp;&nbsp;&nbsp;&nbsp;&nbsp;Gvozdenovo izbrijano lice bilo je belo od besa. Pojačao je stisak i mahnuo svojim drugovima, ali Fiben se poverljivo nasmešio i munuo ga laktom. Glasno je progovorio, glumeći pijanstvo.
<BR>&nbsp;&nbsp;&nbsp;&nbsp;&nbsp;"Vidi šta s' uradio. Lepo sam ti rek'o da ih ne diraš, a ti zapeo da vidiš jesu li toliko oroljani da ni ne govore..."
<BR>&nbsp;&nbsp;&nbsp;&nbsp;&nbsp;Okolni čimovi naglo su uzdahnuli. Čulo se i pored treštanja muzike.
<BR>&nbsp;&nbsp;&nbsp;&nbsp;&nbsp;"Ko kaže da ne mogu da govorim!" Dotični čim je zaplitao jezikom, jedva izgovarajući reči. Zakoračio je napred, pokušavajući da gleda u onog ko ga je uvredio. "Jes' to ti...?"
<BR>&nbsp;&nbsp;&nbsp;&nbsp;&nbsp;Gvozden je preteći pogledao Fibena i privukao ga bliže, još jače ga stežući. Fiben je ipak uspeo da zadrži osmeh i da mu namigne.
<BR>&nbsp;&nbsp;&nbsp;&nbsp;&nbsp;"Eto, mogu da govore, ali bio s' u pravo kad s' rek'o da su primitivci..."
<BR>&nbsp;&nbsp;&nbsp;&nbsp;&nbsp;"Štaa?!"
<BR>&nbsp;&nbsp;&nbsp;&nbsp;&nbsp;Najbliži čim urliknuo je i zaleteo se ka Gvozdenu. Iscereni mutant okretno se izmakao i udario ga sečimice slobodnom rukom. Pijanac je kriknuo, zateturao se i naleteo na Fibena.
<BR>&nbsp;&nbsp;&nbsp;&nbsp;&nbsp;U tom trenutku celo pijano društvo sručilo se na njih, krešteći. Fiben je osetio da stisak oko njegove ruke popušta kad su se svi našli pod talasom besnog, smeđeg krzna.
<BR>&nbsp;&nbsp;&nbsp;&nbsp;&nbsp;Fiben se sagnuo kad je na njega jurnuo zapenušani majmun u kožnom radnom odelu. Pesnica ga je promašila i naletela na vilicu jednog od grubijana u kombinezonima. Fiben je šutnuo drugog uslovnjaka u koleno kad je posegnuo za njim i izazvao sasvim zadovoljavajući urlik, a zatim se sve pretvorilo u haos kroz koji su leteli nameštaj i tamna tela. Jeftini pleteni stolovi razbijali su se o glave. Vazduh je bio pun piva i dlaka.
<BR>&nbsp;&nbsp;&nbsp;&nbsp;&nbsp;Orkestar je ubrzao tempo, ali se jedva čuo od vriske besa i borbenog žara. U jednom trenutku Fibena su podigle maljave ruke. Nisu bile baš nežne.
<BR>&nbsp;&nbsp;&nbsp;&nbsp;&nbsp;"Uuu-haa!"
<BR>&nbsp;&nbsp;&nbsp;&nbsp;&nbsp;Preleteo je preko gužve i s treskom se spustio usred grupe dosad uzdržanih posetilaca. Zapanjeno su se zagledali u njega. Pre nego što su stigli da reaguju, Fiben je ječeći ustao sa krhotina. Bolni članak ga je izdao i on se svalio na prolaz.
<BR>&nbsp;&nbsp;&nbsp;&nbsp;&nbsp;Tuča se širila, a dvojica uslovnjaka uputila su se ka njemu iskeženih zuba. Da sve bude još gore, posetioci kojima je tako grubo prekinuo provod u međuvremenu su poustajali, frkćući od besa. Ruke su im se već pružale ka njemu.
<BR>&nbsp;&nbsp;&nbsp;&nbsp;&nbsp;"Možda neki drugi put", učtivo je rekao. Iskočio je iz loma i žurno pošao između stolova, što dalje od gonilaca. Kad više nije mogao dalje, nije oklevao da se uzvere na nečija široka ramena i skoči sa njih, ostavljajući svoju 'trambulinu' da stenje u novoj hrpi izlomljenog nameštaja.
<BR>&nbsp;&nbsp;&nbsp;&nbsp;&nbsp;Napravio je salto preko poslednjeg reda posetilaca i dočekao se na jedno koleno na širokom, otvorenom prostoru - podijumu za igru. Na samo nekoliko metara od njega bilo je grom-brdo, na kome se izazovna Silvija spremala za završnicu plesa. Očito nije primećivala opštu zbrku ispod sebe.
<BR>&nbsp;&nbsp;&nbsp;&nbsp;&nbsp;Fiben je brzo prešao preko podijuma da bi se provukao pored bara i našao izlaz pozadi. No, onog trenutka kada je izišao na čistinu, zaslepio ga je mlaz svetla odnekud odozgo. Istog trenutka, sa svih strana se začuo gromoglasan pljesak.
<BR>&nbsp;&nbsp;&nbsp;&nbsp;&nbsp;Nešto se očito dopalo masi, ali šta? Žmirkajući pod zaslepljujućim svetlom, Fiben nije primetio da je igračica učinila nešto novo i spektakularno - bar ne više nego dotad. A onda je shvatio da Silvija gleda pravo u njega! Iza pticolike maske video je njen pogled pun zanimanja.
<BR>&nbsp;&nbsp;&nbsp;&nbsp;&nbsp;Brzo se okrenuo... i suočio se sa svima onima koji se nisu uključili u tuču. Publika je tapšala njemu. Čak je i Gubru sa balkona, izgleda, nagnuo glavu prema njemu.
<BR>&nbsp;&nbsp;&nbsp;&nbsp;&nbsp;Nije bilo vremena za razmišljanje o tome. Fiben je video da se nekoliko njegovih gonilaca izvuklo iz meteža. Zbog drečavih odela jasno ih je video kako gestikuliraju između sebe, raspoređujući se da mu preseku izlaz.
<BR>&nbsp;&nbsp;&nbsp;&nbsp;&nbsp;Obuzela ga je panika. Saterali su ga u ugao. Mora postojati neki izlaz, besno je pomislio.
<BR>&nbsp;&nbsp;&nbsp;&nbsp;&nbsp;A onda je shvatio kuda bi mogao da ide. Kroz izlaz za izvođače, iznad i iza tapaciranog brda za igru! Silvija je ušla kroz zavesu sa šljokicama. Uz malo veranja popeće se, proći pored nje - i nestaće!
<BR>&nbsp;&nbsp;&nbsp;&nbsp;&nbsp;Pretrčao je preko podijuma i skočio na brdo, pravo na jedan tapacirani kamen.
<BR>&nbsp;&nbsp;&nbsp;&nbsp;&nbsp;Gomila se opet razgalamila! Fiben se ukočio u mestu. Reflektori su ga pratili.
<BR>&nbsp;&nbsp;&nbsp;&nbsp;&nbsp;Pogledao je Silviju. Igračica je oblizala usne i zanjihala kukove ka njemu.
<BR>&nbsp;&nbsp;&nbsp;&nbsp;&nbsp;Fiben je istovremeno osetio gađenje i snažnu privlačnost. Želeo je da se uzvere do nje i zgrabi je. Želeo je da nađe neku mračnu šupljinu, visoko na drvetu, i sakrije se.
<BR>&nbsp;&nbsp;&nbsp;&nbsp;&nbsp;Dole, u sali, tuča je još trajala, ali više se nije širila. Pošto su imali pri ruci samo papirne boce i pleteni nameštaj, borci su se, izgleda, zadovoljili prijateljskom gungulom uzajamnog ćuškanja, a povod je bio potpuno zaboravljen.
<BR>&nbsp;&nbsp;&nbsp;&nbsp;&nbsp;No, na ivici podijuma stajala su četiri čima u drečavim kombinezonima, posmatrajući ga i opipavajući nešto što su držali u džepovima. Još je postojao samo jedan izlaz. Fiben se uzverao na sledeći 'kamen'. Masa je opet zagalamila sa još većim uzbuđenjem. Buka, mirisi, zbunjenost... Fiben je treptao, gledajući u more uzbuđenih lica koja su ga posmatrala u iščekivanju. Šta se dešava?
<BR>&nbsp;&nbsp;&nbsp;&nbsp;&nbsp;Primetio je neki pokret. Neko mu je mahao sa balkona iznad bara. Omanji čim ogrnut tamnom pelerinom sa kapuljačom izdvajao se iz raspamećene gomile smirenim, oštrim izrazom lica.
<BR>&nbsp;&nbsp;&nbsp;&nbsp;&nbsp;Fiben je prepoznao malog makroa koga je sreo na ulazu u lokal. Od opšte buke nije mu čuo glas, ali nekako je uspeo da po pokretima usana razabere reči.
<BR>&nbsp;&nbsp;&nbsp;&nbsp;&nbsp;"Hej, blento, pogledaj gore!"
<BR>&nbsp;&nbsp;&nbsp;&nbsp;&nbsp;Svodnikovo dečačko lice iskreveljilo se dok je pokazivao nekuda uvis.
<BR>&nbsp;&nbsp;&nbsp;&nbsp;&nbsp;Fiben je podigao pogled... taman na vreme da vidi svetlucavu mrežu kako pada na njega! Potpuno nagonski skočio je u stranu i uhvatio se za drugi 'kamen', a mreža mu je padajući dodirnula stopalo. Protresla ga je struja.
<BR>&nbsp;&nbsp;&nbsp;&nbsp;&nbsp;"Babunsko govno! Šta se, pobogu...?" glasno je opsovao. Trebalo mu je malo vremena dok nije shvatio da deo tutnjanja u ušima potiče od pljeska. Tapšanje se pretvorilo u bučno bodrenje kad se prevrnuo, držeći se za nogu, i time izbegao novu zamku. Desetak kolutova lepljive mreže iskočilo je iz lažnog kamena i prosulo se po mestu na kome je maločas bio.
<BR>&nbsp;&nbsp;&nbsp;&nbsp;&nbsp;Fiben je stao što je mirnije mogao dok je trljao stopalo i besno, sumnjičavo se osvrtao. Dvaput su ga gotovo nasamarili kao neku glupu životinju. Za masu je to možda strašno zabavno, ali on lično nije imao nimalo želje da učestvuje u besmislenoj, ludačkoj trci s preponama.
<BR>&nbsp;&nbsp;&nbsp;&nbsp;&nbsp;Dole, na podijumu, video je drečave kombinezone - levo, desno i u sredini. Gubru na balkonu izgledao je zainteresovano, ali nije pokazivao želju da se umeša.
<BR>&nbsp;&nbsp;&nbsp;&nbsp;&nbsp;Fiben je uzdahnuo. Odredište mu je i dalje bilo isto. Mogao je jedino gore.
<BR>&nbsp;&nbsp;&nbsp;&nbsp;&nbsp;Pažljivo gledajući, popeo se preko sledeće ivice. Zamke su, izgleda, bile smišljene da ponižavaju i onesposobljavaju - i nanose bol - ali nisu bile smrtonosne. Osim u njegovom slučaju, naravno. Ako ga zaustave, uslovnjaci se će smesta sručiti na njega.
<BR>&nbsp;&nbsp;&nbsp;&nbsp;&nbsp;Oprezno je zakoračio na sledeću 'stenu'. Osetio je podrhtavanje pod desnom nogom i povukao se trenutak pre nego što se u podu pojavio otvor. Gomila je jeknula kad se zanjihao na ivici klopke. Razmahao se rukama da uhvati ravnotežu. Skočio je iz nesigurnog čučnja i jedva uspeo da se uhvati za ivicu sledećeg nivoa.
<BR>&nbsp;&nbsp;&nbsp;&nbsp;&nbsp;Noge su mu visile nad ponorom. Grčevito se borio za vazduh. Očajnički je žalio što su ljudi preuredili neke 'nepotrebne' nagone penjanja njegovih predaka samo da bi napravili mesta za takve beznačajnosti kao što su govor i logika.
<BR>&nbsp;&nbsp;&nbsp;&nbsp;&nbsp;Zastenjao je i polako se izvukao iz ponora. Publika je tražila još.
<BR>&nbsp;&nbsp;&nbsp;&nbsp;&nbsp;Dok je dahtao na ivici sledećeg nivoa, pokušavajući da gleda na sve strane odjednom, Fiben je postepeno postao svestan da čuje mrmljanje sistema za javnu komunikaciju. Jedva čujne od opšte galame, stalno su se ponavljale iste, mehaničke, rastrzane reči.
<BR>&nbsp;&nbsp;&nbsp;&nbsp;&nbsp;...istančaniji pristup Uzdizanju... prilagođen poreklu štićeničke rase... jednake mogućnosti za sve... bez uticaja ljudskih iskvarenih zamisli...
<BR>&nbsp;&nbsp;&nbsp;&nbsp;&nbsp;Gubru je u svojoj loži kreštao u mali mikrofon. Mašinski prevedene reči treštale su mešajući se sa muzikom nad glavama uzbuđene gomile. S obzirom na stanje u kome su bili, Fiben je bio siguran da možda tek svaki deseti šimpanza uopšte shvata da Iti nešto govori. No, to verovatni nije ni bilo važno.
<BR>&nbsp;&nbsp;&nbsp;&nbsp;&nbsp;Njih su uslovljavali!
<BR>&nbsp;&nbsp;&nbsp;&nbsp;&nbsp;Nikakvo čudo što ranije nije čuo za Silvijin striptiz na brdu za igranje i ovu ludačku trku sa preponama. To je bio izum okupatora!
<BR>&nbsp;&nbsp;&nbsp;&nbsp;&nbsp;Ali sa kojom svrhom?
<BR>&nbsp;&nbsp;&nbsp;&nbsp;&nbsp;Ne bi uspeli da ovo učine bez pomoći, ljutito je pomislio. Naravno, dva elegantna čima kraj Gubrua došaptavala su se i pravila beleške. Očito su za račun svog novog gospodara pratili reakcije gomile.
<BR>&nbsp;&nbsp;&nbsp;&nbsp;&nbsp;Fiben je pažljivo pregledao balkon i primetio da mali svodnik sa kapuljačom stoji blizu okupatorovih robočuvara. Utrošio je čitavu sekundu da bi dobro zapamtio to dečačko lice. Izdajnik!
<BR>&nbsp;&nbsp;&nbsp;&nbsp;&nbsp;Silvija je sad bila svega nekoliko nivoa iznad njega. Natrćila je crvenu zadnjicu ka njemu i nasmešila se dok je Fibena oblivao znoj. Ljuski mužjaci imali su svoje 'instant' vizuelne signale: zaobljene ženske grudi, kukove i glatku kožu. Ništa od toga nije moglo da se poredi sa električnim šokom koji mužjak šimpanze dobija od malo crvenila na pravom mestu.
<BR>&nbsp;&nbsp;&nbsp;&nbsp;&nbsp;Fiben je besno protresao glavom. "Napolje. Ne unutra. Hoću napolje!"
<BR>&nbsp;&nbsp;&nbsp;&nbsp;&nbsp;Pazeći da održi ravnotežu, čuvajući još osetljiv levi članak, prošao je oko ivice otvora, a zatim produžio napred na sve četiri.
<BR>&nbsp;&nbsp;&nbsp;&nbsp;&nbsp;Silvija se naginjala svega dva nivoa iznad njega. Čak ni oštar zadah dvorane nije mogao da priguši njen miris od koga su se Fibenu raširile nozdrve.
<BR>&nbsp;&nbsp;&nbsp;&nbsp;&nbsp;Naglo je odmahnuo glavom. Osetio je još neki oštar miris, gadan zadah nečega što je bilo vrlo blizu.
<BR>&nbsp;&nbsp;&nbsp;&nbsp;&nbsp;Malim prstom pažljivo je opipavao terasu koja je bila na redu. Desetak centimetara od ivice opekao se na nešto lepljivo. Uzviknuo je i trgao ruku, ostavljajući na terasi komadić kože.
<BR>&nbsp;&nbsp;&nbsp;&nbsp;&nbsp;Toliko o nagonima! Automatski je gurnuo povređeni prst u usta. Gotovo da je naseo.
<BR>&nbsp;&nbsp;&nbsp;&nbsp;&nbsp;Ovo je bio dobar štos. Ako pokuša da nastavi gore, upašće u lepljivu gadost. Ako pođe nazad, najverovatnije će upasti u neki otvor.
<BR>&nbsp;&nbsp;&nbsp;&nbsp;&nbsp;Lavirint zamki objašnjavao je ono što ga je ranije zbunilo. Nikakvo čudo što uspaljenim mužjacima u sali nije jednostavno pao mrak na oči, pa da krenu u juriš na brdo čim je Silvija pokazala prvi trag crvenog! Znali su da bi samo ludak ili neko ludački hrabar probao da se uspne na brdo. Ostalima je bilo dovoljno da gledaju i maštaju. Silvijin ples bio je samo prvi deo predstave.
<BR>&nbsp;&nbsp;&nbsp;&nbsp;&nbsp;A ako bi neko imao sreće da uspe? E pa, onda bi svi mogli da gledaju i to!
<BR>&nbsp;&nbsp;&nbsp;&nbsp;&nbsp;Fibenu se zgadilo na tu pomisao. Biti zajedno sa prijateljima sasvim je prirodno, ali ovako javni razvrat bio je odvratan!
<BR>&nbsp;&nbsp;&nbsp;&nbsp;&nbsp;U istom trenutku primetio je da je gotovo uspeo. Osetio je da mu krv brže struji. Silvija se malo nagnula prema njemu i učinilo mu se da gotovo može da je dodirne. Orkestar je svirao sve brže i ponovo je počeo da bleska stroboskop. Odjekivala je veštačka grmljavina. Fiben je osetio nekoliko hladnih kapljica, kao na početku pljuska.
<BR>&nbsp;&nbsp;&nbsp;&nbsp;&nbsp;Silvija je igrala pod reflektorima, uspaljujući masu. Fiben je olizao usne i pošao prema njoj.
<BR>&nbsp;&nbsp;&nbsp;&nbsp;&nbsp;A onda je, u blesku munje, ugledao nešto isto toliko uzbudljivo, dovoljno privlačno da mu odvoji pogled od Silvijinog hipnotičkog njihanja. Video je mali, zeleno osvetljeni znak, skroman i zvaničan, koji je svetleo iza Silvijinog ramena.
<BR>&nbsp;&nbsp;&nbsp;&nbsp;&nbsp;'Izlaz', pisalo je na njemu.
<BR>&nbsp;&nbsp;&nbsp;&nbsp;&nbsp;Odjednom su bol, iscrpljenost i napetost oslobodili nešto u Fibenu. Osetio je da se nalazi iznad buke i meteža i sa iznenadnom jasnoćom setio se nečega što mu je Ataklena rekla neposredno pre nego što je ostavio planinski logor da bi se otisnuo na put u grad. Srebrnaste treplje njene timbrimske korone nežno su se njihale, kao da ih nosi strujanje čistih misli.
<BR>&nbsp;&nbsp;&nbsp;&nbsp;&nbsp;"Moj otac jednom mi je ispričao predanje, Fibene. To je 'haiku pesma', na dijalektu koji Zemljani zovu japanskim. Volela bih da je poneseš sa sobom."
<BR>&nbsp;&nbsp;&nbsp;&nbsp;&nbsp;"Japanski?" pobunio se. "Njega govore na Zemlji i na Kalafiji, ali na Gartu možda samo stotinak ljudi i šimpanza mogu da ga razumeju!"
<BR>&nbsp;&nbsp;&nbsp;&nbsp;&nbsp;Ataklena je samo odmahnula glavom. "Ni ja ga ne govorim. Ali predaću ti pesmu onako kako je bila predata meni."
<BR>&nbsp;&nbsp;&nbsp;&nbsp;&nbsp;Ono što je Fiben sledeće čuo od nje nije bio zvuk nego kristalizacija, kratka suština značenja koje je ostavljalo trag i dok je iščezavalo.
<BR>
<BR>&nbsp;&nbsp;&nbsp;&nbsp;&nbsp;Ima trenutaka
<BR>&nbsp;&nbsp;&nbsp;&nbsp;&nbsp;U zimskoj oluji,
<BR>&nbsp;&nbsp;&nbsp;&nbsp;&nbsp;Zvezde zovu, ti letiš...
<BR>
<BR>&nbsp;&nbsp;&nbsp;&nbsp;&nbsp;Fiben je zažmirkao kad je iznanadno sećanje minulo. Slova su još blistala,
<BR>
<BR>&nbsp;&nbsp;&nbsp;&nbsp;&nbsp;IZLAZ,
<BR>
<BR>&nbsp;&nbsp;&nbsp;&nbsp;&nbsp;sijajući kao zeleni raj.
<BR>&nbsp;&nbsp;&nbsp;&nbsp;&nbsp;Sve se ponovo vratilo - buka, mirisi, oštro bockanje 'kišnih' kapi - ali Fiben se sad osećao kao da su mu grudi dvostruko veće. Kroz ruke i noge razlila mu se lakoća. Kao da više uopšte nisu imale težinu.
<BR>&nbsp;&nbsp;&nbsp;&nbsp;&nbsp;Duboko je počučnuo i odbacio se sa nesigurnog oslonca do ivice sledeće terase, zaustavljajući se na svega centimetar od vrelog, skrivenog lepila. Masa je zagrajala, a Silvija je ustuknula i sklopila ruke.
<BR>&nbsp;&nbsp;&nbsp;&nbsp;&nbsp;Fiben se nasmejao. Zabubnjao je po grudima kao gorila, tačno u ritmu grmljavine. Publika se oduševila.
<BR>&nbsp;&nbsp;&nbsp;&nbsp;&nbsp;Iscerio se i pošao duž ivica lepljivog polja, nazirući ih više nagonski nego po drugačijem prelivu boje. Da bi izgledalo teže, raširio je ruke kao da drži ravnotežu.
<BR>&nbsp;&nbsp;&nbsp;&nbsp;&nbsp;Na kraju terase nalazilo se visoko 'drvo' od fiberglasa i zelenih plastičnih kićanki, koje kao da je nicalo iz padine brda.
<BR>&nbsp;&nbsp;&nbsp;&nbsp;&nbsp;Naravno, i ono je bilo načičkano klopkama. Fiben nije traćio vreme na proučavanje. Skočio je, lupnuo najbližu granu što je kraće mogao i nesigurno se prizemljio, izazivajući uzvike iz publike.
<BR>&nbsp;&nbsp;&nbsp;&nbsp;&nbsp;Grana je reagovala trenutak pošto ju je dodirnuo... taman koliko bi mu trebalo da se čvrsto uhvati, da je to nameravao. Celo drvo počelo je da se uvija. Grančice su se pretvorile u pokretne konopce koji bi mu uhvatili ruke, da se još držao.
<BR>&nbsp;&nbsp;&nbsp;&nbsp;&nbsp;Uz uzvik oduševljenja, Fiben je ponovo skočio i uhvatio se za jedan opušteni konopac kad se grana zanjihala naniže. Iskoristio ga je kao motku za skakanje, preleteo preko poslednje dve terase - i iznenađene igračice - i dospeo u džunglu kablova i podupirača pod plafonom.
<BR>&nbsp;&nbsp;&nbsp;&nbsp;&nbsp;U poslednjem trenutku pustio je konopac i uspeo da se dočeka čučnjem na uskom prolazu. Isprva je morao da se bori za ravnotežu na nesigurnom osloncu. Svuda unaokolo nalazio se lavirint reflektora i neiskorišćenih klopki. Počeo je da se smeje i da pokskakuje unaokolo, rušeći zvučnike, provodnike, mreže i smotane konopce dole na brdo. Naišao je na posude sa nekom vrelom, kašastom materijom pa je prevrnuo i njih. Orkestar je pojurio u zaklon kad ih je tečnost poprskala.
<BR>&nbsp;&nbsp;&nbsp;&nbsp;&nbsp;Fiben je sada mogao da vidi kako izgleda raspored prepreka. Očito nije postojalo rešenje, osim onog koje je sam iskoristio, preskačući poslednje nivoe.
<BR>&nbsp;&nbsp;&nbsp;&nbsp;&nbsp;Drugim rečima, moralo se varati.
<BR>&nbsp;&nbsp;&nbsp;&nbsp;&nbsp;Dakle, brdo nije bilo pošten test. Da bi se pobedilo, nije trebalo biti pametan, nego pustiti druge da rizikuju, da trpe bol i poniženje u smicalicama i zamkama. Ono čemu su Gubrui ovde poučavali bilo je podmuklo jednostavno.
<BR>&nbsp;&nbsp;&nbsp;&nbsp;&nbsp;"Pokvarenjaci", promrmljao je.
<BR>&nbsp;&nbsp;&nbsp;&nbsp;&nbsp;Osećaj lakoće polako je nestajao, a zajedno sa njim i Fibenovo uverenje da je neranjiv. Ataklena mu je očito dala poklon na rastanku, neku vrstu posthipnotičke čarolije, da bi mu pomogla ako se nađe u procepu. Ma šta to bilo, znao je da ne treba izazivati sreću.
<BR>&nbsp;&nbsp;&nbsp;&nbsp;&nbsp;Vreme je da nestanem, pomislio je.
<BR>&nbsp;&nbsp;&nbsp;&nbsp;&nbsp;Muzika je zamrla kad je orkestar pobegao od kašaste mase, ali sad je ponovo kreštao sistem za komunikaciju, izbacujući rastrzane izraze koji su počeli da zvuče pomalo histerično.
<BR>&nbsp;&nbsp;&nbsp;&nbsp;&nbsp;"...neprihvatljivo ponašanje za pristojne klijente... ne podstičite odobravanjem onoga koji je prekršio pravila... koji mora biti kažnjen..."
<BR>&nbsp;&nbsp;&nbsp;&nbsp;&nbsp;Pompezne objave Gubrua padale su u prazno, jer je masa u sali, izgleda, potpuno pomajmunisala. Kad je Fiben skočio na ogromne zvučnike i iščupao žice, tuđinska tirada se prekinula i to je izazvalo opšte oduševljenje i ovacije u publici.
<BR>&nbsp;&nbsp;&nbsp;&nbsp;&nbsp;Fiben se naslonio na jedan reflektor i zaljuljao ga, tako da je bacao svetlo po celoj sali. Kad bi zrak prelazio preko njih, čimovi su podizali svoje pletene stolove i lomili ih nad glavom. Zatim se svetlo zaustavilo na loži, gde je Iti još besno tresao mikrofon. Pticoliko stvorenje zapištalo je i zgurilo se pod bleštavim svetlom.
<BR>&nbsp;&nbsp;&nbsp;&nbsp;&nbsp;Dvojica šimpanza koja su delila ložu skočila su u zaklon kad su se bojni roboti okrenuli i sinhronizovano otvorili vatru. Fiben je skočio sa podupirača samo časak pre nego što je reflektor eksplodirao u oblak metala i stakla.
<BR>&nbsp;&nbsp;&nbsp;&nbsp;&nbsp;U padu je napravio salto i dočekao se na noge na vrhu brda za igru... Kralj Planine. Pazio je da ne hramlje dok je mahao masi. Sala se tresla od ovacija.
<BR>&nbsp;&nbsp;&nbsp;&nbsp;&nbsp;Sve je smesta zamuklo kad se okrenuo i pošao ka Silviji.
<BR>&nbsp;&nbsp;&nbsp;&nbsp;&nbsp;Ovo je bilo naplaćivanje. Prirodni mužjak šimpanze u divljini ne bi se ustručavao da se pari pred drugima, a čak i uzdignute neo-šimpanze bivale su 'zajedno' ako su vreme i mesto bili kako treba. Jedva da su poznavali ljubomoru i stid koji su ljude činili tako čudnim.
<BR>&nbsp;&nbsp;&nbsp;&nbsp;&nbsp;Vrhunac večeri je došao mnogo ranije nego što je Gubru planirao, i to na način koji mu se verovatno nije dopao, ali osnovni nauk i dalje je ostao isti. Oni dole očekivali su da prisustvuju parenju, uz pažljivo odabrane psihološke lekcije.
<BR>&nbsp;&nbsp;&nbsp;&nbsp;&nbsp;Silvijina pticolika maska bila je deo dresure. Video je kako joj sijaju zubi kad je počela da vrti stražnjicom prema njemu. Trakasta suknja opet je na trenutak otkrila izazovnu boju. Čak su i uslovnjaci sad piljili prema njima, oblizujući se u iščekivanju. Zaboravili su da su u svađi sa Fibenom. U ovom trenutku on je bio njihov junak, bio je svako od njih.
<BR>&nbsp;&nbsp;&nbsp;&nbsp;&nbsp;Zapljusnuo ga je talas stida. Nismo mi baš tako loši... naročito kad se uzmee u obzir da smo stari samo tri stotine godina. Gubru hoće da smatramo sebe za životinje, jer tako ćemo biti bezopasni, ali čuo sam da su i ljudi ponekad ovako divljali u davna vremena.
<BR>&nbsp;&nbsp;&nbsp;&nbsp;&nbsp;Silvija je frknula kad joj se približio. Fiben je osetio napetost u slabinama kad se savila u očekivanju. Pružio je ruke i uhvatio je za ramena.
<BR>&nbsp;&nbsp;&nbsp;&nbsp;&nbsp;Okrenuo ju je licem prema sebi. Primorao ju je da se uspravi.
<BR>&nbsp;&nbsp;&nbsp;&nbsp;&nbsp;Oduševljenje u masi pretvorilo se u zbunjeno mumlanje. Silvija je iznenađeno treptala. Fibenu je bilo jasno da je bila pod dejstvom hormona koji su izazvali ovakvo stanje.
<BR>&nbsp;&nbsp;&nbsp;&nbsp;&nbsp;"S-spreda?" upitala je, mučeći se da oblikuje reči. "Ali Veliki Kljun hoće da sve izgleda prirodno..."
<BR>&nbsp;&nbsp;&nbsp;&nbsp;&nbsp;Fiben je obuhvatio dlanovima njeno lice. Maska je imala složen sistem kopči, pa se nagnuo oko isturenog kljuna da bi je nežno poljubio.
<BR>&nbsp;&nbsp;&nbsp;&nbsp;&nbsp;"Idi kući, svojim parovima", rekao je. "Ne daj da te naši neprijatelji ponižavaju."
<BR>&nbsp;&nbsp;&nbsp;&nbsp;&nbsp;Silvija se zateturala unazad kao da ju je udario.
<BR>&nbsp;&nbsp;&nbsp;&nbsp;&nbsp;Fiben se okrenuo ka gomili i podigao ruke. "Potomci samoniklih sa Zemlje!" uzviknuo je. "Svi vi! Idite kući svojim parovima! Zajedno sa našim pokroviteljima, sami ćemo se starati o svom Uzdizanju. Nisu nam potrebni tuđinci da nam sole pamet!"
<BR>&nbsp;&nbsp;&nbsp;&nbsp;&nbsp;Iz mase se začulo tiho, zbunjeno mumlanje. Fiben je video tuđinca u loži kako krešti u malu kutiju, verovatno tražeći pomoć.
<BR>&nbsp;&nbsp;&nbsp;&nbsp;&nbsp;"Idite kući!" ponovio je. "Ne dajte da tuđinci prave od nas ovakve sprektakle!"
<BR>&nbsp;&nbsp;&nbsp;&nbsp;&nbsp;Mrmljanje odozdo se pojačalo. Fiben je video da se poneko lice iznenada mršti - šimpanze su se osvrtale po prostoriji i kao da im je postajalo neprijatno. Neprijatne misli nabirale su im čela.
<BR>&nbsp;&nbsp;&nbsp;&nbsp;&nbsp;No, tada se iz žamora izdvojio uzvik upućen njemu.
<BR>&nbsp;&nbsp;&nbsp;&nbsp;&nbsp;"Š'a je bilo? Ne diže ti se?"
<BR>&nbsp;&nbsp;&nbsp;&nbsp;&nbsp;Otprilike polovina sale gromko se nasmejala. Usledili su zvižduci i podvriskivanje, naročito iz prednjih redova.
<BR>&nbsp;&nbsp;&nbsp;&nbsp;&nbsp;Fiben je stvarno morao da pođe. Gubru verovatno nije smeo da ga otvoreno ubije pred tolikom publikom, ali sigurno je pozvao pojačanje.
<BR>&nbsp;&nbsp;&nbsp;&nbsp;&nbsp;Ipak, Fiben nije mogao da odoli izazovu. Zakoračio je do ivice terase i osvrnuo se ka Silviji. Onda je spustio pantalone.
<BR>&nbsp;&nbsp;&nbsp;&nbsp;&nbsp;Sala se naglo utišala, a onda se prolomio pljesak i ovacije.
<BR>&nbsp;&nbsp;&nbsp;&nbsp;&nbsp;Kreteni, pomislio je Fiben, ali se nasmešio i mahnuo im pre nego što se opet zakopčao.
<BR>&nbsp;&nbsp;&nbsp;&nbsp;&nbsp;Gubru je sad već mahao rukama i glasno kreštao, gurajući neo-šimpanze sa kojima je delio ložu. Oni su se opet naginjali da viču na barmene. U daljini se čulo nešto nalik na sirene.
<BR>&nbsp;&nbsp;&nbsp;&nbsp;&nbsp;Fiben je zgrabio Silviju da je još jednom poljubi. Ovaj put mu je uzvrartila i zanjihala se kad ju je pustio. Zastao je da uputi još jedan gest tuđincu, što je izazvalo provalu smeha u publici. Onda se okrenuo i potrčao ka izlazu.
<BR>&nbsp;&nbsp;&nbsp;&nbsp;&nbsp;Glas iznutra psovao ga je kao egzibicionističkog idiota. Budalo, je li te General zato poslala u grad!
<BR>&nbsp;&nbsp;&nbsp;&nbsp;&nbsp;Šmugnuo je kroz debelu zavesu i ukopao se u mestu: našao se lice u lice sa namrštenim neo-šimpanzom u ogrtaču sa kapuljačom. Fiben je prepoznao malog čima koga je već dvaput video - prvo na ulazu u 'Majmunska posla', a zatim tik pored Gubruove lože.
<BR>&nbsp;&nbsp;&nbsp;&nbsp;&nbsp;"Ti!" preteći je rekao.
<BR>&nbsp;&nbsp;&nbsp;&nbsp;&nbsp;"Da, ja", odgovorio je svodnik. "Žalim što ne mogu da ponovim raniju ponudu. No, sad sigurno imaš druge stvari na umu."
<BR>&nbsp;&nbsp;&nbsp;&nbsp;&nbsp;Fiben se namrštio. "Miči mi se s puta." Pošao je da ga gurne u stranu.
<BR>&nbsp;&nbsp;&nbsp;&nbsp;&nbsp;"Maks!" pozvao je mali čim. Iz senke se pojavila krupna prilika: isti onaj ogromni, izbrazdani momak koga je sreo kraj bara pre nego što su se pojavili uslovnjaci, onaj što se zanimao za njegov plavi karton. U ogromnoj šaci držao je pištolj za omamljivanje. "Žalim, prijane."
<BR>&nbsp;&nbsp;&nbsp;&nbsp;&nbsp;Fiben se ukočio, ali već je bilo kasno. Telo mu je zapljusnuo talas peckanja i jedino je mogao da se zatetura i padne pravo u naručje malog šimpanze.
<BR>&nbsp;&nbsp;&nbsp;&nbsp;&nbsp;Dočekala ga je mekoća i neočekivani miris. Tako mi Beskrajona, zapanjeno je pomislio.
<BR>&nbsp;&nbsp;&nbsp;&nbsp;&nbsp;"Pomozi mi, Maks", rekao je glas tik iznad njega. "Moramo da žurimo."
<BR>&nbsp;&nbsp;&nbsp;&nbsp;&nbsp;Podigle su ga snažne ruke i Fiben se gotovo obradovao što ga obuzima nesvestica posle šoka koji je doživeo kad je shvatio - da je mladoliki mali 'svodnik',zapravo, šima, devojka!
</P></TD></TR></TABLE>
<P class="next">
<A HREF=p29.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
