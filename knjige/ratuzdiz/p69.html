<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>63. FIBEN
<P>&nbsp;&nbsp;&nbsp;&nbsp;&nbsp;Bolela ga je glava.
<BR>&nbsp;&nbsp;&nbsp;&nbsp;&nbsp;Dok je bio student, često je morao da uči satima, iz dana u dan, pripremajući ispite. Fiben nikada nije smatrao sebe za naučnika i ponekad mu je bilo muka i od same pomisli na ispitni rok.
<BR>&nbsp;&nbsp;&nbsp;&nbsp;&nbsp;Ali tada je bar bilo vannastavnih delatnosti, putovanja kući, prostora za disanje, kad je mogao da se opusti i malo za promenu uživa!
<BR>&nbsp;&nbsp;&nbsp;&nbsp;&nbsp;Osim toga, Fiben je voleo neke profesore na univerzitetu. U ovom trenutku, naprotiv, bilo mu je već dosta Gejlet Džons.
<BR>&nbsp;&nbsp;&nbsp;&nbsp;&nbsp;"Znači, misliš da je galaktinska sociologija učmala i dosadna?" optužila ga je Gejlet kad je besno bacio knjige i zavukao se u najdalji ugao sobe. "Stvarno mi je žao što ne proučavamo planetnu ekologiju", rekla je. "Onda bi ti bio profesor, a ja učenik."
<BR>&nbsp;&nbsp;&nbsp;&nbsp;&nbsp;Fiben je frknuo. "Hvala što si se setila. Već sam pomislio da znaš sve o svemu."
<BR>&nbsp;&nbsp;&nbsp;&nbsp;&nbsp;"Nisi pravedan!" Gejlet je spustila debelu knjigu u krilo. "Dobro znaš da imamo samo nekoliko nedelja do svetkovine. U tom trenutku ćemo možda nas dvoje biti prozvani da govorimo u ime cele naše rase! Zar ne bi trebalo da se unapred što bolje pripremimo?"
<BR>&nbsp;&nbsp;&nbsp;&nbsp;&nbsp;"A zašto si toliko uverena u to koje znanje će nam biti potrebno? Otkuda znaš da neće baš planetna ekologija ispasti ključno pitanje?"
<BR>&nbsp;&nbsp;&nbsp;&nbsp;&nbsp;Gejlet je slegnula ramenima. "Pa, moglo bi se desiti."
<BR>&nbsp;&nbsp;&nbsp;&nbsp;&nbsp;"Ili mehanika, ili svemirska navigacija, ili... ili cuganje piva, ili seksualne sposobnosti, samo Gudalova zna!"
<BR>&nbsp;&nbsp;&nbsp;&nbsp;&nbsp;"U tom slučaju, naša rasa imaće sreće ako joj ti budeš predstavnik, je li?" odbrusila mu je Gejlet. Nastupila je duga, napeta tišina dok su se besno gledali. Konačno je Gejlet podigla ruku. "Izvini, Fibene. Znam koliko te ovo opterećuje, ali ni ja nisam molila da me stave u ovaj položaj."
<BR>&nbsp;&nbsp;&nbsp;&nbsp;&nbsp;Nisi, ali nije bitno, pomislio je. Ti si naprosto stvorena za to. Neo-šimpanze mogu samo da priželjkuju tako racionalnu, tako pribranu, tako mrtvo 'ladnu šimu kada bude kucnuo čas.
<BR>&nbsp;&nbsp;&nbsp;&nbsp;&nbsp;"A što se tiče galaktinske sociologije, Fibene, znaš da ima više razloga što je to osnovna tema."
<BR>&nbsp;&nbsp;&nbsp;&nbsp;&nbsp;Ponovo je primetio onaj naročiti izraz u njenim očima. Fiben je znao da to znači kako u njenim rečima ima više nivoa značenja.
<BR>&nbsp;&nbsp;&nbsp;&nbsp;&nbsp;Spolja gledano, mislila je da dvoje predstavnika šimpanza moraju da poznaju prave protokole, da prođu stroge testove tokom Obreda prihvatanja, inače će službenici Instituta za Uzdizanje proglasiti svetkovinu za nepotpunu i nevažeću.
<BR>&nbsp;&nbsp;&nbsp;&nbsp;&nbsp;Sizeren Doličnosti nedvosmisleno im je rekao da bi takav ishod bio vrlo neprijatan.
<BR>&nbsp;&nbsp;&nbsp;&nbsp;&nbsp;No, bio je još jedan razlog što je Gejlet htela da Fiben što više nauči. Uskoro više neće biti povratka... kad ne budemo mogli da promenimo mišljenje o saradnji sa Sizerenom. Ne možemo o tome otvoreno da razgovaramo, jer nas Gubrui verovatno stalno prisluškuju. Moramo da delujemo usklađeno, a po njoj to znači da ja moram da se obrazujem.
<BR>&nbsp;&nbsp;&nbsp;&nbsp;&nbsp;Ili možda Gejlet nije htela da sama snosi teret odluke kada kucne čas?
<BR>&nbsp;&nbsp;&nbsp;&nbsp;&nbsp;Fiben je svakako znao mnogo više o galaktinskoj civilizaciji sada nego pre hapšenja. Možda i više nego što je ikada želeo da zna. Vrtelo mu se u glavi od zamršenih pojedinosta kulture stare tri milijarde godina, stvorene od hiljada različitih, zakavženih klanova pokrovitelja i štićenika, labavo povezanih mrežom drevnih instituta i tradicija. Bar polovinu vremena bio je zgađen - cinično ubeđen da su Galaktinci ipak samo moćna, razmažena derišta, spoj najgorih osobina nekadašnjih nacionalnih država Zemlje iz vremena pre zrelosti čovečanstva.
<BR>&nbsp;&nbsp;&nbsp;&nbsp;&nbsp;A onda bi se obično iskristalisalo nešto i Gejlet bi mu razjasnila neku tradiciju ili načelo koji su pokazivali neverovatnu istančanost i mukom stečenu mudrost, razvijanu stotinama miliona godina.
<BR>&nbsp;&nbsp;&nbsp;&nbsp;&nbsp;Približavao se trenutku kada više neće želeti da razmišlja. "Potreban mi je svež vazduh", rekao je. "Idem u šetnju." Pošao je do čiviluka i uzeo jaknu. "Vidimo se za otprilike jedan sat."
<BR>&nbsp;&nbsp;&nbsp;&nbsp;&nbsp;Kucnuo je na vrata. Otvorila su se. Izišao je i zatvorio ih bez osvrtanja.
<BR>&nbsp;&nbsp;&nbsp;&nbsp;&nbsp;"Potrebno ti je društvo, Fibene?"
<BR>&nbsp;&nbsp;&nbsp;&nbsp;&nbsp;Silvija je uzela data-ekran i unela belešku. Nosila je jednostavnu haljinu do zemlje, sa dugačkim rukavima. Kad bi je sad gledao, bilo mu je teško da je zamisli na brdu za igru u baru 'Majmunska posla', kako dovodi gomilu čimova do ivice ludila. Smešila se zbunjeno, čak stidljivo. Fibenu se činilo da večeras izgleda neobično nervozno.
<BR>&nbsp;&nbsp;&nbsp;&nbsp;&nbsp;"Šta ako odbijem?" upitao je. Nasmešio se pre nego što je Silvija stigla da se prepadne. "Šalim se. Naravno, Silvija. Daj mi Rovera dvanaest. To je simpatična matora kugla i ne prepada mnogo urođenike."
<BR>&nbsp;&nbsp;&nbsp;&nbsp;&nbsp;"Stražarski robot RVG-12, dodeljen kao pratnja Fibenu Boldžeru za izlazak napolje", rekla je u data-ekran. Otvorila su se vrata u hodniku iza nje i pojavila se nadzorna kugla: pojednostavljena verzija bojnog robota, sa jedinim zadatkom da prati zatvorenika i pazi da ovaj ne pobegne.
<BR>&nbsp;&nbsp;&nbsp;&nbsp;&nbsp;"Želim ti prijatnu šetnju, Fibene."
<BR>&nbsp;&nbsp;&nbsp;&nbsp;&nbsp;Namignuo je Silviji i isturio donju vilicu. "Vid', ženska, a kak'a druga šetnja i ima za nekog ki džedži u bajbok?"
<BR>&nbsp;&nbsp;&nbsp;&nbsp;&nbsp;Ima, setio se. Poslednja: do gubilišta. Ipak je vedro mahnuo. "Hajdemo, Rovere". Ulazna vrata zujeći su se otvorila da ga propuste u hučno jesenje popodne.
<BR>&nbsp;&nbsp;&nbsp;&nbsp;&nbsp;Mnogo šta se promenilo od njihovog hapšenja. Zatvorski uslovi znatno su se poboljšali od kako su on i Gejlet postali važan deo nedokučivih planova Sizerena Doličnosti. Svejedno, mrzim ovo mesto, pomislio je Fiben dok se spuštao betonskim stepeništem, pa kroz zapuštenu baštu prema spoljnjoj kapiji. Pažljivi roboti za nadzor polako su se obrtali na uglovima visokog zida. Kraj kapije je naišao na stražare-šimpanze.
<BR>&nbsp;&nbsp;&nbsp;&nbsp;&nbsp;Gvozden nije bio tu, na sreću, ali ni ostali Uslovnjaci nisu bili išta ljubazniji. Iako su i dalje bili dobro plaćeni, izgleda da su Gubrui izgubili zanimanje za njihov slučaj. Nije bilo preokretanja programa Uzdizanja na Gartu, ni iznenadnih obrta genske hijerarhije. Sizeren je pokušao da nađe greške u načinu uzdizanja neo-šimpanza, Fiben je to znao, ali mora da je omanuo. Zašto bi inače za svoju svetkovinu timario Gejlet i mene, plavi i beli genetski karton?
<BR>&nbsp;&nbsp;&nbsp;&nbsp;&nbsp;Zapravo, angažovanje uslovnjaka za pomoćnike već se osvetilo okupatorima. Stanovništvo ih je odbacivalo.
<BR>&nbsp;&nbsp;&nbsp;&nbsp;&nbsp;Fiben i stražari u kombinezonima nisu izmenili ni reč. Obred je bio dobro uvežban. On ih je prenebregavao, a oni su otezali koliko su god mogli da mu ne daju razlog da se žali. Jednom, kad je otključavanje kapije potrajalo predugo, Fiben se jednostavno okrenuo i vratio unutra. Nije čak morao ništa da kaže Silviji. Sledeći put nije bilo tih stražara. Fiben ih više nikad nije video.
<BR>&nbsp;&nbsp;&nbsp;&nbsp;&nbsp;Ovog puta, ko zna zašto, Fiben je pokvario dogovor i progovorio. "Lep dan, zar ne?"
<BR>&nbsp;&nbsp;&nbsp;&nbsp;&nbsp;Viši od dvojice uslovnjaka iznenađeno ga je pogledao. Fibenu se njegovo lice učinilo nekako neobično poznato, mada je bio siguran da ga nikad ranije nije sreo. "Šta? Mora da se šališ." Stražar je pogledao u nebo prekriveno gustim kumulonimbusima. Približavao se front hladnog vazduha i uskoro je mogla da počne kiša.
<BR>&nbsp;&nbsp;&nbsp;&nbsp;&nbsp;"Jeste", nasmešio se Fiben. "Šalim se. Zapravo, suviše je sunčano za moj ukus."
<BR>&nbsp;&nbsp;&nbsp;&nbsp;&nbsp;Stražar ga je mračno pogledao i sklonio se u stranu. Kapija se otvorila uz škripanje i Fiben je izišao u pokrajnu ulicu oivičenu zidovima pokrivenim bršljanom. Ni on ni Gejlet nikad nisu videli komšije. Verovatno su zazirali i od Gvozdenovog odreda i od tuđinskih stražarskih robota.
<BR>&nbsp;&nbsp;&nbsp;&nbsp;&nbsp;Pošao je prema plaži, zviždeći i pokušavajući da ne misli na nadzornu kuglu koja ga je pratila samo metar iznad i iza njega. Prvi put kad su ga ovako pustili, Fiben je izbegavao naseljene delove Port Helenije i držao se pustih uličica i sada gotovo napuštene industrijske zone. Sada se još držao dalje od najužeg središta grada, gde bi se verovatno skupljali da pilje u njega, ali više nije smatrao da treba potpuno da izbegava susrete.
<BR>&nbsp;&nbsp;&nbsp;&nbsp;&nbsp;Ranije je već viđao druge šimpanze u pratnji nadzornih kugli. Isprva je mislio da su i oni zatvorenici. Šimpanze u radnoj odeći sklanjali su se u stranu i davali nadgledanima širok prolaz, kao i njemu.
<BR>&nbsp;&nbsp;&nbsp;&nbsp;&nbsp;A onda je uvideo razliku. Ostale praćene šimpanze imale su otmenu odeću i oholo držanje. Senzori i oružje njihovih kugli bili su okrenuti prema napolju, a ne prema onima koje su čuvali. Kvislinzi, shvatio je Fiben. Bilo mu je drago kad je video grimase mnogih građana iza leđa ovih izdajnika visokog nivoa - izraze mrgodnog, loše skrivenog prezira.
<BR>&nbsp;&nbsp;&nbsp;&nbsp;&nbsp;Posle, kad se vratio u svoju sobu, ispisao je na leđima svoje jakne ponosnu reč ZATVORENIK. Od tada su ga pratili sasvim drugačiji pogledi: radoznali, možda čak i puni poštovanja.
<BR>&nbsp;&nbsp;&nbsp;&nbsp;&nbsp;Kugla je bila programirana da spreči svaki razgovor sa narodom. Jednom je neka šima spustila presavijen komad papira pred njega. Fiben je rešio da proveri ponašanje mašine pa se sagnuo da ga uzme...
<BR>&nbsp;&nbsp;&nbsp;&nbsp;&nbsp;Probudio se nešto kasnije u naručju mašine, nošen nazad u zatvor. Prošlo je nekoliko dana dok mu nisu ponovo dopustili izlazak.
<BR>&nbsp;&nbsp;&nbsp;&nbsp;&nbsp;Svejedno, vredelo je. Vesti o događaju se se širile. Sad su mu šimpanze klimale dok je prolazio pored izloga i dugih redova za snabdevanje. Neki su mu čak slali rukama znakove ohrabrenja.
<BR>&nbsp;&nbsp;&nbsp;&nbsp;&nbsp;Nisu nas slomili, ponosno je pomislio Fiben. Nekoliko izdajica nije bilo važno. Važno je bilo ponašanje naroda kao celine. Setio se da je čitao kako su se, tokom najstrašnijeg od svetskih ratova na staroj Zemlji pre Kontakta, stanovnici male države Danske odupirali svakom pokušaju nacističkih okupatora da ih dehumanizuju. Umesto toga, pokazali su fantastično jedinstvo i ljudskost. S tom pričom bi se vredelo takmičiti.
<BR>&nbsp;&nbsp;&nbsp;&nbsp;&nbsp;Izdržaćemo, odgovarao je jezikom znakova. Zemlja pamti i doći će po nas.
<BR>&nbsp;&nbsp;&nbsp;&nbsp;&nbsp;Držao se te nade, ma koliko mu to ponekad bilo teško. Od kako mu je Gejlet objašnjavala pojedinosti galaktinskih zakona, shvatio je da čak i ako izbije rat u celom kraku Galaksije, to možda neće biti dovoljno da otera napadače. Drevni klanovi kao Gubrui poznavali su mnoge trikove i načine da obesnaže pravo slabijeg klana na posedovanje planete kao što je Gart. Bilo je očito da bar jedna struja među neprijateljima želi da izbaci Zemlju i preuzme planetu za sebe.
<BR>&nbsp;&nbsp;&nbsp;&nbsp;&nbsp;Fiben je znao da je Sizeren Doličnosti uzaludno tragao za dokazima da su Zemljani pogrešno vodili ekološki oporavak Garta. Sada, pošto su okupacione snage uništile decenije mukotrpnog rada, nisu se više usuđivali da potežu to pitanje.
<BR>&nbsp;&nbsp;&nbsp;&nbsp;&nbsp;Sizeren je takođe potrošio mesece u lovu na neuhvatljive 'Gartlinge'. Da se ispostavilo da tajanstveni pre-razumni stvarno postoje, polaganje prava na njih opravdalo bi sve što je potrošeno na okupaciju planete. Na kraju su ipak shvatili da je to Utakaltingova smicalica, ali to im nije prekinulo aktivnosti.
<BR>&nbsp;&nbsp;&nbsp;&nbsp;&nbsp;Za sve to vreme, još od invazije, Gubrui su pokušavali da nađu greške u načinu Uzdizanja neo-šimpanza. To što su, izgleda, prihvatili status naprednih pojedinaca kao što je Gejlet ne znači da su potpuno odustali od posla.
<BR>&nbsp;&nbsp;&nbsp;&nbsp;&nbsp;Sad se pojavila i ta prokleta Svetkovina Prihvatanja - čije značenje Fiben još nije mogao da shvati, bez obzira na to koliko mu Gejlet objašnjavala.
<BR>&nbsp;&nbsp;&nbsp;&nbsp;&nbsp;Jedva je primećivao šimpanze po ulicama dok je tapkao kroz suvo lišće i prisećao se odlomaka Gejletinih objašnjenja.
<BR>&nbsp;&nbsp;&nbsp;&nbsp;&nbsp;"...štićenička vrsta prolazi kroz faze, a svaka je označena svetkovinama koje propisuje galaktinski institut za uzdizanje... Te svetkovine su skupe i mogu se sprečiti političkim manevrima... To što Gubrui nude da organizuju i plate svetkovinu za štićenike samoniklih ljudi, postupak je bez presedana... Osim toga, Sizeren nudi da ubedi svoj narod u novu politiku koja će prekinuti neprijateljstvo prema Zemlji...
<BR>&nbsp;&nbsp;&nbsp;&nbsp;&nbsp;Naravno, ima jedna začkoljica..."
<BR>&nbsp;&nbsp;&nbsp;&nbsp;&nbsp;Oh, Fiben je bio sasvim siguran da će se pojaviti začkoljica!
<BR>&nbsp;&nbsp;&nbsp;&nbsp;&nbsp;Zatresao je glavom kao da to može da izbaci sve reči iz nje. Bilo je nečeg neprirodnog oko Gejlet. Uzdizanje je divno i krasno, a ona bi mogla da bude savršen primerak neo-šimpanze, ali jednostavno nije prirodno toliko razmišljati i govoriti, a ne dati mozgu malo slobodnog vremena da se provetri!
<BR>&nbsp;&nbsp;&nbsp;&nbsp;&nbsp;Konačno je stigao do dokova, gde su ribarski čamci bili čvrsto privezani zbog nadolazeće oluje. Morske ptice kreštale su i sunovraćivale se, pokušavajući da uhvate poslednji obrok pre nego što voda postane suviše nemirna. Jedna od njih prišla je preblizu Fibenu pa ju je 'Rover', nadzorni robot, počastio šokom upozorenja. Ptica - srodnik Gubrua koliko i Fiben - ljutito je zakreštala i otisnula se ka zapadu.
<BR>&nbsp;&nbsp;&nbsp;&nbsp;&nbsp;Fiben se smestio na kraju nasipa. Iz džepa je izvukao pola ranije pripremljenog sendviča. Ćutke je žvakao, posmatrajući oblake i vodu. Sada je bar na trenutak mogao da prestane da misli i brine se. Ni u glavi mu nisu odjekivale nikakve reči.
<BR>&nbsp;&nbsp;&nbsp;&nbsp;&nbsp;U tom času, za sreću su mu nedostajali samo banana, pivo... i sloboda.
<BR>&nbsp;&nbsp;&nbsp;&nbsp;&nbsp;Otprilike sat kasnije, 'Rover' je počeo uporno da zuji. Nadzorni robot postavio se između Fibena i vode i počeo da značajno poigrava.
<BR>&nbsp;&nbsp;&nbsp;&nbsp;&nbsp;Fiben je uzdahnuo, ustao i otresao pesak sa sebe. Pošao je ka doku i uskoro se probijao kroz lišće nošeno vetrom na putu ka zatvoru u gradu. Na vetrovitim ulicama video je tek ponekog šimpanzu.
<BR>&nbsp;&nbsp;&nbsp;&nbsp;&nbsp;Onaj neobično poznati stražar se namrštio kad je Fiben stigao pred kapiju, ali nije odugovlačio sa otvaranjem. Uvek je lakše izići nego ući, pomislio je Fiben.
<BR>&nbsp;&nbsp;&nbsp;&nbsp;&nbsp;Silvija je još dežurala za stolom. "Jesi li se lepo prošetao, Fibene?"
<BR>&nbsp;&nbsp;&nbsp;&nbsp;&nbsp;"Hm. Moraš jednom izići sa mnom. Poći ćemo u park, pa ću ti pokazati kako opomašam Čitu", prijateljski joj je namignuo.
<BR>&nbsp;&nbsp;&nbsp;&nbsp;&nbsp;"To sam već videla, sećaš se? Ako se dobro sećam, nije bilo naročito zanimljivo." No, glas joj se nije slagao sa rečima. Delovala je napeto. "Idi unutra, Fibene. Ja ću skloniti Rovera."
<BR>&nbsp;&nbsp;&nbsp;&nbsp;&nbsp;"Pa, dobro." Vrata su zazujala i otvorila se. "Laku noć, Silvija."
<BR>&nbsp;&nbsp;&nbsp;&nbsp;&nbsp;Gejlet je sedela na mekom tepihu ispred holo-zida, koji je sada prikazivao savanu sa vazduhom treperavim od jare. Podigla je pogled sa knjige koju je držala u krilu i skinula naočare za čitanje. "Zdravo. Je li ti sad lakše?"
<BR>&nbsp;&nbsp;&nbsp;&nbsp;&nbsp;"Da. Izvini za ono ranije. Izgleda da me je ščepala zatvorska groznica. Sad sam spreman da se pokorim i vratim na posao."
<BR>&nbsp;&nbsp;&nbsp;&nbsp;&nbsp;"Nema potrebe. Za danas smo završili." Potapšala je tepih. "Zašto ne dođeš ovamo da mi malo češeš leđa? Posle ću ti uzvratiti."
<BR>&nbsp;&nbsp;&nbsp;&nbsp;&nbsp;Fibena nije trebalo dvaput pozvati. Odavno je zaključio da je Gejlet sjajan partner za biskanje. Zbacio je jaknu i seo iza nje. Ležerno mu je spustila ruku na koleno kad je počeo da provlači prste kroz njeno krzno. Uskoro je zatvorila oči. Disala je tihim, plitkim uzdasima.
<BR>&nbsp;&nbsp;&nbsp;&nbsp;&nbsp;Bilo je teško odrediti odnos sa Gejlet. Nisu bili ljubavnici. Za većinu šima to je jedina praktična mogućnost tokom određenog dela telesnog ciklusa, a Gejlet je izričito rekla da ima vrlo lično shvatanje seksualnosti, više nalik na ljudske ženke. Fiben je to poštovao i nije vršio nikakav pritisak.
<BR>&nbsp;&nbsp;&nbsp;&nbsp;&nbsp;Nevolja je bila u tome što je neprestano mislio na nju.
<BR>&nbsp;&nbsp;&nbsp;&nbsp;&nbsp;Podsećao je sebe da ne sme mešati seksualne porive sa ostalim stvarima. Možda sam opsednut njome, ali nisam lud. Vođenje ljubavi sa ovom šimom zahtevalo bi tip veze o kome još nije bio spreman da razmišlja.
<BR>&nbsp;&nbsp;&nbsp;&nbsp;&nbsp;Dok je pretraživao krzno na njenom vratu, osetio je napete čvorove pod kožom. "Ej, pa ti si sva ukočena! Šta je bilo? Da te nije onaj Si..."
<BR>&nbsp;&nbsp;&nbsp;&nbsp;&nbsp;U koleno su mu se zarili nokti, iako se Gejlet uopšte nije pomerila. Fiben je u letu promenio rečenicu.
<BR>&nbsp;&nbsp;&nbsp;&nbsp;&nbsp;"...s-stražar opet zavitlavao? Da nisu prokleti Uslovnjaci dolazili da te saleću?"
<BR>&nbsp;&nbsp;&nbsp;&nbsp;&nbsp;"A šta da jesu? Šta bi učinio? Izišao bi napolje da braniš moju čast?" Nasmejala se. Fiben je osetio njeno olakšanje, izraženo telom. Nešto se dešavalo. Nikad nije video Gejlet toliko uznemirenu.
<BR>&nbsp;&nbsp;&nbsp;&nbsp;&nbsp;Dok joj je češao leđa, naišao je na nešto upleteno u krzno... nešto okruglo i tanko, nalik na disk. "Izgleda da se tu dlaka učvorila", brzo je rekla Gejlet kad je pokušao da to iščupa. "Pazi šta radiš, Fibene."
<BR>&nbsp;&nbsp;&nbsp;&nbsp;&nbsp;"Oh, dobro." Sagnuo se. "Jeste, u pravu si. Povelik čvor. Moraću da ga sredim zubima."
<BR>&nbsp;&nbsp;&nbsp;&nbsp;&nbsp;Leđa su joj podrhtavala i mirisala je na znoj kad joj je prineo lice sasvim blizu. Kao što sam i mislio. Tekst-kapsula! Kad mu je oko došlo na isti nivo, oživeo je mali, holografski projektor. Zrak mu je prošao kroz zenicu i automatski se podesio tako da se izoštri na mrežnjači.
<BR>&nbsp;&nbsp;&nbsp;&nbsp;&nbsp;Bilo je svega nekoliko jednostavnih rečenica. Ipak, kad ih je pročitao, zatreptao je od iznenađenja. Taj dokument bio je napisan u njegovo ime!
<BR>
<BR>&nbsp;&nbsp;&nbsp;&nbsp;&nbsp;IZJAVA ZAŠTO RADIM OVO. NAPISAO PORUČNIK FIBEN BOLDŽER, NEOŠIMPANZA.
<BR>
<BR>&nbsp;&nbsp;&nbsp;&nbsp;&nbsp;IAKO OD ZAROBLJAVANJA DOBRO POSTUPAJU SA MNOM I CENIM PAŽNJU KOJA MI JE POSVEĆENA, MORAM, NA ŽALOST, DA POBEGNEM ODAVDE. RAT JOŠ TRAJE I MOJA JE DUŽNOST DA POBEGNEM AKO IKAKO MOGU.
<BR>
<BR>&nbsp;&nbsp;&nbsp;&nbsp;&nbsp;POKUŠAVAJUĆI DA POBEGNEM, NE ŽELIM DA NANESEM UVREDU SIZERENU DOLIČNOSTI, NITI KLANU GUBRU. SAMO SAM ODAN LJUDIMA I MOM KLANU. ZATO JEDNOSTAVNO MORAM DA URADIM OVO.
<BR>
<BR>&nbsp;&nbsp;&nbsp;&nbsp;&nbsp;Ispod teksta pulsiralo je malo, crvenkasto polje, kao da očekuje nešto. Fiben je zatreptao. Malo se odmakao i poruka je nestala.
<BR>&nbsp;&nbsp;&nbsp;&nbsp;&nbsp;Naravno, znao je za ovakve zapise. Trebalo je samo da pogleda u crveno polje, da čvrsto odluči i disk će registrovati njegovo slaganje zajedno sa otiskom njegove mrežnjače. Dokument će ga tada obavezivati bar koliko i potpis na listu hartije.
<BR>&nbsp;&nbsp;&nbsp;&nbsp;&nbsp;Bekstvo! Od same pomisli Fibenu je srce brže udaralo. Ali...kako?
<BR>&nbsp;&nbsp;&nbsp;&nbsp;&nbsp;Nije mu promaklo da zapis pominje samo njegovo ime. Da Gejlet namerava da pođe sa njim, sigurno bi pomenula i sebe.
<BR>&nbsp;&nbsp;&nbsp;&nbsp;&nbsp;A čak i da je moguće, je li to ispravan postupak? Očito ga je Sizeren Doličnosti izabrao da sa Gejlet učestvuje u poduhvatu možda složenijem i opasnijem od ičega u istoriji rase. Kako da je ostavi u takvom trenutku?
<BR>&nbsp;&nbsp;&nbsp;&nbsp;&nbsp;Ponovo je približio oko i još jednom pročitao poruku, žurno razmišljajući.
<BR>&nbsp;&nbsp;&nbsp;&nbsp;&nbsp;Kako se Gejlet našla u prilici da ovo napiše? Je li nekako uspostavila kontakt sa nekim iz pokreta otpora?
<BR>&nbsp;&nbsp;&nbsp;&nbsp;&nbsp;Osim toga, nešto u tekstu zapinjalo mu je za oko kao pogrešno. Ne samo zbog slabe leksike i loše gramatike. Već na prvi pogled mogao je da smisli nekoliko poboljšanja, neophodnih da bi izjava uopšte dejstvovala.
<BR>&nbsp;&nbsp;&nbsp;&nbsp;&nbsp;Naravno! Neko drugi je napisao poruku, a Gejlet mu ju je samo dala da pročita!
<BR>&nbsp;&nbsp;&nbsp;&nbsp;&nbsp;"Malopre je dolazila Silvija", rekla je Gejlet. "Malo smo se biskale. I ona je zapela za taj čvor."
<BR>&nbsp;&nbsp;&nbsp;&nbsp;&nbsp;Silvija?! Znači, tako. Nikakvo čudo što je večeras nervozna.
<BR>&nbsp;&nbsp;&nbsp;&nbsp;&nbsp;Fiben se zamislio, pokušavajući da reši zagonetku. Silvija mora da je postavila disk na Gejlet... ne, mora da ga je imala na sebi, pa ga je Gejlet pročitala, a onda ga je prenela u Gejletino krzno, uz njenu dozvolu.
<BR>&nbsp;&nbsp;&nbsp;&nbsp;&nbsp;"Možda sam pogrešno procenila Silviju", nastavila je Gejlet. "Sada mi se čini da je ona ipak pristojna šima. Nisam sasvim sigurna koliko se na nju neko može osloniti, ali mislim da je duboko u sebi ona sasvim dobra."
<BR>&nbsp;&nbsp;&nbsp;&nbsp;&nbsp;Šta je sad pokušavala da mu kaže? Da ovo uopšte nije njena zamisao nego Silvijina? Gejlet je svakako morala da razmotri Silvijin predlog bez ikakvog razgovora. Ni sa Fibenom sada ne sme da se posavetuje. Bar ne otvoreno.
<BR>&nbsp;&nbsp;&nbsp;&nbsp;&nbsp;"Gadan čvor", rekao je i odmakao se, zagledan u mokro parče krzna. "Pokušaću opet malo kasnije."
<BR>&nbsp;&nbsp;&nbsp;&nbsp;&nbsp;"Ne smeta. Nemoj da žuriš. Sigurna sam da ćeš ga razrešiti."
<BR>&nbsp;&nbsp;&nbsp;&nbsp;&nbsp;Prešao je na drugi deo krzna, na desnom ramenu, ali misli su mu bile daleko.
<BR>&nbsp;&nbsp;&nbsp;&nbsp;&nbsp;Hajde, razmišljaj, ljutnuo se na sebe.
<BR>&nbsp;&nbsp;&nbsp;&nbsp;&nbsp;Sve je bilo tako nejasno! Sizerenova složena oprema za testiranje sigurno je zakazala kad su tehničari odredili da je baš on 'napredan' neo-šimpanza. U ovom trenutku Fiben se uopšte nije osećao ni blizu blistavog uzora razumnog bića.
<BR>&nbsp;&nbsp;&nbsp;&nbsp;&nbsp;No dobro, usredsredio se. Znači, ponuđena mi je prilika za bekstvo. Kao prvo, je li to istina?
<BR>&nbsp;&nbsp;&nbsp;&nbsp;&nbsp;Silvija je, recimo, mogla da igra dvostruku igru. Njena ponuda je možda klopka.
<BR>&nbsp;&nbsp;&nbsp;&nbsp;&nbsp;Ali to ne bi imalo nikakvog smisla! Fiben uopšte nije dao reč da neće bežati ako mu se ukaže prilika. Zapravo, kao zemljanskom oficiru bila mu je dužnost da to učini, naročito ako može sve da izvede učtivo, u skladu sa galaktinskim običajima.
<BR>&nbsp;&nbsp;&nbsp;&nbsp;&nbsp;Sve u svemu, prihvatanje ponude moglo bi da bude smatrano kao tačan odgovor. Ako je ovo još jedan test Gubrua, možda se od njega očekuje da pristane. To bi zadovoljilo uporne Itije... i pokazalo im da on poznaje dužnosti štićenika.
<BR>&nbsp;&nbsp;&nbsp;&nbsp;&nbsp;S druge strane, ponuda je možda stvarna. Fiben se prisetio Silvijine nervoze. Poslednjih nedelja prijateljski se ponašala prema njemu, toliko da bi mu se stvarno smučilo kad bi sve bilo samo glumatanje.
<BR>&nbsp;&nbsp;&nbsp;&nbsp;&nbsp;Dobro. Ali ako je ovo stvarno, šta li je smislila za bekstvo?
<BR>&nbsp;&nbsp;&nbsp;&nbsp;&nbsp;Bio je samo jedan način da to sazna - da je pita. Naravno, bekstvo će zahtevati da zavaraju sistem za nadgledanje. Možda je bilo načina, ali Silvija može da ih iskotisti samo jednom. Odluka mora biti doneta pre nego što on i Gejlet počnu da postavljaju otvorena pitanja.
<BR>&nbsp;&nbsp;&nbsp;&nbsp;&nbsp;Znači, ja zapravo donosim odluku o tome treba li reći Silviji: 'U redu, da čujemo tvoj plan'. Ako se složim, moram biti spreman za polazak.
<BR>&nbsp;&nbsp;&nbsp;&nbsp;&nbsp;Za polazak - kuda?
<BR>&nbsp;&nbsp;&nbsp;&nbsp;&nbsp;Naravno, postojao je samo jedan odgovor. U planine, da izvesti Ataklenu i Roberta o svemu što je saznao. To je značilo da se mora izvući ne samo iz zatvora, nego i iz Port Helenije.
<BR>&nbsp;&nbsp;&nbsp;&nbsp;&nbsp;"Soroi pričaju priču", tiho je rekla Gejlet. Oči su joj bile zatvorene i izgledala je gotovo opušteno dok joj je češao rame. "Pričaju o izvesnom vojniku Pahi, u vreme dok su Pahe još bile Uzdizane. Da li te zanima?"
<BR>&nbsp;&nbsp;&nbsp;&nbsp;&nbsp;Fiben je zbunjeno klimnuo. "Naravno, Gejlet, pričaj mi."
<BR>&nbsp;&nbsp;&nbsp;&nbsp;&nbsp;"Dobro. Pa, za Pahe si sigurno čuo. Oni su odvažni ratnici, odani svojim pokroviteljima Soroima. U ono vreme lepo su prolazili na testovima Instituta za Uzdizanje, pa su Soroi rešili da im daju i malo odgovornosti. Poslali su jednu grupu da štiti izaslanika u klan Sedam Spinova."
<BR>&nbsp;&nbsp;&nbsp;&nbsp;&nbsp;"Sedam Spinova... to je mašinska civilizacija, je li?"
<BR>&nbsp;&nbsp;&nbsp;&nbsp;&nbsp;"Jeste, ali nisu odmetnici. To je jedna od retkih mašinskih kultura koje su se pridružile galaktinskoj zajednici kao počasni članovi. Uglavnom se drže po strani, u ograncima visoke gustine koji nisu zanimljivi ni kiseoničkim ni vodoničkim organizmima."
<BR>&nbsp;&nbsp;&nbsp;&nbsp;&nbsp;Šta to pokušava da kaže? - pitao se Fiben.
<BR>&nbsp;&nbsp;&nbsp;&nbsp;&nbsp;"Dakle, dok se ambasador Soroa cenkao sa visokim dostojanstvenicima Sedam Spinova, jedan izviđač Paha otkrio je nešto na ivici planetnog sistema i pošao da istraži stvar. Desilo se da je našao teretni brod sa Sedam Spinova, opkoljen zlim mašinama."
<BR>&nbsp;&nbsp;&nbsp;&nbsp;&nbsp;"Zombiji? Istrebljivači planeta?"
<BR>&nbsp;&nbsp;&nbsp;&nbsp;&nbsp;Gejlet se stresla. "Čitaš previše naučne fantastike, Fibene. Ne, ovo su bili obični razbojnici u potrazi za plenom. Naš Paha je tražio uputstva, ali odgovora nije bilo. Šta će, kud će, rešava da preuzme inicijativu. Uleteo je ravno u okršaj, pucajući iz svih oružja."
<BR>&nbsp;&nbsp;&nbsp;&nbsp;&nbsp;"Pusti da pogodim, spasao je teretni brod."
<BR>&nbsp;&nbsp;&nbsp;&nbsp;&nbsp;Klimnula je. "Isprašio je razbojnike. Sedam Spinova bili su zahvalni, pa su se poslovni pregovori završili velikom dobiti za Soroe."
<BR>&nbsp;&nbsp;&nbsp;&nbsp;&nbsp;"Znači, postao je junak."
<BR>&nbsp;&nbsp;&nbsp;&nbsp;&nbsp;Gejlet je zatresla glavom. "Ne. Stigao je kući obeščašćen, jer je delovao na svoju ruku, bez nadzora."
<BR>&nbsp;&nbsp;&nbsp;&nbsp;&nbsp;"Blesavi Itiji", promrmljao je Fiben.
<BR>&nbsp;&nbsp;&nbsp;&nbsp;&nbsp;"Ne, Fibene." Stegnula mu je koleno. "To je važna pojedinost. Lepo je podsticati inicijativu mlade štićeničke rase, ali ne i tokom osetljivih pregovora na nivou Galaksija? Kao kad bi pametnom detetu poverio fuzionu centralu."
<BR>&nbsp;&nbsp;&nbsp;&nbsp;&nbsp;Fiben je sad razumeo kuda Gejlet cilja. Njima dvoma je ponuđena pogodba vrlo zgodna za Zemlju - bar spolja posmatrano. Sizeren Doličnosti nudio je da finansira veliku Svetkovinu Prihvatanja za neo-šimpanze. Gubrui će prestati da odriču ljudima status pokrovitelja i prekinuće neprijateljstva prema Zemlji. Izgleda da je Sizeren zauzvrat tražio samo da Fiben i Gejlet pred Pet Galaksija, posredstvom hipersvemirske skretnice, kažu da su Gubrui sjajni momci.
<BR>&nbsp;&nbsp;&nbsp;&nbsp;&nbsp;Sve zajedno zvučalo je kao spasavanje časti Sizerena Doličnosti, a istovremeno i kao sjajan dobitak za Zemljane.
<BR>&nbsp;&nbsp;&nbsp;&nbsp;&nbsp;Ipak, Fiben se upitao imaju li on i Gejlet prava da donesu takvu odluku. Možda je u pozadini svega neka začkoljica koju oni sami ne mogu da prozru? Možda i pogubna začkoljica?
<BR>&nbsp;&nbsp;&nbsp;&nbsp;&nbsp;Sizeren Doličnosti rekao im je da postoje razlozi zbog kojih im se ne dozvoljava da razgovaraju sa ljudskim vođama, zatvorenim na ostrvima. Njegovo takmaštvo sa ostalim Sizerenima se zaoštravalo, a oni se možda ne bi složili sa njegovim planovima. Sizerenu Doličnosti bilo je potrebano iznenađenje da bi ih nadigrao i doveo pred svršeni čin.
<BR>&nbsp;&nbsp;&nbsp;&nbsp;&nbsp;Fibenu je u tom objašnjenju nešto škripalo, ali tuđinci su po definiciji nerazumljivi. Nije mogao da zamisli zemljansku zajednicu kako dejstvuje na takvim načelima.
<BR>&nbsp;&nbsp;&nbsp;&nbsp;&nbsp;Gejlet mu je upravo rekla da bi trebalo da se povuku iz svetkovine. Sjajno! Što se Fibena tiče, neka ona slobodno odlučuje. Uostalom, dovoljno je da kažu ne... sa puno poštovanja, naravno.
<BR>&nbsp;&nbsp;&nbsp;&nbsp;&nbsp;"Priča se tu ne završava", rekla je Gejlet.
<BR>&nbsp;&nbsp;&nbsp;&nbsp;&nbsp;"Znači, ima još?"
<BR>&nbsp;&nbsp;&nbsp;&nbsp;&nbsp;"O, da. Nekoliko godina kasnije klan Sedam Spinova pronašao je dokaz da je vojnik Paha stvarno učinio sve što je mogao da bi dobio uputstva pre nego što je počeo intervenciju, ali uslovi u subsvemiru sprečili su odašiljanje poruke."
<BR>&nbsp;&nbsp;&nbsp;&nbsp;&nbsp;"I?"
<BR>&nbsp;&nbsp;&nbsp;&nbsp;&nbsp;"To je značilo ogromnu razliku! U jednom slučaju Paha je preuzeo odgovornost koju nije zaslužio. U drugom, činio je najbolje što je mogao! Izviđač je pomilovan, posthumno, a njegovi potomci dobili su veća prava u Uzdizanju."
<BR>&nbsp;&nbsp;&nbsp;&nbsp;&nbsp;Nastupila je duga tišina. Nijedno od njih nije progovorilo dok je Fiben pažljivo razmišljao. Odjednom mu je sve bilo jasno.
<BR>&nbsp;&nbsp;&nbsp;&nbsp;&nbsp;Računa se trud. To hoće da mi kaže. Bilo bi neoprostivo sarađivati sa Sizerenom bez barem pokušaja da se savetujemo sa našim pokroviteljima. Možda neću uspeti, verovatno neću uspeti, ali moram da pokušam.
<BR>&nbsp;&nbsp;&nbsp;&nbsp;&nbsp;"Hajde da ponovo vidimo taj čvor." Sagnuo se i prineo oko sasvim blizu kapsuli sa pokrukom. Opet se pojavio tekst, zajedno ca crvenim pulsirajućim poljem. Fiben je pogledao pravo u to mesto i usredsredio se.
<BR>&nbsp;&nbsp;&nbsp;&nbsp;&nbsp;Slažem se sa ovim.
<BR>&nbsp;&nbsp;&nbsp;&nbsp;&nbsp;Tačka je smesta promenila boju, označavajući njegov pristanak. Šta sad? - upitao se Fiben kad se ispravio.
<BR>
<BR>&nbsp;&nbsp;&nbsp;&nbsp;&nbsp;Odgovor je stigao odmah, jer su se vrata tiho otvorila i ušla je Silvija, još u onoj haljini do zemlje. Sela je pred njih.
<BR>&nbsp;&nbsp;&nbsp;&nbsp;&nbsp;"Sad nas ne nadgledaju. Priključila sam beskonačnu traku na kamere. Proći će bar sat dok njihov kompjuter ne postane sumnjičav."
<BR>&nbsp;&nbsp;&nbsp;&nbsp;&nbsp;Fiben je izvukao disk iz Gejletinog krzna. Ona je odmah ispružila ruku da ga uzme. "Samo koji minut", šapnula je i žurno pošla do svog data-ekrana da ubaci kapsulu unutra. "Bez uvrede, Silvija, ali treba ga malo uglačati. Fiben može posle da odobri moje izmene."
<BR>&nbsp;&nbsp;&nbsp;&nbsp;&nbsp;"Nema uvrede. Znala sam da ćeš morati da ga doteraš. Htela sam samo da vam jasno stavim do znanja šta nudim."
<BR>&nbsp;&nbsp;&nbsp;&nbsp;&nbsp;Sve se dešavalo suviše brzo. Fiben je ipak već osećao kako mu adrenalin u krvi raste. "Znači, idem?"
<BR>&nbsp;&nbsp;&nbsp;&nbsp;&nbsp;"Mi idemo", ispravila ga je Silvija. "Ti i ja. Imam spremne zalihe, odeću i put van grada."
<BR>&nbsp;&nbsp;&nbsp;&nbsp;&nbsp;"Znači da si povezana sa podzemljem?"
<BR>&nbsp;&nbsp;&nbsp;&nbsp;&nbsp;Odmahnula je glavom. "Volela bih da im se pridružim, naravno, ali ovo je moj lični poduhvat. Ja... radim ovo da bih dobila nešto."
<BR>&nbsp;&nbsp;&nbsp;&nbsp;&nbsp;"A šta želiš da dobiješ?"
<BR>&nbsp;&nbsp;&nbsp;&nbsp;&nbsp;Silvija je odmahnula glavom, pokazujući da će čekati dok se Gejlet vrati. "Ako vas dvoje pristanete da rizikujete, izići ću i pozvati noćnog stražara. Pažljivo sam ga izabrala i stajalo me je dosta truda dok ga Gvozden nije odredio da dežura baš noćas."
<BR>&nbsp;&nbsp;&nbsp;&nbsp;&nbsp;"A zašto je on toliko važan?"
<BR>&nbsp;&nbsp;&nbsp;&nbsp;&nbsp;"Možda si primetio da taj uslovnjak veoma liči na tebe, Fibene, i slično je građen. Dovoljno slično da u mraku za neko vreme zavara špijunske kompjutere, nadam se."
<BR>&nbsp;&nbsp;&nbsp;&nbsp;&nbsp;Dakle, zato mu je čim na kapiji izgledao onako poznato! Fiben je počeo da ukratko pravi pretpostavke. "Drogiraćeš ga. Ostaće sa Gejlet, a ja ću se išunjati u njegovoj odeći, sa njegovom propusnicom."
<BR>&nbsp;&nbsp;&nbsp;&nbsp;&nbsp;"Ima tu još mnogo toga, veruj mi." Silvija je izgledala nervozna i iscrpljena. "Ali to je plan u opštim crtama. I on i ja završavamo smenu za dvadeset minuta. Dotle sve mora biti gotovo."
<BR>&nbsp;&nbsp;&nbsp;&nbsp;&nbsp;Prišla im je Gejlet i pružila kapsulu Fibenu. Prineo ju je do jednog oka i pažljivo pročitao prerađeni tekst - ne zato da bi kritikovao Gejlet, nego da bi mogao da ga ponovi reč po reč ako ikada stigne do Ataklene i Roberta.
<BR>&nbsp;&nbsp;&nbsp;&nbsp;&nbsp;Gejlet je potpuno preradila poruku.
<BR>
<BR>&nbsp;&nbsp;&nbsp;&nbsp;&nbsp;OBJAVA NAMERE: ZABELEŽIO FIBEN BOLDŽER, ŠIMPANZA-AB-LJUDI, GRAĐANIN-ŠTIĆENIK ZEMLJANSKE FEDERACIJE I REZERVNI PORUČNIK SNAGA CIVILNE ZAŠTITE NA GARTU.
<BR>
<BR>&nbsp;&nbsp;&nbsp;&nbsp;&nbsp;ZAHVALJUJEM SE NA KOREKTNOM ODNOSU TOKOM MOG ZATVORENIŠTVA. SVESTAN SAM LJUBAZNE PAŽNJE UZVIŠENIH I POŠTOVANIH SIZERENA IZ VELIKOG KLANA GUBRU. IPAK, SMATRAM SVOJOM DUŽNOŠĆU, KAO RATNIKA U POSTOJEĆEM SUKOBU MOG KLANA I KLANA GUBRU, DA UZ DUŽNO POŠTOVANJE ODBIJEM DALJE ZATOČENIŠTVO, MA KOLIKO BILO KOREKTNO.
<BR>
<BR>&nbsp;&nbsp;&nbsp;&nbsp;&nbsp;U POKUŠAJU DA POBEGNEM, NI NA KOJI NAČIN NE ODBACUJEM ČAST KOJU MI JE UKAZAO UZVIŠENI SIZEREN ODREĐUJUĆI ME ZA MOGUĆEG PREDSTAVNIKA RASE. NASTAV- LJAJUĆI ČASTAN OTPOR OKUPACIJI GARTA OD STRANE GUBRUA, NADAM SE PONAŠATI ONAKO KAKO SE OČEKUJE OD RAZUMNJAKA-ŠTIĆENIKA, U DOLIČNOM POKORAVANJU VOLJI MOJIH POKROVITELJA.
<BR>&nbsp;&nbsp;&nbsp;&nbsp;&nbsp;OVIM POSTUPAM U SKLADU SA TRADICIJAMA GALAKTINSKE ZAJEDNICE, ONAKO KAKO SU MI OBJAŠNJENE I KAKO SAM IH RAZUMEO.
<BR>&nbsp;&nbsp;&nbsp;&nbsp;&nbsp;Tako je. Fiben je dovoljno naučio od Gejlet da bi video koliko je ova verzija bolja. Ponovo je registrovao svoje slaganje i crveno polje opet je promenilo boju. Vratio je disk u Gejletine ruke.
<BR>&nbsp;&nbsp;&nbsp;&nbsp;&nbsp;Važno je da pokušamo, rekao je sebi, znajući koliko je ceo ovaj poduhvat, zapravo, beznadežan.
<BR>&nbsp;&nbsp;&nbsp;&nbsp;&nbsp;"A sad", Gejlet se obratila Silviji, "o kakvoj si to ceni govorila? Šta želiš za nagradu?"
<BR>&nbsp;&nbsp;&nbsp;&nbsp;&nbsp;Silvija se ugrizla za usnu. Gledala je Gejlet, ali je pokazala na Fibena. "Njega", brzo je kazala. "Želim da ga podeliš sa mnom."
<BR>&nbsp;&nbsp;&nbsp;&nbsp;&nbsp;"Štaa?" Fiben je počeo da ustaje, ali Gejlet ga je ućutkala jednim pokretom. "Objasni", rekla je Silviji.
<BR>&nbsp;&nbsp;&nbsp;&nbsp;&nbsp;Silvija je slegnula ramenima. "Nisam sigurna kakav oblik braka vas dvoje imate."
<BR>&nbsp;&nbsp;&nbsp;&nbsp;&nbsp;"Nemamo nikakav!" grozničavo se umešao Fiben. "I šta se to tebe..."
<BR>&nbsp;&nbsp;&nbsp;&nbsp;&nbsp;"Umukni, Fibene", mirno mu je rekla Gejlet. "To je tačno, Silvija. Mi nismo u braku, ni grupnom, ni monogamnom. Šta je posredi? Šta želiš od njega?"
<BR>&nbsp;&nbsp;&nbsp;&nbsp;&nbsp;"Zar nije očigledno?" Silvija je brzo pogledala Fibena. "Ma kakav mu je status u Uzdizanju do sada bio, on u ovom trenutku već ima beli karton. Seti se šta je sve uradio u ratu, pa način na koji je prešao sve Gubrue u Port Heleniji, ne jednom - nego dvaput. Svaki od tih poduhvata dao bi mu beli status. A sad ga je Sizeren pozvao da bude predstavnik rase. Takva pažnja nije bilo šta. Ko god da dobije rat, to će ostati važno. Dakle: on ima beli karton. Ja imam zeleni. Osim toga, sviđa mi se njegov stil. To je sve."
<BR>&nbsp;&nbsp;&nbsp;&nbsp;&nbsp;Ja? Gudalova, ja da imam beli karton? Fiben je stao da se smeje besmislenosti situacije. Upravo je počelo da mu sviće šta Silvija, zapravo, želi.
<BR>&nbsp;&nbsp;&nbsp;&nbsp;&nbsp;"Ko god da pobedi", nastavila je Silvija, ne obraćajući pažnju na njega, "bili to Zemljani ili Gubrui, hoću da moje dete bude na vrhu talasa Uzdizanja i da ga štiti Odbor. Moje dete mora imati sudbinu. Imaću unuke i deo sutrašnjice."
<BR>&nbsp;&nbsp;&nbsp;&nbsp;&nbsp;Silvija je očito vrlo ozbiljno shvatala celu stvar, ali Fiben nije bio raspoložen za saosećanje. Kakvo metafizičko trabunjanje, pomislio je. I čak ništa od toga nije govorila njemu. Silvija je razgovarala sa Gejlet! "Hej, zar ja nemam pravo da kažem šta mislim?" pobunio se.
<BR>&nbsp;&nbsp;&nbsp;&nbsp;&nbsp;"Naravno da nemaš, glupavko", odgovorila je Gejlet, odmahujući glavom. "Ti si muško. Čim koji će tucati kozu, ili lišće, ako nema pri ruci ništa bolje."
<BR>&nbsp;&nbsp;&nbsp;&nbsp;&nbsp;To je bilo preterivanje, premda zasnovano na dovoljnoj količini istine da bi Fiben pocrveneo. "Ali..."
<BR>&nbsp;&nbsp;&nbsp;&nbsp;&nbsp;"Silvija je privlačna i približava se crvenom. Šta si mislio da ćeš uraditi kad se nađeš na slobodi, ako se svi unapred složimo da se u tvom slučaju prijatno i korisno slažu? Ovo sada nije tvoja odluka. Poslednji put te molim da ćutiš, Fibene."
<BR>&nbsp;&nbsp;&nbsp;&nbsp;&nbsp;Obratila se Silviji da joj postavi novo pitanje, ali Fiben nije mogao da ih čuje. Grmljavina u ušima pokrivala mu je svaki drugi zvuk. Mogao je da misli samo na bubnjara, sirotog Igora Patersona. Ne! Oh, Gudalova, spasi me!
<BR>&nbsp;&nbsp;&nbsp;&nbsp;&nbsp;"...tako je to s mužjacima."
<BR>&nbsp;&nbsp;&nbsp;&nbsp;&nbsp;"Da, naravno. Ipak, mislila sam da imaš vezu sa njim, zvaničnu ili ne. Teorija je u redu, ali jasno je da on ima prenaglašeno shvatanje časti. Moglo bi se desiti da se uskopisti ako ne bude znao da se i ti slažeš."
<BR>&nbsp;&nbsp;&nbsp;&nbsp;&nbsp;Da li tako ženke misle o nama čimovima, duboko u sebi? Fiben se zamislio. Setio se časova 'zdravstvenog vaspitanja' u srednjoj školi, kada su čimove izdvajali iz razreda i vodili na predavanja o pravu na razmnožavanje i filmove o kontracepciji i rađanju. Kao i ostali dečaci, pitao se šta za to vreme uče šime. Da li ih u školi nauče da budu tako hladnokrvno logične? Ili moraju sve da nauče na teži način... od nas?
<BR>&nbsp;&nbsp;&nbsp;&nbsp;&nbsp;"On nije moje vlasništvo", slegnula je ramenima Gejlet. "Ako si u pravu, onda niko nikada neće ni moći da ga poseduje... osim odbora za Uzdizanje. Jadničak." Namrštila se. "Sve što tražim od tebe jeste da ga prvo bezbedno odvedeš u planine. Neće te ni pipnuti dotle, jasno? Dobićeš svoju nagradu kad bude bio na sigurnom, sa gerilcima."
<BR>&nbsp;&nbsp;&nbsp;&nbsp;&nbsp;Kod ljudi, muškarac ne bi ovo trpeo, pomislio je Fiben sa gorčinom. S druge strane, muški ljudi nisu nedovršeni štićenici koji bi 'tucali kozu, ili lišće, ako nemaju pri ruci ništa bolje', zar ne?
<BR>&nbsp;&nbsp;&nbsp;&nbsp;&nbsp;Silvija je klimnula u znak pristanka. Ispružila je ruku. Gejlet ju je prihvatila. Za trenutak su se gledale u oči, a onda su se razdvojile.
<BR>&nbsp;&nbsp;&nbsp;&nbsp;&nbsp;Silvija je ustala. "Kucaću pre nego što uđem, za otprilike deset minuta." Kad je pogledala Fibena, izgledala je zadovoljno, kao da je odlično prošla u poslovnim pregovorima. "Dotle budi spreman za polazak", rekla je i izišla.
<BR>&nbsp;&nbsp;&nbsp;&nbsp;&nbsp;Kad je otišla, Fiben je konačno došao do reči. "Te tvoje rečite teorije ipak imaju previše pretpostavki. Otkuda si, pobogu, tako sigurna da..."
<BR>&nbsp;&nbsp;&nbsp;&nbsp;&nbsp;"Nisam sigurna ni u šta!" prasnula je. Izraz zbunjenosti i bola na njenom licu zapanjio je Fibena više od svega što se te večeri dogodilo.
<BR>&nbsp;&nbsp;&nbsp;&nbsp;&nbsp;Gejlet je prešla rukom preko očiju. "Izvini, Fibene. Učini onako kako misliš da je najbolje. Samo se nemoj uvrediti, molim te. Nijedno od nas sada nema vremena za ponos. Uostalom, Silvija stvarno ne traži previše, zar ne?"
<BR>&nbsp;&nbsp;&nbsp;&nbsp;&nbsp;Fiben je u njenim očima video prikrivenu napetost, pa je osetio da mu bes splašnjava. Umesto toga, osetio je brigu za nju. "Jesi... jesi li sigurna da ćeš biti dobro?"
<BR>&nbsp;&nbsp;&nbsp;&nbsp;&nbsp;Slegnula je ramenima. "Valjda. Sizeren će mi verovatno naći drugog partnera. Učiniću sve što mogu da odugovlačim stvari."
<BR>&nbsp;&nbsp;&nbsp;&nbsp;&nbsp;Fiben se ugrizao za usnu. "Donećemo ti poruku od ljudi, obećavam."
<BR>&nbsp;&nbsp;&nbsp;&nbsp;&nbsp;Video joj je po licu da malo veruje u to, ali ipak mu se nasmešila. "Znam, Fibene." Pružila je ruku i nežno mu pomilovala lice. "Znaš", šapnula je, "stvarno ćeš mi nedostajati."
<BR>&nbsp;&nbsp;&nbsp;&nbsp;&nbsp;Trenutak je brzo minuo. Povukla je ruku i ponovo je zadobila ozbiljan izraz lica. "Sad bolje prikupi ono što želiš da poneseš. Za to vreme, ima nekih stvari koje bi trebalo da kažeš tvom generalu. Hoćeš li pokušati da ih zapamtiš, Fibene?"
<BR>&nbsp;&nbsp;&nbsp;&nbsp;&nbsp;"Da, naravno." No, za trenutak je žalio, pitajući se hoće li ikada opet videti nežnost koja je nakratko zasijala u njenim očima. Odjednom sva poslovna, pratila ga je po sobi dok je prikupljao hranu i odeću. Još je govorila kad se, nekoliko minuta kasnije, na vratima začulo kucanje.
</P></TD></TR></TABLE>
<P class="next">
<A HREF=p70.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
