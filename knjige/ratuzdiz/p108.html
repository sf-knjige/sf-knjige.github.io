<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>100. ATAKLENA
<P>&nbsp;&nbsp;&nbsp;&nbsp;&nbsp;"Vampirske biljke", zaključila je Lidija Mekju. Stajala je na straži sa dvojicom članova zemljanske mornarice. Koža im je blistala pod nanesenim slojem monomolekulske kamuflaže. Materija bi trebalo da ih štiti od infracrvenih detektora i - mogli su se samo nadati - od neprijateljevih novih rezonantnih detektora.
<BR>&nbsp;&nbsp;&nbsp;&nbsp;&nbsp;Vampirske biljke, ponovila je Ataklena. Zaista. To je dobra metafora.
<BR>&nbsp;&nbsp;&nbsp;&nbsp;&nbsp;Izlila je oko litar jarko crvene tečnosti u tamnu vodu šumske bare, gde su se stotine malih puzavica skupljale u jednu od sveprisutnih postaja za razmenu hranljivih materija.
<BR>&nbsp;&nbsp;&nbsp;&nbsp;&nbsp;Na drugim udaljenim mestima, druge grupe izvodile su sličan postupak kod malih bazena. To je podsetilo Ataklenu na bajke samoniklih, na magijske obrede u začaranim šumama i mistična posvećenja. Mora se setiti da to ispriča ocu, ako ikada bude imala priliku.
<BR>&nbsp;&nbsp;&nbsp;&nbsp;&nbsp;"Zaista", rekla je poručnici Mekju. "Moje šimpanze gotovo su se iscedile da bi dale dovoljno krvi za naše ciljeve. Sigurno postoje istančaniji načini da se ovo izvede, ali ne za vreme koje smo imali na raspolaganju."
<BR>&nbsp;&nbsp;&nbsp;&nbsp;&nbsp;Lidija je odgovorila uzdahom i klimanjem glave. Zemljanka je još bila u sukobu sa sobom. Logički se verovatno složila da bi ostavljanje majora Pratakultorna na komandujućem položaju, pre nekoliko nedelja, imalo katastrofalne posledice. Kasniji događaji potvrdili su da su Robert i Ataklena bili u pravu.
<BR>&nbsp;&nbsp;&nbsp;&nbsp;&nbsp;No, poručnik Mekju nije mogla tako lako da zaboravi svoju zakletvu. Dve žene su sve donedavno polako postajale prijateljice, jer su satima razgovarale i delile svoje različite čežnje za Robertom Oniglom. No, otkako se otkrila istina o zaveri i kidnapovanju majora Pratakultorna, između njih se otvorio jaz.
<BR>&nbsp;&nbsp;&nbsp;&nbsp;&nbsp;Crvena tečnost širila se između tankih korenova. Polupokretne puzavice očito su već reagovale i apsorbovale novu materiju.
<BR>&nbsp;&nbsp;&nbsp;&nbsp;&nbsp;Nije bilo vremena za istančanost, nego samo za grubo ostvarenje zamisli koja joj je odjednom sinula uskoro posle Silvijinog izveštaja. Hemoglobin. Gubrui imaju detektore koji mogu da prate rezonancu glavnog sastojka krvi Zemljana. S obzirom na to koliko su osetljivi, aparati mora da su bili užasno skupi!
<BR>&nbsp;&nbsp;&nbsp;&nbsp;&nbsp;Morala je naći način da onemoguće novo oružje, inače bi ostala jedino razumno biće u planini. Jedan mogući pristup bio je drastičan i vrlo simboličan za naciju koju je stvorio sam narod. Njena gerilska jedinica teturala se unaokolo, toliko oslabljena njenom potražnjom sveže krvi da su neke šimpanze pronašle nov nadimak. Umesto 'general', počeli su da je nazivaju 'grofica', kezeći pri tom rečite očnjake.
<BR>&nbsp;&nbsp;&nbsp;&nbsp;&nbsp;Na sreću, među šimpanzama je još ostalo nekoliko spretnih tehničara - uglavnom onih koji su pomagali Robertu da razvije mikrobe kojima je zaražena neprijateljska mašinerija - pa su mogli da pomognu u munjevitom opitu.
<BR>&nbsp;&nbsp;&nbsp;&nbsp;&nbsp;Veži molekule hemoglobina za materije koje su potrebne nekim puzavicama. Nadaj se da im ta kombinacija i dalje odgovara. Moli se da je puzavice prenesu dovoljno brzo.
<BR>&nbsp;&nbsp;&nbsp;&nbsp;&nbsp;Stigao je kurir-šimpanza i šapnuo nešto poručniku Mekju. Ona je prišla Atakleni.
<BR>&nbsp;&nbsp;&nbsp;&nbsp;&nbsp;"Major je gotovo spreman", obavestila ju je crnokosa žena i nemarno dodala. "A naši izviđači kažu da su otkrili letelicu koja dolazi u ovom pravcu."
<BR>&nbsp;&nbsp;&nbsp;&nbsp;&nbsp;Ataklena je klimnula.
<BR>&nbsp;&nbsp;&nbsp;&nbsp;&nbsp;"Ovde smo završili. Hajde da odemo. Sledećih nekoliko sati će odlučiti."
</P></TD></TR></TABLE>
<P class="next">
<A HREF=p109.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
