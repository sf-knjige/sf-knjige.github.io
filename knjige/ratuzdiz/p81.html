<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>74. GEJLET
<P>&nbsp;&nbsp;&nbsp;&nbsp;&nbsp;Novi planetni ogranak Biblioteke bio je prelep. Naprosto je blistao na nedavno raščišćenom mestu u parku na grebenu, otprilike kilometar južno od timbrimske ambasade.
<BR>&nbsp;&nbsp;&nbsp;&nbsp;&nbsp;Arhitektura se nije tako lepo stapala, kao kod starog ogranka, sa neofuleritskim motivima Port Helenije. Ipak je sjajno delovala - kocka bez prozora u pastelnim prelivima koji su se uklapali sa okolnim slojevima krede.
<BR>&nbsp;&nbsp;&nbsp;&nbsp;&nbsp;Gejlet je iskoračila u oblak suve prašine koju je vazdušni auto podigao spuštajući se na sletište. Pošla je za pratiocem Kvakoom uz popločan prilaz ka ulazu visoke građevine.
<BR>&nbsp;&nbsp;&nbsp;&nbsp;&nbsp;Gotovo cela Port Helenija skupila se pre nekoliko nedelja da gleda kad se ogromna krstarica veličine bojnog broda Gubrua polako promolila iz tamnih oblaka i spustila Biblioteku na mesto. Sunce je bilo pomračeno tokom većeg dela popodneva, jer su tehničari iz Bibliotečkog Instituta pažljivo postavljali hram znanja na mesto koje će mu ubuduće biti dom.
<BR>&nbsp;&nbsp;&nbsp;&nbsp;&nbsp;Gejlet se pitala hoće li nova Biblioteka ikada koristiti stanovnicima Port Helenije. Sa svih strana okružavala su je mala sletišta, ali nije bio predviđen prilaz za automobile, bicikle ili pešake iz obližnjeg grada. Kad je prošla kroz kitnjastu kapiju, Gejlet je shvatila da je verovatno prvi šimpanza koji uopšte ulazi u zgradu.
<BR>&nbsp;&nbsp;&nbsp;&nbsp;&nbsp;Zasvođena tavanica bacala je prigušeno svetlo koje kao da je dolazilo sa svih strana. Holom je preovlađivala velika, skerletna kocka i Gejlet je smesta shvatila da je ovo stvarno skupa aparatura. Glavno skladište informacija bilo je nekoliko puta veće od starog, koje je ostalo desetak kilometara odavde. Možda je čak veća i od Glavne Biblioteke Zemlje, koju je koristila u La Pazu.
<BR>&nbsp;&nbsp;&nbsp;&nbsp;&nbsp;No, ogromni prostor bio je gotovo prazan u poređenju sa neprekidnom dvadeset četvoročasovnom gužvom koju je poznavala. Videla je Gubrue, naravno, i Kvakoe. Stajali su kraj čitaćih stanica rasutih po prostranom holu. Ponegde su se pticolika bića skupljala u male grupe. Gejlet je mogla da vidi nagle pokrete kljunom, a dok su raspravljali stalno su micali nogama. Ipak, nikakav zvuk nije izlazio iz izdvojenih zona privatnosti.
<BR>&nbsp;&nbsp;&nbsp;&nbsp;&nbsp;Po trakama, kapuljačama i bojenom perju prepoznavala je pripadnike Doličnosti, Računovodstva i Vojske. Uglavnom se svaka grupa držala svog područja. Primetila je rogušenje i kostrešenje perja kad bi sledbenik jednog Sizerena prošao preblizu nekog drugog.
<BR>&nbsp;&nbsp;&nbsp;&nbsp;&nbsp;Na jednom mestu, raznobojna gužva nemirnih Gubrua pokazivala je da između grupacija ipak postoji i dodir. Svi su savijali glave, čistili perje i gestikulisali pred lebdećim holografskim ekranima - pokreti su očito bili obredni, ali i potrebni u razgovoru.
<BR>&nbsp;&nbsp;&nbsp;&nbsp;&nbsp;Kad je Gejlet žurno prošla, nekoliko skakutavih, kreštavih ptica okrenulo se da je isprati pogledom. Uperene kandže i pokreti kljunova naveli su je da pomisli kako svi znaju ko je ona i koga bi trebalo da predstavlja.
<BR>&nbsp;&nbsp;&nbsp;&nbsp;&nbsp;Nije zastala niti se osvrnula. Osećala je da joj obrazi gore.
<BR>&nbsp;&nbsp;&nbsp;&nbsp;&nbsp;"Mogu li vam nekako pomoći, gospo?"
<BR>&nbsp;&nbsp;&nbsp;&nbsp;&nbsp;Gejlet je isprva pomislila da na podijumu, ispod zrakaste spirale Pet Galaksija, stoji nekakva ukrasna biljka. Kad joj se obratila, iznenađeno se trgla.
<BR>&nbsp;&nbsp;&nbsp;&nbsp;&nbsp;'Biljka' je savršeno govorila anglički! Gejlet se zagledala u zaobljene, loptaste listove oivičene srebrnastim tačkicama koje su se nežno presijavale pri svakom pogledu. Smeđe stablo vodilo je do pokretnog, čvornovatog korenja, koje je omogućavalo stvorenju da se kreće sporim, trapavim cupkanjem.
<BR>&nbsp;&nbsp;&nbsp;&nbsp;&nbsp;Kanten, shvatila je. Pa naravno, Instituti obezbeđuju Bibliotekara.
<BR>&nbsp;&nbsp;&nbsp;&nbsp;&nbsp;Biljo-razumni Kanteni bili su stari prijatelji Zemlje. Još od prvih dana po Kontaktu, jedan Kanten je uvek savetovao Zemljansko veće i pomagao samoniklim ljudima da se snalaze u složenoj, varljivoj džungli galaktinske politike i da brane svoj status pokrovitelja nezavisnog klana. Ipak, Gejlet je suzbila talas nade koja ju je obuzela. Znala je da oni koji uđu u službu velikih galaktinskih Instituta treba da zaborave sve ranije odanosti, čak i prema svojoj vrsti, u korist višeg poslanstva. Smela je da se nada samo neutralnosti.
<BR>&nbsp;&nbsp;&nbsp;&nbsp;&nbsp;"Ovaj, da", rekla je i brzo se naklonila. "Želim da pregledam podatke o svetkovinama Uzdizanja."
<BR>&nbsp;&nbsp;&nbsp;&nbsp;&nbsp;Mali, zvonoliki organi - možda kantenski čulni aparat - zabrujali su i gotovo da su zvučali začuđeno.
<BR>&nbsp;&nbsp;&nbsp;&nbsp;&nbsp;"To je vrlo široka tema, gospo."
<BR>&nbsp;&nbsp;&nbsp;&nbsp;&nbsp;Očekivala je takvu reakciju i imala je sreman odgovor. Ipak, smetalo joj je što razgovara sa inteligentnim bićem koje nema ništa ni nalik na lice. "U tom slučaju, počela bih jednim opštim pregledom, molim vas."
<BR>&nbsp;&nbsp;&nbsp;&nbsp;&nbsp;"U redu, gospo. Stanica dvadeset dva podešena je za potrebe ljudi i neo-šimpanza. Izvolite, pođite tamo i udobno se smestite. Samo pratite plavu liniju."
<BR>&nbsp;&nbsp;&nbsp;&nbsp;&nbsp;Gejlet se okrenula i videla svetlucavi hologram kako se uobličava tik pored nje. Plava traka kao da je visila u prostoru, zaokrećući pored podijuma i nastavljajući prema udaljenom kraju prostorije. "Hvala", tiho je rekla.
<BR>&nbsp;&nbsp;&nbsp;&nbsp;&nbsp;Stanica dvadeset dva izgledala je kao stari prijatelj. Kraj standardne holo-konzole stajali su sto, stolica i sunđerasti ležaj. Čak su je čekali i dobro poznati oblici data-ekrana i olovaka, uredno poređani na polici. Sa olakšanjem je sela za sto. Sve dosad bojala se da će morati da stoji i krivi vrat pred stanicom podešenom za Gubrue.
<BR>&nbsp;&nbsp;&nbsp;&nbsp;&nbsp;Ipak je bila nervozna. Poskočila je kad se ekran osvetlio uz tiho 'plop'. U središnjem prostoru pojavio se tekst na angličkom. POTREBNE PROMENE TRAŽITE ORALNO. TRAŽENI REPETITORIJUM POČEĆE NA VAŠ ZNAK.
<BR>&nbsp;&nbsp;&nbsp;&nbsp;&nbsp;"Repetitorijum...", progunđala je Gejlet. Ipak, biće najbolje da počne sa najjednostavnijim nivoom. To će joj osigurati da ne preskoči nešto bitno, a istovremeno će saznati šta Galaktinci smatraju za najosnovnije pojmove.
<BR>&nbsp;&nbsp;&nbsp;&nbsp;&nbsp;"Počni", rekla je.
<BR>&nbsp;&nbsp;&nbsp;&nbsp;&nbsp;Bočni ekrani odmah su se uključili i počeli da prikazuju slike, uglavom lica, bića sa raznih svetova, dalekih u vremenu i u prostoru.
<BR>&nbsp;&nbsp;&nbsp;&nbsp;&nbsp;"Kad priroda izvede novu pre-razumnu rasu, raduje se cela galaktinska zajednica. To znači da će početi nova pustolovina Uzdizanja..."
<BR>&nbsp;&nbsp;&nbsp;&nbsp;&nbsp;Uskoro se prisetila starih štosova i lako zaronila u more podataka, pijući sa izvora saznanja. Punila je svoj data-ekran beleškama i referencama. Uskoro je potpuno izgubila osećanje za vreme.
<BR>&nbsp;&nbsp;&nbsp;&nbsp;&nbsp;Na stolu se pojavila hrana, a Gejlet nije bila svesna kako se tu stvorila. Obližnji zatvoren prostor pobrinuo se za njene druge potrebe kad više nije mogla da izbegava zov prirode.
<BR>&nbsp;&nbsp;&nbsp;&nbsp;&nbsp;Tokom nekih razdoblja galaktinske istorije, svetkovine Uzdizanja bile su gotovo samo svetkovine. Pokroviteljske vrste objavljivale su da su štićenici spremni i njihova tvrdnja bivala je prihvaćena. U drugim epohama, kada je uloga Instituta za Uzdizanje bila mnogo jača, kao tokom meritokratije Sumubuluma, ceo proces bio je pod neposrednom kontrolom Instituta.
<BR>&nbsp;&nbsp;&nbsp;&nbsp;&nbsp;Sadašnja era negde je između ovih krajnosti, prepuštajući odluku pokroviteljima, ali uz blag ili pojačan nadzor Instituta. Njegova uloga pojačana je posle niza neuspeha u Uzdizanju pre četrdeset do šezdeset hiljada GGJ, <EM>GGJ - galaktinska godišnja jedinica (približno četrnaest zemaljskih meseci).</EM> što je izazvalo nekoliko ozbiljnih i neprijatnih ekoloških uništenja (Ref: Gl'kaneš, Bururali, Sstien, Muhurn8). Danas pokrovitelj ne može da se sam stara o razvoju svog štićenika. Mora dozvoliti podrobno nadgledanje od strane štićenikovog Savetnika u Uzdizanju, kao i od Instituta za Uzdizanje.
<BR>&nbsp;&nbsp;&nbsp;&nbsp;&nbsp;Svetkovine Uzdizanja danas su više od usputnih svečanosti, pošto imaju dve glavne svrhe. Kao prvo, na njima predstavnici štićeničke rase bivaju testirani - pod strogim i napornim uslovima - kako bi se Institut uverio da je mlada rasa spremna da preuzme prava i dužnosti koje odgovaraju narednoj fazi. Osim toga, svetkovina daje priliku štićeničkoj rasi da izabere novog Savetnika za narednu fazu, Savetnika koji će ih paziti i, ukoliko se ukaže potreba, intervenisati u njihovu korist.
<BR>&nbsp;&nbsp;&nbsp;&nbsp;&nbsp;Kriterijumi testiranja zavise od stepena razvoja do koga je dospela štićenička rasa. Među mnogim važnim činiocima nalaze se tip ishrane (na primer: mesožderi, biljožderi, autotrofi ili ergogeni), način kretanja (na primer: dvonožni ili četvoronožni hodači, vodozemni, kotrljajući ili sesilni), mentalna tehnika (na primer: asocijativna, ekstrapolativna, intuitivna, holografska ili nulitativna)...
<BR>&nbsp;&nbsp;&nbsp;&nbsp;&nbsp;Gejlet se polako probijala kroz tekst 'repetitorijuma'. Posao je stvarno bio težak. Ogranku Biblioteke trebaće ugrađivanje novih prevodilačkih rutina pre nego što prosečne šimpanze budu počele da koriste ogromno skladište znanja... pod pretpostavkom da Čim i Šima Smit ikada dobiju priliku.
<BR>&nbsp;&nbsp;&nbsp;&nbsp;&nbsp;Ipak, zdanje je bilo čudesno - mnogo, mnogo veće od bednog, malog ogranka koje su imali ranije. Za razliku od La Paza, nije bilo stalnog žamora i gužve hiljada neumornih korisnika koji su mahali legitimacijama prioriteta i svađali se oko termina korišćenja. Gejlet je osećala da bi mogla da ostane ovde mesecima i godinama, upijajući i upijajući znanje, sve dok ne bude počelo da joj izbija kroz svaku poru.
<BR>&nbsp;&nbsp;&nbsp;&nbsp;&nbsp;Izmađu ostalog, naišla je na referencu o posebnim ugovorima koji su sklopljeni da bi se omogućilo Uzdizanje unutar mašinskih kultura. Jedan kratak, izazovan pasus govorio je o rasi vodoničke kulture koja se otcepila od te tajanstvene uporedne civilizacije i prijavila se za punopravno članstvo u galaktinskoj zajednici. Svrbelo ju je da sledi tu i mnoge druge fantastične reference, ali znala je da nema dovoljno vremena. Morala je da se usmeri na pravila koja se odnose na dvonožne, toplokrvne, omnivorne štićenike faze Dva sa mešovitim mentalnim sposobnostima, pa čak i to joj je donelo zastrašujući dugu listu referenci.
<BR>&nbsp;&nbsp;&nbsp;&nbsp;&nbsp;Da je suzimo, pomislila je. Pokušala je da probere samo svetkovine koje se odigravaju u vreme zategnutosti ili rata. Čak i ta ograničenja nisu joj mnogo olakšala stvar. Sve je bilo toliko zapetljano! Počela je da očajava zbog potpunog neznanja svog naroda i celog klana.
<BR>&nbsp;&nbsp;&nbsp;&nbsp;&nbsp;...bez obzira na to da li je dogovor o koparticipaciji postignut unapred ili ne, to može i treba da se verifikuje od strane Instituta na način koji uzima u obzir metode presuđivanja koje se smatraju tradicionalnim kod dve ili više umešanih strana...
<BR>&nbsp;&nbsp;&nbsp;&nbsp;&nbsp;Gejlet se nije sećala kad je to zaspala na sunđeru. Neko vreme je kao na splavu plutala po mutnom moru koje se talasalo u ritmu njenog disanja. Posle nekog vremena spustila se magla, svetlucajući u crno-belom predelu sna pomalo pretećim oblicima. Ugledala je iskrivljene slike pokojnika, svojih roditelja i sirotog Maksa.
<BR>&nbsp;&nbsp;&nbsp;&nbsp;&nbsp;"Nnn-nne", promrmljala je. U jednom trenutku naglo se trgla. "Ne!"
<BR>&nbsp;&nbsp;&nbsp;&nbsp;&nbsp;Počela je da ustaje, kao da će se probuditi. Oči su joj poigravale, a odlomci sna još su bili tu negde ispod kapaka. Nad nju se nagnuo jedan Gubru, držeći neki tajanstveni aparat nalik na one koji su bili ispitivali i čačkali nju i Fibena. No, prikaza se zanjihala i raspala kad je ptica pritisnula dugme na mašini. Gejlet se ponovo spustila na sunđer, a Gubru se pridružio ostalim učesnicima njenog nemirnog sna.
<BR>&nbsp;&nbsp;&nbsp;&nbsp;&nbsp;Uskoro je faza sanjanja prošla i Gejlet je mirno disala u laganom ritmu dubokog spavanja.
<BR>&nbsp;&nbsp;&nbsp;&nbsp;&nbsp;Probudila se nešto kasnije kad je nejasno osetila da joj neko gladi nogu, a zatim je hvata za članak i snažno cima.
<BR>&nbsp;&nbsp;&nbsp;&nbsp;&nbsp;Brzo je sela, zadržavajući dah, još nesposobna da pogled dovede u žižu. Srce joj je ludački tuklo. Kad joj se vid razbistrio, utvrdila je da pred njom čuči jedan prilično krupan čim. Još ju je držao za nogu, a taj osmeh svuda bi prepoznala. Ufitiljeni brkovi bili su samo jedna od mnogih osobina kojih se odavno gadila.
<BR>&nbsp;&nbsp;&nbsp;&nbsp;&nbsp;Onako naglo trgnutoj iz sna, trebalo joj je nekoliko trenutaka da progovori. "Š...šta ti radiš ovde?" upitala je zajedljivo.
<BR>&nbsp;&nbsp;&nbsp;&nbsp;&nbsp;Gvozden je delovao začuđeno. "No, pa zar se tako pozdravlja neko ko ti je toliko važan kao ja?"
<BR>&nbsp;&nbsp;&nbsp;&nbsp;&nbsp;"Ti dobro obavljaš svoju službu", priznala je, "jer služiš kao loš primer!" protrljala je oči i sela. "Nisi mi odgovorio. Zašto me gnjaviš? Tvoji nesposobni Uslovnjaci više nikoga ne mogu da čuvaju."
<BR>&nbsp;&nbsp;&nbsp;&nbsp;&nbsp;Čim se smračio samo za trenutak. Očito je uživao u nečemu. "Oh, pa mislio sam kako bi bilo zgodno da svrnem u Biblioteku i malo učim, kao i ti."
<BR>&nbsp;&nbsp;&nbsp;&nbsp;&nbsp;"Ti da učiš? Ovde?" Gejlet se nasmejala. "Morala sam da dobijem posebnu dozvolu od Sizerena. Ti ne bi smeo ni...."
<BR>&nbsp;&nbsp;&nbsp;&nbsp;&nbsp;"E, ja sam hteo da kažem baš to isto", prekinuo ju je.
<BR>&nbsp;&nbsp;&nbsp;&nbsp;&nbsp;Gejlet je zažmirkala. "Šta?"
<BR>&nbsp;&nbsp;&nbsp;&nbsp;&nbsp;"Mislim, hteo sam da ti kažem kako me je Sizeren poslao da učim ovde sa tobom. Uostalom, partneri treba dobro da se upoznaju, naročito ako treba zajedno da istupe kao predstavnici rase."
<BR>&nbsp;&nbsp;&nbsp;&nbsp;&nbsp;Gejlet se zapanjila. "Ti?!" Zavrtela je glavom. "Ne verujem ti!"
<BR>&nbsp;&nbsp;&nbsp;&nbsp;&nbsp;Gvozden je slegnuo ramenima. "Ne moraš da izigravaš iznenađenje. Moj genetski poeni su preko devedeset posto na gotovo celoj listi... osim u dve ili tri nevažne kategorije koje ne bi ni trebalo da se računaju."
<BR>&nbsp;&nbsp;&nbsp;&nbsp;&nbsp;Gejlet mu je verovala. Gvozden je bio očito bistar i sposoban, a njegova izuzetna snaga mogla je u Odboru za Uzdizanje biti posmatrana i kao preimućstvo. No, ponekad je cena za to previsoka. "To samo znači da su tvoje odvratne osobine još gore nego što sam mislila."
<BR>&nbsp;&nbsp;&nbsp;&nbsp;&nbsp;Čim je zabacio glavu i nasmejao se. "Oh, po ljudskim merilima sigurno si u pravu", složio se. "Prema njihovim pravilima, većini uslovnjaka zabranjeno je da se makar približe šimama i deci! Ipak, standardi se menjaju. Sada sam dobio priliku da uvedem novi stil."
<BR>&nbsp;&nbsp;&nbsp;&nbsp;&nbsp;Gejlet je osetila jezu. Polako je shvatala na šta Gvozden cilja.
<BR>&nbsp;&nbsp;&nbsp;&nbsp;&nbsp;"Lažeš!"
<BR>&nbsp;&nbsp;&nbsp;&nbsp;&nbsp;"Priznajem, mea culpa." Kobajagi se udario po grudima. "No, ne lažem da učestvujem u grupi za testiranje, zajedno sa nekoliko mojih odabranih momaka. Znaš, desilo se dosta promena otkako je tvoj razmaženi štreber zbrisao u džunglu sa našom Silvijom."
<BR>&nbsp;&nbsp;&nbsp;&nbsp;&nbsp;Gejlet je poželela da ga pljune. "Fiben je deset puta bolji čim od tebe, ti, ti promašaju jedan atavistički! Sizeren Doličnosti nikada ne bi tebe odredio da zameniš Fibena!"
<BR>&nbsp;&nbsp;&nbsp;&nbsp;&nbsp;Gvozden se iscerio i podigao prst. "Aha. Eto gde se ti i ja ne razumemo. Vidiš, stalno smo govorili o različitim pticama."
<BR>&nbsp;&nbsp;&nbsp;&nbsp;&nbsp;"Različitim..." Gejlet je jeknula i prinela ruku grlu. "Oh, Gudalova!"
<BR>&nbsp;&nbsp;&nbsp;&nbsp;&nbsp;"Uklavirila si", rekao je klimajući. "Stvarno si pametan mali majmun."
<BR>&nbsp;&nbsp;&nbsp;&nbsp;&nbsp;Gejlet se sva skljokala. Iznenadila ju je dubina žalosti koju je iskusila. U tom trenutku osećala se kao da joj je srce prepuklo.
<BR>&nbsp;&nbsp;&nbsp;&nbsp;&nbsp;Sve vreme smo bili samo pioni, pomislila je. Oh, siroti Fiben!
<BR>&nbsp;&nbsp;&nbsp;&nbsp;&nbsp;To je objašnjavalo zašto Fibena nisu doveli nazad već iste večeri kad je otišao sa Silvijom. I zašto ga nisu vratili sledećeg dana, ili nekog kasnijeg. A Gejlet je bila duboko uverena da će se ispostaviti kako je 'bekstvo' samo još jedan test doličnosti i inteligencije!
<BR>&nbsp;&nbsp;&nbsp;&nbsp;&nbsp;Očito nije bila u pravu. Sve su udesili jedan ili obojica ostalih komandanata Gubrua, možda da bi oslabili Sizerena Doličnosti. A ima li boljeg načina nego da mu otmu jednog od pažljivo odabranih 'predstavnika rase'? Niko neće biti optužen za krađu, jer telo neće nikad biti nađeno.
<BR>&nbsp;&nbsp;&nbsp;&nbsp;&nbsp;Naravno, Gubrui moraju da održe svetkovinu. Bilo je prekasno za otkazivanje pozivnica. No, možda svaki od tri Sizerena želi drugačiji ishod svega ovoga.
<BR>&nbsp;&nbsp;&nbsp;&nbsp;&nbsp;Fiben...
<BR>&nbsp;&nbsp;&nbsp;&nbsp;&nbsp;"Pa, profesorko? Odakle krećemo? Treba da me naučiš ponašanju koje odgovara pravom nosiocu belog kartona."
<BR>&nbsp;&nbsp;&nbsp;&nbsp;&nbsp;Zatvorila je oči i odmahnula glavom. "Idi odavde", rekla je. "Molim te, idi odavde."
<BR>&nbsp;&nbsp;&nbsp;&nbsp;&nbsp;Mogla je reći nešto drugo, nešto sarkastično, ali reči su ostale zatvorene iza debele zavese bola. Bar je uspela da zadrži suze sve dok nije osetila da je sama. Onda je zagnjurila lice u meki sunđer, kao u majčino naručje, i rasplakala se.
</P></TD></TR></TABLE>
<P class="next">
<A HREF=p82.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
