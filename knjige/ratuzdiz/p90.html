<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>83. FIBEN
<P>&nbsp;&nbsp;&nbsp;&nbsp;&nbsp;"Mir, de Brahe. Miran budi!"
<BR>&nbsp;&nbsp;&nbsp;&nbsp;&nbsp;Inače pitoma, životinja se sada propinjala i ritala. Fiben nikada nije bio neki jahač, pa je morao da brzo sjaše i zgrabi uzde.
<BR>&nbsp;&nbsp;&nbsp;&nbsp;&nbsp;"Eto, vidiš. Smiri se", šaputao je. "To je samo još jedan transporter. Viđamo ih celog dana. Uskoro će otići."
<BR>&nbsp;&nbsp;&nbsp;&nbsp;&nbsp;Kao što je obećao, pištavo zavijanje oslabilo je kad je letelica brzo prošla iznad njih i nestala iza obližnjeg drveća. Išla je prema Port Heleniji.
<BR>&nbsp;&nbsp;&nbsp;&nbsp;&nbsp;Mnogo šta se promenilo otkako je Fiben prvi put prošao ovuda, nekoliko nedelja posle invazije. Onda je išao osunčanim, prometnim auto-putem, okružen prolećnim zelenilom. Sada je osećao ledeni vetar na leđima dok je prolazio kroz dolinu koja je pokazivala predznake oštre zime. Polovina drveća već je izgubila lišće, koje je sada ležalo po livadama i stazama. Voćnjaci su bili obrani, a okolni putevi gotovo bez saobraćaja.
<BR>&nbsp;&nbsp;&nbsp;&nbsp;&nbsp;Zapravo, bez kopnenog saobraćaja. Nebom su gotovo stalno zujali transporteri. Gravitacioni motori dražili su mu nervni sistem pri svakom prolasku Gubru mašina. Prvih nekoliko puta Fiben se nije ježio samo od pulsirajućih polja. Očekivao je da će ga primetiti, zaustaviti, možda i ubiti na mestu.
<BR>&nbsp;&nbsp;&nbsp;&nbsp;&nbsp;No, Galaktinci su ga potpuno zanemarili, pošto očito nisu marili da razlikuju jednog usamljenog neo-šimpanzu od ostalih koji su bili poslati da pomažu pri žetvi ili od stručnjaka koji su polako popunjavali nekoliko stanica za ekološki oporavak.
<BR>&nbsp;&nbsp;&nbsp;&nbsp;&nbsp;Fiben je razgovarao sa nekoliko ekologa, jer ih je uglavnom poznavao od ranije. Rekli su mu da su dali reč u zamenu za slobodu i kakvo-takvo finansiranje nastavka posla. Zapravo se malo šta moglo učiniti, jer dolazila je zima, ali bar je program ponovo postojao, a Gubrui su ih ostavljali da rade na miru.
<BR>&nbsp;&nbsp;&nbsp;&nbsp;&nbsp;Okupatori su zaista bili zauzeti na drugoj strani. Istinsko središte delatnosti Galaktinaca bilo je dalje na jugozapadu, blizu svemirske luke.
<BR>&nbsp;&nbsp;&nbsp;&nbsp;&nbsp;I svetkovinskog brda, setio se Fiben. Zapravo, nije znao šta će učiniti ako nekim čudom uspe da prođe kroz grad. Šta bi bilo da jednostavno uđe u ofucanu kuću koja mu je nekad bila zatvor? Bi li ga Sizeren Doličnosti primio nazad?
<BR>&nbsp;&nbsp;&nbsp;&nbsp;&nbsp;A Gejlet?
<BR>&nbsp;&nbsp;&nbsp;&nbsp;&nbsp;Hoće li ona uopšte biti tamo?
<BR>&nbsp;&nbsp;&nbsp;&nbsp;&nbsp;Prošao je kraj nekoliko šimpanza, umotanih u kabanice, koji su ovlaš prebirali strnjiku na tek požnjevenoj njivi. Nisu ga pozdravili, a on to nije ni očekivao. Pabirčenje je uvek ostavljano najubogijim uslovnjacima. Ipak je osećao njihove poglede dok je vodio de Brahea prema Port Heleniji. Pošto se životinja malo smirila, uspentrao se u sedlo i odjahao dalje.
<BR>&nbsp;&nbsp;&nbsp;&nbsp;&nbsp;Razmišljao je o povratku u Port Heleniju istim putem kojim je izišao, preko zida, noću. Ako je uspelo jednom, što ne bi i drugi put? Ionako nije priželjkivao da se sretne sa sledbenicima Sizerena Cene i Jemstva.
<BR>&nbsp;&nbsp;&nbsp;&nbsp;&nbsp;Bio je u ozbiljnom iskušenju, ali na kraju je zaključio da je jednom imao sreće. Drugi pokušaj bio bi naposto glup.
<BR>&nbsp;&nbsp;&nbsp;&nbsp;&nbsp;Na kraju nije morao da se odlučuje, jer kad je izišao iz krivine, našao se tačno pred stražarnicom Gubrua. Dva naizgled vrlo istančana bojna robota okrenula su se i zagledala u njega.
<BR>&nbsp;&nbsp;&nbsp;&nbsp;&nbsp;"Samo mirno, momci." Fiben je govorio više zbog sebe nego zbog njih. Da su programirani za pucanje u sve što se miče, ne bi stigao ni da ih vidi.
<BR>&nbsp;&nbsp;&nbsp;&nbsp;&nbsp;Pred brvnarom se nalazila oklopljena lebdelica, oslonjena na cepanice. Ispod nje su virila dva para troprstih nogu i nije bilo potrebno veliko razumevanje galaktinskog trećeg da bi se shvatilo kako kreštavo mrmljanje označava bes. Kad su roboti zazviždali u znak upozorenja, ispod lebdelice se začuo tup udar, a za njim novo besno kreštanje.
<BR>&nbsp;&nbsp;&nbsp;&nbsp;&nbsp;Uskoro je iz senke provirio par povijenih kljunova. Žute oči netremice su ga posmatrale. Jedan raščupani Gubru trljao je ulubljenu krestu.
<BR>&nbsp;&nbsp;&nbsp;&nbsp;&nbsp;Fiben je stegao usne da se ne bi nasmešio. Sjahao je i prišao sve do bunkera, začuđen što mu se ne obraćaju ni tuđinci ni njihove mašine.
<BR>&nbsp;&nbsp;&nbsp;&nbsp;&nbsp;Zaustavio se pred Gubruima i duboko se naklonio.
<BR>&nbsp;&nbsp;&nbsp;&nbsp;&nbsp;Njih dvojica zgledala su se i počela nervozno da cvrče. Jedan se oglasio nečim što je ličilo na uzdah. Vojnici Kandže izvukli su se ispod pokvarene letelice i ispravili se. Obojica su uzvratila vrlo malim, ali primetnim naklonom.
<BR>&nbsp;&nbsp;&nbsp;&nbsp;&nbsp;Ćutanje se oteglo.
<BR>&nbsp;&nbsp;&nbsp;&nbsp;&nbsp;Jedan od Gubrua ponovo je zviždavo uzdahnuo i počeo da otresa prašinu sa perja. Drugi je samo piljio u Fibena.
<BR>&nbsp;&nbsp;&nbsp;&nbsp;&nbsp;Šta sad? Pokušao je da razmišlja, ali šta bi trebalo da uradi? Počeli su da ga svrbe prsti.
<BR>&nbsp;&nbsp;&nbsp;&nbsp;&nbsp;Ponovo se naklonio. Polako je uzmakao, suvih usta, i uhvatio konja za uzde. Glumio je bezbrižnost kad je pošao ka tamnoj ogradi koja je opkoljavala Port Heleniju. Sada je bila samo kilometar daleko.
<BR>&nbsp;&nbsp;&nbsp;&nbsp;&nbsp;De Brahe je zarzao, mahnuo repom i ispustio mirisni vetar.
<BR>&nbsp;&nbsp;&nbsp;&nbsp;&nbsp;Mooolim te, de Brahe, pomislio je Fiben. Kad ga je sledeća krivina konačno sakrila od pogleda Gubrua, Fiben se sručio na zemlju. Nekoliko trenutaka samo je sedeo i drhtao.
<BR>&nbsp;&nbsp;&nbsp;&nbsp;&nbsp;"Pa", konačno je rekao, "izgleda da je stvarno nastupilo primirje."
<BR>&nbsp;&nbsp;&nbsp;&nbsp;&nbsp;Posle toga, straža na gradskoj kapiji bila je obična formalnost. Fiben je istinski uživao što vojnici Kandže moraju da mu uzvrate naklon. Setio se ponečeg što ga je Gejlet naučila o galaktinskom protokolu. Naterati Kvakoe, koji spadaju u štićenike, da ih priznaju - bilo je važno, a kod Gubrua je bilo fantastično.
<BR>&nbsp;&nbsp;&nbsp;&nbsp;&nbsp;Osim toga, ovo je značilo da se Sizeren Doličnosti još drži. Nije se predao.
<BR>&nbsp;&nbsp;&nbsp;&nbsp;&nbsp;Fiben je ostavljao za sobom zapanjene šimpanze dok je galopom jahao kroz pokrajne uličice Port Helenije. Nekoliko ih je vikalo za njim, ali u tom trenutku mislio je jedino na to kako da što pre dospe do svog nekadašnjeg zatvora.
<BR>&nbsp;&nbsp;&nbsp;&nbsp;&nbsp;Kada je stigao, našao je gvozdenu kapiju otvorenu i nečuvanu. Stražarske kugle sa bočnih zidova su nestale. Ostavio je de Brahea da pase u zapuštenoj bašti i sklonio nekoliko mlohavih padobrana pločastog bršljana koji su krasili otvoren ulaz.
<BR>&nbsp;&nbsp;&nbsp;&nbsp;&nbsp;"Gejlet!" povikao je.
<BR>&nbsp;&nbsp;&nbsp;&nbsp;&nbsp;I stražari uslovnjaci su nestali. Prašina i papiri ulazili su kroz otvorena vrata i kotrljali se po hodniku. Kad je došao do sobe koju je delio sa Gejlet, Fiben je ušao i zapanjio se.
<BR>&nbsp;&nbsp;&nbsp;&nbsp;&nbsp;Ovde je vladao haos.
<BR>&nbsp;&nbsp;&nbsp;&nbsp;&nbsp;Većina nameštaja još je bila tu, osim skupog muzičkog uređaja i holo-zida, koje su očito uslovnjaci iščupali pri odlasku. Njegov lični data-ekran ostao je tamo gde ga je ostavio poslednje noći.
<BR>&nbsp;&nbsp;&nbsp;&nbsp;&nbsp;Gejlet je nestala.
<BR>&nbsp;&nbsp;&nbsp;&nbsp;&nbsp;Pogledao je u plakar. Većina njihove odeće još je bila tu. Očito se nije spakovala. Uzeo je svetlucavu svetkovinsku nošnju koju mu je dalo Sizerenovo osoblje. Svilenkasti materijal bio mu je gladak pod prstima, gotovo kao staklo.
<BR>&nbsp;&nbsp;&nbsp;&nbsp;&nbsp;Gejletinog ogrtača nije bilo.
<BR>&nbsp;&nbsp;&nbsp;&nbsp;&nbsp;"Oh, Gudalova", jeknuo je. Brzo se okrenuo i potrčao kroz hodnik. Bacio se u sedlo, ali de Brahe je mirno nastavio da jede. Fiben je morao da ga mamuza i viče sve dok životinja nije počela da shvata koliko su okolnosti hitne. Još držeći divlji suncokret u zubima, konj se okrenuo i pošao kroz kapiju. Kad su se našli na ulici, sagnuo je glavu i počeo da ubrzava.
<BR>&nbsp;&nbsp;&nbsp;&nbsp;&nbsp;Predstavljali su sjajan prizor dok su galopirali kroz gotovo puste ulice, jer su ogrtač i suncokret lepršali kao zastave na vetru. No, jedva da je iko video divlju trku sve dok nisu konačno stigli do dokova punih sveta.
<BR>&nbsp;&nbsp;&nbsp;&nbsp;&nbsp;Kao da su se ovde sakupile neo-šimpanze iz celog grada. Gurali su se uz samu vodu - ustalasana masa smeđih, pognutih tela u jesenjim jaknama. Glave su im se talasale kao voda u zalivu pred njima. Drugi su se nesigurno naginjali sa krovova, a neki su čak visili i sa oluka.
<BR>&nbsp;&nbsp;&nbsp;&nbsp;&nbsp;Dobro je što Fiben nije stigao pešice. De Brahe je bio od velike pomoći, jer je rzao i njuškom razgrtao iznenađene šimpanze. Posađen visoko u sedlu, Fiben je uskoro mogao da nasluti oko čega se podigla tolika gužva.
<BR>&nbsp;&nbsp;&nbsp;&nbsp;&nbsp;Oko pola kilometra dalje u zalivu videlo se desetak ribarskih brodica sa posadom neo-šimpanza. Čitava flotica gurala se i sudarala oko blistavo belog broda koji se presijavao u kontrastu sa ofucanim lađicama.
<BR>&nbsp;&nbsp;&nbsp;&nbsp;&nbsp;Brod Gubrua nepokretno je ležao u vodi. Dvojica tuđinaca iz posade stajala su na krmi, krešteći i mašući rukama, dajući uputstva koja su šimpanze-mornari učtivo prenebregavali dok su vezivali užad za obogaljeni brod i polako ga teglili ka obali.
<BR>&nbsp;&nbsp;&nbsp;&nbsp;&nbsp;Pa šta? Jaka stvar, pomislio je Fiben. Patrola Gubrua pretrpela je kvar. Jesu li se zato sve šimpanze iz grada sjurile na dok? Stanovnicima Port Helenije očito strašno nedostaje zabava.
<BR>&nbsp;&nbsp;&nbsp;&nbsp;&nbsp;A onda je shvatio da tek poneko posmatra beznačajan prizor u luci. Ogromna većina gledala je ka jugu, na drugu stranu zaliva.
<BR>&nbsp;&nbsp;&nbsp;&nbsp;&nbsp;Oh. Fiben je duboko uzdahnuo, jer je i on za trenutak ostao bez reči.
<BR>&nbsp;&nbsp;&nbsp;&nbsp;&nbsp;Na udaljenom bregu kraj svemirske luke uzdizale su se nove blistave kule. Bleštavi monoliti uopšte nisu ličili na transportere Gubrua, ni na njihove glomazne, loptaste bojne brodove. Zapravo, ličili su na sjajne tornjeve - visoka i snažna stabla puna vere i tradicije starije od života na Zemlji.
<BR>&nbsp;&nbsp;&nbsp;&nbsp;&nbsp;Sa visokih brodova podigla su se treperava svetla - nose galaktinske dostojanstvenike, pretpostavio je Fiben - i pošla ka zapadu, prilazeći bliže obali zaliva. Pridružila su se spirali saobraćaja koji se spuštao na Južnu tačku. To je, dakle, navelo stanovnike Port Helenije na pomisao da se nešto neobično dešava.
<BR>&nbsp;&nbsp;&nbsp;&nbsp;&nbsp;Fiben je nesvesno vodio de Brahea kroz masu sveta sve dok nisu stigli do ivice glavnog doka. Lanac šimpanza sa ovalnim bedževima zadržavao je tu gomilu. Znači, opet postoje proktori, pomislio je Fiben. Uslovnjaci su ispali nepouzdani, pa su Gubrui morali da ponovo uspostave civilne čuvare reda.
<BR>&nbsp;&nbsp;&nbsp;&nbsp;&nbsp;Čim sa oznakama proktorskog narednika zgrabio je de Braheove uzde. "Hej, blento! Ne možeš..." a onda je zatreptao. "Beskrajona mi! Jesi li to ti, Fibene?"
<BR>&nbsp;&nbsp;&nbsp;&nbsp;&nbsp;Fiben je prepoznao Barnabija Fultona, jednog od članova Gejletinog gradskog pokreta otpora. Nasmešio se, iako su mu misli bile daleko od uzburkane vode. "Zdravo, Barnabi. Nisam te video od ustanka u dolini. Drago mi je što se još češkaš u životu."
<BR>&nbsp;&nbsp;&nbsp;&nbsp;&nbsp;Pošto je time skrenuo pažnju na sebe, čimovi i šime počeli su da se podgurkuju i došaptavaju. Čuo je da ponavljaju njegovo ime. Mrmljanje se polako stišalo i sad je bio okružen krugom ćutanja. Nekoliko zapiljenih neo-šimpanza posegnulo je da dodirne de Brahea ili Fibenove noge, kao da proveravaju jesu li stvarni.
<BR>&nbsp;&nbsp;&nbsp;&nbsp;&nbsp;Barnabi se očito mučio da zadrži Fibenov nemarni ton. "Kad god me zasvrbi, Febene. Ovaj, pričalo se da bi ti trebalo da si tamo preko", mahnuo je prema rastućoj gužvi na drugoj strani luke. "Drugi su govorili da si otet i odveden u planine. A treći..."
<BR>&nbsp;&nbsp;&nbsp;&nbsp;&nbsp;"Šta su treći rekli?"
<BR>&nbsp;&nbsp;&nbsp;&nbsp;&nbsp;Barnabi je progutao knedlu. "Da su ti dani izbrojani."
<BR>&nbsp;&nbsp;&nbsp;&nbsp;&nbsp;"Aha." Fiben je mirno odgovorio. "Kan'da su svi bili u pravu."
<BR>&nbsp;&nbsp;&nbsp;&nbsp;&nbsp;Video je da su tegljači dovukli pokvareni brod gotovo do doka. Još nekoliko brodica sa šimpanzama krstarilo je po zalivu, ali niko nije prelazio niz plutača koje su se protezale celom širinom vode.
<BR>&nbsp;&nbsp;&nbsp;&nbsp;&nbsp;Barnabi se osvrnuo pre nego što je tiho progovorio. "Ovaj, Fibene, nas nekoliko u gradu se... pa, eto, reorganizujemo se. Morao sam da dam reč da bi mi vratili značku, ali preneću profesoru Oaksu da si u gradu. Sigurno će hteti da večeras sazove sastanak..."
<BR>&nbsp;&nbsp;&nbsp;&nbsp;&nbsp;Fiben je zatresao glavom. "Nemam vremena. Moram da stignem tamo preko." Pokazao je prema blistavoj letelici na udaljenoj obali.
<BR>&nbsp;&nbsp;&nbsp;&nbsp;&nbsp;Barnabi je nesvesno iskezio zube. "Ne znam, Fibene. Vidiš one plutače? One brane prolaz."
<BR>&nbsp;&nbsp;&nbsp;&nbsp;&nbsp;"Jesu li zaista spalile nekoga?"
<BR>&nbsp;&nbsp;&nbsp;&nbsp;&nbsp;"Pa, ne. Ne, koliko sam ja video, ali..."
<BR>&nbsp;&nbsp;&nbsp;&nbsp;&nbsp;Barnabi je prekinuo kad je Fiben protresao uzde i podbo konja petama. "Hvala, Barnabi. To sam hteo da čujem."
<BR>&nbsp;&nbsp;&nbsp;&nbsp;&nbsp;Proktori su se sklonili u stranu kad je de Brahe stupio na obalu. Malo dalje, spasilačka flotila upravo je stigla na dok i sad su vezivali gizdavo belu letelicu Gubrua. Mornari su se svaki čas klanjali i držali se pogureno pod besnim pogledima iznerviranih vojnika Kandže i njihovih strašnih bojnih robota.
<BR>&nbsp;&nbsp;&nbsp;&nbsp;&nbsp;Fiben se potrudio da ostane taman izvan onog kruga u kome bi bilo neophodno da oda poštovanje tuđincima. Držao se vrlo uspravno i uopšte nije obraćao pažnju na njih dok je jahao kraj patrolnog broda do najdaljeg naveza, gde se upravo zaustavio mali čamac.
<BR>&nbsp;&nbsp;&nbsp;&nbsp;&nbsp;Prebacio je nogu preko sedla i skočio dole. "Da li voliš životinje?" upitao je zapanjenog mornara koji je prekinuo privezivanje. Kada je ovaj klimnuo, Fiben mu je predao de Braheove uzde. "Onda ćemo se trampiti."
<BR>&nbsp;&nbsp;&nbsp;&nbsp;&nbsp;Skočio je na palubu i pošao ka krmi. "Račun za razliku u ceni pošalji Sizerenu Doličnosti. Razumeš? Sizerenu Doličnosti Gubrua."
<BR>&nbsp;&nbsp;&nbsp;&nbsp;&nbsp;Izbečeni čim shvatio je, izgleda, da su mu usta širom otvorena. Zatvorio ih je uz glasan škljocaj.
<BR>&nbsp;&nbsp;&nbsp;&nbsp;&nbsp;Fiben je upalio motor i zadovoljno oslušnuo ujednačeno brujanje. "Odreši konopac", rekao je, a onda se nasmešio. "I hvala. Pazi mi na de Brahea!"
<BR>&nbsp;&nbsp;&nbsp;&nbsp;&nbsp;Mornar je zatreptao. Baš kad je rešio da se naljuti, stiglo je nekoliko šimpanza koji su pratili Fibena. Jedan mu je nešto šapnuo i ovaj se smesta razvedrio. Žurno je odvezao konopac i izvukao ga na dok. Kad je Fiben nespretno udario u nasip dok se okretao, čim se samo malo trgao. "S-srećno!", uspeo je da kaže.
<BR>&nbsp;&nbsp;&nbsp;&nbsp;&nbsp;"Jeste. Srećno, Fibene", doviknuo je Barnabi.
<BR>&nbsp;&nbsp;&nbsp;&nbsp;&nbsp;Fiben im je mahnuo i podesio potisak ka napred. Okrenuo se u širokom luku, prolazeći tik kraj plastilisnatog boka patrolnog broda Gubrua. Izbliza nije izgledao onako blistavo beo. Zapravo, oklopljeno korito delovalo je šupljikavo i zarđalo. Kreštavo negodujući glasovi sa drugog kraja broda odavali su bes vojnika Kandže.
<BR>&nbsp;&nbsp;&nbsp;&nbsp;&nbsp;Fiben je prestao da misli na njih kad se okrenuo i upravio pozjamljeni čamac ka jugu, prema nizu plutača koje su delile zaliv i držale šimpanze iz Port Helenije daleko od visokih, pokroviteljskih poslova na suprotnoj obali.
<BR>&nbsp;&nbsp;&nbsp;&nbsp;&nbsp;Zapenjena i neravna od vetra, vodena površina bila je sivkasta od uobičajenog otpada nanošenog u ovo doba godine istočnim vetrom - od lišća do gotovo prozirnih padobrana pločastog bršljana i perja ptica koje su se mitarile. Fiben je morao da uspori kako bi izbegao gomile đubreta, ali i ofucane čamce svih oblika, prepune šimpanza-posmatrača.
<BR>&nbsp;&nbsp;&nbsp;&nbsp;&nbsp;Polako se približavao pregradnoj liniji, osećajući na sebi pogled hiljada pari očiju dok je prolazio kraj poslednjeg brodića sa najodvažnijim i najradoznalijim Porthelencima.
<BR>&nbsp;&nbsp;&nbsp;&nbsp;&nbsp;Gudalova, da li zaista znam šta radim, upitao se. Dosad se ponašao gotovo nagonski, ali sad mu je sinulo da, zapravo, pojma nema šta da učini. Šta je mislio da će postići ovim jurišom? Da pokvari svetkovinu? Pogledao je visoke rakete na drugoj strani zaliva. Blistale su od moći i dostojanstva.
<BR>&nbsp;&nbsp;&nbsp;&nbsp;&nbsp;Baš ga se ticalo da zabada svoj poluuzdignuti nos u poslove moćnih i drevnih klanova! Jedino će uspeti da se uvali u nepriliku, zajedno sa celom svojom rasom.
<BR>&nbsp;&nbsp;&nbsp;&nbsp;&nbsp;"Moram da razmislim o tome", promrmljao je. Sasvim je smanjio brzinu brodića dok se niz plutača približavao. Pitao se koliko naroda ga sada posmatra.
<BR>&nbsp;&nbsp;&nbsp;&nbsp;&nbsp;Moj narod, prisetio se. A ja... ja bi trebalo da ih predstavjam.
<BR>&nbsp;&nbsp;&nbsp;&nbsp;&nbsp;Da, ali sam pobegao, a Sizeren je shvatio da je pogrešio, pa je napravio drugačiji program. Ili su ostali Sizereni nadvladali, a mene će ulešiti čim se pojavim!
<BR>&nbsp;&nbsp;&nbsp;&nbsp;&nbsp;Pitao se šta bi mislili o njemu kad bi saznali da je, pre nekoliko dana, napao i pomogao otmicu jednog od sopstvenih pokrovitelja, koji mu je pri tom bio i komandant. Malo jači predstavnik rase!
<BR>&nbsp;&nbsp;&nbsp;&nbsp;&nbsp;Bolje da se ni ne približim Gejlet. Biće joj bolje bez mene.
<BR>&nbsp;&nbsp;&nbsp;&nbsp;&nbsp;Fiben je okrenuo upravljač, terajući čamac da se okrene natrag tik ispred jedne od belih plutača. Posmatrao ju je kako promiče dok se okretao.
<BR>&nbsp;&nbsp;&nbsp;&nbsp;&nbsp;Ni ona nije izgledala naročito nova kad se pogleda izbliza - čak je delovala prilično korodirano. Uostalom, otkuda je on, sa svojim niskim poreklom, pozvan da procenjuje njeno stanje?
<BR>&nbsp;&nbsp;&nbsp;&nbsp;&nbsp;Fiben je zatreptao od te pomisli. Pojavila se nekako suviše odjednom!
<BR>&nbsp;&nbsp;&nbsp;&nbsp;&nbsp;Zagledao se u plutaču i polako iskezio zube. Vidi, vidi... proklete propalice!
<BR>&nbsp;&nbsp;&nbsp;&nbsp;&nbsp;Ponovo je smanjio potisak i usporio motor. Zatvorio je oči i pritisnuo dlanovima slepoočnice, pokušavajući da se usredsredi.
<BR>&nbsp;&nbsp;&nbsp;&nbsp;&nbsp;Naleteo sam na još jednu prepreku straha... kao i one noći kraj gradske ograde. Ova ovde ipak je istančanija! Podseća me na sopstvenu bezvrednost. Računa na moju poniznost.
<BR>&nbsp;&nbsp;&nbsp;&nbsp;&nbsp;Otvorio je oči i ponovo pogledao plutaču. Onda se iskezio.
<BR>&nbsp;&nbsp;&nbsp;&nbsp;&nbsp;"Ma, koju poniznost?" glasno je upitao. Nasmejao se i jednom rukom okrenuo upravljač, a drugom povećao potisak. Sada se bez oklevanja uputio ka prepreci. Nije obraćao pažnju na sumnje koje su mu mašine slale u misli.
<BR>&nbsp;&nbsp;&nbsp;&nbsp;&nbsp;"Na kraju krajeva", promrmljao je, "kako bi i mogli da smanje samopouzdanje nekome ko već ima kompleks više vrednosti?" Neprijatelj je načinio ozbiljnu grešku, zaključio je Fiben kad je ostavio plutače za sobom, a sa njima i veštački stvorene sumnje. Odlučnost koja ga je smesta ponovo ispunila bila je pojačana već samim osećanjem suprotnosti u odnosu na malopređašnje beznađe. Približavao se suprotnoj obali sa izrazom mrgodne odlučnosti.
<BR>&nbsp;&nbsp;&nbsp;&nbsp;&nbsp;Nešto ga je lupkalo po kolenu. Spustio je pogled i ugledao srebrnasti svetkovinski ogrtač - onaj koji je našao u plakaru u starom zatvoru. Izgleda da ga je zadenuo za pojas pre nego što je uzjahao de Brahea i odjurio u luku. Nikakvo čudo što su na dokovima onako piljili u njega!
<BR>&nbsp;&nbsp;&nbsp;&nbsp;&nbsp;Glasno se nasmejao. Držao je upravljač jednom rukom da bi se uvukao u svilenkastu odeću pre pristajanja na potpuno tihu plažu. Litice su zaklanjale svaki pogled na događaje sa druge strane poluostrva. Ipak, zujanje letelice u spuštanju dalo mu je nade da još nije prekasno.
<BR>&nbsp;&nbsp;&nbsp;&nbsp;&nbsp;Nasukao je čamac na sprud svetlucavog peska, sada naružen đubretom koje je donela plima. Već se spremio da iskoči na obalu, ali je pogledao unazad i primetio da se u Port Heleniji dešava nešto čudno. Preko vode su se pronosili prigušeni uzvici uzbuđenja. Ustalasana masa smeđih tela prelivala se sa dokova nekuda udesno.
<BR>&nbsp;&nbsp;&nbsp;&nbsp;&nbsp;Kraj vitla je pronašao dvogled i brzo ga usmerio prema keju.
<BR>&nbsp;&nbsp;&nbsp;&nbsp;&nbsp;Šimpanze su trčale na sve strane. Mnogi su uzbuđeno pokazivali na istok, prema glavnom ulazu u grad. Neki su trčali u tom prevcu, ali većina se uputila na suprotnu stranu... očito pre iz zbunjenosti nego iz straha. Neki su se od uzbuđenja naprosto vrteli u mestu. Nekoliko ih je čak palo u vodu, pa su oni smireniji morali da ih izvlače.
<BR>&nbsp;&nbsp;&nbsp;&nbsp;&nbsp;Šta god da se dešavalo, očito nije izazvalo paniku nego trenutno, gotovo potpuno zaprepašćenje.
<BR>&nbsp;&nbsp;&nbsp;&nbsp;&nbsp;Fiben nije imao vremena da se zadržava u rešavanju ove dodatne zagonetke. Do sada je već uvideo svoje skromne mogućnosti usredsređivanja.
<BR>&nbsp;&nbsp;&nbsp;&nbsp;&nbsp;Usredsredi se na jedan problem, pomislio je. Idi do Gejlet. Reci joj da žališ što si je uopšte ostavio. Reci joj da se to više nikad neće desiti.
<BR>&nbsp;&nbsp;&nbsp;&nbsp;&nbsp;To je čak i on mogao da razume.
<BR>&nbsp;&nbsp;&nbsp;&nbsp;&nbsp;Fiben je našao usku stazu koja je vodila sa plaže naviše. Bila je strma i opasna, naročito po sve jačem vetru. Ipak je žurio. Ograničavala ga je samo količina kiseonika koji je mogao da mu stane u konačnu zapreminu pluća.
</P></TD></TR></TABLE>
<P class="next">
<A HREF=p91.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
