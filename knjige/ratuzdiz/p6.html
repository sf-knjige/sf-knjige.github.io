<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3. GALAKTINCI
<P>&nbsp;&nbsp;&nbsp;&nbsp;&nbsp;Sizeren Doličnosti zagladio je perje, tako da se moglo primetiti kako se obična bela boja pri korenu već menja u presijavanje koje je najavljivalo buduće promene. Ponosno se popeo na Propovedničko sedalo i zakreštao, tražeći tišinu.
<BR>&nbsp;&nbsp;&nbsp;&nbsp;&nbsp;Brodovi invazionih snaga još su bili u međusvemiru, između nivoa svetova. Bitka još neko vreme neće početi. Zato je Sizeren Doličnosti još dominirao i mogao je da prekine sve delatnosti posade na komandnom brodu.
<BR>&nbsp;&nbsp;&nbsp;&nbsp;&nbsp;Na drugoj strani mosta, Sizeren Zraka i Kandže podigao je pogled, stojeći na svom Komandnom sedalu. I admiral je imao blistavo perje buduće dominacije. Ipak, nikakvo ometanje predstojeće propovedi nije dolazilo u obzir. Admiral je smesta prekinuo izdavanje naredbi i zauzeo položaj pažnje pune poštovanja.
<BR>&nbsp;&nbsp;&nbsp;&nbsp;&nbsp;Na celom mostu, graja inženjera i pilota smesta se svela na tihi žamor. Njihovi četvoronogi Kvako štićenici sasvim su se ućutali i spremili da slušaju.
<BR>&nbsp;&nbsp;&nbsp;&nbsp;&nbsp;Sizeren Doličnosti ipak je čekao. Ne bi valjalo da počne ako nije prisutna cela Trojka.
<BR>&nbsp;&nbsp;&nbsp;&nbsp;&nbsp;Prilaz se otvorio i ušao je i poslednji zapovednik pohoda, treći član trijumvirata. Sizeren Cene i Jemstva je, kao što i treba, nosio crnu ogrlicu kao simbol sumnjičavosti i dvoumljenja. Dok se smeštao, za njim je ušla omanja svita njegovih knjigovođa i činovnika.
<BR>&nbsp;&nbsp;&nbsp;&nbsp;&nbsp;Za trenutak su im se sreli pogledi. Napetost unutar Trojke već je počela, a tokom predstojećih nedelja i meseci samo će rasti, sve do dana kad se konačno postigne konsenzus - kada se njih troje stope i pojavi se nova kraljica.
<BR>&nbsp;&nbsp;&nbsp;&nbsp;&nbsp;Bilo je to izazovno, seksualno uzbuđujuće. Niko nije znao kako će se sve završiti. Zrak i Kandža za sada su imali prednost, naravno, jer će pohod početi bitkom. No, ta prevlast ne mora da potraje.
<BR>&nbsp;&nbsp;&nbsp;&nbsp;&nbsp;Ovaj trenutak, na primer, očito je pripadao sveštenstvu.
<BR>&nbsp;&nbsp;&nbsp;&nbsp;&nbsp;Svi kljunovi okrenuli su se prema Sizerenu Doličnosti kad je podigao i savio jednu nogu, pa drugu, pripremajući se da izgovori propoved. Uskoro su okupljene ptice počele da tiho izvijaju glasom:
<BR>&nbsp;&nbsp;&nbsp;&nbsp;&nbsp;...zzooonn.
<BR>&nbsp;&nbsp;&nbsp;&nbsp;&nbsp;"Učestvujemo u misiji, svetoj misiji", zapevao je Sizeren.
<BR>&nbsp;&nbsp;&nbsp;&nbsp;&nbsp;...Zzooonn...
<BR>&nbsp;&nbsp;&nbsp;&nbsp;&nbsp;"Učestvujući u misiji, moramo paziti"
<BR>&nbsp;&nbsp;&nbsp;&nbsp;&nbsp;...Zzooonn...
<BR>&nbsp;&nbsp;&nbsp;&nbsp;&nbsp;"Paziti da ispunimo četiri velika zadatka"
<BR>&nbsp;&nbsp;&nbsp;&nbsp;&nbsp;...Zzooonn...
<BR>&nbsp;&nbsp;&nbsp;&nbsp;&nbsp;"Zadatka kakvo je Pokoravanje u slavu našeg klana, zzooonn"
<BR>&nbsp;&nbsp;&nbsp;&nbsp;&nbsp;...Zzooonn...
<BR>&nbsp;&nbsp;&nbsp;&nbsp;&nbsp;"Pokoravanje i Iznuđivanje, kojim ćemo osvojiti Tajnu, Tajnu koju životinjski Zemljani drže u kandžama, otimajući je od nas, zzooonn"
<BR>&nbsp;&nbsp;&nbsp;&nbsp;&nbsp;...Zzooonn...
<BR>&nbsp;&nbsp;&nbsp;&nbsp;&nbsp;"Pokoravanje, Iznuđivanje i Pobeda nad našim neprijateljima, kojom ćemo zadobiti čast i osramotiti naše protivnike, izbegavajući sramoćenje našeg klana, zzooonn"
<BR>&nbsp;&nbsp;&nbsp;&nbsp;&nbsp;...Zzooonn...
<BR>&nbsp;&nbsp;&nbsp;&nbsp;&nbsp;"Izbegavajući sramotu, Pokoravanjem i Iznuđivanjem, konačno, konačno dokazujemo našu dostojnost, našu dostojnost pred našim precima, našu dostojnost pred Praocima čije je vreme Povratka došlo, našu dostojnost da gospodarimo, zzooonn"
<BR>&nbsp;&nbsp;&nbsp;&nbsp;&nbsp;Refren je bio pun oduševljenja.
<BR>&nbsp;&nbsp;&nbsp;&nbsp;&nbsp;...Zzooonn!...
<BR>&nbsp;&nbsp;&nbsp;&nbsp;&nbsp;Ostala dva Sizerena poklonila su se s poštovanjem svešteniku i svetkovina je time zvanično završena. Vojnici kandže i piloti smesta su se vratili poslu. No, dok su se činovnici i civilni službenici vraćali u svoje odvojene kancelarije, čulo se kako tiho ali jasno nastavljaju napev.
<BR>&nbsp;&nbsp;&nbsp;&nbsp;&nbsp;"Sve... sve... sve to. Ali još, još nešto..."
<BR>&nbsp;&nbsp;&nbsp;&nbsp;&nbsp;"Važnije od svega... opstanak gnezda..."
<BR>&nbsp;&nbsp;&nbsp;&nbsp;&nbsp;Sveštenik je oštro podigao pogled i video blistave oči Sizerena Cene i Jemstva. U tom trenutku, shvatio je da je njegov suparnik dobio nevidljivu, ali važnu prednost. Pogled mu je bio ispunjen likovanjem kad se ponovo poklonio svešteniku i dubokim glasom završio napev:
<BR>&nbsp;&nbsp;&nbsp;&nbsp;&nbsp;"Zooonn."
</P></TD></TR></TABLE>
<P class="next">
<A HREF=p7.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
