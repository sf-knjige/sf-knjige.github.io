<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>80. ROBERT
<P>&nbsp;&nbsp;&nbsp;&nbsp;&nbsp;Krv mu je kiptela.
<BR>&nbsp;&nbsp;&nbsp;&nbsp;&nbsp;Posle meseci koje je proveo u planinama, živeći kao njegovi preci, od dosetljivosti i znoja, dok mu se ogrubela koža privikavala na sunce i oštro grebanje lokalnog rastinja, Robert još nije shvatao promenu koja se odigrala u njemu - sve dok nije istrčao poslednjih nekoliko metara uske, kamenite staze i u deset dugih koraka prešao iz jednog sliva u drugi.
<BR>&nbsp;&nbsp;&nbsp;&nbsp;&nbsp;Vrh prevoja Ruanda... za dva sata sam se popeo hiljadu metara, a srce jedva da mi malo brže udara.
<BR>&nbsp;&nbsp;&nbsp;&nbsp;&nbsp;Nije osećao ozbiljnu potrebu za odmorom, ali ipak je usporio i počeo da hoda. Vidik je stvarno zaslužio kratko zadržavanje.
<BR>&nbsp;&nbsp;&nbsp;&nbsp;&nbsp;Stajao je na samoj kičmi planina Mulun. Iza njega, na severu, planine su se pružale ka istoku u sve širem pojasu, a na zapadu, prema moru, nastavljale su se na arhipelag okruglastih, visokih ostrva.
<BR>&nbsp;&nbsp;&nbsp;&nbsp;&nbsp;Trebalo mu je dan i po trčanja da stigne od pećina dovde, a sad je pred sobom video predeo preko koga je trebalo proći da bi stigao do odredišta.
<BR>&nbsp;&nbsp;&nbsp;&nbsp;&nbsp;A nisam čak ni siguran kako da nađem to što tražim! Ataklenina uputstva bila su neodređena koliko i njen pojam o mestu na koje ga šalje.
<BR>&nbsp;&nbsp;&nbsp;&nbsp;&nbsp;Pred njim su se pružale nove planine, oštro se spuštajući prema sivomrkoj stepi, ponegde zatamnjenoj maglom. Pre no što stigne do ravnice, čekaće ga još mnogo uspona i silazaka uskim stazama koje su osetile tek poneki korak i za vreme mira. Robert će verovatno biti prvi koji prolazi ovuda otkako je izbio rat.
<BR>&nbsp;&nbsp;&nbsp;&nbsp;&nbsp;Ipak, najteži deo bio je za njim. Nije obožavao trčanje nizbrdo, ali znao je kako da izbegne potrese - spuštajući stopala tako da izbegne povredu kolena. A dole će naći i vodu.
<BR>&nbsp;&nbsp;&nbsp;&nbsp;&nbsp;Protresao je kožnu čuturu i uzeo štedljiv gutljaj. Ostalo je svega nekoliko decilitara, ali znao je da će mu biti to dovoljno.
<BR>&nbsp;&nbsp;&nbsp;&nbsp;&nbsp;Zaklonio je oči od sunca i pogledao iza najbližih ljubičastih vrhova, ka visokim padinama na kojima će se večeras ulogoriti. Tamo će biti potoka, ali bez bujne prašume kao na severnoj, vlažnijoj strani Muluna. A pre no što izbije u suvu savanu, moraće da se pobrine za hranu.
<BR>&nbsp;&nbsp;&nbsp;&nbsp;&nbsp;Ratnici Apača mogli su da pretrče od Taosa do Pacifika za nekoliko dana, a da putem ne jedu ništa osim šake prženog kukuruza.
<BR>&nbsp;&nbsp;&nbsp;&nbsp;&nbsp;On, naravno, nije bio ratnik Apača. Imao je kod sebe nekoliko grama vitaminskog koncentrata, ali rešio je da bude što lakši radi brzine. Sada je brzina bila važnija od krčanja u stomaku.
<BR>&nbsp;&nbsp;&nbsp;&nbsp;&nbsp;Skrenuo je u stranu na mestu gde je nedavno klizište prekinulo stazu. Onda je ubrzao tempo jer se staza spuštala u nizu oštrih krivina.
<BR>
<BR>&nbsp;&nbsp;&nbsp;&nbsp;&nbsp;Robert je te noći spavao u mahovinastom klancu tik iznad jednog žuboravog izvora, umotan u pokrivač od tanke svile. San mu je bio usporen i tih, baš onako kako je zamišljao da bi izgledao svemir ako bi se nekako izmakao stalnom brujanju mašina.
<BR>&nbsp;&nbsp;&nbsp;&nbsp;&nbsp;To je uglavnom bila posledica prazne empatske mreže. Posle meseci provedenih u živosti prašume, u snu je bio usamljen. U predelu praznom kao što je ovaj moglo se nadaleko kenirati - čak i sa njegovim neveštim sposobnostima.
<BR>&nbsp;&nbsp;&nbsp;&nbsp;&nbsp;Prvi put nije osećao, tamo na severozapadu, opor - metaforično gotovo metalni - nagoveštaj tuđinskih umova. Bio je zaklonjen od Gubrua, kao i od šimpanza i ljudi, uostalom. Usamljenost je bila neobično osećanje.
<BR>&nbsp;&nbsp;&nbsp;&nbsp;&nbsp;Neobičnost nije nestala u zoru. Napunio je čuturu na izvoru i dobro se napio da zavara glad. Onda se opet dao u trk.
<BR>&nbsp;&nbsp;&nbsp;&nbsp;&nbsp;Ova strmina bila je oštrija i silazak njome teži, ali kilometri su brzo odmicali. Sunce je bilo tek na pola puta do zenita kad se oko njega otvorila visoka stepa. Sada je trčao preko zatalasanih brežuljaka - kilometri su ostajali za njim kao misli u koje se čovek ne udubi, nego ih brzo zaboravi. Robert je i u trku ispitivao okolinu. Uskoro je bio siguran da prostor sadrži neobične sklopove, negde tamo iza visoke trave... ili u njoj.
<BR>&nbsp;&nbsp;&nbsp;&nbsp;&nbsp;Kad bi keniranje imalo osećanje za prostor! Možda je baš ta njegova nepreciznost odvratila ljude da nikad ne razviju svoje grube sposobnosti.
<BR>&nbsp;&nbsp;&nbsp;&nbsp;&nbsp;Umesto toga, usmerili smo se na druge stvari.
<BR>&nbsp;&nbsp;&nbsp;&nbsp;&nbsp;Postojala je društvena igra koju su često igrali i na Zemlji i među zainteresovanim Galaktincima. Sastojala se od pokušaja rekonstrukcije čuvenih 'izgubljenih pokrovitelja čovečanstva', polumitske rase zvezdanih putnika za koje se pretpostavljalo da su započeli Uzdizanje ljudskih bića nekih pedeset hiljada godina ranije, a onda su nestali u nepoznatom pravcu, ostavljajući posao 'samo napola završen'.
<BR>&nbsp;&nbsp;&nbsp;&nbsp;&nbsp;Naravno, bilo je drskih jeretika - čak i među Galaktincima - koji su tvrdili da su stare zemljanske teorije istinite, da je moguće da neka rasa Uzdigne samu sebe... da evoluira do inteligencije potrebne za zvezdana putovanja i da izvuče samu sebe, za perčin, iz tame pravo u znanje i zrelost.
<BR>&nbsp;&nbsp;&nbsp;&nbsp;&nbsp;No, čak se i na Zemlji većinom smatralo da je ta teorija uvrnuta. Pokrovitelji uzdižu štićenike, koji kasnije dolaze na red da uzdižu nove pre-razumne. Tako je bilo još od davnih vremena Praotaca.
<BR>&nbsp;&nbsp;&nbsp;&nbsp;&nbsp;Vladala je potpuna nestašica dokaza. Ko god da su bili pokrivitelji Čoveka, pažljivo su sakrili svoje tragove, i to sa dobrim razlogom. Pokroviteljska rasa koja napusti štićenike u načelu je smatrana za odmetnika.
<BR>&nbsp;&nbsp;&nbsp;&nbsp;&nbsp;Ipak, igra pogađanja se nastavljala.
<BR>&nbsp;&nbsp;&nbsp;&nbsp;&nbsp;Neki pokroviteljski klanovi isključeni su jer nikada ne bi uzeli da odgajaju omnivornu vrstu. Drugi nisu mogli da žive na Zemlji čak ni tokom kratkih poseta - zbog gravitacije, atmosfere ili iz ko zna kog razloga.
<BR>&nbsp;&nbsp;&nbsp;&nbsp;&nbsp;Većina igrača slagala se sa tim da ne može biti u pitanju ni klan koji veruje u specijalizaciju. Bilo ih je koji su uzdizali svoje štićenike imajući na umu vrlo posebne svrhe. Institut za Uzdizanje zahtevao je da svaka nova razumna rasa bude u stanju da upravlja zvezdanim brodovima, da ima moć rasuđivanja i logike, kao i da bude sposobna da i sama jednog dana preuzme status pokrovitelja. Dalje od toga Institut jedva da je ograničavao niše u koje bi trebalo uklopiti nove štićeničke vrste. Nekima je bilo suđeno da postanu vešte zanatlije, drugi su ispali filozofi ili moćni ratnici.
<BR>&nbsp;&nbsp;&nbsp;&nbsp;&nbsp;No, tajanstveni pokrovitelji čovečanstva očito su spadali u pobornike opštijeg tipa - jer životinja po imenu čovek bila je vrlo prilagodljiva zverka.
<BR>&nbsp;&nbsp;&nbsp;&nbsp;&nbsp;Da, a uprkos čuvenoj prilagodljivosti Timbrima, bilo je nekih stvari koje nikad ne bi pale na pamet čak ni tim majstorima adaptacije.
<BR>&nbsp;&nbsp;&nbsp;&nbsp;&nbsp;Kao na primer ovo, pomislio je Robert.
<BR>&nbsp;&nbsp;&nbsp;&nbsp;&nbsp;Jato ptica razletelo se ka nebu u oblaku užurbanih krila kad je Robert protrčao preko mesta gde su se hranile. Sitna, plašljiva stvorenja osećala su tutanj njegovog dolaska i žurno su se sklanjala.
<BR>&nbsp;&nbsp;&nbsp;&nbsp;&nbsp;Krdo životinja, dugonogih i brzih kao male srne, žurno i lako se udaljilo. Slučajno su pobegle ka jugu, kuda je i on išao, pa je pošao za njima. Uskoro se približio mestu gde su se zaustavile da dalje pasu.
<BR>&nbsp;&nbsp;&nbsp;&nbsp;&nbsp;Opet su pobegle i ostavile širok prostor iza sebe, a onda opet stale da jedu.
<BR>&nbsp;&nbsp;&nbsp;&nbsp;&nbsp;Sunce se izdizalo. Nastupilo je doba dana kad sve životinje u ravnici, i lovci i lovljeni, pokušavaju da nađu zaklon od vrućine. Ako nije bilo drveća, kopali su uske jarke da dođu do hladnijih slojeva tla i ležali u bilo kakvoj senci da sačekaju jenjavanje vrelog sunca.
<BR>&nbsp;&nbsp;&nbsp;&nbsp;&nbsp;No, danas se jedno biće nije zaustavljalo. Stalno je dolazilo. Pseudo-srne su užasnuto gledale kako se Robert ponovo približava. Opet su se uzbudile i pobegle, ostavljajući ga za sobom. Sada su odmakle još dalje. Zaustavile su se na brežuljku, dahćući i piljeći u neverici.
<BR>&nbsp;&nbsp;&nbsp;&nbsp;&nbsp;Ono na dve noge i dalje je prilazilo!
<BR>&nbsp;&nbsp;&nbsp;&nbsp;&nbsp;Kroz krdo je prostrujao drhtaj nelagodnosti. Ovakva najava mogla je postati i ozbiljna.
<BR>&nbsp;&nbsp;&nbsp;&nbsp;&nbsp;I dalje dahćući, ponovo su se dale u beg.
<BR>&nbsp;&nbsp;&nbsp;&nbsp;&nbsp;Znoj je sijao kao ulje na Robertovoj maslinastoj koži. Blistao je na suncu, presijavajući se u kapljicama koje su se pokatkad otkidale u stalnom toptanju njegovog trka.
<BR>&nbsp;&nbsp;&nbsp;&nbsp;&nbsp;Znoj se ipak uglavnom širio, prekrivao mu kožu i sušio se na strujanju vazduha koje je on stvarao sopstvenim kretanjem. Suvi jugoistočni povetarac pomagao mu je da se pretvori u paru i tim procesom izvuče višak toplote. Održavao je stalan, ravnomeran tempo, ne pokušavajući da se takmiči sa sprintom srnolikih bića. Povremeno je hodao i uzimao štedljive gutljaje iz torbe za vodu, a onda je nastavljao trk.
<BR>&nbsp;&nbsp;&nbsp;&nbsp;&nbsp;Nosio je luk okačen preko leđa. Ko zna zašto, nije ni pomislio da ga upotrebi. Trčao je i trčao pod podnevnim suncem. Besni psi i Englezi, pomislio je.
<BR>&nbsp;&nbsp;&nbsp;&nbsp;&nbsp;I Apači... i Bantui... i mnogi drugi...
<BR>&nbsp;&nbsp;&nbsp;&nbsp;&nbsp;Ljudi su se navikli da misle kako se baš po mozgu znatno razlikuju od ostalih pripadnika životinjskog carstva Zemlje. Činjenica je da su ih oružje, vatra i govor učinili gospodarima njihovog sveta daleko pre nego što su uopšte saznali za ekologiju ili za dužnost starijih vrsta da se staraju o onima koje su manje sposobne da razumevaju stvari. Tokom tih mračnih milenijuma, inteligentni ali neuki muškarci i žene koristili su vatru da poteraju čitava krda mamuta, pra-lenjivaca i mnogih drugih vrsta u provalije - ubijali su stotine radi mesa koje su uzeli sa dve. Ubijali su milione ptica da bi njihovim perjem ukrasili svoje dame. Posekli su šume da bi gajili opijum.
<BR>&nbsp;&nbsp;&nbsp;&nbsp;&nbsp;Da, inteligencija u rukama neuke dece opasno je oružje. No, Robert je znao za tajnu.
<BR>&nbsp;&nbsp;&nbsp;&nbsp;&nbsp;Zapravo, uopšte nam nije bio potreban toliki mozak da bismo vladali našim svetom.
<BR>&nbsp;&nbsp;&nbsp;&nbsp;&nbsp;Ponovo je prišao krdu; iako ga je mučila glad, divio se lepoti ovih bića. Sigurno su sa svakim novim pokolenjem dobijali na visini. Već sad su bili mnogo krupniji od svojih predaka iz vremena kad su Bururali pobili sve velike preživare koji su naseljavali ovu ravnicu. Jednog dana možda će ispuniti neke upražnjene niše. Već sad su bili mnogo brži od čoveka.
<BR>&nbsp;&nbsp;&nbsp;&nbsp;&nbsp;Brzina je jedno, ali izdržljivost je nešto sasvim drugo. Kad su ponovo krenuli da beže od njega, Robert je primetio da članovi krda počinju da deluju upaničeno. Pseudo-srne imale su penu oko usta. Isplazile su jezike, a grudni koš im se sve brže širio.
<BR>&nbsp;&nbsp;&nbsp;&nbsp;&nbsp;Sunce je počelo da se spušta. Znoj se sakupljao i pokrivao ga u tankom sloju. Postepeno je isparavao i osvežavao ga. Robert je držao tempo.
<BR>&nbsp;&nbsp;&nbsp;&nbsp;&nbsp;Oruđe, vatra i govor dali su nam prednost. Dali su nam mogućnost da zasnujemo kulturu. Ali jesmo li imali samo to?
<BR>&nbsp;&nbsp;&nbsp;&nbsp;&nbsp;U mreži finih sinusa između očiju počela je pesma, nežno zapljuskivanje tečnosti koja mu je štitila mozak od naglih ubrzanja pri svakom novom koraku. Pulsiranje srca nosilo ga je kao stalan bas ritam. Tetive na nogama osećao je kao zategnuta gudala... kao violinske žice.
<BR>&nbsp;&nbsp;&nbsp;&nbsp;&nbsp;Sada je mogao da ih nanjuši, jer je glad podstakla atavističko uzbuđenje. Stopio se sa plenom na koji se namerio. Robert je nekako znao da nikad ranije nije osetio toliko ispunjenje. Bio je živ.
<BR>&nbsp;&nbsp;&nbsp;&nbsp;&nbsp;Jedva je primetio kad je počeo da prestiže srne koje su popadale na zemlju. Majke i mladunčad treptali su u glupom čuđenju što prolazi ni ne pogledavši ih. Robert je našao metu i ispreo je jednostavan glif kojim je govorio ostalima da se smire, da se sklone u stranu, a on je dalje gonio krupnog mužjaka na čelu krda.
<BR>&nbsp;&nbsp;&nbsp;&nbsp;&nbsp;Ti si onaj pravi, pomislio je. Ti si dobro živeo i preneo dalje svoje gene. Svojoj vrsti više nisi potreban toliko kao meni.
<BR>&nbsp;&nbsp;&nbsp;&nbsp;&nbsp;Možda su njegovi preci stvarno koristili empatsko čulo više od savremenih ljudi. Sada je video da to stvarno dejstvuje. Mogao je da kenira rastući užas mužjaka kad su njegovi pratioci, jedan po jedan, počeli da zaostaju. Mužjak je izvukao poslednje atome snage i izmakao daleko napred. No, onda je morao da se odmori, bedno dahćući kako bi se ohladio, a bokovi su mu se dizali i spuštalil dok je posmatrao Roberta kako se približava.
<BR>&nbsp;&nbsp;&nbsp;&nbsp;&nbsp;Zapanjen, krenuo je da beži dalje.
<BR>&nbsp;&nbsp;&nbsp;&nbsp;&nbsp;Sada su ostali samo njih dvojica.
<BR>&nbsp;&nbsp;&nbsp;&nbsp;&nbsp;Gimelaj je pržio. Robert je bio uporan.
<BR>&nbsp;&nbsp;&nbsp;&nbsp;&nbsp;Nešto kasnije, u trku je prineo levu ruku pojasu i popustio kaniju noža. Čak i to oružje izabrao je sa dosta oklevanja. Ono što ga je odvratilo od upotrebe golih ruku bila je empatija prema plenu i osećanje milosrđa.
<BR>
<BR>&nbsp;&nbsp;&nbsp;&nbsp;&nbsp;Nekoliko sati kasnije, kada mu stomak više nije bolno krčao, Robert je osetio prve nagoveštaje niti vodilje. Išao je ka jugozapadu, jer Ataklena se nadala da će u tom pravcu naći svoju metu. Kako je dan odmicao, Robert je zaklanjao oči od bleštanja popodnevnog sunca. Onda ih je zatvorio i posegnuo ostalim čulima.
<BR>&nbsp;&nbsp;&nbsp;&nbsp;&nbsp;Da, nešto je bilo dovoljno blizu da bi ga kenirao. U metaforičkom smislu, moglo se reći da miriše poznato.
<BR>&nbsp;&nbsp;&nbsp;&nbsp;&nbsp;Pošao je da trči dalje, prateći tragove koji su se pojavljivali i nestajali, ponekad smireni i razumni, a ponekad divlji kao srndać koji je nedavno podelio svoj život sa Robertom.
<BR>&nbsp;&nbsp;&nbsp;&nbsp;&nbsp;Kad su tragovi postali vrlo jasni, Robert je zastao pored prostrane guštare ružnog, trnovitog žbunja. Uskoro će sunce zaći, a onda neće moći da po tom gustišu dalje lovi ono što odašilje vibracije. Uostalom, nije hteo da 'ulovi' to biće. Hteo je da razgovara sa njim.
<BR>&nbsp;&nbsp;&nbsp;&nbsp;&nbsp;Bio je siguran da ono sada zna za njega. Zaustavio se. Ponovo je zatvorio oči i ispreo jednostavan glif. Glif je zaigrao ulevo, pa udesno, a onda nestao u rastinju. Začulo se šuškanje.
<BR>&nbsp;&nbsp;&nbsp;&nbsp;&nbsp;Robert je otovorio oči. "Dobro", tiho je rekao. "Molim te da sada iziđeš. Treba da razgovaramo."
<BR>&nbsp;&nbsp;&nbsp;&nbsp;&nbsp;Nastupio je trenutak oklevanja, a onda se izgegao dugoruk šimpanza, dlakaviji od većine, sa gustim obrvama i širokom vilicom. Bio je prljav i potpuno nag.
<BR>&nbsp;&nbsp;&nbsp;&nbsp;&nbsp;Po krznu je nosio mrlje za koje je Robert bio siguran da potiču od zgrušane krvi, i to ne od čimovih sitnih ogrebotina. Pa, mi smo ipak rođaci. Biljojedi u stepi ne žive dugo.
<BR>&nbsp;&nbsp;&nbsp;&nbsp;&nbsp;Kad je osetio da čupavi šimpanza izbegava pogled u oči, Robert nije navaljivao. "Zdravo, Džo-Džo", rekao je tiho i sa iskrenom nežnošću. "Došao sam izdaleka da donesem poruku za tvog gazdu."
</P></TD></TR></TABLE>
<P class="next">
<A HREF=p88.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
