<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>84. UTAKALTING
<P>&nbsp;&nbsp;&nbsp;&nbsp;&nbsp;Neobična četvoročlana grupa žurila je ka severu pod naoblačenim nebom. Možda je poneka lokalna životinjica podigla pogled i upiljila se u njih, trepćući od iznenađenja pre nego što bi se povukla u sklonište i zarekla da više nikad neće jesti prezrelo semenje.
<BR>&nbsp;&nbsp;&nbsp;&nbsp;&nbsp;Za Utakaltinga, ovaj forsirani marš bio je nekako ponižavajući. Svi ostali bili su bolji od njega.
<BR>&nbsp;&nbsp;&nbsp;&nbsp;&nbsp;Kault je duvao i šištao i očito mu se neravni teren nije sviđao. No, kad se krupni Tenanac jednom stavio u pokret, zadržao je ubrzanje i izgledao je nazaustavljiv.
<BR>&nbsp;&nbsp;&nbsp;&nbsp;&nbsp;Što se tiče Džo-Džoa, mali šimpanza sada se potpuno uklopio u ovu okolinu. Utakalting mu je izričito naredio da se pred Kaultom nikada ne oslanja na ruke - ne bi bilo smisla pobuđivati Tenančevu sumnjičavost - ali kad je teren postao neravan, on se radije verao preko prepreka nego da ih zaobilazi. Kad bi naišli na dugačke, ravne delove, Džo-Džo ih je prelazio na Robertovim ramenima.
<BR>&nbsp;&nbsp;&nbsp;&nbsp;&nbsp;Robert je zahtevao da nosi šimpanzu uprkos ogromnoj razlici u zvaničnom statusu. Mladi čovek i inače je bio strašno nestrpljiv. Očito bi najradije pretrčao ceo put.
<BR>&nbsp;&nbsp;&nbsp;&nbsp;&nbsp;Robert Onigl se neverovatno izmenio, i to ne samo fizički. Kada ga je Kault sinoć zamolio da po treći put objasni deo svoje priče, Robert je jasno i potpuno nesvesno stvorio nad glavom jednostavan oblik tiv-nusa. Utakalting je keniranjem osetio da čovek glifom ograničava svoj bes, tako da se ništa ne izlije u neučtivost prema Tenancu.
<BR>&nbsp;&nbsp;&nbsp;&nbsp;&nbsp;Utakaltingu je bilo jasno da Robert mnogo šta nije ispričao. No, i ono što je rekao bilo je sasvim dovoljno.
<BR>&nbsp;&nbsp;&nbsp;&nbsp;&nbsp;Znao sam da Megan potcenjuje svog sina, ali ovo ipak nisam očekivao.
<BR>&nbsp;&nbsp;&nbsp;&nbsp;&nbsp;Očito je i on potcenjivao svoju kćer.
<BR>&nbsp;&nbsp;&nbsp;&nbsp;&nbsp;Očito. Utakalting je pokušavao da ne mrzi krv svoje krvi zbog moći koju je imala, moći da mu otme više nego što je ikada mislio da će izgubiti.
<BR>&nbsp;&nbsp;&nbsp;&nbsp;&nbsp;Trudio se da drži tempo sa ostalima, ali žlezde za promenu već su mu bolno pulsirale. Timbrimi su veštiji u prilagođavanju nego u izdržljivosti, ali nije u tome bio problem. Utakaltingu je nedostajala volja. Ostali su imali svrhu, čak i oduševljenje.
<BR>&nbsp;&nbsp;&nbsp;&nbsp;&nbsp;Njega je u pokretu držala samo dužnost.
<BR>&nbsp;&nbsp;&nbsp;&nbsp;&nbsp;Kault se zaustavio na vrhu uzbrdice, odakle je izgledalo da se okolne planine nadnose tik nad njih. Već su zalazili u šumu kržljavog drveća koje je dobijalo na visini kako su se uspinjali. Utakalting je pogledao u strmine koje su ih očekivale, već obavijene nečim nalik na snežne oblake, i ponadao se da ih ne čeka još mnogo uspona.
<BR>&nbsp;&nbsp;&nbsp;&nbsp;&nbsp;Kaultova ogromna šaka sklopila se oko Utakaltingove dok mu je pomagao da savlada poslednjih nekoliko metara. Strpljivo je čekao da se Utakalting odmori, teško dišući kroz potpuno raširene nozdrve.
<BR>&nbsp;&nbsp;&nbsp;&nbsp;&nbsp;"Još mi je teško da poverujem u ono što sam čuo", rekao je Kault. "Nešto u toj zemljanskoj priči vrlo mi pogrešno zvuči, dragi kolega."
<BR>&nbsp;&nbsp;&nbsp;&nbsp;&nbsp;"T-funatu..." Utakalting je prešao na anglički, jer mu je izgledalo da će tako trošiti manje vazduha. "Šta... šta vam je to teško da poverujete, Kaulte? Mislite li da Robert laže?"
<BR>&nbsp;&nbsp;&nbsp;&nbsp;&nbsp;Kault je zamahao rukama. Dostojanstveno je podigao krestu. "Ni slučajno! Jedino mi se čini da je mladić prilično naivan."
<BR>&nbsp;&nbsp;&nbsp;&nbsp;&nbsp;"Naivan? U kom smislu?" Utakalting je sad mogao da podigne glavu, a da mu se vidno polje ne rascepi u dve odvojene slike u mozgu. Robert i Džo-Džo nisu bili na vidiku. Mora da su isprednjačili.
<BR>&nbsp;&nbsp;&nbsp;&nbsp;&nbsp;"Mislim da Gubrui očito smeraju nešto mnogo ozbiljnije nego što tvrde. Pogodba koju su ponudili - mir sa Zemljom u zamenu za baze na nekim ostrvima Garta i prava na deo genetskih zaliha neo-šimpanza - takva pogodba nije vredna cene koju su platili za međuzvezdanu svetkovinu. Posumnjao sam da krišom smeraju nešto sasvim drugo, prijatelju."
<BR>&nbsp;&nbsp;&nbsp;&nbsp;&nbsp;"A šta mislite da žele?"
<BR>&nbsp;&nbsp;&nbsp;&nbsp;&nbsp;Kault je okrenuo glavu koja je nicala pravo iz ramena, kao da proverava može li još neko da ih čuje. Oprezno je spustio glas do gotovo nerazumljivog šapata.
<BR>&nbsp;&nbsp;&nbsp;&nbsp;&nbsp;"Čini mi se da će pokušati da izvedu nasilno usvojenje."
<BR>&nbsp;&nbsp;&nbsp;&nbsp;&nbsp;"Usvojenje? Oh... mislite na..."
<BR>&nbsp;&nbsp;&nbsp;&nbsp;&nbsp;"Na Gartlinge", završio je Kault umesto njega. "Imamo sreće što su vaši zemljanski saveznici doneli vesti. Možemo se samo nadati da će nam obezbediti prevoz, kao što su obećali, jer inače nećemo biti u stanju da sprečimo užasnu tragediju!"
<BR>&nbsp;&nbsp;&nbsp;&nbsp;&nbsp;Utakalting je duboko zažalio za onim što je izgubio, jer Kault je potegao zanimljivo pitanje, vredno pažljivo ispredenog glifa osetljive gorčine.
<BR>&nbsp;&nbsp;&nbsp;&nbsp;&nbsp;Uspeo je, naravno, preko svojih najsmelijih očekivanja. Po Robertovim rečima, Gubrui su progutali priču o Gartlinzima 'zajedno sa udicom i plovkom'. To je potrajalo dovoljno dugo da im naškodi i dovede ih u nepriliku.
<BR>&nbsp;&nbsp;&nbsp;&nbsp;&nbsp;I Kault je poverovao u bajku, ali šta bi sad mogao da učini kad mu instrumenti potvrđuju njegovo mišljenje?
<BR>&nbsp;&nbsp;&nbsp;&nbsp;&nbsp;Neverovatno.
<BR>&nbsp;&nbsp;&nbsp;&nbsp;&nbsp;A sad su još i Gubrui počeli da se ponašaju kao da imaju mnogo više podataka od lažnih tragova koje im je on ostavio. Kao da su i oni imali dokaze!
<BR>&nbsp;&nbsp;&nbsp;&nbsp;&nbsp;Nekadašnji Utakalting ispreo bi silf-kun umesto komentara ovih neverovatnih preokreta. No, sada je osećao samo zbunjenost i ogroman umor.
<BR>&nbsp;&nbsp;&nbsp;&nbsp;&nbsp;Obojica su se okrenula kad su začula uzvik. Utakalting je zažmirio, spreman da istog časa trampi malo svog suvišnog empatskog čula za bolji vid.
<BR>&nbsp;&nbsp;&nbsp;&nbsp;&nbsp;Na vrhu sledećeg prevoja razabrao je obrise Roberta Onigla. Sedeći na mladićevim ramenima, Džo-Džo im je mahao. Još nešto je bilo pored njih. Plavičasto svetlucanje koje kao da se vrtelo pored dvojice Zemljana i zračilo divnim raspoloženjem savršenog podvaladžije.
<BR>&nbsp;&nbsp;&nbsp;&nbsp;&nbsp;Bio je to signal, svetlo koje je vodilo Utakaltinga u ovom pravcu još od rušenja broda pre mnogo meseci.
<BR>&nbsp;&nbsp;&nbsp;&nbsp;&nbsp;"Šta kažu?" upitao je Kault. "Ne mogu sasvim da razaberem reči."
<BR>&nbsp;&nbsp;&nbsp;&nbsp;&nbsp;Nije ih razabirao ni Utakalting, ali znao je šta Zemljani govore. "Čini mi se da kažu kako ne moramo dalje pešice", rekao je sa dosta olakšanja. "Kažu da su nam pronašli prevoz."
<BR>&nbsp;&nbsp;&nbsp;&nbsp;&nbsp;Tenanac je zadovoljno dunuo kroz otvore za disanje. "Fino. Sada nam ostaje da se nadamo kako će se Gubrui pridržavati običaja i održati primirje kada se pojavimo sa pravilnim diplomatskim stavom prema proverenim neprijateljima."
<BR>&nbsp;&nbsp;&nbsp;&nbsp;&nbsp;Utakalting je klimnuo, ali kad su počeli da se penju uz poslednju uzbrdicu, znao je da će im to biti samo jedan od problema.
</P></TD></TR></TABLE>
<P class="next">
<A HREF=p92.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
