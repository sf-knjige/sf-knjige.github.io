<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>102. MAJOR PRATAKULTORN
<P>&nbsp;&nbsp;&nbsp;&nbsp;&nbsp;Mamac je bio nevidljiv. Varka se sastojala od jedva primetne struje složenih molekula koji su tekli kroz zamršenu paučinastu mrežu prašumskih biljaka. Zapravo, major Pratakultorn nije mogao da bude siguran da li su oni stvarno tu. Osećao se neprijatno što zaposeda zasedom padine oko niza barica u inače pustoj šumskoj udolini.
<BR>&nbsp;&nbsp;&nbsp;&nbsp;&nbsp;Pa ipak, bilo je nečeg simetričnog, gotovo poetičnog u celoj situaciji. Ako trik nekim čudom upali, ovog praskozorja će osetiti radost bitke.
<BR>&nbsp;&nbsp;&nbsp;&nbsp;&nbsp;A u slučaju da ne uspe, prirediće sebi zadovoljstvo davljenja bar jednog tankog tuđinskog vrata, ma kakve bile posledice po njegovu karijeru i po njegov život.
<BR>&nbsp;&nbsp;&nbsp;&nbsp;&nbsp;"Feng!" obrecnuo se na jednog od svojih marinaca. "Ne češi se." Podoficir je brzo proverio je li oštetio monomolekulski sloj od koga mu se koža bolesno zelenela. Novi materijal smešan je na brzinu, u nadi da će blokirati rezonancu hemoglobina kojom su neprijatelji otkrivali Zemljane pod šumskim krovom. Naravno, njihova obaveštenja po tom pitanju možda su potpuno pogrešna. Pratakultorn je imao samo reč šimpanza i one proklete Tim...
<BR>&nbsp;&nbsp;&nbsp;&nbsp;&nbsp;"Majore!" šapnuo je neko. Pogledao je neo-šimpanzu pešadinca, koji se očito još neprijatnije osećao pod zeleno obojenim krznom. Brzo mu je mahnuo sa pola puta uz visoko drvo. Pratakultorn je klimnuo i pustio da se ručni signali šire na obe strane.
<BR>&nbsp;&nbsp;&nbsp;&nbsp;&nbsp;Pa, pomislio je, neki od ovdašnjih šimpanza postaju sasvim dobri gerilci, to moram da priznam.
<BR>&nbsp;&nbsp;&nbsp;&nbsp;&nbsp;Niz soničnih udara zanjihao je rastinje sa svih strana, praćen pištanjem letelice koja se približavala. Preleteli su usku dolinu tik iznad vrhova drveća, prateći brdovit teren sa kompjuterskom preciznošću. Vojnici Kandže sa svojim bojnim robotima u pravom trenutku su iskočili iz dugačkih transportera i pribrano počeli da padaju ka jednom ćuviku u džungli.
<BR>&nbsp;&nbsp;&nbsp;&nbsp;&nbsp;Tamošnje drveće razlikovalo se od ostalog po samo jednoj stvari - po gladi za određenom hemikalijom koju su mu puzavice donosile izdaleka. No, sada su puzavice donosile i još nešto. Nešto izvučeno iz zemljanskih vena.
<BR>&nbsp;&nbsp;&nbsp;&nbsp;&nbsp;"Čekajte", šapnuo je Pratakultornl. "Čekajte da dođu i veliki."
<BR>&nbsp;&nbsp;&nbsp;&nbsp;&nbsp;I zaista, uskoro su svi osetili približavanje gravitacionih motora, i to velikih. Nad obzorjem se pojavio bojni brod Gubrua, mirno lebdeći nekoliko stotina metara nad zemljom.
<BR>&nbsp;&nbsp;&nbsp;&nbsp;&nbsp;Ta meta bila je vredna svega što su mogli da žrtvuju. Sve do sada bio je problem saznati unapred kuda da pođu. Obrtni plameni topovi bili su divno, ali nedovoljno pokretno oružje. Trebalo ih je postaviti unapred, a iznenađenje im je bilo neophodno.
<BR>&nbsp;&nbsp;&nbsp;&nbsp;&nbsp;"Čekajte", promrmljao je dok se ogromni brod približavao. "Nemojte ih prepasti."
<BR>&nbsp;&nbsp;&nbsp;&nbsp;&nbsp;Tamo dole, vojnici Kandže već su zbunjeno kreštali, jer nije ih čekao nikakav neprijatelj, čak ni civili koje bi zarobili i poslali na ispitivanje. Svakog trenutka neki pešadinac shvatiće istinu. Major je ipak bio uporan. "Čekajte još samo malo, dok..."
<BR>&nbsp;&nbsp;&nbsp;&nbsp;&nbsp;Mora da je neki šimpanza-tobdžija izgubio strpljenje. Odjednom je sa susednog brega poletela munja pravo u dolinu. Istog časa pratile su je još tri. Pratakultorn se bacio na zemlju i pokrio glavu.
<BR>&nbsp;&nbsp;&nbsp;&nbsp;&nbsp;Svetlost kao da mu je dopirala odnekud pozadi, pravo kroz lobanju. Talasi već viđenog smenjivali su se sa napadima mučnine i u jednom trenutku osećao se kao da plima gravitacionog poremećaja pokušava da ga podigne sa šumske ilovače. A onda je naišao talas nesvestice.
<BR>&nbsp;&nbsp;&nbsp;&nbsp;&nbsp;Prošlo je neko vreme pre nego što je iko mogao da ponovo podigne pogled. Kada su uspeli, morali su da pilje kroz oblake letećeg peska i šljunka, kraj iščupanog drveća i iskidanih puzavica. Raskinuta i zaravnjena površina pokazivala je mesto povrh koga je pre samo nekoliko trenutaka lebdela krstarica Gubrua. Pljusak usijanog metala još je trajao i izazivao požar gde god bi pao neki užareni komadić.
<BR>&nbsp;&nbsp;&nbsp;&nbsp;&nbsp;Pratakultorn se iscerio. Poslao je raketu u vazduh - signal za napad.
<BR>&nbsp;&nbsp;&nbsp;&nbsp;&nbsp;Nekoliko prizemljenih neprijateljskih brodova bilo je zdrobljeno vazdušnim udarom. Tri su se ipak podigla i uputila ka mestima odakle su ispaljeni projektili, vrišteći od želje za osvetom. No, njihovi piloti nisu shvatili da su sada suočeni sa zemljanskom mornaricom. Neverovatno je šta sve oteta Gubru puška može da učini u pravim rukama. Uskoro su se na šumskom tlu dimile još tri olupine.
<BR>&nbsp;&nbsp;&nbsp;&nbsp;&nbsp;Za to vreme, šimpanze su se u dolini odlučno kretale napred i bitka je uskoro postala mnogo ličnija - krvavi boj vođen laserima i puškama na kapsule, ali i samostrelima i katapultima.
<BR>&nbsp;&nbsp;&nbsp;&nbsp;&nbsp;Kad su se sukobili prsa u prsa, Pratakultorn je znao da su pobedili.
<BR>&nbsp;&nbsp;&nbsp;&nbsp;&nbsp;Ne mogu sve prepustiti neukim domorocima, pomislio je. Zato se pridružio poteri kroz šumu, dok je zaštitnica Gubrua očajnički pokušavala da osigura bekstvo preživelih. Šimpanze koje su to videle, celog života su potom pričale o bledozelenoj, bradatoj prilici sa krpom oko kukova koja je jurila kroz drveća i presretala nožem i garotom vojnike Kandže pod punim oružjem. Izgledalo je da ga ništa neće zaustaviti - i, zaista, ništa živo nije moglo da mu se suprotstavi.
<BR>&nbsp;&nbsp;&nbsp;&nbsp;&nbsp;Uspeo je to tek oštećeni bojni robot, povraćen u delimičnu operativnost samopopravljajućim elektronskim kolima. Možda je izveo logičnu vezu između konačne propasti snaga Gubrua i ovog strašnog stvorenja koje je toliko uživalo u boju. A možda je bio u pitanju samo poslednji trzaj mehaničkih i elektronskih refleksa.
<BR>&nbsp;&nbsp;&nbsp;&nbsp;&nbsp;Otišao je onako kako je želeo, gorko isceren, sa šakama sklopljenim oko prenatog vrata, daveći još jedno mrsko biće koje nije spadalo u njegovu zamisao kako bi svet trebalo da izgleda.
</P></TD></TR></TABLE>
<P class="next">
<A HREF=p111.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
