<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>33. FIBEN
<P>&nbsp;&nbsp;&nbsp;&nbsp;&nbsp;Gejlet je to popodne povela Fibena u obilazak Port Helenije - ili bar onog dela koji okupator nije zabranio za pristup neo-šimpanzama.
<BR>&nbsp;&nbsp;&nbsp;&nbsp;&nbsp;Ribarske brodice i dalje su dolazile i odlazile sa dokova na južnom kraju grada, ali sad su posadu sačinjavale samo šimpanze. Otisnulo se manje od polovine uobičajenog broja, obilazeći u širokom luku brod-tvđavu Gubrua koji je zauzimao polovinu izlaza iz Zaliva.
<BR>&nbsp;&nbsp;&nbsp;&nbsp;&nbsp;U radnjama su videli da neke robe ima u dovoljnim količinama. Na drugim mestima, naišli su na police ispražnjene zbog nestašice i gomilanja kućnih zaliha. Planetna valuta još je važila za neke stvari, na primer za pivo i ribu, ali za kupovinu mesa i svežeg voća trebalo je imati galaktinske pelet-trake. Nervozni kupci već su počeli da uče šta znači onaj arhaični izraz 'inflacija'.
<BR>&nbsp;&nbsp;&nbsp;&nbsp;&nbsp;Izgledalo je da polovina stanovništva radi za okupatore. Na južnom delu zaliva, blizu svemirske luke, nicali su grudobrani. Iskopana zemlja nagoveštavala je i neka masivnija zdanja.
<BR>&nbsp;&nbsp;&nbsp;&nbsp;&nbsp;Svuda po gradu, plakati su prikazivali nasmešene neo-šimpanze i obećavali gotovo izobilje, čim dovoljno 'pravog' novca uđe u opticaj. Ako svi budu vredni, taj dan će ranije doći, ponavljali su.
<BR>&nbsp;&nbsp;&nbsp;&nbsp;&nbsp;"Pa? Jesi li dovoljno video?" upitala ga je Gejlet.
<BR>&nbsp;&nbsp;&nbsp;&nbsp;&nbsp;Fiben se nasmešio. "Ni slučajno. Zapravo, tek smo počeli."
<BR>&nbsp;&nbsp;&nbsp;&nbsp;&nbsp;Slegnula je ramenima i pustila ga da ih vodi dalje.
<BR>&nbsp;&nbsp;&nbsp;&nbsp;&nbsp;Pa, pomislio je dok je gledao u poluprazne police, nutricionisti stalno govore neo-šimpanzama da jedemo više mesa nego što valja... mnogo više nego što bi imali u stara, divlja vremena. Možda će nam ovo i koristiti.
<BR>&nbsp;&nbsp;&nbsp;&nbsp;&nbsp;Na kraju su stigli do zvonika nad koledžom Port Helenije. Kompleks je bio manji od univerziteta na ostrvu Kilmar, ali Fiben je još nedavno dolazio ovamo na ekološke konferencije, pa je mogao da se snađe.
<BR>&nbsp;&nbsp;&nbsp;&nbsp;&nbsp;Kad se zagledao naniže, nešto mu se učinilo veoma čudno.
<BR>&nbsp;&nbsp;&nbsp;&nbsp;&nbsp;Ne samo oklopno vozilo Gubrua, ukopano na vrhu brda, niti ružni, novi zid koji je, opasujući grad, presekao severni deo parka. Pre je bilo nešto oko samog koledža i studenata.
<BR>&nbsp;&nbsp;&nbsp;&nbsp;&nbsp;Zapravo, bio je iznenađen što su uopšte tu!
<BR>&nbsp;&nbsp;&nbsp;&nbsp;&nbsp;Naravno, video je samo neo-šimpanze. Kad je krenuo u Port Heleniju, Fiben je očekivao da zatekne geto ili koncentracione logore, prepune ljudi sa kopna. No, poslednji od njih prebačeni su na ostrva pre nekoliko dana. Njihovo mesto zauzele su hiljade šimpanza, koji su se slivali iz daljih područja, uključujući i one osetljive na gas za taoce, uprkos uveravanjima okupatora da je to nemoguće.
<BR>&nbsp;&nbsp;&nbsp;&nbsp;&nbsp;Svi su dobili protivotrov, simboličnu novčanu odštetu i posao u gradu.
<BR>&nbsp;&nbsp;&nbsp;&nbsp;&nbsp;No, ovde, na koledžu, sve je izgledalo mirno i začuđujuće normalno. Fiben i Gejlet gledali su sa vrha zvonika u čimove i šime kako se muvaju u pauzama. Nosili su knjige, tiho razgovarali i samo ponekad bi krišom bacili pogled na tuđinske krstarice koje bi otprilike svakog sata protutnjale nebom.
<BR>&nbsp;&nbsp;&nbsp;&nbsp;&nbsp;Fiben je odmahivao glavom, čudeći se kako su uopšte opstali.
<BR>&nbsp;&nbsp;&nbsp;&nbsp;&nbsp;Naravno, ljudi su tvrdoglavo vodili liberalnu politiku Uzdizanja, ponašajući se prema svojim štićenicima kao da su gotovo ravnopravni, uprkos galaktinskoj tradiciji koja je bila daleko manje velikodušna. Stariji galaktinski klanovi mogli su da se ljutito mršte, ali šimpanze i delfini sedeli su zajedno sa svojim pokroviteljima u Zemljanskom Veću. Štićeničkim rasama čak je povereno i nekoliko zvezdanih brodova.
<BR>&nbsp;&nbsp;&nbsp;&nbsp;&nbsp;Ali koledž bez ljudi?
<BR>&nbsp;&nbsp;&nbsp;&nbsp;&nbsp;Fiben se već pitao zašto je okupator ostavio šimpanze gotovo sasvim na miru, uplićući se samo na nekoliko glupih mesta kao što je bar 'Majmunska posla'.
<BR>&nbsp;&nbsp;&nbsp;&nbsp;&nbsp;Sad mu se činilo da zna odgovor.
<BR>&nbsp;&nbsp;&nbsp;&nbsp;&nbsp;"Mimikrija! Oni sigurno misle da se mi pretvaramo!" promrmljao je poluglasno.
<BR>&nbsp;&nbsp;&nbsp;&nbsp;&nbsp;"Šta si rekao?" pogledala ga je Gejlet. Sklopili su primirje da bi obavili zadatak, ali ona očito nije uživala što će provesti dan kao njegov vodič.
<BR>&nbsp;&nbsp;&nbsp;&nbsp;&nbsp;Fiben joj je pokazao studente. "Reci mi šta vidiš tamo dole."
<BR>&nbsp;&nbsp;&nbsp;&nbsp;&nbsp;Namrštila se, a onda je uzdahnula i nagnula se napred. "Vidim profesora Džimija Sunga kako izlazi iz predavaonice i objašnjava nešto grupi studenata." Blago se nasmešila. "Verovatno srednji kurs galaktinske istorije... ja sam mu bila asistent i dobro se sećam tog zbunjenog izraza na licima studenata."
<BR>&nbsp;&nbsp;&nbsp;&nbsp;&nbsp;"Dobro. To ti vidiš. Sad ih pogledaj očima Gubrua."
<BR>&nbsp;&nbsp;&nbsp;&nbsp;&nbsp;Gejlet se namrštila. "Kako to misliš?"
<BR>&nbsp;&nbsp;&nbsp;&nbsp;&nbsp;Fiben joj je ponovo pokazao dole. "Seti se, po galaktinskoj tradiciji neo-šimpanze su razumni tek tri stotine godina, jedva malo više od delfina - što je tek početak hiljadugodišnjeg ugovornog razdoblja potčinjenosti ljudima.
<BR>&nbsp;&nbsp;&nbsp;&nbsp;&nbsp;Seti se i da mnogi fanatični Itiji užasno preziru ljude. Ipak, čovečanstvo je dobilo status pokrovitelja i sve povlastice koje uz to idu. Zašto? Zato što su još pre Kontakta uzdigli šimpanze i delfine! U Pet Galaksija tako se dobija ugled: uzdizanjem štićenika i zasnivanjem klana."
<BR>&nbsp;&nbsp;&nbsp;&nbsp;&nbsp;Gejlet je odmahnula glavom. "Ne shvatam na šta smeraš. Zašto mi objašnjavaš ono što je očito?" Videlo se da joj se ne sviđa što joj deli lekcije jedan čim iz divljine, čak i bez magistrature.
<BR>&nbsp;&nbsp;&nbsp;&nbsp;&nbsp;"Razmisli! Kako su ljudi dobili svoj status? Sećaš li se kako se to desilo, tamo u dvadeset drugom veku? Kad je trebalo prihvatiti neo-delfine i neo-šimpanze kao razumne, fanatici su nadglasani." Fiben se razmahao rukama. "To je bila diplomatska zavera, a skovali su je Kanteni, Timbrimi i ostali umerenjaci pre nego što su ljudi i shvatili šta je posredi!"
<BR>&nbsp;&nbsp;&nbsp;&nbsp;&nbsp;Gejlet ga je sarkastično pogledala i tek tad se setio da je ona stručnjak za galaktinsku sociologiju. "Naravno, ali..."
<BR>&nbsp;&nbsp;&nbsp;&nbsp;&nbsp;"To je bio svršen čin, ali Gubrui, Soroi i ostali fanatici nisu morali da budu zadovoljni. Oni i dalje misle da smo mi tek malo bolji od životinja. Moraju da veruju u to, inače bi ispalo da su ljudi zaslužili da u galaktinskoj zajednici budu jednaki većini, pa čak i bolji od mnogih!"
<BR>&nbsp;&nbsp;&nbsp;&nbsp;&nbsp;"I dalje ne razumem šta..."
<BR>&nbsp;&nbsp;&nbsp;&nbsp;&nbsp;"Pogledaj tamo dole", ponovo joj je pokazao. "Pogledaj očima Gubrua i reci mi šta vidiš!"
<BR>&nbsp;&nbsp;&nbsp;&nbsp;&nbsp;Gejlet Džons je oštro pogledala Fibena, ali je na kraju uzdahnula. "Dobro, kad već navaljuješ." Okrenula se da se ponovo zagleda u prostrano dvorište.
<BR>&nbsp;&nbsp;&nbsp;&nbsp;&nbsp;Dugo je ćutala.
<BR>&nbsp;&nbsp;&nbsp;&nbsp;&nbsp;"Ne sviđa mi se", konačno je rekla. Fiben ju je jedva čuo, pa je prišao bliže.
<BR>&nbsp;&nbsp;&nbsp;&nbsp;&nbsp;"Reci mi šta vidiš."
<BR>&nbsp;&nbsp;&nbsp;&nbsp;&nbsp;Odvratila je pogled, pa je on odgovorio umesto nje. "Ono što vidiš jesu inteligentne, dobro dresirane životinje, bića koja podražavaju ponašanje svojih gospodara. Je li tako? Gledano očima Galaktinaca, vidiš vešte imitacije ljudi, profesora i studenata... sećanje na bolja vremena, a sujeverno ga izigravaju verni..."
<BR>&nbsp;&nbsp;&nbsp;&nbsp;&nbsp;"Prestani!" povikala je Gejlet i pokrila uši. Okrenula se i prostrelila ga pogledom. "Mrzim te!"
<BR>&nbsp;&nbsp;&nbsp;&nbsp;&nbsp;Fiben nije bio uveren u to. Ovo joj je sigurno teško palo. Možda joj se samo svetio za bol i poniženje koje je pretrpeo tokom poslednja tri dana, delom i od njenih ruku?
<BR>&nbsp;&nbsp;&nbsp;&nbsp;&nbsp;Ne. Morala je da sazna kako neprijatelji gledaju na njen narod! Kako drugačije da nauči da se bori protiv njih?
<BR>&nbsp;&nbsp;&nbsp;&nbsp;&nbsp;On je u svakom slučaju bio u pravu. Ipak, pomislio je, nikad nije prijatno ako se zgadiš lepoj devojci.
<BR>&nbsp;&nbsp;&nbsp;&nbsp;&nbsp;Gejlet Džons se srozala niz jedan od stubova koji su nosili krov zvonika. "Tako mi Beskrajona i Gudalove!" Zagnjurila je lice u dlanove. "Šta ako su u pravu? Šta ako je to istina?"
</P></TD></TR></TABLE>
<P class="next">
<A HREF=p38.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
