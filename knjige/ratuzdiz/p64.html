<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>58. ROBERT
<P>&nbsp;&nbsp;&nbsp;&nbsp;&nbsp;Major Pratakultorn bio je zadubljen u izveštaje rauste po stolu kao smeđe lišće. Haos je bio samo prividan, zaključio je Robert dok je posmatrao malog, tamnokožog čoveka kako radi, jer Pratakultorn nije morao ništa da traži. Šta god je želeo, nekako je nalazio uz jedan pogled tamnih očiju i brz pokret žuljevitih ruku.
<BR>&nbsp;&nbsp;&nbsp;&nbsp;&nbsp;Mornarički oficir povremeno je podizao pogled na holo-tank i poluglasno mrmljao u mikrofon koji je imao uz vrat. Podaci u tanku su se vrteli, premeštali i okretali da se razmeste po njegovom naređenju.
<BR>&nbsp;&nbsp;&nbsp;&nbsp;&nbsp;Robert je čekao, stojeći voljno pred stolom od grubo otesanih debala. Ovo je bio četvrti put kako ga Pratakultorn poziva da odgovara na jezgrovito sročena pitanja. Robert se svaki put sve više divio njegovoj tačnosti i veštini.
<BR>&nbsp;&nbsp;&nbsp;&nbsp;&nbsp;Major Pratakultorn očito je bio profesionalac. Za samo jedan dan počeo je sa svojim malim odredom da uvodi red u gerilske, improvizovane, taktičke programe - razmeštajući podatke, izdvajajući sisteme i zaključke kakve odmetnici-amateri nisu mogli ni da zamisle.
<BR>&nbsp;&nbsp;&nbsp;&nbsp;&nbsp;Pratakultorn je upravo ono što je bilo neophodno njihovom pokretu. Baš ono što je Robert očajnički želeo.
<BR>&nbsp;&nbsp;&nbsp;&nbsp;&nbsp;To je bilo sigurno. Robert nije mogao da smisli ovog čoveka. Sad je pokušavao da shvati zašto.
<BR>&nbsp;&nbsp;&nbsp;&nbsp;&nbsp;Naravno, ne računajući činjenicu da me tera da ćutke stojim ovde dok on ne bude voljan da me primeti. Robert je znao da je ovo jednostavan način podvlačenja činjenice ko je ovde gazda. To mu je pomoglo da se pristojno ponaša, uglavnom.
<BR>&nbsp;&nbsp;&nbsp;&nbsp;&nbsp;Major je od glave do pete izgledao kao pravi zemljanski komandant, mada je nosio samo oznaku čina na levom ramenu. Robert čak ni u punoj paradnoj uniformi ne bi izgledao toliko vojnički kao Pratakultorn sada, umotan u loše skrojeno odelo koje su istkale gorile pod sumporovitim vulkanom.
<BR>&nbsp;&nbsp;&nbsp;&nbsp;&nbsp;Major je neko vreme lupkao prstima po stolu. Roberta je taj zvuk podsetio na glavobolju koju je već više od sata pokušavao da savlada mehanizmom povratne sprege. Ko zna zašto, metod ovog puta nije dejstvovao. Osećao se zarobljeno, klaustrofobično, bez daha. A izgledalo je da će se stanje pogoršati.
<BR>&nbsp;&nbsp;&nbsp;&nbsp;&nbsp;Pratakultorn je konačno podigao pogled. Na Robertovo iznenađenje, njegova prva rečenica mogla se protumačiti kao nešto nalik na kompliment.
<BR>&nbsp;&nbsp;&nbsp;&nbsp;&nbsp;"Pa, kapetane Onigl", rekao je Pratakultorn, "priznajem da sam se bojao mnogo, mnogo goreg stanja stvari nego što sam ga zatekao."
<BR>&nbsp;&nbsp;&nbsp;&nbsp;&nbsp;"Drago mi je što to čujem, ser."
<BR>&nbsp;&nbsp;&nbsp;&nbsp;&nbsp;Pratakultorn je začkiljio, kao da je naslutio malecki nagoveštaj sarkazma u Robertovom glasu. "Precizno rečeno", nastavio je, "bojao sam se da ću otkriti kako ste lagali u izveštaju Vladi u izgnanstvu, i da ću morati da vas streljam."
<BR>&nbsp;&nbsp;&nbsp;&nbsp;&nbsp;Robert je savladao potrebu da proguta knedlu i uspeo je da zadrži smiren izraz lica. "Drago mi je što to nije bilo neophodno, ser."
<BR>&nbsp;&nbsp;&nbsp;&nbsp;&nbsp;"I meni. Siguran sam da bi se, u najmanju ruku, vaša majka iznervirala. Ovako, imajući na umu da ste ipak delovali u svojstvu amatera, mogu potvrditi da ste se ovde dobro potrudili." Major je odmahnuo glavom. "Ne, to nije dovoljno naglašeno. Recimo ovako. Da sam bio tu, mnogo šta bih učinio drugačije. No, s obzirom na slab učinak zvaničnih trupa, vi i vaše šimpanze odlično ste se snašli."
<BR>&nbsp;&nbsp;&nbsp;&nbsp;&nbsp;Robert je osetio da mu sa grudi pada teret. "Šimpanzama će sigurno biti drago da to čuju, ser. Ipak, voleo bih da naglasim da ja nisam bio jedini vođa. Ataklena od Timbrima ponela je dobar deo tog tereta."
<BR>&nbsp;&nbsp;&nbsp;&nbsp;&nbsp;Lice majora Pratakultorna odjednom je postalo kiselo. Robert nije bio siguran je li to zato što je Ataklena Galaktinac ili zato što je Robert, kao oficir civilne zaštite, trebalo da zadrži sav autoritet za sebe.
<BR>&nbsp;&nbsp;&nbsp;&nbsp;&nbsp;"O, da. 'General', je li?" Majorov popustljivi osmeh mogao se u najboljem slučaju protumačiti kao snishodljivost. Klimnuo je. "Pomenuću u izveštaju njenu pomoć. Kćer ambasadora Utakaltinga svakako je snalažljiva mlada tuđinka. Nadam se da će pristati da nam i dalje pomaže, u izvesnoj meri."
<BR>&nbsp;&nbsp;&nbsp;&nbsp;&nbsp;"Šimpanze je obožavaju, ser", naglasio je Robert.
<BR>&nbsp;&nbsp;&nbsp;&nbsp;&nbsp;Major Pratakultorn je klimnuo. Kad se zagledao nekuda u zid, glas mu je postao zamišljen. "Znam, timbrimska mistika. Ponekad se pitam da li mas-mediji znaju šta zakuvavaju stvaranjem takvih predstava. Saveznici ili ne, moramo biti svesni da će klan Zemlje u osnovi uvek biti sam. Nikada nećemo moći da potpuno verujemo ičemu galaktinskom."
<BR>&nbsp;&nbsp;&nbsp;&nbsp;&nbsp;Kao da je osetio da je previše rekao, Pratakultorn je odmahnuo glavom i promenio temu. "Što se tiče budućih operacija protiv neprijatelja..."
<BR>&nbsp;&nbsp;&nbsp;&nbsp;&nbsp;"Razmišljali smo o tome, ser. Izgleda da se završilo njihovo iznenadno zanimanje za planine, iako ne znamo koliko će to potrajati. Ipak, imamo nekoliko zamisli koje razrađujemo. O stvarima koje ćemo iskoristiti protiv njih ako se budu vratili."
<BR>&nbsp;&nbsp;&nbsp;&nbsp;&nbsp;"Dobro." Pratakultorn je klimnuo. "No, morate shvatiti da ćemo ubuduće morati da koordinišemo sve akcije u planini Mulun sa ostalim snagama na planeti. Gerilci su jednostavno nesposobni da naude neprijatelju tamo gde se on stvarno nalazi. To se pokazalo kad su gradski pobunjenici zbrisani pri pokušaju da napadnu svemirska postrojenja kraj Port Helenije."
<BR>&nbsp;&nbsp;&nbsp;&nbsp;&nbsp;Robertu je bilo jasno šta Pratakultorn ima na umu. "Da, ser. Doduše, od tada smo zarobili dosta municije koja bi mogla da nam koristi."
<BR>&nbsp;&nbsp;&nbsp;&nbsp;&nbsp;"Nekoliko projektila, to da. Mogli bi da nam posluže, ako smislimo kako da ih upotrebimo. A naročito ako bismo imali prave podatke o mogućim metama. Sve zajedno, imamo premalo obaveštenja. Voleo bih da ih sakupim više i uputim izveštaj Veću. Posle toga, zadatak bi nam bio da podržimo svaku akciju koju oni reše da preduzmu."
<BR>&nbsp;&nbsp;&nbsp;&nbsp;&nbsp;Robert je konačno postavio pitanje koje je odlagao od kako je zatekao Pratakultorna i njegovu grupicu ljudi kako prevrću pećinsko sklonište naglavce - svuda su njuškali i preuzimali stvar u svoje ruke. "Šta će biti sa našom organizacijom, ser? Ataklena i ja smo nekim šimpanzama dali privremeni oficirski čin, ali osim mene niko nije imao stvarno zvanje."
<BR>&nbsp;&nbsp;&nbsp;&nbsp;&nbsp;Pratakultorn je nabrao usne. "Pa, kapetane, sa vama će biti najlakše. Očigledno zaslužujete odmor. Možete otpratiti kćer ambasadora Utakaltinga do skloništa i odneti sledeći izveštaj zajedno sa mojom preporukom za unapređenje i orden. Znam da će se Koordinatoru to dopasti. Možete ih zatim podrobno obavestiti o tome kako ste došli do onog sjajnog otkrića o tehnici rezonantnog praćenja koju su Gubrui koristili."
<BR>&nbsp;&nbsp;&nbsp;&nbsp;&nbsp;Već samim tonom glasa major je jasno stavio do znanja šta će misliti o Robertu ako prihvati ponudu. "S druge strane, bilo bi mi drago kad bi ste se pridružili mom osoblju, sa odgovarajućim mornaričkim činom prvog poručnika, što odgovara vašem zvanju u civilnoj zaštiti. Vaše iskustvo dobro bi nam došlo."
<BR>&nbsp;&nbsp;&nbsp;&nbsp;&nbsp;"Hvala vam, ser. Mislim da ću ostati ovde, ako se slažete."
<BR>&nbsp;&nbsp;&nbsp;&nbsp;&nbsp;"Odlično. Onda ćemo odrediti nekog drugog da otprati..."
<BR>&nbsp;&nbsp;&nbsp;&nbsp;&nbsp;"Siguran sam da bi i Ataklena volela da ostane", žurno je dodao Robert.
<BR>&nbsp;&nbsp;&nbsp;&nbsp;&nbsp;"Hmmm. Pa, dobro. Siguran sam da će nam neko vreme biti od pomoći. Evo ovako, kapetane. Izložiću situaciju u mom sledećem pismu Veću. Dotle moramo da se postaramo za nešto. Ona više ne može imati vojno zvanje. Šimpanze moraju prestati da joj se obraćaju kao oficiru. Je li to jasno?"
<BR>&nbsp;&nbsp;&nbsp;&nbsp;&nbsp;"Sasvim jasno, ser." Robert se samo pitao kako utuviti takvu naredbu civilnim šimpanzama, koji su imali običaj da zovu svakoga onako kako sami smisle.
<BR>&nbsp;&nbsp;&nbsp;&nbsp;&nbsp;"Dobro. Što se tiče onih koji su bili pod vašom komandom... desilo se da imam sa sobom nekoliko ukaza o postavljenju, pa ih možemo dodeliti onim šimpanzama koji su pokazali značajnu preduzimljivost. Vi ćete svakako moći da predložite imena."
<BR>&nbsp;&nbsp;&nbsp;&nbsp;&nbsp;Robert je klimnuo. "Da, ser."
<BR>&nbsp;&nbsp;&nbsp;&nbsp;&nbsp;Prisetio se da je još jedan član 'vojske' šimpanza ranije bio u civilnoj zaštiti. Pomisao na Fibena - sigurno odavno mrtvog - odjednom mu je produbila potištenost. To je zbog pećina! Poblesaviću u njima. Sve mi je teže da podnesem vreme koje provodim pod zemljom.
<BR>&nbsp;&nbsp;&nbsp;&nbsp;&nbsp;Major Pratakultorn je disciplinovani vojnik i proveo je mesece u podzemnom skloništu Veća, ali Robert nije imao tako čvrst karakter. Moram napolje odavde!
<BR>&nbsp;&nbsp;&nbsp;&nbsp;&nbsp;"Ser", brzo je rekao, "molim vašu dozvolu da napustim logor na nekoliko dana i pođem u izviđanje preko prolaza Lorna... do ruševina Središta Haulet."
<BR>&nbsp;&nbsp;&nbsp;&nbsp;&nbsp;Pratakultorn se namrštio. "Do mesta gde se vršilo ilegalno uzdizanje gorila?"
<BR>&nbsp;&nbsp;&nbsp;&nbsp;&nbsp;"Do mesta gde smo zadobili svoju prvu pobedu", podsetio je komandanta, "i gde smo naterali Gubrue da prihvate naše uslove."
<BR>&nbsp;&nbsp;&nbsp;&nbsp;&nbsp;"Hmm", zagunđao je major. "Šta očekujete da tamo nađete?"
<BR>&nbsp;&nbsp;&nbsp;&nbsp;&nbsp;Robert se jedva uzdržao da ne slegne ramenima. U iznenadnom napadu klaustrofobije, u potrebi da pod bilo kakvim izgovorom iziđe napolje, potegao je zamisao koja mu je dotle plutala negde na ivici svesti.
<BR>&nbsp;&nbsp;&nbsp;&nbsp;&nbsp;"Moguće oružje, ser. Koncept za nešto što bi nam mnogo pomoglo, ako dejstvuje."
<BR>&nbsp;&nbsp;&nbsp;&nbsp;&nbsp;To je zainteresovalo Pratakultorna. "Kakvo oružje?"
<BR>&nbsp;&nbsp;&nbsp;&nbsp;&nbsp;"Radije ne bih bio određeniji, ser. Bar dok ne proverim neke stvari. Bila bi mi potrebna samo tri ili četiri dana. Obećavam."
<BR>&nbsp;&nbsp;&nbsp;&nbsp;&nbsp;"Hmmm. Pa", Pratakultorn je ponovo nabrao usne, "potrajaće dok se ovaj data-sistem uobliči. Dotle bi nam samo smetali. Ali posle toga bićete nam potrebni. Moramo da pripremimo izveštaj Veću."
<BR>&nbsp;&nbsp;&nbsp;&nbsp;&nbsp;"Da, ser, požuriću nazad."
<BR>&nbsp;&nbsp;&nbsp;&nbsp;&nbsp;"U tom slučaju, dobro. Povedite sa sobom poručnika Mekju. Treba da neko od mojih ljudi upozna okolinu. Objasnite poručniku kako ste postigli vašu malu pobedu, upoznajte je sa vođama važnijih gerilskih bandi u tom području, a onda se vratite bez odlaganja. Slobodni ste."
<BR>&nbsp;&nbsp;&nbsp;&nbsp;&nbsp;Robert je stao 'mirno'. Mislim da sad znam zašto ga mrzim, shvatio je dok je salutirao, izvodio nalevokrug i izlazio kroz obešeno ćebe koje je služilo umesto vrata na podzemnoj kancelariji.
<BR>&nbsp;&nbsp;&nbsp;&nbsp;&nbsp;Još od kako se vratio u pećine i zatekao Pratakultorna i njegove pomoćnike kako se muvaju okolo kao da su oni gazde, ponašajući se pokroviteljski prema šimpanzama i procenjujući sve što je postignuto, Robert se nehotice osećao kao dete kome je, do tog trenutka, bilo dopušteno da igra divnu ulogu u stvarno zabavnoj igri. Sad je to dete moralo da trpi tapšanje po glavi - milovanje koje je bolelo, čak i ako je bilo zamišljeno kao pohvala.
<BR>&nbsp;&nbsp;&nbsp;&nbsp;&nbsp;Analogija je bila neprijatna, ali znao je da je u izvesnom smislu ipak tačna.
<BR>&nbsp;&nbsp;&nbsp;&nbsp;&nbsp;Robert je tiho uzdahnuo i požurio dalje od kancelarije i mračne oružnice koje je delio sa Ataklenom pre nego što su ih pridošlice potpuno prisvojili.
<BR>
<BR>&nbsp;&nbsp;&nbsp;&nbsp;&nbsp;Tek kad se konačno vratio pod zeleni šumski krov, Robert je ponovo mogao da slobodno diše. Poznati mirisi drveća kao da su mu čistili pluća od vlažnog pećinskog vazduha. Izviđači koji su se žurno kretali ispred i oko njega bili su mu poznati - brzi, odani, nalik na divljake sa samostrelima i garavim licima. Moje šimpanze, pomislio je i osetio se pomalo krivim što su mu baš te reči došle na pamet. No, ionako se osećao pomalo vlasnički. Kao u 'stara vremena' - prekjuče - kada je mislio da je važan i potreban.
<BR>&nbsp;&nbsp;&nbsp;&nbsp;&nbsp;Opsena se, naravno, rasplinula čim se oglasila poručnik Mekju.
<BR>&nbsp;&nbsp;&nbsp;&nbsp;&nbsp;"Ove planinske šume veoma su lepe", rekla je. "Žao mi je što nisam dolazila ovamo pre izbijanja rata". Zaustavila se da bi dodirnula plavičasti cvet na ivici staze, ali biljka se skupila, udaljila od njenih prstiju i stopila se sa okolnim gustišem. "Čitala sam o takvim stvarima, ali ovo mi je prva prilika da ih i sama vidim."
<BR>&nbsp;&nbsp;&nbsp;&nbsp;&nbsp;Robert je promrmljao nešto neodređeno. Biće učtiv i odgovaraće na neposredno upućena pitanja, ali nije bio zainteresovan za razgovor, naročito ne sa prvim pomoćnikom majora Pratakultorna.
<BR>&nbsp;&nbsp;&nbsp;&nbsp;&nbsp;Lidija Mekju bila je atletski razvijena devojka sa pravilnim crtama tamnog lica. Njeni pokreti, gipki kao kod komandosa - ili ubice - takođe su bili prilično graciozni. Odevena u suknju i bluzu od domaćeg materijala, mogla je proći i kao seoska igračica... da nije bilo malog automatskog samostrela što ga je nosila u pregibu ruke kao bebu. Po džepovima je imala dovoljno čeličnih strelica da načička polovinu Gubrua u krugu od sto kilometara. Noževi pričvršćeni za članke ruku i nogu nisu bili samo za prikazivanje.
<BR>&nbsp;&nbsp;&nbsp;&nbsp;&nbsp;Izgledalo je da bez problema prati njegov brzi korak kroz lavirint džungle puzavica. Utoliko bolje, jer Robert nije nameravao da usporava. Duboko u sebi znao je da je nepravedan. Ona je verovatno sasvim prijatna osoba na neki svoj način, bar za profesionalnog vojnika. No, ko zna zbog čega, sve što je na njoj bilo dopadljivo Roberta je samo još više nerviralo.
<BR>&nbsp;&nbsp;&nbsp;&nbsp;&nbsp;Žalio je što Ataklena nije pristala da pođe sa njima, ali ona je želela da ostane u svojoj močvari kraj pećina, vršeći opite sa pripitomljenim puzavicama, i da ispreda neobične, prepletene glifove koji su bili previše istančani da bi ih on kenirao svojim slabim moćima. Robert je bio povređen, pa je pošao kao oluja, gotovo se utrkujući sa svojim pratiocima prvih nekoliko kilometara.
<BR>&nbsp;&nbsp;&nbsp;&nbsp;&nbsp;"Toliko života." Zemljanska devojka držala je korak sa njim i udisala bogate mirise. "Ovo je tako mirno mesto."
<BR>&nbsp;&nbsp;&nbsp;&nbsp;&nbsp;Grešiš u oba slučaja, pomislio je Robert, pomalo prezirući njenu tupu, ljudsku neosetljivost prema istini o Gartu, istini koju je mogao da oseti svuda oko sebe. Posle Atakleninih nauka sada je mogao da posegne - makar trapavo i nesigurno - i da oseti talase života koji su tekli kroz tihu šumu.
<BR>&nbsp;&nbsp;&nbsp;&nbsp;&nbsp;"Ovo je nesrećna zemlja", kratko je uzvratio. Nije počeo da objašnjava, čak ni kad je video njen začuđen pogled. Njegovo primitivno empatsko čulo povuklo se od njene zbunjenosti.
<BR>&nbsp;&nbsp;&nbsp;&nbsp;&nbsp;Neko vreme hodali su ćutke. Jutro je odmicalo. Jednom su izviđači zazviždali, pa su potražili zaklon pod gustim granjem dok su im iznad glava prolazile velike krstarice. Kad je put bio čist, Robert se bez reči vratio na stazu.
<BR>&nbsp;&nbsp;&nbsp;&nbsp;&nbsp;Lidija Mekju je konačno ipak progovorila. "To mesto kuda idemo", upitala je, "to Središte Haulet. Hoćeš li mi reći nešto o njemu?"
<BR>&nbsp;&nbsp;&nbsp;&nbsp;&nbsp;Tako jednostavnu stvar nije mogao da odbije, pošto ju je Pratakultorn ionako poslao sa njim da bi upoznala situaciju. No, dok je govorio, Robert je izbegavao njene crne oči. Pokušao je da govori neutralno, ali osećanja su mu se stalno prokradala u glas. Lidija Mekju povremeno je postavljala pitanja, a Robert joj je pričao o tužnom, ilegalnom, ali sjajnom radu odmetnutih naučnika. Njegova majka, naravno, nije znala za postojanje Središta Haulet. I on je sasvim slučajno saznao za tajnu, otprilike godinu dana pre invazije, i rešio je da ćuti o tome.
<BR>&nbsp;&nbsp;&nbsp;&nbsp;&nbsp;Naravno, smeli opit sada je bio gotov. Biće potrebno više od čuda da bi neo-gorile bile pošteđene sterilizacije, sada kada za tajnu znaju i ljudi kao što je major Pratakultorn.
<BR>&nbsp;&nbsp;&nbsp;&nbsp;&nbsp;Pratakultorn možda mrzi galaktinsku civilizaciju, strašću koja se graniči sa fanatizmom, ali njemu je jasno koliko je važno da Zemljani ne prekrše ozbiljne sporazume sa velikim Institutima. U ovom trenutku, jedina nada za Zemlju nalazi se u drevnim propisima Parotaca. Da bi imali zaštitu tih propisa, slabi klanovi moraju biti kao Cezarova žena, iznad svakog prigovora.
<BR>&nbsp;&nbsp;&nbsp;&nbsp;&nbsp;Lidija Mekju pažljivo je slušala. Imala je visoke jagodice i neprozirno tamne oči. Robert je izbegavao da ih pogleda. Te oči izgledale su mu nekako suviše približene, suviše nepokretne. Uglavnom je gledao vijugavu stazu pred sobom.
<BR>&nbsp;&nbsp;&nbsp;&nbsp;&nbsp;Pa ipak, tihi glas mlade Zemljanke ga je namamio. Robert je uhvatio sebe kako priča o Fibenu Boldžeru, kako su zajedno u poslednji čas izbegli zaprašivanje gasom na farmi Mendozinih, i o prvom putovanju svog prijatelja u Dolinu.
<BR>&nbsp;&nbsp;&nbsp;&nbsp;&nbsp;I o drugom, sa koga se nije vratio.
<BR>&nbsp;&nbsp;&nbsp;&nbsp;&nbsp;Uspeli su se na greben sa jezivim pršljenastim kamenjem i našli se na čistini iznad uske doline, malo zapadnije od prolaza Lorna. Pokazao joj je obrise ruševina nekoliko spaljenih građevina. "Središte Haulet", mirno je rekao.
<BR>&nbsp;&nbsp;&nbsp;&nbsp;&nbsp;"Ovde ste naterali Gubrue da priznaju šimpanze kao ratnike, je li? I primorali ih da prihvate vaše uslove?" upitala je Lidija Mekju. Robert je shvatio da u njenom glasu ima poštovanja i za časak se okrenuo da je pogleda. Uzvratila mu je pogled i nasmešila se. Robert je osetio da mu lice gori.
<BR>&nbsp;&nbsp;&nbsp;&nbsp;&nbsp;Brzo se okrenuo, pokazao joj najbližu padinu i ukratko opisao kako su namestili i pokrenuli klopku. Preskočio je jedino svoj tarzanski juriš na stražara Gubrua. To ionako nije bilo važno. Šimpanze su tog jutra bile najbitnije. Želeo je da zemljanski vojnici to shvate.
<BR>&nbsp;&nbsp;&nbsp;&nbsp;&nbsp;Taman je završavao priču kad im je prišla Elsi. Šima mu je salutirala - niko nije ni pomislio na potrebu takvog ponašanja sve dok nisu stigli marinci.
<BR>&nbsp;&nbsp;&nbsp;&nbsp;&nbsp;"Nisam sigurna treba li silaziti dole, ser", revnosno je rekla. "Neprijatelj je već pokazao zanimanje za te ruševine. Mogli bi i da se vrate."
<BR>&nbsp;&nbsp;&nbsp;&nbsp;&nbsp;Robert je odmahnuo glavom. "Kad je Bendžamin pregovarao sa preživelim neprijateljima, jedan od uslova bio je da ubuduće ne zalaze u ovu dolinu i da ne osmatraju prilaze, i oni su to prihvatili. Je li bilo ikakvog znaka da su prekršili datu reč?"
<BR>&nbsp;&nbsp;&nbsp;&nbsp;&nbsp;Sad je Elsi odmahnula glavom. "Ne, ali..." Stisnula je usne, kao da oseća da se treba uzdržati od komentara o oslanjanju na obećanja Itija.
<BR>&nbsp;&nbsp;&nbsp;&nbsp;&nbsp;Robert se nasmešio. "No, dobro. Hajdemo. Ako požurimo, vratićemo se pre mraka."
<BR>&nbsp;&nbsp;&nbsp;&nbsp;&nbsp;Elsi je slegnula ramenima i dala nekoliko brzih signala rukama. Nekoliko šimpanza pojavilo se iza pršljenastog stenja i požurilo nizbrdo kroz šumu. Uskoro se začuo zvižduk kojim su javili da je sve čisto. Ostatak grupe prešao je čistinu u brzom trku.
<BR>&nbsp;&nbsp;&nbsp;&nbsp;&nbsp;"Dobri su", tiho je rekla Lidija Mekju kad su se ponovo našli pod drvećem.
<BR>&nbsp;&nbsp;&nbsp;&nbsp;&nbsp;Robert je klimnuo. Primetio je da nije dodala 'za amatere', kao što bi to učinio Pratakultorn. Bio joj je zahvalan na tome, ali poželeo je da nije bila toliko uviđavna.
<BR>&nbsp;&nbsp;&nbsp;&nbsp;&nbsp;Uskoro su se probijali kroz nagorele ruševine, pažljivo tražeći znakove da je neko dolazio ovamo tokom nekoliko meseci posle bitke. Izgledalo je da ih nema, ali to nije umanjilo budnu opreznost šimpanza.
<BR>&nbsp;&nbsp;&nbsp;&nbsp;&nbsp;Robert je pokušao da kenira, da preko Mreže potraži uljeze, ali u tome su ga stalno ometala sopstvena zbrkana osećanja. Poželeo je da je Ataklena sa njima.
<BR>&nbsp;&nbsp;&nbsp;&nbsp;&nbsp;Ostaci Središta Haulet bili su mnogo jadniji nego što je izgledalo sa brda. Osmuđene zgrade dalje su se rušile pod divljim prašumskim rastinjem koje je sad izraslo po nekadašnjim travnjacima. Vozila Gubrua, odavno očišćena od svega korisnog, ležala su upletena u gustu travu koja mu je dopirala do pojasa.
<BR>&nbsp;&nbsp;&nbsp;&nbsp;&nbsp;Ne, očito niko nije dolazio ovamo, pomislio je. Počeo je da šutira po otpadu. Nije ostalo ništa zanimljivo. Zašto sam tražio da dođemo? - pitao se. Znao je da je njegovo nagađanje - pogrešno ili ne - bilo, zapravo, samo izgovor da pobegne iz pećina. Da pobegne od Pratakultorna.
<BR>&nbsp;&nbsp;&nbsp;&nbsp;&nbsp;Da pobegne od samog sebe.
<BR>&nbsp;&nbsp;&nbsp;&nbsp;&nbsp;Možda je izabrao ovo mesto zato što je tu imao neposredan dodir sa neprijateljem
<BR>&nbsp;&nbsp;&nbsp;&nbsp;&nbsp;Ili se možda nadao da će obnoviti osećanja od pre nekoliko dana, kad je putovao bez okova i tuđih procena. Nadao se da će doći ovamo u ženskom društvu, ali ne sa ženom koja ga je sada pratila, bacajući poglede levo i desno i profesionalno procenjujući sve što vidi.
<BR>&nbsp;&nbsp;&nbsp;&nbsp;&nbsp;Robert se otresao mučnih misli i pošao prema uništenoj tuđinskoj letelici. Spustio se na jedno koleno i sklonio u stranu bujnu, visoku travu.
<BR>&nbsp;&nbsp;&nbsp;&nbsp;&nbsp;Mašinerija Gubrua, prosuta utroba bojnih vozila, prenosnici, induktori, gravitacioni elementi...
<BR>&nbsp;&nbsp;&nbsp;&nbsp;&nbsp;Preko mnogih delova prevukao se tanak sloj žute patine. Ponegde je plastimreža bila oljuštena, istanjena, pa čak i probijena. Robert je povukao jedno manje parče i ono mu se našlo u rukama, mrveći se.
<BR>&nbsp;&nbsp;&nbsp;&nbsp;&nbsp;Dabogda se pretvorio u plavonosog rovca! Bio sam u pravu. Nagađanje je bilo tačno.
<BR>&nbsp;&nbsp;&nbsp;&nbsp;&nbsp;"Šta je bilo?" upitala je poručnik Mekju naginjući mu se preko ramena.
<BR>&nbsp;&nbsp;&nbsp;&nbsp;&nbsp;Odmahnuo je glavom. "Nisam još siguran, ali izgleda da nešto jede ove delove."
<BR>&nbsp;&nbsp;&nbsp;&nbsp;&nbsp;"Mogu li da vidim?"
<BR>&nbsp;&nbsp;&nbsp;&nbsp;&nbsp;Robert joj je dodao parče korodiranog kerameta.
<BR>&nbsp;&nbsp;&nbsp;&nbsp;&nbsp;"Zato si hteo da dođeš ovamo? Očekivao si ovo?"
<BR>&nbsp;&nbsp;&nbsp;&nbsp;&nbsp;Nije bilo razloga da joj priča o masi ličnih razloga. "Uglavnom. Mislio sam da bi od toga moglo da se napravi oružje. Kad je Središte evakuisano, spalili su celokupnu dokumentaciju i opremu, ali nisu mogli da istrebe sve mikrobe iz laboratorije doktora Šulca."
<BR>&nbsp;&nbsp;&nbsp;&nbsp;&nbsp;Nije rekao da u rancu nosi bočicu pljuvačke gorila. Da nije zatekao opremu Gubrua u ovakvom stanju, sproveo bi sopstvene opite.
<BR>&nbsp;&nbsp;&nbsp;&nbsp;&nbsp;"Hm." Lidija Mekju drobila je šakom materijal. Sagla se i podvukla pod letelicu da izvidi koji su delovi oštećeni. Konačno se pojavila i sela pored Roberta.
<BR>&nbsp;&nbsp;&nbsp;&nbsp;&nbsp;"Moglo bi da se pokaže korisno, ali i dalje ćemo imati problem primene. Ne smemo izići iz planine da bismo posipali ove zverčice po Gubruima u Port Heleniji. Osim toga, sredstva biosabotaže imaju kratkoročnu delotvornost. Moraju biti upotrebljena odjednom i iznenada, pošto su protivmere obično brze i delotvorne. Za nekoliko nedelja će ih neutralisati - hemijski, premazima ili kloniranjem drugih buba koje će jesti naše."
<BR>&nbsp;&nbsp;&nbsp;&nbsp;&nbsp;"Ipak", uzela je još jedno parče i nasmešila se Robertu, "ovo je sjajno. Ono što ste ranije uradili, a sad ovo... to je pravi način da se vodi gerilski rat! Sviđa mi se. Naći ćemo načina da to iskoristimo."
<BR>&nbsp;&nbsp;&nbsp;&nbsp;&nbsp;Osmeh joj je bio toliko otvoren i prijateljski da je Robert nehotice uzvratio. Istog trenutka osetio je nelagodnost koju je celog dana pokušavao da suzbije.
<BR>&nbsp;&nbsp;&nbsp;&nbsp;&nbsp;Prokletstvo, lepa je, bespomoćno je shvatio. Njegovo telo slalo mu je signale jače nego ikada u Atakleninom društvu. A ovu ženu je jedva poznavao! Nije je voleo. Nije bio vezan za nju kao za svoju timbrimsku suprugu.
<BR>&nbsp;&nbsp;&nbsp;&nbsp;&nbsp;Pa ipak, usta su mu se osušila, a srce je ubrzalo kad ga je pogledala ta žena sa sitnim očima, tankim nosom, visokim čelom...
<BR>&nbsp;&nbsp;&nbsp;&nbsp;&nbsp;"Najbolje da krenemo kući", brzo je rekao. "Ti uzmi nekoliko uzoraka. Ispitaćemo ih kad stignemo u bazu."
<BR>&nbsp;&nbsp;&nbsp;&nbsp;&nbsp;Pravio se da ne primećuje njen pogled dok je ustajao i mahao Elsi. Uskoro su se, sa uzorcima spakovanim u rance, ponovo peli prema pršljenastom kamenju. Pažljivi stražari očito su osetili olakšanje kad su prebacili puške na rame i vratili se na drveće.
<BR>&nbsp;&nbsp;&nbsp;&nbsp;&nbsp;Robert nije gledao stazu nego je pratio grupu. Pokušavao je da ne misli na drugog člana sopstvene rase koji je hodao uz njega, pa se namrštio i zadubio u mračne oblake sopstvenih misli.
</P></TD></TR></TABLE>
<P class="next">
<A HREF=p65.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
