<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>64. GEJLET
<P>&nbsp;&nbsp;&nbsp;&nbsp;&nbsp;U tami, posle njihovog odlaska, sedela je na dušeku pokrivena preko glave ćebetom, zagrlivši kolena i njišući se polako u ritmu svoje usamljenosti.
<BR>&nbsp;&nbsp;&nbsp;&nbsp;&nbsp;Nije bila potpuno sama u svom mraku. Zapravo, bolje da je bila. Gejlet je osećala uspavanog čima pored sebe, umotanog u Fibenovu posteljinu, kako tiho izdiše slaba isparenja droge koja ga je držala u nesvesti. Stražar uslovnjak spavaće još nekoliko sati. Gejlet je pretpostavljala da će ova tišina verovatno potrajati kraće od njegovog dremeža.
<BR>&nbsp;&nbsp;&nbsp;&nbsp;&nbsp;Dakle, nije bila sasvim sama. Ipak, Gejlet Džons nikada se nije osećala tako odsečeno, tako izdvojeno.
<BR>&nbsp;&nbsp;&nbsp;&nbsp;&nbsp;Siroti Fiben, pomislila je. Možda je Silvija u pravu što se njega tiče. On je svakako jedan od najboljih čimova koga sam ikada srela. Pa ipak... Odmahnula je glavom. Pa ipak, i on je shvatio samo deo izlaza iz ove situacije. A ja nisam smela da mu kažem ostatak, jer sam se bojala skrivenih slušalaca.
<BR>&nbsp;&nbsp;&nbsp;&nbsp;&nbsp;Nije bila sigurna da li je Silvija bila iskrena. Gejlet nikada nije bila jaka u procenjivanju ličnosti. Ipak, spremna sam da se kladim u gamete i zigote da Silvija nije mogla prevariti nadzor Gubrua.
<BR>&nbsp;&nbsp;&nbsp;&nbsp;&nbsp;Gejlet je šmrknula od same pomisli da jedna mala šima nadmudri itijevske monitore, a da oni to smesta ne primete. Ne, to je bilo suviše lako. Sve je bilo udešeno.
<BR>&nbsp;&nbsp;&nbsp;&nbsp;&nbsp;Ali ko je to sredio? I zašto?
<BR>&nbsp;&nbsp;&nbsp;&nbsp;&nbsp;Je li to zbilja važno?
<BR>&nbsp;&nbsp;&nbsp;&nbsp;&nbsp;Ionako nismo imali nikakvog izbora. Fiben je morao da prihvati ponudu.
<BR>&nbsp;&nbsp;&nbsp;&nbsp;&nbsp;Gejlet se pitala hoće li ga ikad ponovo videti. Ako je sve ovo samo još jedan test razumnosti po naređenju Sizerena Doličnosti, Fiben bi se mogao vratiti već sutra, sa još jednom ubeleženom 'odgovarajućom reakcijom'... odgovarajućom za naročito naprednog neo-šimpanzu u prethodnici cele štićeničke rase.
<BR>&nbsp;&nbsp;&nbsp;&nbsp;&nbsp;Stresla se. Sve do večeras nije razmišljala o posledicama, ali Silvija je bila čak suviše otvorena. Ako bi se i sastali ponovo, za nju i Fibena više ništa ne bi bilo isto kao pre. Ako je njen beli karton dosad bio prepreka između njih, sada će se svakako pretvoriti u duboku provaliju.
<BR>&nbsp;&nbsp;&nbsp;&nbsp;&nbsp;U svakom slučaju, Gejlet je podozrevala da ovo nije samo još jedan test Sizerena Doličnosti. A ako nije, onda je neka druga grupacija Gubrua odgovorna za večerašnje bekstvo. Možda neki drugi Sizeren ili...
<BR>&nbsp;&nbsp;&nbsp;&nbsp;&nbsp;Gejlet je ponovo odmahnula glavom. Nije znala dovoljno da bi nagađala. Nije bilo odgovarajućih podataka. Ili je možda bila suviše slepa i glupa da bi videla stvari na pravi način.
<BR>&nbsp;&nbsp;&nbsp;&nbsp;&nbsp;Svuda oko njih odigravala se igra i u svakoj fazi je izgledalo da nemaju prava na izbor poteza. Fiben je večeras morao da ode, bez obzira na to je li ponuda za bekstvo zamka ili nije. Ona je morala da ostane i bori se sa mislima koje prevazilaze njenu snagu. Takva joj je sudbina namenjena.
<BR>&nbsp;&nbsp;&nbsp;&nbsp;&nbsp;Ovo osećanje izmanipulisanosti, odsustva moći za vladanje sopstvenom sudbinom, njoj je već bilo dobro poznato, a Fiben je tek počinjao da se navikava na njega. Gejlet je to pratilo čitavog života.
<BR>&nbsp;&nbsp;&nbsp;&nbsp;&nbsp;Neke starinske religije na Zemlji koristile su pojam predodređenosti - verovanje da su svi događaji unapred predviđeni, još od stvaranja sveta, i da je takozvana slobodna volja, zapravo, samo opsena.
<BR>&nbsp;&nbsp;&nbsp;&nbsp;&nbsp;Neposredno posle Kontakta, pre dva veka, ljudski filozofi upitali su prve Galaktince koje su sreli šta misle o ovoj i mnogim drugim zamislima. Tuđinski mudraci prilično su često odgovarali s visine. "Takva pitanja mogu se postaviti samo na nelogičnom jeziku samoniklih", bio je najčešći odgovor. "Paradoksi ne postoje", uveravali su ih.
<BR>&nbsp;&nbsp;&nbsp;&nbsp;&nbsp;I tako nije ostalo tajni za rešavanje... ili bar nije bilo takvih kojima bi ikada mogli da pristupe Zemljani ili njima slični.
<BR>&nbsp;&nbsp;&nbsp;&nbsp;&nbsp;Predodređenost, zapravo, i nije bila tako stran pojam za Galaktince. Većina ih je mislila da je klan samoniklih predodređen za tužan, brz kraj.
<BR>&nbsp;&nbsp;&nbsp;&nbsp;&nbsp;Pa ipak, Gejlet se odjednom nehotice setila onog davnog vremena kada je živela na Zemlji, kada je upoznala jednog neo-delfina - postarijeg nekadašnjeg pesnika - koji joj je pričao priče o tome kako je plivao u brazdama iza velikih kitova i satima slušao beskrajne tužne balade o njihovim drevnim bogovima. Bila je polaskana i oduševljena kad je stari delfin komponovao pesmu naročito za nju.
<BR>
<BR>&nbsp;&nbsp;&nbsp;&nbsp;&nbsp;Gde se spušta lopta ta
<BR>&nbsp;&nbsp;&nbsp;&nbsp;&nbsp;koja leti kroz vazduh?
<BR>&nbsp;&nbsp;&nbsp;&nbsp;&nbsp;Udari je njuškom!
<BR>
<BR>&nbsp;&nbsp;&nbsp;&nbsp;&nbsp;Gejlet je znala da je haiku sigurno mnogo oštriji na Trinarnom, hibridnom jeziku koji su neo-delfini uglavnom koristili za svoju poeziju. Ona, naravno, nije znala trinarni, ali čak i na angličkom alegorija joj je bila jasna.
<BR>&nbsp;&nbsp;&nbsp;&nbsp;&nbsp;Dok je razmišljala o tome, Gejlet je odjednom shvatila da je počela da se smeši.
<BR>&nbsp;&nbsp;&nbsp;&nbsp;&nbsp;Stvarno, udari je njuškom! Spavač pored nje počeo je tiho da hrče. Gejlet je lupkala jezikom o prednje zube i zamišljala da sluša ritam bubnjeva.
<BR>
<BR>&nbsp;&nbsp;&nbsp;&nbsp;&nbsp;Još je sedela, zamišljena, kad su se nekoliko sati kasnije vrata sa treskom otvorila i propustila svetlo iz hodnika. U sobu je upalo više četvoronožnih, pticolikih bića. Kvakoi. Na čelu kolone Gejlet je prepoznala pastelno obojeno perje sluge Sizerena Doličnosti. Ustala je, ali kad se plitko naklonila, nije dobila odgovor.
<BR>&nbsp;&nbsp;&nbsp;&nbsp;&nbsp;Kvako je piljio u nju, a onda je pokazao na priliku pod ćebadima. "Tvoj drug ne ustaje. To je nepristojno."
<BR>&nbsp;&nbsp;&nbsp;&nbsp;&nbsp;Očito da sluga, pošto u blizini nije bilo Gubrua, nije osećao obavezu da bude učtiv. Gejlet je pogledala u plafon. "Možda je indisponiran."
<BR>&nbsp;&nbsp;&nbsp;&nbsp;&nbsp;"Da li mu treba medicinska pomoć?"
<BR>&nbsp;&nbsp;&nbsp;&nbsp;&nbsp;"Mislim da će se oporaviti i bez toga."
<BR>&nbsp;&nbsp;&nbsp;&nbsp;&nbsp;Kvako je od besa poigravao na troprstim nogama. "Biću otvoren. Želimo da ispitamo tvog druga i proverimo njegov identitet."
<BR>&nbsp;&nbsp;&nbsp;&nbsp;&nbsp;Iznenađeno je podigla obrve, iako je znala da ovo biće neće ni primetiti taj gest. "A šta misliš ko bi to mogao biti? Lovac Joca? Zar vi, Kvakoi, ne čuvate svoje zatvorenike?"
<BR>&nbsp;&nbsp;&nbsp;&nbsp;&nbsp;Ticanov bes je rastao. "Ovo područje izdvojenosti stavljeno je pod nadležnost neo-šimpanza najamnika. Ako se desio propust, to je posledica njihove životinjske nesposobnosti i njihovog nerazumnog nehata."
<BR>&nbsp;&nbsp;&nbsp;&nbsp;&nbsp;Gejlet se nasmejala. "Ne seri!"
<BR>&nbsp;&nbsp;&nbsp;&nbsp;&nbsp;Kvako je prekinuo ples besa da bi oslušnuo džepnog prevodioca. Kad se ponovo upiljio u nju, Gejlet je odmahnula glavom. "Ne možeš kriviti nas, Kvako. I ti i ja znamo da je postavljanje uslovnjaka na ovu dužnost samo lažnjak. Ako ima propusta u obezbeđenju, to je krivica tvog tabora."
<BR>&nbsp;&nbsp;&nbsp;&nbsp;&nbsp;Sluga je malkice otvorio kljun. Jezik mu je podrhtavao. Gejlet je znala da taj gest označava čistu mržnju. Tuđinac je mahnuo i dva kuglasta robota uzujala su u prostoriju. Gravitacionim poljima nežno su, ali čvrsto, podigli uspavanog neo-šimpanzu, a da pri tom ne pomere ćebad, pa su pošli ka vratima zejedno sa njim. Pošto se Kvako nije potrudio da zaviri pod pokrivač, bilo je jasno da već zna šta bi tamo našao.
<BR>&nbsp;&nbsp;&nbsp;&nbsp;&nbsp;"Biće otvorena istraga", obećao je i okrenuo se da pođe. Gejlet je znala da će za nekoliko minuta čitati Fibenovo 'oproštajno pismo', koje je ostalo zakačeno za usnulog stražara. Pokušala je da pomogne Fibenu još jednim odlaganjem.
<BR>&nbsp;&nbsp;&nbsp;&nbsp;&nbsp;"Dobro", rekla je. "U međuvremenu, imam jednu molbu... ne, bolje rečeno - zahtev."
<BR>&nbsp;&nbsp;&nbsp;&nbsp;&nbsp;Sluga je već zakoračio kroz vrata, na čelu kolone uzrujanih Kvakoa. Na Gejletine reči se zaustavio i izazvao zastoj u saobraćaju. Začuo se hor ljutitog kreštanja kad su se svi zabili jedni u druge i okrenuli se da pokažu jezik Gejlet. Ružičasti vođa okrenuo se da je pogleda.
<BR>&nbsp;&nbsp;&nbsp;&nbsp;&nbsp;"Nisi u položaju da postavljaš zahteve."
<BR>&nbsp;&nbsp;&nbsp;&nbsp;&nbsp;"Ovaj postavljam u ime galaktinskih tradicija", nije odustajala. "Ne primoravaj me da pošaljem zahtev neposredno njegovoj eminenciji, Sizerenu Doličnosti."
<BR>&nbsp;&nbsp;&nbsp;&nbsp;&nbsp;Nastupila je duga pauza dok je Kvako procenjivao moguće opasnosti. Konačno se oglasio. "Kakav je taj tvoj glupi zahtev?"
<BR>&nbsp;&nbsp;&nbsp;&nbsp;&nbsp;Sada je Gejlet ćutala i čekala.
<BR>&nbsp;&nbsp;&nbsp;&nbsp;&nbsp;Na kraju, očito preko volje, sluga se naklonio, toliko plitko da se jedva videlo. Gejlet je uzvratila istovetnim pokretom.
<BR>&nbsp;&nbsp;&nbsp;&nbsp;&nbsp;"Hoću da idem u Biblioteku", rekla je na savršenom galaktinskom sedmom. "Zapravo, zahtevam to u svojstvu punopravnog štićenika, podanika Galaksije."
</P></TD></TR></TABLE>
<P class="next">
<A HREF=p71.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
