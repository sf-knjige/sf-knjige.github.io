<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12. ATAKLENA
<P>&nbsp;&nbsp;&nbsp;&nbsp;&nbsp;Čim se probudila, Ataklena je znala da se prethodne noći nešto dogodilo. Na sva njena pitanja Robert nije odgovorio gotovo ništa. Njegov grubi ali delotvorni empatski štit zaustavio je sve njene pokušaje da ga kenira.
<BR>&nbsp;&nbsp;&nbsp;&nbsp;&nbsp;Pokušala je da se ne oseti uvređenom. Na kraju krajeva, njen ljudski prijatelj tek je učio da koristi svoje skromne talente. Nije mogao znati sve one istančane načine kojima se pokazuje da nisi raspoložen za neku temu. Robert je znao jedino to da potpuno zatvori ulaz.
<BR>&nbsp;&nbsp;&nbsp;&nbsp;&nbsp;Doručak je prošao u tišini. Kad bi Robert nešto rekao, odgovarala je mumlanjem. Mogla je da razume njegovu opreznost, ali ništa je nije obavezivalo da bude raspričana.
<BR>&nbsp;&nbsp;&nbsp;&nbsp;&nbsp;Na planinskim vrhovima ležali su niski oblaci, a iz njih su provirivali kameni 'pršljenovi'. Sve zajedno delovalo je prilično zloslutno. Postepeno su napredovali uzbrdo, kroz iskrzano pramenje magle, prema prvim obroncima planine Mulun. Nije bilo vetra, ali vazduh kao da je donosio neku neodređenu napetost. Možda je zato Ataklena počela da se priseća.
<BR>&nbsp;&nbsp;&nbsp;&nbsp;&nbsp;Setila se dana kada je pratila svoju majku kroz severne planine na Timbrimu - jašući na gurvalu uz stazu jedva nešto širu od ove - da bi prisustvovale Svetkovini uzdizanja za Titlale.
<BR>&nbsp;&nbsp;&nbsp;&nbsp;&nbsp;Utakalting je bio negde daleko, na diplomatskom zadatku, i niko nije znao kakvim prevozom će moći da se posluži na povratku kući. To je bilo važno pitanje: ako pređe ceo put u hipersvemiru nivoa A, služeći se prenosnim tačkama, stići će kući za nekoliko meseci. Ako bude morao da putuje nivoom D - ili, još gore, normalnim svemirom - Utakalting se neće vratiti do kraja njihovog prirodnog života.
<BR>&nbsp;&nbsp;&nbsp;&nbsp;&nbsp;Diplomatska uprava trudila se da obavesti porodice svojih službenika čim saznaju kako stoje stvari, ali sada se sve nekako odužilo. Ataklena i njena majka postepeno su postale neprijatne za okolinu, jer su zračile nervozu i zabrinutost po celom susedstvu. Tada im je učtivo predloženo da odu iz grada na neko vreme. Uprava im je ponudila da otputuju na obred Uzdizanja i prisustvuju svečanosti na kojoj će predstavnici Titlala napraviti još jedan korak ka punom razumu.
<BR>&nbsp;&nbsp;&nbsp;&nbsp;&nbsp;Robertov glatki, zatvoreni um podsetio ju je na Matikluanin pažljivo skrivani bol tokom laganog puta kroz crvenkaste planine. Majka i kćer jedva da su razgovarale dok su prolazile kroz divlje parkove da bi stigle do travnate doline oko nekadašnjeg vulkanskog grotla. Hiljade Timbrima okupile su se oko planinskog vrha da prisustvuju svečanosti Prihvatanja i Izbora za Titlale.
<BR>&nbsp;&nbsp;&nbsp;&nbsp;&nbsp;Došli su predstavnici mnogih uglednih rasa zvezdanih putnika - Sintijaca, Kantena, Mrgh'4luarga - i, naravno, gomila kikotavih ljudi. Zemljani su se izmešali sa svojim saveznicima Timbrimima oko stolova sa posluženjem, galameći kao da je to glavni događaj dana. Setila se šta je mislila dok je posmatrala tolika zdepasta bića bez treplji. Jesam li stvarno bila toliki snob, morala je da se upita.
<BR>&nbsp;&nbsp;&nbsp;&nbsp;&nbsp;Prezrivo je okretala glavu kad bi začula njihov glasan smeh. Svuda je sretala njihove čudne, nepomične poglede dok su se razmetali svojim nabreklim mišićima. Čak su i njihove žene izgledale kao karikatura timbrimskih dizača tegova.
<BR>&nbsp;&nbsp;&nbsp;&nbsp;&nbsp;Naravno, Ataklena je tada bila tek šiparica. Sada se prisećala da su i Timbrimi bili isto tako raspoloženi i oduševljeni, da su značajno mahali rukama i ispunjavali vazduh kratkim, svetlucavim glifovima. To je ipak bio veliki dan: Titlali će 'izabrati' svoje pokrovitelje i svoje nove zaštitnike u Uzdizanju.
<BR>&nbsp;&nbsp;&nbsp;&nbsp;&nbsp;Pod raznobojnim nadstrešnicama smestili su se brojni dostojanstvenici. Pravi pokrovitelji Timbrima, Kaltmuri, nisu bili među njima - odavno su tragično izumrli. No, njihove boje i simboli bili su vidljivo istaknuti, u znak počasti onima koji su dali Timbrimima dar razuma.
<BR>&nbsp;&nbsp;&nbsp;&nbsp;&nbsp;Baš tu se smestilo poslanstvo raspričanih, dugonogih Brma, koji su nekad davno uzdigli Kaltmure.
<BR>&nbsp;&nbsp;&nbsp;&nbsp;&nbsp;Ataklena se sećala koliko joj se korona ustalasala i zapucketala od iznenađenja kad je videla priliku sklupčanu pod tamnom nadstrešnicom, visoko na ceremonijalnom brdu. Pravi Kralnit! Najstarija rasa njihovog klana poslala je svog predstavnika! Kralniti su bili gotovo umrtvljeni, jer su trošili svu svoju preostalu energiju na čudne oblike meditacije. Bilo je opšte uverenje da neće opstati još mnogo epoha. Utoliko je bila veća čast što je jedan od njih došao da blagoslovi najmlađe članove klana.
<BR>&nbsp;&nbsp;&nbsp;&nbsp;&nbsp;Normalno, u središtu pažnje bili su sami Titlali. Odeveni u kratke, srebrnaste ogrtače, ipak su ličili na stvorenja sa Zemlje koja su ljudi nazivali vidre. Predstavnici Titlala zračili su uzdržanim ponosom dok su se pripremali za novu fazu Uzdizanja.
<BR>&nbsp;&nbsp;&nbsp;&nbsp;&nbsp;"Pogledaj", rekla je Ataklenina majka. "Titlali su za predstavnika izabrali svog muza-pesnika, Sustruka. Sećaš li se da si ga upoznala, Ataklena?"
<BR>&nbsp;&nbsp;&nbsp;&nbsp;&nbsp;Naravno da ga se sećala. Sustruk ih je posetio u gradu pre svega godinu dana. Pre odlaska na svoju sadašnju misiju, Utakalting je pozvao titlalskog genija da ga upozna sa ženom i kćerkom.
<BR>&nbsp;&nbsp;&nbsp;&nbsp;&nbsp;"Sustrukova poezija je gomila rogobatnih gluposti", promumlala je Ataklena.
<BR>&nbsp;&nbsp;&nbsp;&nbsp;&nbsp;Matikluana ju je oštro pogledala i zatalasala koronom. Isprela je glif ska-kuon, tamno ogledalo koje samo rođena majka zna kako da postavi pred tebe. Ataklena je ugledala odraz sopstvene mržnje i postiđeno oborila pogled.
<BR>&nbsp;&nbsp;&nbsp;&nbsp;&nbsp;Svakako je bilo nepravedno kriviti sirotog Titlala što ju je podsetio na odsutnog oca.
<BR>&nbsp;&nbsp;&nbsp;&nbsp;&nbsp;Sama svetkovina bila je divna. Timbrimski Hor glifova sa kolonijskog sveta Juhtata izveo je 'Apoteozu po Lerensinu'; čak su i potpuno neosetljivi ljudi stajali otvorenih usta, očito kenirajući deo krhke, lebdeće harmonije. Samo su krupni, trapavi ambasadori Tenana ostali mirni, ali kao da im nije smetalo što su bili izdvojeni.
<BR>&nbsp;&nbsp;&nbsp;&nbsp;&nbsp;Potom je Brma pevač Kuf-Kuf-t izveo drevnu, atonalnu odu Praocima.
<BR>&nbsp;&nbsp;&nbsp;&nbsp;&nbsp;Za Ataklenu su nastupili teški trenuci dok je zanemela publika slušala kompoziciju koju je naročito za ovu priliku sačinio jedan od dvanaest Velikih sanjača Zemlje, kit po imenu Pet Spirala Mehurića. Iako kitovi zvanično nisu bili razumna bića, to im nije smetalo da budu veoma cenjeni. To što su živeli na Zemlji i što su se o njima starali 'samonikli' ljudi, bio je razlog više za bes konzervativnijih galaktinskih klanova.
<BR>&nbsp;&nbsp;&nbsp;&nbsp;&nbsp;Ataklena se sećala kako je sedela na zemlji i pokrivala uši dok su se svi ostali njihali u ritmu neobične kitovske muzike. Za nju je to bila buka gora od rušenja zgrada. Matikluana ju je zabrinuto gledala. Šta da radim sa tobom, čudna moja kćeri? No, bar to nije rekla glasno ili glifom, pa je nije dovela u nepriliku pred svima.
<BR>&nbsp;&nbsp;&nbsp;&nbsp;&nbsp;Konačno, na Ataklenino ogromno olakšanje, zabavni deo programa je završen. Sad je bio red na poslanstvo Titlala, vreme za Prihvatanje i Izbor.
<BR>&nbsp;&nbsp;&nbsp;&nbsp;&nbsp;Predvođeni Sustrukom, svojim velikim pesnikom, prišli su opruženom kralnitskom dostojanstveniku i duboko se poklonili. Potom su odali počast predstavnicima Brma, a zatim i ljudima i ostalim posetiocima u rangu pokrovitelja.
<BR>&nbsp;&nbsp;&nbsp;&nbsp;&nbsp;Timbrimski Majstor Uzdizanja bio je poslednji po redu. Sustruk i titlalska naučnica po imenu Kihimik istupili su ispred poslanstva kao par izabran od svog naroda da bude 'predstavnik rase'. Naizmenično su odgovarali dok je Majstor Uzdizanja čitao spisak zvaničnih pitanja i ozbiljno beležio odgovore.
<BR>&nbsp;&nbsp;&nbsp;&nbsp;&nbsp;Zatim je par stupio pred Kritičare iz galaktinskog Instituta za Uzdizanje.
<BR>&nbsp;&nbsp;&nbsp;&nbsp;&nbsp;Dotle je sve bila površna verzija Testa razumnosti četvrtog stupnja. No, sad su Titlali mogli da propadnu. Među Galaktincima koji su upirali svoje aparate u Sustruka i Kihimik bila je i jedna Soro... ni malo prijateljski raspoložena prema Atakleninom klanu. Možda je Soro tražila razlog, bilo kakav, da osramoti Timbrime odbijanjem njihovih štićenika.
<BR>&nbsp;&nbsp;&nbsp;&nbsp;&nbsp;Diskretno sklonjena ispod kratera, nalazila se oprema koja je mnogo koštala Ataklenin narod. U ovom trenutku, ispitivanje Titlala prenošeno je širom Pet Galaksija. Danas je bilo mnogo razloga za ponos, ali i mogućnosti za poniženje.
<BR>&nbsp;&nbsp;&nbsp;&nbsp;&nbsp;Naravno, Sustruk i Kihimik lako su prošli. Duboko su se poklonili svakom ispitivaču. Ako je Soro bila razočarana, nije to ničim pokazala.
<BR>&nbsp;&nbsp;&nbsp;&nbsp;&nbsp;Poslanstvo krznatih, kratkonogih Titlala okupilo se u krug na vrhu brda. Počeli su da pevaju, njišući se zajedno neobičnim, rasklimanim pokretima osobemim za svet sa koga su poticali, pustinjsku planetu na kojoj su evoluirali do pre-razuma i gde su ih Timbrimi našli i usvojili ih za dug proces Uzdizanja.
<BR>&nbsp;&nbsp;&nbsp;&nbsp;&nbsp;Tehničari su podesili pojačala koja će preneti svima okupljenima, i milijardama drugih svetova, izbor koji Titlali načine. Pod zemljom se osećao prigušeni tutanj pokrenute mašinerije.
<BR>&nbsp;&nbsp;&nbsp;&nbsp;&nbsp;Teorijski, štićenici bi mogli odlučiti da odbace svoje pokrovitelje i odustanu od čitavog Uzdizanja, ali brojna pravila i uslovi činila su takav izbor gotovo nemoguć. Ovog dana se, svakako, nije očekivalo ništa slično. Timbrimi su bili u odličnim odnosima sa svojim štićenicima.
<BR>&nbsp;&nbsp;&nbsp;&nbsp;&nbsp;Ipak, kroz masu se proneo tih, napet žamor kad je obred Prihvatanja dostigao vrhunac. Zanjihani Titlali su pevali, a pojačala su prenosila duboku melodiju. Visoko iznad njih počela je da se uobličava holografska slika i gledaoci su ponovo zažamorili - ovaj put odobravajući i smejući se. Bilo je to lice Timbrima, naravno, i to lako prepoznatljivo: Osojojtun, Podvaladžija grada Fojona, koji je uključio nekoliko Titlala u pripreme svojih najčuvenijih lakrdija.
<BR>&nbsp;&nbsp;&nbsp;&nbsp;&nbsp;Titlali su ovim potvrdili da prihvataju dalje pokroviteljstvo Timbrima, ali izbor Osojojtuna za simbol značio je mnogo više. Time su Titlali naglasili svoj ponos i svest da znaju šta znači biti član ovog klana.
<BR>&nbsp;&nbsp;&nbsp;&nbsp;&nbsp;Kad su odobravanje i smeh zamrli, ostao je još samo jedan deo svetkovine, izbor savetnika za novo razdoblje, vrste koja će govoriti u ime Titlala tokom sledeće faze njihovog Uzdizanja. Ljudi su to, na svom metaforičnom jeziku, zvali 'babica uzdizanja'.
<BR>&nbsp;&nbsp;&nbsp;&nbsp;&nbsp;Savetnik Uzdizanja morala je da bude rasa izvan klana Timbrima. Iako je zvanje uglavnom bilo formalno, savetnik bi bio ovlašćen da interveniše u korist novih štićenika ako bi proces Uzdizanja pošao naopako. Pogrešni izbori ranije su već dovodili do strašnih nevolja.
<BR>&nbsp;&nbsp;&nbsp;&nbsp;&nbsp;Niko nije imao pojma koju su rasu Titlali izabrali. U tu odluku nisu se uplitali ni najgori pokrovitelji, kao Soroi, i ostavljali su je izboru svojih štićenika.
<BR>&nbsp;&nbsp;&nbsp;&nbsp;&nbsp;Sustruk i Kihimik još jednom su zapevali, a čak i sa tolike daljine Ataklena je mogla da oseti rastuće uživanje malih, krznenih štićenika. Mali mangupi svakako su nešto zakuvali!
<BR>&nbsp;&nbsp;&nbsp;&nbsp;&nbsp;Tle je opet zadrhtalo, pojačala su ponovo zamumlala, a holografski projektori stvorili su plavi oblak iznad brda. U njemu kao da su lebdeli nejasni oblici, okrećući se tamo-amo kao da plivaju kroz zatamnjenu vodu.
<BR>&nbsp;&nbsp;&nbsp;&nbsp;&nbsp;Koronom nije mogla da razabere šta je posredi, jer je slika bila potpuno vizuelna. Pozavidela je ljudima na oštrom vidu kad se sa mesta gde su bili okupljeni Zemljani razlegao uzvik iznenađenja. Svuda unaokolo, Timbrimi su stajali i zurili u sliku. Ataklena je zatreptala... a onda se, zajedno sa majkom, pridružila opštoj neverici.
<BR>&nbsp;&nbsp;&nbsp;&nbsp;&nbsp;Jedna od nejasnih prilika izvila se nad oblak i zaustavila, smešeći se publici, pokazujući niz belih, oštrih zuba. Oči su joj blistale, a sa čela se odvajao niz mehurića.
<BR>&nbsp;&nbsp;&nbsp;&nbsp;&nbsp;Zaprepašćeno ćutanje se odužilo. Od svih mogućnosti Beskrajona, niko nije očekivao da će Titlali izabrati neo-delfine!
<BR>&nbsp;&nbsp;&nbsp;&nbsp;&nbsp;Ugledni Galaktinci ostali su bez reči. Neo-delfini! Mlađi štićenici Zemljana, najmlađi razumnjaci u svih pet Galaksija - mnogo mlađi i od samih Titlala! Potpuno neočekivano. Zapanjujuće...
<BR>&nbsp;&nbsp;&nbsp;&nbsp;&nbsp;I fantastično! Timbrimi su se oduševljeno razgalamili. Razlegao se njihov glasan, vedar smeh. Korone su im, kao jedna, ispredale zajednički glif odobravanja, tako jasan da je čak i tenanski ambasador, izgleda, nešto primetio. Kad su uvideli da njihovi saveznici nisu uvređeni, ljudi su im se pridružili, vičući i udarajući dlanom o dlan sa zastrašujućom energijom.
<BR>&nbsp;&nbsp;&nbsp;&nbsp;&nbsp;Kihimik i većina ostalih Titlala su se naklonili, prihvatajući odobravanje svojih pokrovitelja. Kao pravi dobri štićenici, očito su se dobro potrudili da smisle ovakav štos za svoj veliki dan. Samo je Sustruk ostao ukočen u pozadini, još drhteći od napetosti.
<BR>&nbsp;&nbsp;&nbsp;&nbsp;&nbsp;Svuda oko Ataklene sudarali su se talasi oduševljenja i radosti. Čula je majku kako se smeje sa ostalima.
<BR>&nbsp;&nbsp;&nbsp;&nbsp;&nbsp;No, Ataklena je počela da uzmiče, probijajući se van razdragane gomile, sve dok nije imala dovoljno prostora da se okrene i pobegne. U punom naponu geira, trčala je i trčala sve dok nije prošla ivicu kratera i sklonila se od pogleda. Tada se, ne obraćajući pažnju na prelepu Dolinu produženih senki, srušila na zemlju dok su je potresali talasi enzimske reakcije.
<BR>&nbsp;&nbsp;&nbsp;&nbsp;&nbsp;Taj užasni delfin...
<BR>&nbsp;&nbsp;&nbsp;&nbsp;&nbsp;Nikada nikome nije rekla šta je videla u oku prikazanog bića. Ni majci, čak ni ocu, nikada nije rekla istinu... da je osetila glif duboko u projektovanom hologramu, glif Sustruka, titlalskog pesnika.
<BR>&nbsp;&nbsp;&nbsp;&nbsp;&nbsp;Posmatrači su mislili da je to divan gest, poetična šala. Mislili su da znaju zašto su Titlali izabrali najmlađu rasu Zemlje za svog savetnika u novoj fazi Uzdizanja... da odaju počast klanu velikom i bezazlenom šalom. Izborom delfina kao da su rekli kako im ne treba nikakav zaštitnik, da vole i bezrezervno poštuju svoje timbrimske pokrovitelje. Birajući štićenike ljudi, pecnuli su one uobražene galaktinske klanove koji su se bunili što se Timbrimi toliko druže sa samoniklima. To je bio divan gest. Prekrasan.
<BR>&nbsp;&nbsp;&nbsp;&nbsp;&nbsp;Zar je Ataklena bila jedina koja je osetila dublju istinu? Ili joj se samo pričinilo? Mnogo godina kasnije, na dalekoj planeti, Ataklena je uzdrhtala kad se setila tog dana.
<BR>&nbsp;&nbsp;&nbsp;&nbsp;&nbsp;Zar je bila jedina koja je uhvatila Sustrukovu treću harmoniju smeha, bola i zbunjenosti? Muza-pesnik je umro nekoliko dana posle svečanosti i svoju tajnu odneo je sa sobom u grob.
<BR>&nbsp;&nbsp;&nbsp;&nbsp;&nbsp;Izgleda da je Ataklena jedina shvatila da Svetkovina nije bila šala, da lik koji je stvorio Sustruk nije došao iz njegove mašte nego iz samog Vremena! Titlali su zbilja izabrali svoje zaštitnike, i taj izbor je bio očajnički ozbiljan.
<BR>&nbsp;&nbsp;&nbsp;&nbsp;&nbsp;Sada, nekoliko godina kasnije, Pet Galaksija bilo je u haosu zbog nekakvog otkrića koje je učinila jedna štićenička rasa, najmlađa od svih. Delfini.
<BR>&nbsp;&nbsp;&nbsp;&nbsp;&nbsp;Oh, Zemljani, pomislila je dok je pratila Roberta sve više u planine Mulun. Šta ste to učinili?
<BR>&nbsp;&nbsp;&nbsp;&nbsp;&nbsp;Ne, to nije bilo pravo pitanje.
<BR>&nbsp;&nbsp;&nbsp;&nbsp;&nbsp;Šta, oh, šta to nameravate da postanete?
<BR>
<BR>&nbsp;&nbsp;&nbsp;&nbsp;&nbsp;Tokom popodneva, dvoje lutalica naišlo je na strmo polje pločastog bršljana. Polje sjajnih, širokolisnih biljaka prekrivalo je jugoistočnu padinu grebena kao zelene krljušti na boku neke ogromne, uspavane, vodene zveri. Dalji put ka planinama bio im je presečen.
<BR>&nbsp;&nbsp;&nbsp;&nbsp;&nbsp;"Sigurno se pitaš kako ćemo preći preko ovoga na drugu stranu", nasmešio se Robert.
<BR>&nbsp;&nbsp;&nbsp;&nbsp;&nbsp;"Padina izgleda prilično strma", zamislila se Ataklena. "I proteže se daleko sa obe strane. Izgleda da ćemo morati da se vratimo i pokušamo nekim drugim putem."
<BR>&nbsp;&nbsp;&nbsp;&nbsp;&nbsp;Sudeći po zračenju Robertove svesti, to nije dolazilo u obzir. "Ovo su fantastične biljke", rekao je i čučnuo pored jedne ploče - ispupčene kao štit, sa gotovo dva metra u prečniku. Uhvatio je ivicu i povukao je iz sve snage. Ploča se odigla od tla i Ataklena je videla da iz sredine odozdo izlazi čvrst, žilav koren. Prišla je da pomogne u čupanju, pitajući se šta je Robert naumio.
<BR>&nbsp;&nbsp;&nbsp;&nbsp;&nbsp;"Novo pokolenje ovih ploča niče svakih nekoliko nedelja, novi sloj preko prethodnih", objašnjavao je, stenjući, dok je čupao žilavi koren. "U kasnu jesen gornji slojevi procvetaju i strašno se istanje. Otkinu se od biljke i vetar ih nosi na milione, visoko u nebo. Fantastično izgledaju, kao dečiji zmajevi duginih boja, tik ispod oblaka, mada mogu biti opasni za letače."
<BR>&nbsp;&nbsp;&nbsp;&nbsp;&nbsp;"Znači, to je seme?" Upitala je Ataklena.
<BR>&nbsp;&nbsp;&nbsp;&nbsp;&nbsp;"Pa, zapravo, nosač spora. Većina mahuna koja pre zime stigne do Doline je jalova. Izgleda da je pločasti bršljan zavisio od oprašivanja ko zna kakvog bića koje su Bururali istrebili. Problem više za naše ekološke ekipe." Robert je slegnuo ramenima. "Sada, u proleće, mlade ploče su debele i jake. Treba truda da se odseku."
<BR>&nbsp;&nbsp;&nbsp;&nbsp;&nbsp;Izvadio je nož i posegnuo pod ploču da zaseče čvrste niti koje su je držale. Uspeo je iz prve i Ataklena je odletela na zemlju još držeći ploču preko sebe.
<BR>&nbsp;&nbsp;&nbsp;&nbsp;&nbsp;"Jao! Izvini, Klena". Osetila je koliko se Robert trudi da se ne nasmeje dok joj je pomagao da se izvuče ispod teške mahune. Baš kao dečak, pomislila je.
<BR>&nbsp;&nbsp;&nbsp;&nbsp;&nbsp;"Jesi li dobro?"
<BR>&nbsp;&nbsp;&nbsp;&nbsp;&nbsp;"Sasvim", odvratila je dostojanstveno i otresla prašinu sa sebe. Ploča je sada bila izvrnuta i pokazivala je unutrašnju, udubljenu stranu sa debelom peteljkom iskidanih niti u sredini.
<BR>&nbsp;&nbsp;&nbsp;&nbsp;&nbsp;"Fino. Hajde onda da prenesemo ploču do one peščane čistine."
<BR>&nbsp;&nbsp;&nbsp;&nbsp;&nbsp;Polje pločastog bršljana prostiralo se oko ispusta grebena, opkoljavajući ga sa tri strane. Zajedno su odneli divovsku mahunu do mesta gde je počinjala strmina i postavili je udubljenom stranom naviše.
<BR>&nbsp;&nbsp;&nbsp;&nbsp;&nbsp;Robert se dao na posao da uglača unutrašnjost. Posle nekoliko minuta se ispravio i osmotrio svoje delo. "Biće dobro." Nogom je zaljuljao ploču. "Tvoj otac je želeo da ti pokažem sve što mogu na Gartu. Po mom mišljenju, tvoje obrazovanje bilo bi prilično šupljikavo ako te ne naučim da voziš pločasti bršljan."
<BR>&nbsp;&nbsp;&nbsp;&nbsp;&nbsp;Ataklena je pogledom prešla od izvrnute ploče do polja gustiša. "Ne misliš valjda..." Ali Robert je već tovario njihov prtljag u čanak. "Sigurno se šališ, Roberte."
<BR>&nbsp;&nbsp;&nbsp;&nbsp;&nbsp;Slegnuo je ramenima i samo na trenutak je pogledao. "Možemo da se vratimo tri-četiri kilometra i nađemo put okolo, ako želiš."
<BR>&nbsp;&nbsp;&nbsp;&nbsp;&nbsp;"Znači, ne šališ se", uzdahnula je Ataklena. Bilo joj je dovoljno što je otac i prijatelji kod kuće smatraju plašljivom. Nije mogla da odbije izazov jednog čoveka. "Važi, Roberte, pokaži mi kako."
<BR>&nbsp;&nbsp;&nbsp;&nbsp;&nbsp;Robert je ušao u tanjir i isprobao ravnotežu, a onda joj je mahnuo da mu se pridruži. Uspentrala se u zaljuljanu posudu i sela tamo gde joj je pokazao, ispred njega, sa ostatkom peteljke među kolenima.
<BR>&nbsp;&nbsp;&nbsp;&nbsp;&nbsp;Tog trenutka, dok joj je korona mahala od nervoznog iščekivanja, desila se ista stvar. Ataklena je osetila nešto što ju je nateralo da grčevito uhvati grube ivice ploče i ozbiljno je zaljulja.
<BR>&nbsp;&nbsp;&nbsp;&nbsp;&nbsp;"Hej! Pazi malo! Gotovo si nas gurnula dole!"
<BR>&nbsp;&nbsp;&nbsp;&nbsp;&nbsp;Ataklena ga je zgrabila za ruku dok je piljila niz strminu. Treplje su joj podrhrtavale svuda oko lica. "Opet, Roberte! Kenirala sam nešto, negde u šumi!"
<BR>&nbsp;&nbsp;&nbsp;&nbsp;&nbsp;"Šta? Šta si osetila?"
<BR>&nbsp;&nbsp;&nbsp;&nbsp;&nbsp;"Isto ono što sam već jednom osetila! Nešto što nije ni čovek ni šimpanza! Liči na oboje, ali se razlikuje. I naprosto kipti od Potencijala!"
<BR>&nbsp;&nbsp;&nbsp;&nbsp;&nbsp;Robert je začkiljio. "Gde je? Možeš li da mi ga pokažeš?"
<BR>&nbsp;&nbsp;&nbsp;&nbsp;&nbsp;Ataklena se usredsredila. Pokušala je da locira slab dodir osećanja.
<BR>&nbsp;&nbsp;&nbsp;&nbsp;&nbsp;"Oh... nema ga više", uzdahnula je.
<BR>&nbsp;&nbsp;&nbsp;&nbsp;&nbsp;Robert je zračio nervozom. "Jesi li sigurna da nije samo šimpanza? Ovde ih ima dosta, skupljaju sezin i rade u ekološkim stanicama."
<BR>&nbsp;&nbsp;&nbsp;&nbsp;&nbsp;Ataklena mu je poslala glif palang, a onda se setila da Robert najverovatnije neće primetiti takvu poruku rezignacije. Zato je slegnula ramenima, što je značilo otprilike isto.
<BR>&nbsp;&nbsp;&nbsp;&nbsp;&nbsp;"Ne, Roberte. Poznajem mnogo neo-šimpanza, zar si zaboravio? Biće koje sam osetila bilo je drugačije! Kao prvo, sigurna sam da ne poseduje pun razum. A postojalo je i nekakvo osećanje tuge, sećanja na moć..."
<BR>&nbsp;&nbsp;&nbsp;&nbsp;&nbsp;Odjednom ju je uhvatilo uzbuđenje. "Možda je to bio Gartling? Hajde da požurimo! Možda ćemo moći da mu se približimo!" Smestila se u središte činije i nestrpljivo se zagledala u Roberta.
<BR>&nbsp;&nbsp;&nbsp;&nbsp;&nbsp;"Čuvena timbrimska prilagodljivost", uzdahnuo je Robert. "Odjednom, jedva čekaš da kreneš! A ja sam mislio da ću te malo ubeđivati pre nego što te opčinim i zavedem vožnjom na mišiće."
<BR>&nbsp;&nbsp;&nbsp;&nbsp;&nbsp;Momci, pomislila je Ataklena i odmahnula glavom. Kako im takve stvari uopšte padnu na pamet, makar i u šali?
<BR>&nbsp;&nbsp;&nbsp;&nbsp;&nbsp;"Mani šalu, pa da krećemo!" naredila je.
<BR>&nbsp;&nbsp;&nbsp;&nbsp;&nbsp;Seo je u činiju iza nje. Ataklena mu se čvrsto uhvatila za kolena. Treplje su joj mahale tik ispred njegovog lica, ali nije mu smetalo. "Pažnja, krećemo!"
<BR>&nbsp;&nbsp;&nbsp;&nbsp;&nbsp;Ataklena je osećala njegov ljudski miris nalik na mošus svuda oko sebe dok se odupirao da otisne tanjir naniže.
<BR>
<BR>&nbsp;&nbsp;&nbsp;&nbsp;&nbsp;Robert se setio dok su jurili improvizovanim saonicama, kližući se i odskačući na glatkim, ispupčenim mahunama bršljana. Ataklena se čvrsto držala za njegova kolena, smejući se glasom višim i zvonkijim nego kod ljudskih devojaka. I Robert se smejao i vikao, držeći Ataklenu dok se naginjao na jednu stranu, pa na drugu da bi upravljao saonicama koje su besno poskakivale.
<BR>&nbsp;&nbsp;&nbsp;&nbsp;&nbsp;Ovo sam poslednji put radio kad mi je bilo jedanaest godina.
<BR>&nbsp;&nbsp;&nbsp;&nbsp;&nbsp;Svaki skok i spuštanje ubrzavali su mu srce. Čak ni gravitaciona vožnja u zabavnom parku nije se mogla porediti sa ovim! Ataklena je veselo ciknula kad su poleteli kroz vazduh i spustili se na elastičnu podlogu. Njena korona pretvorila se u zbrku ustalasanih treplji koje su gotovo pucketale od uzbuđenja.
<BR>&nbsp;&nbsp;&nbsp;&nbsp;&nbsp;Nadam se da još znam kako se ovo kontroliše.
<BR>&nbsp;&nbsp;&nbsp;&nbsp;&nbsp;Možda zbog neuvežbanosti, ili zbog Atakleninog prisustva koje mu je odvlačilo pažnju - tek Robert je za trenutak zakasnio kad se pred njim iznenada pojavilo deblo gotovo-hrasta, ostatak šume koja je nekada rasla na ovoj padini.
<BR>
<BR>&nbsp;&nbsp;&nbsp;&nbsp;&nbsp;Ataklena se oduševljeno nasmejala kad se Robert izvio ulevo, naglo zaokrećući njihovim čamčićem. Kad je osetila iznenadnu promenu njegovog raspoloženja, već su se nekontrolisano tumbali. Skoro istog časa naleteli su na nešto. Saonice su se zaustavile, a sve iz njih je nastavilo da leti po inerciji.
<BR>&nbsp;&nbsp;&nbsp;&nbsp;&nbsp;Atakleni su pomogli sreća i timbrimski nagoni. Hormoni stresa naglo su porasli i refleksno joj savili glavu, pretvarajući je u loptu. Kad se prizemila, telo joj je nastavilo da se kliže po bršljanu kao saonice.
<BR>&nbsp;&nbsp;&nbsp;&nbsp;&nbsp;Sve se zbilo u magnovenju. Udarale su je divovske pesnice, prevrćući je i okrećući. U ušima joj je odjekivala grmljavina, a korona joj je plamtela dok se okretala i padala, ponovo i ponovo.
<BR>&nbsp;&nbsp;&nbsp;&nbsp;&nbsp;Konačno se zaustavila, još čvrsto sklupčana, tik ispred šume na dnu useka. U prvi mah, morala je da ostane nepomična dok su geir enzimi uzimali svoj danak za brze reflekse. Udisala je dugim trzajima; gornji i donji bubrezi su se grčili, boreći se sa iznenadnim preopterećenjem.
<BR>&nbsp;&nbsp;&nbsp;&nbsp;&nbsp;A onda je osetila bol. Isprva nije mogla da odredi šta je boli. Videla je samo modrice i ogrebotine. Pa gde onda...?
<BR>&nbsp;&nbsp;&nbsp;&nbsp;&nbsp;Shvatila je tek kad se ispružila i otvorila oči. Bol je bio Robertov! Njen vodič emitovao je zaslepljujuće talase agonije!
<BR>&nbsp;&nbsp;&nbsp;&nbsp;&nbsp;Nesigurno je ustala, još u vrtoglavici od reakcije, i zaklonila oči da se osvrne po jarko osvetljenoj padini. Nije videla čoveka, pa ga je potražila koronom. Razdirući bol vodio ju je napred dok je po glatkim pločama posrtala prema prevrnutim saonicama.
<BR>&nbsp;&nbsp;&nbsp;&nbsp;&nbsp;Ispod gomile bršljanovih mahuna Robertu su virile samo noge. Po pokretima se videlo da pokušava da se izvuče, ali jedini učinak bilo je duboko, prigušeno ječanje. Hrpa svetlucavih agona kao da se uputila pravo ka Atakleninoj koroni.
<BR>&nbsp;&nbsp;&nbsp;&nbsp;&nbsp;Kleknula je pored njega. "Roberte! Jesi li priklješten? Možeš li da dišeš?"
<BR>&nbsp;&nbsp;&nbsp;&nbsp;&nbsp;Kakva glupost, shvatila je, postavljati niz pitanja čoveku koji je jedva pri svesti!
<BR>&nbsp;&nbsp;&nbsp;&nbsp;&nbsp;Moram nešto da učinim. Ataklena je izvukla iz čizme minilaser i napala bršljan, počinjući podaleko od Roberta, odsecajući peteljke i stenjući dok je prevrtala ploče, jednu po jednu.
<BR>&nbsp;&nbsp;&nbsp;&nbsp;&nbsp;Izuvijane, mirišljave puzavice ostale su zapetljane oko mladićeve glave i ruku, držeći ga prikovanog za tle. "Roberte, seći ću ti blizu glave. Ne miči se!"
<BR>&nbsp;&nbsp;&nbsp;&nbsp;&nbsp;Robert je zaječao nešto nerazumljivo. Desna ruka bila mu je gadno iskrivljena i zračio je toliko čistog bola da je morala da povuče koronu kako se ne bi onesvestila od preopterećenja. Tuđinci ne mogu toliko da prenose Timbrimima! Ili bar ona do sada nije verovala da je to moguće.
<BR>&nbsp;&nbsp;&nbsp;&nbsp;&nbsp;Robert je jeknuo kad mu je sa lica sklonila poslednju izlomljenu ploču. Oči su mu bile zatvorene, a usne su se micale kao da tiho govori sam sa sobom. Šta to sad radi?
<BR>&nbsp;&nbsp;&nbsp;&nbsp;&nbsp;Osetila je prizvuk nekog očito ljudskog obreda samokontrole, nečeg u vezi sa brojanjem. Možda je to bila 'samohipnoza', tehnika koju su svi ljudi učili u školi. Iako primitivna, izgleda da je Robertu koristila.
<BR>&nbsp;&nbsp;&nbsp;&nbsp;&nbsp;"Sad ću odseći stabljike oko tvoje ruke", najavila je.
<BR>&nbsp;&nbsp;&nbsp;&nbsp;&nbsp;Nesigurno je klimnuo glavom. "Požuri, Klena. Ni... nikad nisam morao da blokiram toliko bola..." Drhtavo je uzdahnuo kad se poslednji izdanak prekinuo. Oslobođena ruka ostala je u neprirodnom položaju, očito slomljena.
<BR>&nbsp;&nbsp;&nbsp;&nbsp;&nbsp;Šta sad? Ataklena se zabrinula. Uvek je rizično pomagati povređenom pripadniku druge rase. Nedostatak obuke samo je deo problema. Osnovna prva pomoć može biti potpuno pogrešna ako se primeni na drugačiji organizam.
<BR>&nbsp;&nbsp;&nbsp;&nbsp;&nbsp;Ataklena je uhvatila pramen treplji i počela da ih neodlučno uvrće. Nešto mora biti opšte važeće!
<BR>&nbsp;&nbsp;&nbsp;&nbsp;&nbsp;Uveri se da li povređeni diše. To je automatski učinila.
<BR>&nbsp;&nbsp;&nbsp;&nbsp;&nbsp;Spreči isticanje telesnih tečnosti. Mogla je da se osloni samo na stare filmove od pre Kontakta, koje je sa ocem gledala na putu za Gart. Reč je bila o drevnim bićima sa Zemlje - detektivima i razbojnicima. Sudeći po tim filmovima, Robertove povrede mogle su da se opišu kao 'samo ogrebotine'. No, ionako je podozrevala da su ti prastari snimci prilično nerealistički.
<BR>&nbsp;&nbsp;&nbsp;&nbsp;&nbsp;Oh, kad bar ljudi ne bi bili toliko krhki!
<BR>&nbsp;&nbsp;&nbsp;&nbsp;&nbsp;Odjurila je do Robertovog ranca i potražila radio u donjem džepu. Pomoć će stići iz Port Helenije za manje od sata, a njoj će reći šta da učini u međuvremenu.
<BR>&nbsp;&nbsp;&nbsp;&nbsp;&nbsp;Radio je bio jednostavan, timbrimski model, ali kad je dodirnula prekidač, ništa se nije desilo.
<BR>&nbsp;&nbsp;&nbsp;&nbsp;&nbsp;Ne! Mora raditi! Protresla ga je, ali displej je ostao prazan.
<BR>&nbsp;&nbsp;&nbsp;&nbsp;&nbsp;Otrgla je poklopac pozadi. Kristala za emitovanje nije bilo. Zaprepašćeno je zatreptala. Kako je to moguće?
<BR>&nbsp;&nbsp;&nbsp;&nbsp;&nbsp;Bili su odsečeni od sveta. Morala je da se snađe sama.
<BR>&nbsp;&nbsp;&nbsp;&nbsp;&nbsp;"Roberte", rekla je i kleknula kraj njega. "Moraš me uputiti. Mogu ti pomoći samo ako mi kažeš šta da radim!"
<BR>&nbsp;&nbsp;&nbsp;&nbsp;&nbsp;Mladić je nastavio da broji od jedan do deset, ponovo i ponovo. Morala je da ponovi nekoliko puta da bi je on primetio. "Moja... ruka, Klena", jeknuo je. "Skloni me sa sunca... i nađi lekove..."
<BR>&nbsp;&nbsp;&nbsp;&nbsp;&nbsp;Ponovo se izgubio i prevrnuo očima kad ga je uhvatila nesvestica. Ataklena se oduvek čudila što postoje nervni sistemi koji popuste od bola i spreče ugroženog stvora da pomogne sebi. No, to nije bila Robertova krivica. On je bio hrabar, ali njegov mozak nije izdržao.
<BR>&nbsp;&nbsp;&nbsp;&nbsp;&nbsp;Naravno, postojala je jedna dobra strana ovakve situacije. Onesvešćen, više nije odašiljao bol. Tako joj je bilo lakše da ga odvuče preko neravnog, klizavog polja bršljana, pazeći da što manje trese slomljenu ruku.
<BR>&nbsp;&nbsp;&nbsp;&nbsp;&nbsp;Koščati, masivni, prebildovani čovek! Stvorila je zajedljivi glif dok je vukla teško telo sve do ivice šume.
<BR>&nbsp;&nbsp;&nbsp;&nbsp;&nbsp;Vratila se po rance i brzo našla Robertov pribor za prvu pomoć. Videla je rastvor koji je on koristio pre dva dana, kad je posekao prst na neki iverak. Zato ga je bez ustezanja izdašno posula po njegovim ranama.
<BR>&nbsp;&nbsp;&nbsp;&nbsp;&nbsp;Robert je jeknuo i pomerio se. Mogla je da oseti njegovu svest kako se bori sa bolom. Uskoro je, gotovo automatski, ponovo mumlao brojeve.
<BR>&nbsp;&nbsp;&nbsp;&nbsp;&nbsp;Nesvesno je micala usnama dok je čitala anglička uputstva za 'regenerativnu penu', a onda mu je poprskala posekotine i tako ih pokrila lekovitim slojem.
<BR>&nbsp;&nbsp;&nbsp;&nbsp;&nbsp;Sad je ostalo ono najgore - ruka. Robert je pomenuo lekove. Ali koje lekove?
<BR>&nbsp;&nbsp;&nbsp;&nbsp;&nbsp;U kutiji je bilo mnogo malih ampula, jasno označenih na angličkom i galaktinskom sedmom. No, uputstava gotovo i nije bilo. Očito niko nije očekivao od vanzemaljaca da leče ljude bez nečijeg saveta.
<BR>&nbsp;&nbsp;&nbsp;&nbsp;&nbsp;Krenula je po logici. Sredstvo protiv bola mora biti u gasnoj ampuli, tako da se lako upotrebi. Izvukla je tri slična staklena cilindra i nagnula se nad Roberta tako da mu je trepljama doticala lice. Svuda oko nje bio je njegov miris - mošusan i odjednom toliko muževan. "Roberte", šapnula je, pažljivo izgovarajući reči na angličkom. "Znam da me čuješ. Priberi se! Treba mi tvoje znanje, ovde i sada."
<BR>&nbsp;&nbsp;&nbsp;&nbsp;&nbsp;Očito ga je samo omela u samohipnozi, jer je osetila da bol raste. Robert je zgrčio lice i počeo da broji naglas.
<BR>&nbsp;&nbsp;&nbsp;&nbsp;&nbsp;Timbrimi ne psuju kao ljudi. Čistunci bi rekli da prave 'stilizovane opise stanja'. No, u ovakvim trenucima malo ko bi mogao da razgraniči te dve stvari. Ataklena je jetko promumlala nešto na svom jeziku.
<BR>&nbsp;&nbsp;&nbsp;&nbsp;&nbsp;Robert svakako nije bio posvećen, čak ni u ovu primitivnu tehniku. Njegov bol joj se zario u um i Ataklena je nesvesno jeknula. Nije bila naviknuta da doživljava takve napade. Treperenje kapaka zamaglilo joj je vid kao ljudske suze.
<BR>&nbsp;&nbsp;&nbsp;&nbsp;&nbsp;Postojao je samo jedan način, a to je značilo da će se otvoriti mnogo više nego što je navikla, čak i pred porodicom. Nimalo prijatno, ali nije imala drugog izbora. Ako hoće da dopre do njega, mora mu prići bliže.
<BR>&nbsp;&nbsp;&nbsp;&nbsp;&nbsp;"Tu... tu sam, Roberte. Podeli to sa mnom."
<BR>&nbsp;&nbsp;&nbsp;&nbsp;&nbsp;Otvorila se uskom snopu oštrih, jasnih agona - potpuno ne-Timbrimskih, pa ipak nekako jezivo znanih, kao da su zbog nečeg bili prepoznatljivi. Pristizali su nekakvim neujednačenim ritmom, kao male, vrele lopte - kao grudvice istopljenog metala.
<BR>&nbsp;&nbsp;&nbsp;&nbsp;&nbsp;Grudvice metala?
<BR>&nbsp;&nbsp;&nbsp;&nbsp;&nbsp;Zaprepašćenje je gotovo izbacilo Ataklenu iz kontakta. Nikad ranije nije toliko jasno osetila metaforu: više od poređenja, jače od 'kao'. Agoni su za trenutak bili blistave gvozdene kuglice koje peku na dodir...
<BR>&nbsp;&nbsp;&nbsp;&nbsp;&nbsp;Stvarno je čudno biti čovek.
<BR>&nbsp;&nbsp;&nbsp;&nbsp;&nbsp;Ataklena je pokušala da ne obraća pažnju na maštu. Krenula je prema jezgru agona sve dok je nije zaustavila prepreka. Još jedna metafora! Ovoga puta videla je gladak tok bola - reku koja joj je presekla put.
<BR>&nbsp;&nbsp;&nbsp;&nbsp;&nbsp;Bio joj je potreban usuntlan, zaštitno polje koje će je održati na površini dok ne stigne do mete. Ali kako da oblikuje materiju svesti jednog čoveka?
<BR>&nbsp;&nbsp;&nbsp;&nbsp;&nbsp;Čak i dok se dvoumila, oko nje su se stapale lebdeće prikaze od dima i postepeno očvršćavale. Ataklena je odjednom otkrila da gleda u sebe, kako stoji u malom čamcu! U rukama je držala veslo. Je li to bio ljudski ekvivalent usuntlana? Metafora?
<BR>&nbsp;&nbsp;&nbsp;&nbsp;&nbsp;Zapanjena, počela je da vesla uzvodno, pravo u podivljalu maticu.
<BR>&nbsp;&nbsp;&nbsp;&nbsp;&nbsp;Kraj nje su prolazili oblici, okupljajući se i sudarajući u okolnoj magli. Jedan je prošao pored nje kao izobličeno lice. Sledeći je imao oblik čudne životinje koja je zarežala na nju. Većina prikaza koje je videla nije postojala u stvarnom svemiru.
<BR>&nbsp;&nbsp;&nbsp;&nbsp;&nbsp;Nenaviknuta da vidi unutrašnjost uma, prilično kasno je shvatila da oblici predstavljaju sećanja, sukobe, osećanja.
<BR>&nbsp;&nbsp;&nbsp;&nbsp;&nbsp;Koliko osećanja! Ataklena je poželela da pobegne. Ovde bi mogla da poludi!
<BR>&nbsp;&nbsp;&nbsp;&nbsp;&nbsp;Samo ju je timbrimska radoznalost zadržala da ostane. To i osećanje dužnosti.
<BR>&nbsp;&nbsp;&nbsp;&nbsp;&nbsp;Kako je ovo čudno, pomislila je dok je veslala kroz metaforičnu močvaru. Napola zaslepljena lebdećim kapima bola, zbunjeno je gledala oko sebe. Kad bi bar bila pravi telepata, ne bi morala da nagađa nego bi znala šta znače svi ti simboli.
<BR>&nbsp;&nbsp;&nbsp;&nbsp;&nbsp;Očito je bilo otprilike jednako mnogo puteva kao u umu jednog Timbrima. Neke od neobičnih slika i osećanja činili su joj se čak poznati. Možda su poticali iz vremena pre nego što su njena ili Robertova rasa naučile govor - njen narod Uzdizanjem, a ljudi na teži način - iz vremena kada su dva plemena bistrih životinja živela vrlo slične živote u divljini, na vrlo udaljenim svetovima.
<BR>&nbsp;&nbsp;&nbsp;&nbsp;&nbsp;Bilo je strašno čudno gledati sa dva para očiju odjednom. Jedan par je u čuđenju razgledao kraljevstvo metafora, a drugi, stvaran, bio je na nekoliko centimetara od Robertovog lica, pod rasutom koronom.
<BR>&nbsp;&nbsp;&nbsp;&nbsp;&nbsp;Mladić je brzo zatreptao. Od zbunjenosti je prestao da broji. Ona je bar imala predstavu šta se dešava, ali Robert je osećao nešto svarno neobično. Sinula joj je reč: dQja vu... kratka polu-sećanja na stvari istovremeno stare i nove.
<BR>&nbsp;&nbsp;&nbsp;&nbsp;&nbsp;Ataklena se usredsredila i isprela krhki glif, lepršavi svetionik koji se kretao u taktu sa najdubljim saglasjem njegovog mozga. Robert je jeknuo i osetila je da je posegnuo ka glifu.
<BR>&nbsp;&nbsp;&nbsp;&nbsp;&nbsp;U čamcu se kraj Ataklene uobličila njegova metaforična ličnost, sa drugim veslom u rukama. Izgledalo je da je sasvim normalno što je nije ni upitao kako se stvorio tu.
<BR>&nbsp;&nbsp;&nbsp;&nbsp;&nbsp;Zajedno su se probijali kroz bujicu bola njegove slomljene ruke. Morali su da veslaju kroz uzvitlani oblak agona, čiji su ih delovi udarali i ujedali kao rojevi vampirskih buba. Nailazili su na prepreke, klade i vrtloge gde su čudni glasovi preteći mrmljali iz tamnih dubina.
<BR>&nbsp;&nbsp;&nbsp;&nbsp;&nbsp;Konačno su stigli do jezera, središta problema. Na dnu je ležao lik gvozdene rešetke zalivene u kameno postolje. Svuda unaokolo plivali su stravični ostaci.
<BR>&nbsp;&nbsp;&nbsp;&nbsp;&nbsp;Robert se preplašeno odupro. Ataklena je znala da su ovo sigurno sećanja puna emocija - strahote uobličene u zube i kandže i užasna, naduvena lica. Kako ljudi mogu da dozvole nakupljanje ovakvih stvari? Bila je zaprepašćena i više nego zaplašena groznim, živim ostacima.
<BR>&nbsp;&nbsp;&nbsp;&nbsp;&nbsp;"To su neuroze", progovorio je Robertov unutrašnji glas. Znao je u šta 'gledaju' i borio se sa užasom mnogo dubljim od njenog. "Koliko sam ovoga pozaboravljao! Nisam imao pojma da su još tu."
<BR>&nbsp;&nbsp;&nbsp;&nbsp;&nbsp;Robert je zurio u svoje neprijatelje u dubini - i Ataklena je videla da su mnoga lica ispod njih izobličene verzije njegovog lika.
<BR>&nbsp;&nbsp;&nbsp;&nbsp;&nbsp;"Ovo je moj posao, Klena. Još mnogo pre Kontakta naučili smo kako da se nosimo sa ovakvim zbrkama. Jedino ispravno oružje je istina."
<BR>&nbsp;&nbsp;&nbsp;&nbsp;&nbsp;Čamac se zaljuljao kad se Robertova metaforična ličnost okrenula i zaronila u jezero ključalog bola.
<BR>&nbsp;&nbsp;&nbsp;&nbsp;&nbsp;Roberte!
<BR>&nbsp;&nbsp;&nbsp;&nbsp;&nbsp;Jezero se zapenušalo. Mali čamac počeo je da se ljulja i propinje, pa je Ataklena morala čvrsto da se uhvati za ivice neobičnog usuntlana. Oštar, užasan bol prskao je na sve strane, a u dubini pored rešetke vodila se strašna bitka.
<BR>&nbsp;&nbsp;&nbsp;&nbsp;&nbsp;U spoljašnjem svetu, niz Robertovo lice znoj je tekao potocima. Ataklena se pitala koliko će još moći da izdrži.
<BR>&nbsp;&nbsp;&nbsp;&nbsp;&nbsp;Oklevajući, pružila je svoju metaforičnu ruku u jezero. Počelo je da je peče, ali ipak je gurala ruku dublje, pokušavajući da dohvati rešetku.
<BR>&nbsp;&nbsp;&nbsp;&nbsp;&nbsp;Nešto ju je uhvatilo za ruku! Trgla se, ali stisak nije popustio. Stravično stvorenje sa izobličenim Robertovim licem zapiljilo se u nju sa izrazom gotovo neprepoznatljive požude. Cimnulo ju je za ruku da bi je srušilo u uzavrelo jezero. Ataklena je vrisnula.
<BR>&nbsp;&nbsp;&nbsp;&nbsp;&nbsp;Istog časa, tu se stvorilo još jedno stvorenje i zaletelo se pravo u napadača. Ljigavi stisak je popustio i Ataklena je pala nazad u čamac... koji je smesta počeo da ubrzava. Svuda unaokolo, jezero bola izlivalo se maticom, ali čamac je plovio uzvodno, protiv struje.
<BR>&nbsp;&nbsp;&nbsp;&nbsp;&nbsp;Robert me gura napolje, shvatila je. Kontakt se suzio i prekinuo. Metaforične prikaze iščezle u trenutku. Ataklena je nesigurno zatreptala i kleknula na meku travu. Robert ju je držao za ruku, teško dišući kroz stegnute zube.
<BR>&nbsp;&nbsp;&nbsp;&nbsp;&nbsp;"Morao sam da te zaustavim, Klena... bilo je suviše opasno za tebe..."
<BR>&nbsp;&nbsp;&nbsp;&nbsp;&nbsp;"Ali bio si u takvim bolovima!"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Pokazala si mi u čemu je problem. Mogu... mogu sam da iziđem nakraj sa tim neurotičnim smećem, sad kad znam da postoji... snaći ću se već. Ali... je li ti neko do sada već rekao da ne bi bilo teško zaljubiti se u tebe?"
<BR>&nbsp;&nbsp;&nbsp;&nbsp;&nbsp;Ataklena je naglo sela, iznenađena ovakvim nastavkom. Podigla je tri ampule gasa. "Roberte, moraš mi reći koji će ti od ovih lekova umanjiti bol, a ostaviti te pri svesti da bi mi pomogao!"
<BR>&nbsp;&nbsp;&nbsp;&nbsp;&nbsp;Zažmirio je. "Plavi. Prelomi mi ampulu pod nosom, ali ti zadrži dah. Pojma nemam šta bi paraendorfini mogli da ti učine."
<BR>&nbsp;&nbsp;&nbsp;&nbsp;&nbsp;Kad je Ataklena slomila ampulu, oslobodio se mali, gusti oblak pare. Robert je udahnuo otprilike polovinu, a ostatak se brzo raspršio.
<BR>&nbsp;&nbsp;&nbsp;&nbsp;&nbsp;Izgleda da je smesta delovalo: uz dubok, drhtav uzdah, Robert je počeo da se opušta. Kad ju je pogledao, u njegovim očima bilo je neke nove svetlosti. "Ne znam da li bih još dugo ostao pri svesti. Ali gotovo da je vredelo... podelio sam um sa tobom."
<BR>&nbsp;&nbsp;&nbsp;&nbsp;&nbsp;U njegovo, oreolu za trenutak se pojavila jednostavna, ali elegantna verzija zunor-tzuna. Ataklena se zapanjila.
<BR>&nbsp;&nbsp;&nbsp;&nbsp;&nbsp;"Ti si vrlo neobično stvorenje, Roberte. Gotovo..."
<BR>&nbsp;&nbsp;&nbsp;&nbsp;&nbsp;Zastala je. Zunor-tzun je nestao, ali bila je sigurna da joj se nije pričinilo. Kako je Robert mogao naučiti da ga stvori?
<BR>&nbsp;&nbsp;&nbsp;&nbsp;&nbsp;Klimnula je glavom i nasmešila se. Ljudski gestovi odjednom su joj bili sasvim prirodni.
<BR>&nbsp;&nbsp;&nbsp;&nbsp;&nbsp;"Upravo sam pomislila isto to, Roberte. I... i meni se čini da je vredelo."
</P></TD></TR></TABLE>
<P class="next">
<A HREF=p16.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
