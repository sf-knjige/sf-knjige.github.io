<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>90. GEJLET
<P>&nbsp;&nbsp;&nbsp;&nbsp;&nbsp;Veče je prošlo i Gimelaj je već potonuo iza zapadnog obzorja pomućenog tamnim oblacima, kada su iscrpljeni preživeli konačno prošli kroz poslednje ekrane za ispitivanje i premoreno se sručili na travnati vrh. Šest čimova i šest šima tiho su se zbili tik jedni uz druge da bi se zagrejali. Bili su preumorni čak i za biskanje, mada im je svima bilo potrebno.
<BR>&nbsp;&nbsp;&nbsp;&nbsp;&nbsp;"Oh, mama, zašto nisu umesto nas uzeli da uzdižu pse? Ili svinje?" Zaječao je neko.
<BR>&nbsp;&nbsp;&nbsp;&nbsp;&nbsp;"Pavijane", predložio je drugi glas i svi su se složili sa njim. Takva stvorenja zasluživala su da se sa njima ovako postupa.
<BR>&nbsp;&nbsp;&nbsp;&nbsp;&nbsp;"Bilo koga sem nas", sažeto je zaključio treći glas.
<BR>&nbsp;&nbsp;&nbsp;&nbsp;&nbsp;Ex exaltavit humilis, pomislila je Gejlet. Podigli su najponiznije. Moto Zemljanskog Odbora za Uzdizanje poticao je iz hrišćanske Biblije, pa je Gejlet uvek pomalo zazirala da će neko, negde, jednom biti raspet.
<BR>&nbsp;&nbsp;&nbsp;&nbsp;&nbsp;Zatvorila je oči i osetila da je obuzima san. Samo malo dremke, pomislila je. I stvarno nije dugo trajalo, jer joj se ponovo vratio onaj san - nad njom je stajao Gubru i gledao je kroz cev nekakve zlokobne mašine. Stresla se i ponovo otvorila oči.
<BR>&nbsp;&nbsp;&nbsp;&nbsp;&nbsp;Nestalo je i poslednje svetlo na zapadu. Neobično blistave, zvezde su treperile kao da prosijavaju kroz nešto što im rasipa svetlost više od atmosfere.
<BR>&nbsp;&nbsp;&nbsp;&nbsp;&nbsp;Gejlet i ostali brzo su ustali kad su se približila jarko osvetljena lebdeća kola i spustila se pred njima. Iz njih su izišle tri prilike: visoki Gubru belog perja, paukoliki Galaktinac i bucmasti čovek čija je službena odora visila na njemu kao vreća za krompir. Dok se klanjala sa ostalima, Gejlet je prepoznala Kordvejnera Eplbija, predsednika Odbora za Uzdizanje na Gartu.
<BR>&nbsp;&nbsp;&nbsp;&nbsp;&nbsp;Čovek je delovao potpuno pometeno. Sigurno je zaprepašćen što uopšte učestvuje u svemu ovome. Gejlet je posumnjala da je Eplbi još i drogiran.
<BR>&nbsp;&nbsp;&nbsp;&nbsp;&nbsp;"Ovaj, hteo bih da vam svima čestitam", rekao je pošto je istupio korak ispred ostalo dvoje. "Nadam se da znate koliko smo svi ponosni na vas. Rekli su mi da se jedan deo rezultata još sređuje, ali po ukupnoj proceni Instituta za Uzdizanje Pan argonostes - neo-šimpanza iz klana Zemlje - spreman je, i to već duže vreme, za prelazak u treću fazu."
<BR>&nbsp;&nbsp;&nbsp;&nbsp;&nbsp;Zatim je istupilo paukoliko stvorenje. "To je tačno. Osim toga, jemčim da će Institut rado razmatrati sve buduće prijave klana Zemlje za dalja ispitivanja."
<BR>&nbsp;&nbsp;&nbsp;&nbsp;&nbsp;Hvala, pomislila je Gejlet dok se zajedno sa ostalima ponovo klanjala, ali molim vas, nemojte se truditi da me potražite za sledeći test.
<BR>&nbsp;&nbsp;&nbsp;&nbsp;&nbsp;Usledio je opširan govor Vrhovnog Sudije o pravima i dužnostima rase štićenika. Bilo je reči o odavno nestalim Praocima, koji su u pradavna vremena započeli galaktinsku civilizaciju, i o postupcima ustanovljenim za sva naredna pokolenja budućeg inteligentnog života.
<BR>&nbsp;&nbsp;&nbsp;&nbsp;&nbsp;Govor je bio na galaktinskom sedmom, koji je većin šimpanza mogla da kako-tako prati. Gejlet je pokušavala da pažljivo sluša, ali su joj se po glavi stalno motale mračne misli o onome što će uskoro uslediti.
<BR>&nbsp;&nbsp;&nbsp;&nbsp;&nbsp;Bila je sigurna da pod nogama oseća kako sve više jača ono slabo treperenje koje ih je pratilo celim putem uz planinu. Sada je vazduh bio ispunjen dubokim, jedva čujnim brujanjem. Gejlet se zanjihala kada je kroz nju prošlo nešto nalik na talas nestvarnosti. Podigla je pogled i videla kako nekoliko večernjih zvezda odjednom nekako jače sija. Ostale su se žurno sklanjale u stranu kako bi napravile mesta za ovalnu zakrivljenost prostora tačno iznad brda. Tu je počelo da se skuplja crnilo.
<BR>&nbsp;&nbsp;&nbsp;&nbsp;&nbsp;Neumorni govor Vrhovnog Sudije trajao je i trajao. Kordvejner Eplbi zaneseno je slušao, sa izrazom neverice. No, beli Gubru postajao je sve nestrpljiviji sa svakim izgubljenim trenutkom. Gejlet ga je sasvim razumela. Sada je hipersvemirka skretnica bila zagrejana i spremna i svaki protekli minut skupo je koštao okupatore. Kada je to shvatila, raspričani zvaničnik sa Serentina odmah joj je postao sipmpatičan. Namestila je izraz pune pažnje i munula Mihaelu jer je izgledala kao da će zadremati.
<BR>&nbsp;&nbsp;&nbsp;&nbsp;&nbsp;Gubru je nekoliko puta otvarao kljun kao da se sprema da neučtivo prekine Sudiju. Konačno, kad je paukoliko biće zastalo da udahne vazduh, ptica se brzo ubacila. Gejlet, koja je mesecima naporno učila, sada je lako razumela iskidane reči na galaktinskom trećem.
<BR>&nbsp;&nbsp;&nbsp;&nbsp;&nbsp;"...odlaganje, razvlačenje, izvrdavanje! Vaše pobude su sumnjive, neobične, čudne! Insistiram da nastavite, produžite, obavite to!"
<BR>&nbsp;&nbsp;&nbsp;&nbsp;&nbsp;Sudija je samo na trenutak izgubila ritam, ali nastavila je svoj govor na galaktinskom sedmom.
<BR>&nbsp;&nbsp;&nbsp;&nbsp;&nbsp;"Pošto ste danas prošli kroz strašno odabiranje, oštrije od svakog testiranja kojima sam dosad prisustvovala, pokazali ste svoju vrednost mladih građana naše civilizacije, i time ste doprineli svom klanu.
<BR>&nbsp;&nbsp;&nbsp;&nbsp;&nbsp;Zaslužili ste ono što ćete danas dobiti - pravo da potvrdite ljubav prema svojim pokroviteljima i da izaberete novog savetnika za ovu fazu. Ova druga odluka veoma je važna. Za savetnika morate izabrati poznatu, kiseoničku rasu zvezdanih putnika, koja ne pripada vašem klanu. Ta rasa braniće vaše interese i nepristrasno posredovati u nesporazumima između vas i vaših pokrovitelja. Ako želite, možete izabrati Timbrime, iz klana Kralnit, koji su i do sada bili vaši savetnici. Možete se odlučiti i za promenu.
<BR>&nbsp;&nbsp;&nbsp;&nbsp;&nbsp;Možete izabrati i još jednu mogućnost - da završite svoje učešće u velikoj galaktinskoj civilizaciji i zatražite da se proces Uzdizanja obrne. Praoci su predvideli čak i taj drastičan korak, čime se obezbeđuju osnovna prava živih bića."
<BR>&nbsp;&nbsp;&nbsp;&nbsp;&nbsp;Stvarno? Da li bismo odista mogli da to izaberemo? Gejlet se naježila od same pomisli. Iako je znala da se to gotovo nikad ne događa u praksi, imali su pred sobom mogućnost!
<BR>&nbsp;&nbsp;&nbsp;&nbsp;&nbsp;Uzdrhtala je i ponovo usmerila pažnju na Sudiju koja je podigala ruke u pokretu blagosiljanja. "U ime Instituta za Uzdizanje i čitave galaktinske civilizacije, objavljujem da ste vi, predstavnici svoje rase, kvalifikovani i sposobni da izaberete i budete svedoci. Krenite i budite na ponos čitavom živom svetu."
<BR>&nbsp;&nbsp;&nbsp;&nbsp;&nbsp;Serentikna je odstupila. Konačno je došao red na priređivača svetkovine. To bi inače trebalo da bude čovek ili Timbrim, ali ovaj put bilo je drugačije. Izaslanik Gubrua odigrao je ples nestrpljenja i brzo zakevtao u autoprevodilac iz kojeg su se prolomile reči na galaktinskom sedmom.
<BR>&nbsp;&nbsp;&nbsp;&nbsp;&nbsp;"Vas deset pratiće konačne predstavnike do skretnice i bićete svedoci. Odabrani par poneće teret izbora i časti. Sada ću imenovati to dvoje.
<BR>&nbsp;&nbsp;&nbsp;&nbsp;&nbsp;Doktor Gejlet Džons, ženka, stanovnik Garta, Zemljanska Federacija, klan Zemlje."
<BR>&nbsp;&nbsp;&nbsp;&nbsp;&nbsp;Gejlet nije želela da se pomeri, ali njena prijateljica Mihaela ju je izdala - blago ju je pogurala napred. Napravila je nekoliko koraka prema dostojanstvenicima i naklonila se. Glas je grmeo dalje.
<BR>&nbsp;&nbsp;&nbsp;&nbsp;&nbsp;"Gvozden Hansen, mužjak, stanovnik Garta, Zemljanska Federacija, klan Zemlje."
<BR>&nbsp;&nbsp;&nbsp;&nbsp;&nbsp;Većina šimpanza iza nje glasno je dahnula od šoka i obeshrabrenosti, ali Gejlet je samo sklopila oči jer su se potvrdila njena najgora strahovanja. Sve dosad držala ju je nada da je Sizeren Doličnosti još moćan, da će ubediti Trijumvirat da igraju poštenu igru. No, sada...
<BR>&nbsp;&nbsp;&nbsp;&nbsp;&nbsp;Osetila je kako on staje pored nje i znala je da se opet onako ceri.
<BR>&nbsp;&nbsp;&nbsp;&nbsp;&nbsp;Sad je dosta! Suviše dugo sam podnosila sve ovo! Vrhovni Sudija sigurno već sumnja. Ako joj kažem...
<BR>&nbsp;&nbsp;&nbsp;&nbsp;&nbsp;No, nije se pomerila. Usta joj se nisu otvarala.
<BR>&nbsp;&nbsp;&nbsp;&nbsp;&nbsp;Odjednom je sa bolnom jasnoćom shvatila zašto je, zapravo, toliko dugo trpela ovu farsu.
<BR>&nbsp;&nbsp;&nbsp;&nbsp;&nbsp;Čačkali su mi po umu!
<BR>&nbsp;&nbsp;&nbsp;&nbsp;&nbsp;Sad je sve došlo na svoje mesto. Setila se snova... noćnih mora o bespomoćnosti pred pažljivim, neizbežnim, ubeđivačkim moćima mašina držanih u nemilosrdnim kandžama.
<BR>&nbsp;&nbsp;&nbsp;&nbsp;&nbsp;Institut za Uzdizanje sigurno nije opremljen za takvu vrstu testiranja.
<BR>&nbsp;&nbsp;&nbsp;&nbsp;&nbsp;Pa naravno da nije! Svetkovine Uzdizanja uvek su vedre svečanosti na kojima se raduju i pokrovitelji i štićenici. Je li se ikada čulo za predstavnika rase koga je trebalo hipnotisati ili prisiliti na učešće?
<BR>&nbsp;&nbsp;&nbsp;&nbsp;&nbsp;Mora da su počeli posle Fibenovog 'bekstva'. Sizeren Doličnosti ne bi se složio sa nečim takvim. Kada bi Vrhovni Sudija znala, mogli bismo da izvučemo od Gubrua dovoljnu odštetu za kupovinu cele planete!
<BR>&nbsp;&nbsp;&nbsp;&nbsp;&nbsp;Gejlet je otvorila usta. "Ja..." Pokušala je da izgovori reči. Vrhovni Sudija ju je pogledala.
<BR>&nbsp;&nbsp;&nbsp;&nbsp;&nbsp;Čelo joj se orosilo znojem. Trebalo je samo da izgovori optužbu. Makar da je nagovesti!
<BR>&nbsp;&nbsp;&nbsp;&nbsp;&nbsp;No, mozak joj je bio zamrznut. Kao da je zaboravila kako se stvaraju reči!
<BR>&nbsp;&nbsp;&nbsp;&nbsp;&nbsp;Blokada govora. Naravno. Gubrui su shvatili koliko je lako nametnuti je neo-šimpanzama. Ljudi bi možda mogli da savladaju prepreku, ali Gejlet je shvatila da je u njenom slučaju to nemoguće.
<BR>&nbsp;&nbsp;&nbsp;&nbsp;&nbsp;Nije se razumela u insektske izraze lica, ali izgledalo joj je da je Serentinka nekako razočarana. Sudija se povukla. "Pođite do hipersvemirske skretnice", rekla je.
<BR>&nbsp;&nbsp;&nbsp;&nbsp;&nbsp;Ne! Gejlet je poželela da zapomaže, ali jedino što je uspela da izvede bio je tih uzdah kad je osetila da joj se desna ruka samovoljno diže ka Gvozdenovoj levoj. On ju je ščepao i nije joj dao da se povuče.
<BR>&nbsp;&nbsp;&nbsp;&nbsp;&nbsp;U tom trenutku, u mislima joj se stvorila slika - ptičije lice sa žutim kljunom i hladnim, netremičnim očima. Nikakvim naporom nije mogla da se otrese tog lika. Bila je potpuno, užasno sigurna da će sa tom slikom u mislima stići na vrh Svetkovinskog brda, a odatle će je i ona i Gvozden poslati naviše, u oval zakrivljenog prostora, pa će je svi videti, ovde i na hiljadama drugih svetova.
<BR>&nbsp;&nbsp;&nbsp;&nbsp;&nbsp;I dalje je kontrolisala deo uma - logičnu celinu, sada odsečenu i izdvojenu - i njime je shvatila hladnu, podlu logiku celog plana.
<BR>&nbsp;&nbsp;&nbsp;&nbsp;&nbsp;Naravno, ljudi će sigurno tvrditi da je današnji izbor iznuđen. Verovatno će im više od polovine klanova u Pet Galaksija i poverovati. No, time se ništa neće izmeniti! Izbor će važiti i dalje! Ili to ili bi ceo sistem bio obezvređen. Zvezdana civilizacija bila je već sada pod tolikim pritiskom da ne bi podnela dalje povećanje napetosti.
<BR>&nbsp;&nbsp;&nbsp;&nbsp;&nbsp;Moglo bi se desiti i da neki klanovi odluče da im je dosta nevolja sa malim plemenom samoniklih. Ma ko da je u pravu u trenutnom sporu, biće najbolje da se problem preseče jednom za svagda.
<BR>&nbsp;&nbsp;&nbsp;&nbsp;&nbsp;Sve to joj je odjednom sinulo. Gubrui nisu hteli da postanu novi savetnici i 'zaštitnici' šimpanza. Hteli su da dovedu do istrebljenja ljudi. Kada to postignu, njen narod biće dat na usvojenje i već je znala kako bi to izgledalo!
<BR>&nbsp;&nbsp;&nbsp;&nbsp;&nbsp;Srce joj je sve jače udaralo. Pokušavala je da ne ide u pravcu u kome ju je vodio Gvozden, ali nije vredelo. Ponadala se da će dobiti infarkt.
<BR>&nbsp;&nbsp;&nbsp;&nbsp;&nbsp;Kad bih samo umrla!
<BR>&nbsp;&nbsp;&nbsp;&nbsp;&nbsp;Njen život nije bio važan. Ionako su sigurno planirali njen 'nestanak' odmah posle svetkovine, kako bi se oslobodili dokaza. Gudalova, Beskrajona ti, ubij me smesta! Želela je da vrišti.
<BR>&nbsp;&nbsp;&nbsp;&nbsp;&nbsp;U tom času pojavile su se reči. One prave reči... ali izgovorio ih je neki drugi glas.
<BR>&nbsp;&nbsp;&nbsp;&nbsp;&nbsp;"Stanite! Učinjena je nepravda i zahtevam saslušanje!"
<BR>&nbsp;&nbsp;&nbsp;&nbsp;&nbsp;Gejlet je mislila da joj srce udara najbrže što je moguće, ali sada se gotovo onesvestila od tahikardije. Bože, je li moguće...?
<BR>&nbsp;&nbsp;&nbsp;&nbsp;&nbsp;Čula je Gvozdena kako psuje i pušta joj ruku. Već samo to bi je obradovalo. Začula je ljutito kreštanje Gubrua i piskave uzvike iznenađenja grupe neo-šimpanza. Mihaela ju je uhvatila za ruku i pomogla joj da se okrene.
<BR>&nbsp;&nbsp;&nbsp;&nbsp;&nbsp;Sada se već sasvim smračilo. Raštrkani oblaci bili su osvetljeni reflektorima sa brda i uzvitlanim plamsanjem energetskog tunela koji se upravo obrazovao nad veštačkom planinom. U jasnom svetlu sa letelice pojavio se, dolazeći od poslednje stanice za testiranje, usamljeni neo-šimpanza u prašnjavom svetkovinskom ogrtaču. Brisao je znoj sa čela i odlučno se približavao iznenađenoj grupi zvaničnika.
<BR>&nbsp;&nbsp;&nbsp;&nbsp;&nbsp;Fiben, pomislila je Gejlet. Napola omamljena, shvatila je da joj se upravo vraćaju stare navike. Oh, Fibene, nemoj zamucati! Pokušaj da se setiš pravog protokola...
<BR>&nbsp;&nbsp;&nbsp;&nbsp;&nbsp;Kada je shvatila šta radi, Gejlet se iznenada zakikotala u kratkom napadu histerije. To ju je delimično izvuklo iz nepokretnosti, pa je uspela da podigne ruku i zakloni usta. "Oh, Fibene", uzdahnula je.
<BR>&nbsp;&nbsp;&nbsp;&nbsp;&nbsp;Gvozden je zarežao, ali pridošlica nije obratio pažnju na uslovnjaka. Fiben je pogledao Gejlet i namignuo joj. Mada se sećala koliko je besnela od takvog pozdrava, sada su joj kolena zaklecala od radosti.
<BR>&nbsp;&nbsp;&nbsp;&nbsp;&nbsp;Fiben je stupio pred troje zvaničnika, duboko se naklonio i skrstio ruke, čekajući dozvolu da progovori.
<BR>&nbsp;&nbsp;&nbsp;&nbsp;&nbsp;"...nečasni, nepopravljivi, nedopustivi upadi..." grmeo je Gubruov prevodilac. "Zehtevamo trenutno uklanjanje i kaznu, odštetu..."
<BR>&nbsp;&nbsp;&nbsp;&nbsp;&nbsp;Glas se naglo prekinuo kad je Vrhovni Sudija ispružila jednu od prednjih ruku i isključila aparat. Ljupko je zakoračila napred i obratila se Fibenu.
<BR>&nbsp;&nbsp;&nbsp;&nbsp;&nbsp;"Mladi štićeniče, čestitam ti što si potpuno sam uspeo da se popneš dovde. Tvoj uspon doneo je mnogo uzbuđenja i neobičnosti ovoj svetkovini, koja će ostati zapamćena kao najčudnija u istoriji. Po vrednosti bodova postignutih na testovima i ostalim dostignućima, zaslužio si mesto na ovom bregu." Serentinka je prekrstila dve ruke i spustila prednji deo tela. "E, sad", rekla je kad se ponovo ispravila, "znače li tvoje reči da hoćeš da uložiš protest? Dovoljno ozbiljan da opravda takvu žurbu i naglost?"
<BR>&nbsp;&nbsp;&nbsp;&nbsp;&nbsp;Gejlet se ukočila. Vrhovni Sudija delovala je ljubazno, ali njene reči sadržavale su i ozbiljnu pretnju. Fiben mora silno da se potrudi. I najmanja greška samo će još više pogoršati stvari.
<BR>&nbsp;&nbsp;&nbsp;&nbsp;&nbsp;Fiben se opet naklonio. "Ja... uz puno poštovanje zahtevam objašnjenje načina... načina izbora predstavnika rase."
<BR>&nbsp;&nbsp;&nbsp;&nbsp;&nbsp;Nije loše. Gejlet se i dalje borila sa nametnutim blokom. Kad bi bar mogla da priđe i pomogne mu!
<BR>&nbsp;&nbsp;&nbsp;&nbsp;&nbsp;Od pre nekog vremena na ivici osvetljenog kruga počeli su da se okupljaju galaktinski dostojanstvenici - isti oni koji su ranije otišli da posmatraju neke nepoznate događaje u podnožju. Sada su svi ćutali i posmatrali skromnog štićenika, pripadnika jedne od najmlađih postojećih rasa, kako zahteva odgovore od predstavnika Instituta.
<BR>&nbsp;&nbsp;&nbsp;&nbsp;&nbsp;Vrhovni Sudija odgovarala je sa puno strpljenja. "Tradicija je da organizator svetkovine odabere par među onima koji prođu sva ispitivanja. Istina je da su u ovoj prilici organizaroti zvanični neprijatelji tvog klana, ali neprijateljstvo će biti okončano po završetku obreda. Nastupiće mir između klana Zemlje i klana Gooksi-Gubru. Da li se tome protiviš, mladi štićeniče?"
<BR>&nbsp;&nbsp;&nbsp;&nbsp;&nbsp;"Ne." Fiben je odmahnuo glavom. "Ne tome. Želim da znam ovo: da li stvarno moramo da prihvatimo one predstavnike koje su izabrali organizatori?"
<BR>&nbsp;&nbsp;&nbsp;&nbsp;&nbsp;Izaslanik Gubrua smesta se krešteći pobunio. Šimpanze su se iznenađeno zagledale. Gvozden je prosiktao. "Kad se ovo završi, dokopaću se tog malog kretena pa ću ga..."
<BR>&nbsp;&nbsp;&nbsp;&nbsp;&nbsp;Sudija je mahnula, tražeći tišinu. Zagledala se u Fibena svojim facetovanim očima. "Mladi štićeniče, šta bi ti uradio kada bi mogao da biraš? Da li bi tražio od nas da tvoji sunarodnici glasaju?"
<BR>&nbsp;&nbsp;&nbsp;&nbsp;&nbsp;Fiben se naklonio. "Bih, vaša časnosti."
<BR>&nbsp;&nbsp;&nbsp;&nbsp;&nbsp;Piskavi krik Gubrua sada je stvarno bio bolan za uši. Gejlet je ponovo pokušala da zakorači napred, ali Gvozden ju je čvrsto držao za ruku. Morala je da ostane izdvojena i sluša uslovnjakove prigušene psovke.
<BR>&nbsp;&nbsp;&nbsp;&nbsp;&nbsp;Serentinka je konačno progovorila. "Iako saosećam sa tobom, ne vidim načina da se udovolji tvom zahtevu. Ne postoje slični primeri..."
<BR>&nbsp;&nbsp;&nbsp;&nbsp;&nbsp;"Da, postoje!"
<BR>&nbsp;&nbsp;&nbsp;&nbsp;&nbsp;To je bio nov, dubok glas, i dopirao je sa mračne padine iza zvaničnika. Iz mase galaktinskih posetilaca na svetlo su stupile četiri prilike; pošto je Gejlet već iskusila sva moguća iznenađenja, sada je samo mogla da zuri u neverici.
<BR>&nbsp;&nbsp;&nbsp;&nbsp;&nbsp;Utakalting!
<BR>&nbsp;&nbsp;&nbsp;&nbsp;&nbsp;Vitkog Timbrima pratio je bradati čovek u svetkovinskom ogrtaču koji mu je tako loše stajao da se videlo kako je sigurno pozajmljen od nekog dvonošca, ali sigurno ne humanioda. Osim toga, kao da je ogrtač bio prebačen preko životinjskih koža. Kraj mladića koračao je neo-šimpanza kome je očito bilo teško da stoji uspravno i koji je nosio mnogo očitih znakova atavizma. Čim je zaostao kad su izišli na čistinu, kao da je znao da ne spada na ovo mesto.
<BR>&nbsp;&nbsp;&nbsp;&nbsp;&nbsp;Četvrto biće - ogromnog tela, sa blistavom, dostojanstveno podignutom krestom - smireno se naklonilo i obratilo Velikom Ispitivaču.
<BR>&nbsp;&nbsp;&nbsp;&nbsp;&nbsp;"Vidim vas, Kof*Kvin'3 iz Instituta za Uzdizanje."
<BR>&nbsp;&nbsp;&nbsp;&nbsp;&nbsp;Serentinka je uzvratila naklon. "I ja vidim vas, časni ambasadore Kaulte od Tenana, i vas, Utakaltinže od Timbrima, i vaše pratioce. Drago mi je što ste bezbedno stigli."
<BR>&nbsp;&nbsp;&nbsp;&nbsp;&nbsp;Ogromni Tenanac raširio je ruke. "Hvala vam, vaša časnosti, što ste dopustili da koristim vaše predajnike i uspostavim vezu sa mojim klanom posle duge prisilne izdvojenosti."
<BR>&nbsp;&nbsp;&nbsp;&nbsp;&nbsp;"Ovo je neutralno zemljište", odgovorila je predstavnica Uzdizanja. "Osim toga, znam da postoje ozbiljna pitanja koja se tiču ove planete i o kojima želite da razgovarate sa Institutom čim se ova svetkovina završi.
<BR>&nbsp;&nbsp;&nbsp;&nbsp;&nbsp;No, zasad insistiram na tome da se držimo teme. Možete li, molim vas, da objasnite primedbu sa kojom ste nam prišli?"
<BR>&nbsp;&nbsp;&nbsp;&nbsp;&nbsp;Kault je pokazao prema Utakaltingu. "Ovaj poštovani izaslanik predstavlja rasu koja je bila savetnik i zaštitnik neo-šimpanza od kako su se njihovi samonikli pokrovitelji pridružili galaktinskoj zajednici. Prepustiću objašnjenje njemu."
<BR>&nbsp;&nbsp;&nbsp;&nbsp;&nbsp;Gejlet je odjednom primetila koliko Utakalting izgleda umoran. Obično živahne treplje sada su nepokretno ležale, a oči su mu bile vrlo primaknute. Videlo se koliki je napor morao da uloži kako bi istupio i pružio malu, crnu kocku. "Ovde su reference", počeo je.
<BR>&nbsp;&nbsp;&nbsp;&nbsp;&nbsp;Prišao je robot i uzeo mu podatke iz ruke. Od tog časa osoblje Instituta ispitivaće navedene citate. Sudija je nastavila da pažljivo sluša Utakaltinga.
<BR>&nbsp;&nbsp;&nbsp;&nbsp;&nbsp;"Reference će pokazati da su, na početku galaktinske istorije, svetkovine Uzdizanja nastale zbog želje Praotaca da sebe zaštite od etičkih grešaka. Oni koji su započeli proces danas nazvan Uzdizanje često su se savetovali sa rasama svojih štićenika, kao što se danas ljudi savetuju sa svojima. U to vreme predstavnici rase nikad nisu bili naturani odozgo."
<BR>&nbsp;&nbsp;&nbsp;&nbsp;&nbsp;Utakalting je pokazao prema okupljenim šimpanzama.
<BR>&nbsp;&nbsp;&nbsp;&nbsp;&nbsp;"Strogo gledano, kada saopštavaju svoj izbor, organizatori svetkovine daju predlog. Štićenici, pošto su prošli sve testove koji odgovaraju njihovoj fazi, imaju pravo da izvrše svoj izbor. Precizno govoreći, ova visoravan je njihova teritorija. Mi smo ovde samo njihovi gosti."
<BR>&nbsp;&nbsp;&nbsp;&nbsp;&nbsp;Gejlet je primetila da su galaktinski posmatrači obuzeti poslom. Mnogi su se zadubili u svoje data-ekrane, pregledajući reference koje je doneo Utakalting. Po ivici kruga širio se višejezični žamor. Stigla je nova letelica, donoseći nekoliko Gubrua i prenosni komunikacioni uređaj. Okupatori su očito žurno tragali za svoj račun.
<BR>&nbsp;&nbsp;&nbsp;&nbsp;&nbsp;Dok je sve to trajalo, hipersvemirska skretnica i dalje je razvijala snagu na vrhu padine. Sada se stalno čula tiha tutnjava i Gejlet je osećala da joj mišići podrhtavaju u nametnutom ritmu.
<BR>&nbsp;&nbsp;&nbsp;&nbsp;&nbsp;Veliki Ispitivač obratila se zvaničnom predstavniku ljudi, Kordvejneru Eplbiju. "Da li, u ime vašeg klana, podržavate ovaj zahtev za odstupanje od uobičajene procedure?"
<BR>&nbsp;&nbsp;&nbsp;&nbsp;&nbsp;Eplbi se ugrizao za usnu. Pogledao je Utakaltinga, pa Fibena, pa opet timbrimskog ambasadora. Onda se prvi put istinski nasmešio. "Prokletstvo, da! Naravno da se slažem!" rekao je na angličkom. Onda je pocrveneo i prešao na pažljivo formulisani galaktinski sedmi. "U ime mog klana, podržavam zahtev ambasadora Utakaltinga."
<BR>&nbsp;&nbsp;&nbsp;&nbsp;&nbsp;Ispitivač se okrenula da primi izveštaj svog osoblja. Kada se vratila, ceo breg bio je potpuno tih. Svi su napeto čekali dok se nije naklonila pred Fibenom.
<BR>&nbsp;&nbsp;&nbsp;&nbsp;&nbsp;"Zaista, raniji primeri govore u prilog vašeg zahteva. Da zatražim od tvojih sadrugova da glasaju dizanjem ruku? Ili možda tajno?"
<BR>&nbsp;&nbsp;&nbsp;&nbsp;&nbsp;"Bravo!" začuo se šapat na angličkom. Mladi čovek iz Utakaltingove pratnje nasmešio se od uha do uha i pokazao Fibenu podignute palčeve. Na sreću, nijedan Galaktinac nije primetio ovo upadanje u reč.
<BR>&nbsp;&nbsp;&nbsp;&nbsp;&nbsp;Fiben je jedva namestio ozbiljan izraz lica kad se ponovo naklonio. "Dizanje ruku biće sasvim dobro, vaša časnosti. Hvala vam."
<BR>&nbsp;&nbsp;&nbsp;&nbsp;&nbsp;Gejlet je bila uglavnom ošamućena dok su trajali izbori. Pokušala je da odbije svoju kandidaturu, ali ista ona sila koja ju je ranije sprečila da govori sada joj nije dala ni da povuče svoje ime. Izabrana je jednoglasno.
<BR>&nbsp;&nbsp;&nbsp;&nbsp;&nbsp;I izbor muškog predstavnika brzo je prošao. Fiben se suočio sa Gvozdenom, mirno uzvraćajući pogled goropadnom uslovnjaku. Gejlet je utvrdila da jedino može da se uzdrži, što je izazvalo iznenađene poglede ostalih.
<BR>&nbsp;&nbsp;&nbsp;&nbsp;&nbsp;Ipak, gotovo je zajecala od olakšanja kada je glasanje ispalo devet prema tri... u korist Fibena Boldžera. Kad joj je konačno prišao, Gejlet mu se bacila u naručje i rasplakala se.
<BR>&nbsp;&nbsp;&nbsp;&nbsp;&nbsp;"No, no", rekao joj je. Utešio ju je više glas nego otrcana fraza. "Rekao sam ti da ću se vratiti, zar ne?"
<BR>&nbsp;&nbsp;&nbsp;&nbsp;&nbsp;Šmrknula je i obrisala suze pre nego što je klimnula. Jedna otrcana fraza zaslužuje drugu u odgovor. Pomilovala ga je po obrazu, a glas joj je bio samo malčice sarkastičan. "Junače moj", rekla je.
<BR>&nbsp;&nbsp;&nbsp;&nbsp;&nbsp;Ostale šimpanze - svi osim nadglasanih uslovnjaka - skupile su se oko njih, zbijajući se u opštem oduševljenju. Prvi put je izgledalo da će se svetkovina ipak pretvoriti u proslavu.
<BR>&nbsp;&nbsp;&nbsp;&nbsp;&nbsp;Poređali su se u parove iza Fibena i Gejlet i pošli uz poslednji deo staze ka vrhu gde će uskoro biti uspostavljena fizička veza između ovog sveta i vrlo dalekih prostora.
<BR>&nbsp;&nbsp;&nbsp;&nbsp;&nbsp;U tom času, preko zaravni je odjeknuo prodoran zvižduk. Pred šimpanzama se spustila nova letelica i presekla im put. "Oh, ne", jeknuo je Fiben. Smesta je prepoznao jahtu sa tri Sizerena okupacionih snaga Gubrua.
<BR>&nbsp;&nbsp;&nbsp;&nbsp;&nbsp;Sizeren Doličnosti izgledao je potišteno, klonuo na svojoj sedalici, nesposoban čak i da podigne glavu koliko da ih pogleda. Ostalo dvoje vladara hitro je skočilo na zemlju i obratilo se Ispitivaču.
<BR>&nbsp;&nbsp;&nbsp;&nbsp;&nbsp;"I mi imamo da predstavimo, iznesemo, izložimo... raniji primer!"
</P></TD></TR></TABLE>
<P class="next">
<A HREF=p98.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
