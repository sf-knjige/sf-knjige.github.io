<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>72. ATAKLENA
<P>&nbsp;&nbsp;&nbsp;&nbsp;&nbsp;Jesenje oluje opet su se vratile, ali sada su se pretvorile u veliki front ciklona što se valjao niz Dolinu. U planinama su vetrovi postajali sve jači i pretvarali su se u bure koje su otkidale spoljašnje lišće sa drveća i podizale ga u kovitlacima. Sve zajedno ponekad je izlgedalo kao obris razigranih đavola na sivom nebu.
<BR>&nbsp;&nbsp;&nbsp;&nbsp;&nbsp;Kao da sekundira, i vulkan je počeo da tutnji. Njegovo gunđanje bilo je dublje i sporije, ali od tog podrhtavanja šumska bića postala su još nervoznija dok su se zbijala u jazbine ili se čvrsto držala za uznjihano granje.
<BR>&nbsp;&nbsp;&nbsp;&nbsp;&nbsp;Razum nije predstavljao sigurnu zaštitu od mraka. Šimpanze su se zbijale u šatorima u planinskim skloništima i osluškivale planinska hujanja. Ponekad bi neko popustio pod pritiskom i odjurio u šumu vrišteći, pa bi se vratio sat-dva kasnije, iscrpljen i postiđen, vukući za sobom trag iskidanog rastinja.
<BR>&nbsp;&nbsp;&nbsp;&nbsp;&nbsp;I gorile su bile osetljive, ali kod njih se to pokazivalo drugačije. Noću su piljili u teške oblake, tihi i usredsređeni, njuškajući kao da nešto traže i iščekuju. Ataklena nije bila sigurna na šta su je podsetili te večeri, ali je kasnije, u svom šatoru pod gustim šumskim krovom, slušala njihove duboke, atonalne napeve kojima su odgovarali oluji.
<BR>&nbsp;&nbsp;&nbsp;&nbsp;&nbsp;Ta uspavanka donela joj je san, ali po cenu koju je tek trebalo platiti.
<BR>&nbsp;&nbsp;&nbsp;&nbsp;&nbsp;Iščekivanje... takva pesma može, naravno, da ponovo prizove ono što nikad i nije potpuno nestalo.
<BR>&nbsp;&nbsp;&nbsp;&nbsp;&nbsp;Ataklena je nemirno okretala glavu na jastuku. Treplje su joj mahale - tražeći, suzbijene, ispitujući, prisiljene. Postepeno, bez ikakve žurbe, prikupljala se poznata srž.
<BR>&nbsp;&nbsp;&nbsp;&nbsp;&nbsp;"Tutsunukan...", dahtala je, nesposobna da se probudi ili izbegne neizbežno. Obrazovao joj se nad glavom, istkan iz nepostojećeg.
<BR>&nbsp;&nbsp;&nbsp;&nbsp;&nbsp;"Tutsunukan, sah brannitsun. Atvillith..."
<BR>&nbsp;&nbsp;&nbsp;&nbsp;&nbsp;Timbrimi su dobro znali da ne vredi moliti za milost, naročito ne od beskrajonskog svemira. No, Ataklena se pretvorila u nešto što je bilo istovremeno i više i manje od Timbrima. Tutsunukan je sad imao saveznike. Pridružile su mu se vizuelne slike, metafore. Njegov preteći oreol bio je pojačan, gotovo opipljiv, ispunjen dodacima sastojaka ljudskih noćnih mora. "...sah brannitsun..." uzdahnula je, bespomoćno moleći u snu.
<BR>&nbsp;&nbsp;&nbsp;&nbsp;&nbsp;Noćni vetrovi zatresli su krilo njenog šatora, a njen usnuli um stvorio je krila velikih ptica. Zlokobno su letele tik iznad vrhova drveća, a njihove blistave oči su tražile, tražile...
<BR>&nbsp;&nbsp;&nbsp;&nbsp;&nbsp;Slabo podrhtavanje vulkana protreslo je tle ispod njene vreće i Ataklena je uzdrhtala u njegovom ritmu. Videla je podzemna bića - mrtvace - neosvećeni, izgubljeni Potencijal ovog sveta - uništen i unakažen pod Bururalima, nekad, davno. Uvijali su se tik pod nemirnom zemljom, tražeći...
<BR>&nbsp;&nbsp;&nbsp;&nbsp;&nbsp;"Sah brannitsun, tutsunukan!"
<BR>&nbsp;&nbsp;&nbsp;&nbsp;&nbsp;Dodir njenih sopstvenih treplji ličio joj je na mreže i noge malih paukova. Geir reakcija poslala je patuljke da joj se meškolje pod kožom, brzo stvarajući neželjene promene.
<BR>&nbsp;&nbsp;&nbsp;&nbsp;&nbsp;Ataklena je zaječala kad je glif užasnog smeha iščekivanja dolebdeo bliže, pogledao je, nagnut nad njom, i posegnuo...
<BR>&nbsp;&nbsp;&nbsp;&nbsp;&nbsp;"Generale? Gospo Ataklena. Izvinite, gos'ce, jeste li budni? Izvinite što vam smetam, ser, ali..."
<BR>&nbsp;&nbsp;&nbsp;&nbsp;&nbsp;Čim je zastao u pola reči. Povukao je u stranu šatorsko krilo da uđe unutra, ali sad se uplašeno povukao kad je Ataklena naglo sela, široko razmaknutih očiju, raširenih mačijih zenica, iskeženih zuba, usana zgrčenih od strašnog sna.
<BR>&nbsp;&nbsp;&nbsp;&nbsp;&nbsp;Kao da ga nije videla. Čim je zatreptao i zapiljio se u pulsiranje koje joj se polako kretalo, nalik na usamljene talase, niz vrat i ramena. Nad uznemirenim trepljama za trenutak je naslutio nešto užasno.
<BR>&nbsp;&nbsp;&nbsp;&nbsp;&nbsp;Zamalo da odmah pobegne. Trebalo mu je mnogo hrabrosti da umesto toga proguta knedlu, sagne se i protisne reči kroz grlo.
<BR>&nbsp;&nbsp;&nbsp;&nbsp;&nbsp;"G-gos'ce, m-molim vas. To sam ja... S-Sami..."
<BR>&nbsp;&nbsp;&nbsp;&nbsp;&nbsp;Vrlo polako, kao da ulaže svu snagu volje, svest se vratila u njene zlataste oči. Polako je trepnula. Uz drhtav uzdah, Ataklena se stresla, a onda se bacila napred.
<BR>&nbsp;&nbsp;&nbsp;&nbsp;&nbsp;Sami je stajao i grlio je dok je jecala. U tom trenutku, zapanjen, prepadnut i zbunjen, jedino je mogao da misli kako je laka i krhka u njegovom naručju.
<BR>
<BR>&nbsp;&nbsp;&nbsp;&nbsp;&nbsp;"To je ubedilo Gejlet da svaki trik, ako je ta Svetkovina uopšte trik, mora biti veoma istančan.
<BR>&nbsp;&nbsp;&nbsp;&nbsp;&nbsp;Vidite, Sizeren Doličnosti je, izgleda, napravio nalevo-krug što se tiče Uzdizanja šimpanza. Prvo je bio siguran da će naći dokaze o pogreškama, čak tolikim da neo-šimpanze budu oduzete ljudima. No, sad se, izgleda, Sizeren bacio na potragu... potragu za odgovarajućim predstavnicima rase..."
<BR>&nbsp;&nbsp;&nbsp;&nbsp;&nbsp;Glas Fibena Boldžera dopirao je iz male jedinice za reprodukovanje, koja je ležala ne grubo otesanim daskama Atakleninog stola. Slušala je snimak koji joj je poslao Robert. Čimov izveštaj, podnesen u pećinama, ponekad je bio zabavan. Fibenovo neuništivo dobro raspoloženje i opori humor pomogli su Atakleni da podigne sopstveni uzdrmani moral. Sada, dok je govorio o dr Gejlet Džons i njenim teorijama o namerama Gubrua, spustio je glas, pa je zvučao nesigurno, kao da mu je neprijatno.
<BR>&nbsp;&nbsp;&nbsp;&nbsp;&nbsp;Ataklena je osećala Fibenovu nesigurnost kako vibrira u vazduhu. Ponekad nije neophodno prisustvo neke osobe da bi se osetilo na koji način razmišlja.
<BR>&nbsp;&nbsp;&nbsp;&nbsp;&nbsp;Ironično se nasmešila. Počinje da shvata ko je i šta je, i to ga plaši. Ataklena je saosećala sa njim. Razumno biće želi da živi mirno i spokojno, a ne da izigrava avan u kome se nasitno drobe sastojci sudbine.
<BR>&nbsp;&nbsp;&nbsp;&nbsp;&nbsp;Držala je u ruci medaljon sa jednom niti nasleđenom od majke i drugom od oca. Tutsunukan je, bar za trenutak, bio nadvladan. Ataklena je nekako ipak znala da se glif vratio zauvek. Više neće biti sna ni odmora dok se tutsunukan ne pretvori u nešto drugo. Takav glif jedna je od najpoznatijih manifestacija kvantne mehanike - amplituda verovatnoće koja bruji i pulsira u oblaku neodređenosti, noseći hiljade miliona mogućnosti. Kad glavna talasna funkcija oslabi, ostaće samo sudbina.
<BR>&nbsp;&nbsp;&nbsp;&nbsp;&nbsp;"...istančano političko manevrisanje na mnoštvu nivoa - među lokalnim vođama okupacionih snaga, među klikama Gubrua na njihovoj planeti, između Gubrua i njihovih neprijatelja i mogućih saveznika, između Gubrua i Zemlje i među raznim galaktinskim Institutima..."
<BR>&nbsp;&nbsp;&nbsp;&nbsp;&nbsp;Pomilovala je medaljon. Ponekad nije potrebno prisustvo neke osobe da bi se osetilo na koji način razmišlja.
<BR>&nbsp;&nbsp;&nbsp;&nbsp;&nbsp;Ovo je bilo suviše složeno. Šta je Robert hteo da postigne kad joj je poslao ovaj snimak? Da li zamišlja kako ona obitava u nekakvom ogromnom skladištu galaktinske mudrosti i razboritosti - ili se bavi bajanjem - pa će zato smisliti pravu politiku koja treba da ih provede kroz ovo? Kroz ovo?
<BR>&nbsp;&nbsp;&nbsp;&nbsp;&nbsp;Uzdahnula je. Oh, oče, znam da si se razočarao u mene.
<BR>&nbsp;&nbsp;&nbsp;&nbsp;&nbsp;Medaljon kao da joj je vibrirao pod drhtavim prstima. Za trenutak je izgledalo da nastupa novi trans, povlačeći je u očajanje.
<BR>&nbsp;&nbsp;&nbsp;&nbsp;&nbsp;"...Tako mi Darvina, Gudalove i Grinpisa!"
<BR>&nbsp;&nbsp;&nbsp;&nbsp;&nbsp;Glas majora Pratakultorna trgao ju je i izvukao. Nastavila je da sluša.
<BR>&nbsp;&nbsp;&nbsp;&nbsp;&nbsp;"...metu!..."
<BR>&nbsp;&nbsp;&nbsp;&nbsp;&nbsp;Ataklena je uzdrhtala. Tako, znači. Okolnosti su se stvarno zaoštrile. Sad je sve objašnjeno. Naročito iznenadna, teška upornost nestrpljivog glifa. Kad je kapsula istekla, obratila se svojim pomoćnicima - Eleni So, Samiju i doktorici de Šriver. Šimpanze su je strpljivo gledale.
<BR>&nbsp;&nbsp;&nbsp;&nbsp;&nbsp;"Poći ću malo više u planinu", kazala im je.
<BR>&nbsp;&nbsp;&nbsp;&nbsp;&nbsp;"Ali... ali oluja, gos'ce. Nismo sigurni je li završena. A onda i vulkan. Razgovarali smo o evakuaciji."
<BR>&nbsp;&nbsp;&nbsp;&nbsp;&nbsp;Ataklena je ustala. "Ne verujem da ću se dugo zadržati. Molim vas, ne šaljite nikoga da me štiti ili pazi, samo će me uznemiriti i otežati mi ono što moram da učinim."
<BR>&nbsp;&nbsp;&nbsp;&nbsp;&nbsp;Zaustavila se kraj ulaza u šator, osećajući kako vetar gura tkaninu, kao da traži pukotinu kroz koju bi zavirio. Budi strpljiv. Dolazim. Kad se ponovo obratila šimpanzama, glas joj je bio tih. "Molim vas, kada se vratim, neka me sačekaju spremni konji."
<BR>&nbsp;&nbsp;&nbsp;&nbsp;&nbsp;Šatorsko krilo spustilo se kad je izišla. Šimpanze su se zagledale, a onda ćutke pošle da se spremaju za nastupajući dan.
<BR>
<BR>&nbsp;&nbsp;&nbsp;&nbsp;&nbsp;Planina Fosi isparavala se i na mestima gde to nije mogla biti posledica podizanja rose. Kapljice su još padale sa lišća pokrenutog vetrom, koji je oslabio, ali se još povremeno vraćao u divljim naletima.
<BR>&nbsp;&nbsp;&nbsp;&nbsp;&nbsp;Ataklena se istrajno penjala uz usku planinsku stazu. Osetila je da se njene želje poštuju. Šimpanze su ostale u udolini i niko je nije uznemiravao.
<BR>&nbsp;&nbsp;&nbsp;&nbsp;&nbsp;Dan je tek počinjao. Niski oblaci prolazili su preko vrhova kao izvidnica neke vazdušne invazije. Između njih se naziralo tamnoplavo nebo. Ljuske oči možda bi uhvatile i poneku upornu zvezdu.
<BR>&nbsp;&nbsp;&nbsp;&nbsp;&nbsp;Ataklena je tražila visinu, ali zapravo joj je bila potrebna samoća. Na većoj visini, životinjski svet šume bio je još ređi. Trebao joj je prazan prostor.
<BR>&nbsp;&nbsp;&nbsp;&nbsp;&nbsp;Staza je na jednom mestu bila zakrčena olujnim nanosima, komadima nečega nalik na tkaninu. Brzo ga je prepoznala. Padobrani pločastog bršljana.
<BR>&nbsp;&nbsp;&nbsp;&nbsp;&nbsp;To ju je podsetilo. Šimpanze-tehničari borili su se dole u logoru sa preciznom satnicom i trudili se da razviju varijetete crevnih bakterija gorila do roka koji je postavila priroda. Sada je izgledalo da plan majora Pratakultorna neće dozvoliti korišćenje Robertove zamisli.
<BR>&nbsp;&nbsp;&nbsp;&nbsp;&nbsp;Kakva glupost, pomislila je Ataklena. Pitam se kako su ljudi uopšte opstali ovoliko dugo.
<BR>&nbsp;&nbsp;&nbsp;&nbsp;&nbsp;Možda su imali previše sreće. Čitala je o njihovom dvadesetom veku, kada je izgledalo da im treba pomoć celog Beskrajona da se izvuku od gotovo sigurne propasti... propasti ne samo za njih, nego i za sve buduće razumne rase koje bi se mogle roditi na njihovom bogatom, plodnom svetu. Priče o njihovom spasu u poslednji čas bile su možda jedan od razloga što se toliko rasa plašilo ili što je mrzelo mrzelo ksu-non, samonikle. Sve do danas niko nije uspeo da to objasni.
<BR>&nbsp;&nbsp;&nbsp;&nbsp;&nbsp;Zemljani su imali izreku 'Sve to ne zavisi od mene'. Bolesna, nasilna malobrojnost života na Gartu bila je sitnica u poređenju sa onim što su zamalo učinili Zemlji.
<BR>&nbsp;&nbsp;&nbsp;&nbsp;&nbsp;A ko bi se od nas poneo bolje pod takvim okolnostima? To pitanje se krilo ispod svakog uobraženog, nadmoćnog stava i svakog izliva prezira velikih klanova. Oni nikad nisu bili izloženi vekovima neznanja koje je propatilo čovečanstvo. Kako bi im to izgledalo - da nemaju ni pokrovitelje, ni Biblioteku, ni drevnu mudrost, nego samo blistavi plamen razuma, nekontrolisan i nekanalisan, sa dovoljno slobode da se suprotstave Vaseljeni ili unište svoj svet? Samo nekoliko klanova imalo je hrabrosti da sebi postavi to pitanje.
<BR>&nbsp;&nbsp;&nbsp;&nbsp;&nbsp;Prošla je kraj malih padobrana sporangija i nastavila uspon, mozgajući o ćudima sudbine.
<BR>&nbsp;&nbsp;&nbsp;&nbsp;&nbsp;Konačno je stigla na kamenitu padinu sa koje se otvarao pogled na daleke, južne planine, a iza njih, vrlo daleko, na jedva vidljivu prugu drugačije boje, strmu stepu. Duboko je uzdahnula i izvadila medaljon koji joj je dao otac.
<BR>&nbsp;&nbsp;&nbsp;&nbsp;&nbsp;Sve jače svetlo nije oteralo ono što je počelo da se obrazuje u njenim nemirnim trepljama. Ovog puta Ataklena nije ni pokušala da ga zaustavi. Nije obraćala pažnju na njega - što je najbolji postupak ako posmatrač još ne želi da sruši verovatnoću u stvarnost.
<BR>&nbsp;&nbsp;&nbsp;&nbsp;&nbsp;Napipala je kopču, medaljon se otvorio i pogledala je pod poklopac.
<BR>&nbsp;&nbsp;&nbsp;&nbsp;&nbsp;Vaš brak bio je istinski, pomislila je na roditelje. Tamo gde su ranije ležale dve niti sada je bila samo jedna, veća, svetlucajući na baršunastoj tkanini.
<BR>&nbsp;&nbsp;&nbsp;&nbsp;&nbsp;Jedan kraj ovio se oko njenih prstiju. Medaljon je pao na kamenito tle i ostao tamo, zaboravljen, kada je uhvatila i drugi kraj koji je slobodno lebdeo. Kada ju je zategla, treplja je zabrujala, isprva tiho. Nastavila je da je drži pred sobom, puštajući da je vetar gladi, i uskoro je mogla da razabere saglasje.
<BR>&nbsp;&nbsp;&nbsp;&nbsp;&nbsp;Možda je trebalo da jede, možda da nakupi snage za ono što je htela da pokuša. Samo poneko iz njene rase učinio je to makar jednom u životu. Timbrimi su ponekad umirali...
<BR>&nbsp;&nbsp;&nbsp;&nbsp;&nbsp;"A tith-tuanoo, Utakalting", šapnula je. Dodala je i majčino ime. "A tith-tuanine, Matikluana!"
<BR>&nbsp;&nbsp;&nbsp;&nbsp;&nbsp;Pulsiranje se ubrzalo. Kao da joj je zahvatilo ruke, kao da je bilo usklađeno sa ritmom srca. I njene treplje uzvratile su na tonove i Ataklena je počela da se njiše. "A tith-tuanoo, Utakalting..."
<BR>
<BR>&nbsp;&nbsp;&nbsp;&nbsp;&nbsp;"Stvarno su divni. Da imamo još koju sedmicu, učinili bismo ih snažnijim, ali i ova serija će valjati. Biće spremni za vreme kad bršljan počne da leti."
<BR>&nbsp;&nbsp;&nbsp;&nbsp;&nbsp;Doktorica de Šriver vratila je kulturu u inkubator. Improvizovana planinska laboratorija bila je zaštićena od vetrova. Oluja nije naškodila opitima. Plod njihovog rada bio je gotovo zreo.
<BR>&nbsp;&nbsp;&nbsp;&nbsp;&nbsp;Njen pomoćnik ipak je gunđao. "Čemu sve to? Gubrui će začas smisliti protivmere. Uostalom, major kaže da će napad početi pre nego što ovo bude spremno."
<BR>&nbsp;&nbsp;&nbsp;&nbsp;&nbsp;Doktorica je skinula naočare. "Bitno je da ne prekinemo rad dok nam gospa Ataklena ne kaže. I ti i ja smo civili. Fiben i Robert moraju da se pokoravaju naređenjima, makar im se ne sviđala, ali ti i ja imamo izbor..."
<BR>&nbsp;&nbsp;&nbsp;&nbsp;&nbsp;Zaćutala je kad je videla da je Sami više ne sluša. Zurio je preko njenog ramena. Okrenula se da vidi kuda se zagledao.
<BR>&nbsp;&nbsp;&nbsp;&nbsp;&nbsp;Ako je Ataklena jutros, posle noćne more, izgledala čudno i strašno, sada je od njenog izgleda zastajao dah. Raščupana tuđinka žmirkala je očima suženim i približenim od iscrpljenosti. Stezala je motku šatora dok su žurili prema njoj, ali kad su pokušali da je spuste na ležaj, odmahnula je glavom.
<BR>&nbsp;&nbsp;&nbsp;&nbsp;&nbsp;"Ne", tiho je rekla. "Vodite me kod Roberta. Odmah me vodite kod Roberta."
<BR>&nbsp;&nbsp;&nbsp;&nbsp;&nbsp;Gorile su ponovo pevale svoju duboku muziku bez melodije. Sami je otrčao po Bendžamina, a doktorica de Šriver pomogla je Atakleni da sedne. Nije znala šta da radi, pa je uzela da skida lišće i prljavštinu iz Ataklenine kose. Treplje njene korone kao da su odavale tešku, mirisnu vrelinu koju je mogla da oseti pod prstima.
<BR>&nbsp;&nbsp;&nbsp;&nbsp;&nbsp;Nad njima je ono u šta se pretvorio tutsunukan mreškalo vazduh čak i pred očima ošamućene šime.
<BR>&nbsp;&nbsp;&nbsp;&nbsp;&nbsp;Ataklena je sedela, slušala pesmu gorila i prvi put je osećala da ih razume.
<BR>&nbsp;&nbsp;&nbsp;&nbsp;&nbsp;Svi, svi će igrati svoju ulogu, sada je to znala. Šimpanze neće biti oduševljene onim što predstoji. No, to je njihov problem. Svi imaju probleme.
<BR>&nbsp;&nbsp;&nbsp;&nbsp;&nbsp;"Vodite me kod Roberta", ponovo je šapnula.
</P></TD></TR></TABLE>
<P class="next">
<A HREF=p80.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
