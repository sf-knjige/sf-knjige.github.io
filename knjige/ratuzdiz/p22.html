<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>19. ATAKLENA
<P>&nbsp;&nbsp;&nbsp;&nbsp;&nbsp;Zeleni prsti šume stapali su se sa travnjacima i zelenkastim zgradama Središta, kao da je naselje namerno pravljeno da se ne vidi iz vazduha. Iako je zapadni vetar konačno razneo poslednje ostatke tamnog gasa, tanak sloj zrnastog praha pokrivao je sve što je bilo niže od pet metara, odajući oštar, neprijatan miris.
<BR>&nbsp;&nbsp;&nbsp;&nbsp;&nbsp;Ataklenina korona više se nije grčila pod talasima panike. Raspoloženje među zgradama se promenilo. Sad se osećala otupljenost... i priseban bes.
<BR>&nbsp;&nbsp;&nbsp;&nbsp;&nbsp;Pratila je Bendžamina prema prvoj čistini, gde je već videla male grupe neo-šimpanza kako nespretno trčkaraju između zgrada. Jedan par žurno je prošao sa nečim umotanim na nosilima.
<BR>&nbsp;&nbsp;&nbsp;&nbsp;&nbsp;"Možda ipak ne bi trebalo da idete tamo", rekao je Bendžamin škripavim glasom. "Mislim, sad je očito da je gas predviđen da deluje na ljude, ali čak su i neki od nas dobili vrtoglavicu od njega. Vi ste nam prilično važni..."
<BR>&nbsp;&nbsp;&nbsp;&nbsp;&nbsp;"Ja sam Timbrimka", smireno je odgovorila Ataklena. "Ne mogu ostati ovde dok sam potrebna nečijim štićenicima... ili pokroviteljima."
<BR>&nbsp;&nbsp;&nbsp;&nbsp;&nbsp;Bendžamin se ćutke naklonio u znak slaganja. Poveo ju je po nizu grana poređanih kao stepenice dok nije sa olakšanjem stupila na tle. Oštri zadah ovde je bio još jači. Ataklena je pokušala da ga prenebregne, ali puls joj je bio ubrzan od nervoze.
<BR>&nbsp;&nbsp;&nbsp;&nbsp;&nbsp;Prošli su pored objekata koji su sigurno služili za smeštaj i obuku gorila. Iza ograde su se nalazila igrališta i tereni za testiranje. Ovde se očito žestoko radilo. Zar je Bendžamin stvarno verovao da će je prevariti ako sakrije pre-razumne majmune u džunglu?
<BR>&nbsp;&nbsp;&nbsp;&nbsp;&nbsp;Nadala se da niko od njih nije stradao od gasa ili u panici koja je nastala. Iz časova zemaljske istorije sećala se da su gorile, iako snažni, zapravo vrlo osetljivi, čak krhki.
<BR>&nbsp;&nbsp;&nbsp;&nbsp;&nbsp;Svuda unaokolo, šimpanze u kratkim pantalonama i sandalama, sa večitim pojasom za alat, žurili su tamo-amo da obave svoje poslove. Nekoliko ih se zagledalo u Ataklenu dok se približavala, ali nisu se zaustavili da je oslove. Zapravo, čula je vrlo malo glasova.
<BR>&nbsp;&nbsp;&nbsp;&nbsp;&nbsp;Pažljivo koračajući kroz tamnu prašinu, stigli su do središta naselja. Tu su konačno ugledali ljude, ispružene na ležajima ispred glavne zgrade - muškarca i ženu. Muškarčeva glava bila je potpuno ćelava, a na očima su se videli tragovi nošenja starinskih naočara. Izgleda da je bio na ivici svesti.
<BR>&nbsp;&nbsp;&nbsp;&nbsp;&nbsp;Drugi čovek bila je visoka, tamnokosa žena. Koža joj je bila vrlo tamna - duboka, gotovo crna boja kakvu Ataklena nikad ranije nije videla. Verovatno je pripadala onim retkim 'čistokrvnim' ljudima koji su zadržali osobine svojih drevnih 'rasa'. U poređenju sa njenom, koža šimpanza koji su stajali kraj nje bila je gotovo ružičasta ispod neravnomernog sloja smeđeg krzna.
<BR>&nbsp;&nbsp;&nbsp;&nbsp;&nbsp;Uz pomoć dva postarija čima, crna žena je uspela da se podigne na jedan lakat kad im se Ataklena približila. Bendžamin je istupio napred da obavi predstavljanje.
<BR>&nbsp;&nbsp;&nbsp;&nbsp;&nbsp;"Doktore Taka, doktore Šulc, doktore M'bzveli, čime Frederik, članovi Samoniklog klana Zemljana, predstavljam vam poštovanu Ataklenu, od Timbrima ab-Kaltmur ab-Brma ab-Kralnit ul-Titlal."
<BR>&nbsp;&nbsp;&nbsp;&nbsp;&nbsp;Ataklena je brzo pogledala Bendžamina, iznenađena što je mogao da po sećanju izgovori pun naziv njene vrste.
<BR>&nbsp;&nbsp;&nbsp;&nbsp;&nbsp;"Doktore Šulc", rekla je i klimnula glavom čimu sa leve strane. Ženi se naklonila nešto dublje. "Doktore Taka." Poslednje klimanje glavom bilo je upućeno drugom čoveku i čimu. "Doktore M'bzveli i čime Frederik. Primite moje saučešće zbog surovosti koju ste doživeli u svom naselju i na svom svetu."
<BR>&nbsp;&nbsp;&nbsp;&nbsp;&nbsp;Čimovi su se duboko naklonili. I žena je pokušala, ali joj slabost nije dozvolila.
<BR>&nbsp;&nbsp;&nbsp;&nbsp;&nbsp;"Hvala vam", odgovorila je sa naporom. "Sigurna sam da ćemo se mi, Zemljani, nekako već izvući... Priznajem da sam iznenađena što se kćer timbrimskog ambasadora pojavljuje baš sada usred ove nedođije."
<BR>&nbsp;&nbsp;&nbsp;&nbsp;&nbsp;Mogu misliti, pomislila je Ataklena na angličkom, ovaj put uživajući u tipično ljudskoj sarkastičnosti. Moje prisustvo je gotovo isto toliko štetno po vaše planove kao i Gubrui sa svojim gasom!
<BR>&nbsp;&nbsp;&nbsp;&nbsp;&nbsp;"Moj prijatelj je povređen", izgovorila je umesto toga. "Trojica vaših neo-šimpanza pošla su po njega pre nekog vremena. Jesu li se možda javili?"
<BR>&nbsp;&nbsp;&nbsp;&nbsp;&nbsp;Žena je klimnula. "Da, da. Dobili smo monopuls od spasilačke ekipe. Robert Onigl je pri svesti i stanje mu je stabilno. Uskoro će im se pridružiti grupa poslata u potragu za srušenom letelicom, sa punom medicinskom opremom."
<BR>&nbsp;&nbsp;&nbsp;&nbsp;&nbsp;Ataklena je osetila olakšanje u onom delu uma kuda je potisnula brigu za Roberta. "Dobro. Vrlo dobro. Onda mogu da se posvetim drugim stvarima."
<BR>&nbsp;&nbsp;&nbsp;&nbsp;&nbsp;Korona joj se raširila i obrazovala kuovasou, glif predosećanja - iako je znala da niko od prisutnih neće moći ni da ga nasluti.
<BR>&nbsp;&nbsp;&nbsp;&nbsp;&nbsp;"Prvo, kao pripadnik rase koja je saveznik vas samoniklih od kako ste onako bučno banuli u Pet Galaksija, nudim vam pomoć tokom ovog vanrednog stanja. Učiniću sve što mogu kao pripadnik pokroviteljske rase, a zauzvrat tražim samo da mi pomognete da stupim u kontakt sa svojim ocem."
<BR>&nbsp;&nbsp;&nbsp;&nbsp;&nbsp;"Dogovoreno." Doktor Taka je klimnula. "I hvala vam."
<BR>&nbsp;&nbsp;&nbsp;&nbsp;&nbsp;Ataklena je prišla korak bliže. "Drugo - moram reći da sam zaprepašćena svrhom ovog središta. Otkrila sam da ste vršili nedozvoljeno Uzdizanje jedne... jedne zaštićene vrste!"
<BR>&nbsp;&nbsp;&nbsp;&nbsp;&nbsp;Četvoro upravnika se zagledalo. Ataklena je do sada već bila dovoljno upoznata sa ljudskim izrazima lica da bi prepoznala razočaranje i otupljenost. "Štaviše", nastavila je, "imali ste smelosti da počinite ovaj zločin na planeti Gart, koja je već bila žrtva ekološkog zločina..."
<BR>&nbsp;&nbsp;&nbsp;&nbsp;&nbsp;"Čekajte malo!" pobunio se čim Frederik. "Kako možete da poredite nas sa onim što su učinili Burur...
<BR>&nbsp;&nbsp;&nbsp;&nbsp;&nbsp;"Ćuti, Frede!", Doktor Šulc, drugi čim, žurno ga je prekinuo.
<BR>&nbsp;&nbsp;&nbsp;&nbsp;&nbsp;Frederik je zatreptao. Pošto ju je već prekinuo, nije mogao da se povuče, nego je nastavio da gunđa. "Jedine planete koje Zemljani dobijaju jesu one na kojima su drugi Itiji već zabrljali..."
<BR>&nbsp;&nbsp;&nbsp;&nbsp;&nbsp;Drugi čovek, doktor M'bzveli, počeo je da kašlje. Frederik je konačno zaćutao i okrenuo se na drugu stranu.
<BR>&nbsp;&nbsp;&nbsp;&nbsp;&nbsp;M'bzveli je pogledao Ataklenu. "Priterali ste nas uza zid, gospođice", uzdahnuo je. "Hoćete li nam dozvoliti da objasnimo nešto pre nego što nas optužite? Mi... mi nismo predstavnici naše vlade, ako razumete. Mi smo... privatni kriminalci."
<BR>&nbsp;&nbsp;&nbsp;&nbsp;&nbsp;Ataklena je osetila smešno olakšanje. Stari dvodimenzioni filmovi Zemljana od pre Kontakta - naročito oni policijski, koje su Timbrimi toliko voleli - često su se vrteli oko drevnih prekršilaca zakona koji su pokušavali da 'ućutkaju svedoka'. Upitala se koliko su ovo dvoje ljudi istinski atavistički.
<BR>&nbsp;&nbsp;&nbsp;&nbsp;&nbsp;Duboko je uzdahnula i klimnula. "Onda, dobro. Ceo problem može da sačeka mirnija vremena. Recite mi, kakva je ovde situacija. Šta neprijatelj pokušava da postigne ovim gasom?"
<BR>&nbsp;&nbsp;&nbsp;&nbsp;&nbsp;"Od gasa oslabi svaki čovek koji ga udahne", objasnila je dr Taka. "Pre jednog sata uhvatili smo emisiju. Napadači su objavili da ljudi moraju primiti protivotrov u roku od nedelju dana, ili će umreti. Naravno, protivotrov se daje samo u gradovima."
<BR>&nbsp;&nbsp;&nbsp;&nbsp;&nbsp;"Gas za taoce!" šapnula je Ataklena. "Hoće da imaju sve ljude kao zalog."
<BR>&nbsp;&nbsp;&nbsp;&nbsp;&nbsp;"Tako je. Moramo se okupiti ili ćemo za šest dana biti mrtvi."
<BR>&nbsp;&nbsp;&nbsp;&nbsp;&nbsp;Ataklenina korona iskrila se od besa. Korišćenje gasa za taoce smatralo se neodgovornim, mada je bilo dozvoljeno u određenim ograničenim vrstama ratovanja.
<BR>&nbsp;&nbsp;&nbsp;&nbsp;&nbsp;"Šta će se desiti vašim štićenicima?" Neo-šimanze su stari svega nekoliko stoleća i ne bi smeli da ostanu bez nadzora u divljini.
<BR>&nbsp;&nbsp;&nbsp;&nbsp;&nbsp;Sudeći po izrazu lica, dr Taka je očito takođe bila zabrinuta. "Većini od njih gas nije naudio, ali imaju premalo prirodnih vođa kao što su Bendžamin ili dr Šulc."
<BR>&nbsp;&nbsp;&nbsp;&nbsp;&nbsp;Šulc se zagledao u svoju prijateljicu pitomim, smeđim očima. "Nemoj brinuti, Suzana. Kao što si rekla, već ćemo se nekako izvući. Pogledao je Ataklenu. "Postepeno ćemo evakuisati ljude. Večeras počinjemo sa decom i starijima. U međuvremenu ćemo uništiti ovaj logor i sve tragove onoga što se tu dešavalo."
<BR>&nbsp;&nbsp;&nbsp;&nbsp;&nbsp;Videći da se Ataklena sprema da se usprotivi, postariji šimpanza podigao je ruku. "Da, gospođice. Obezbedićemo vam kamere i pomagače, pa ćete prvo sakupiti svoje dokaze. Hoće li to biti dovoljno? Ne bismo ni pomislili da vas sprečavamo u vršenju dužnosti."
<BR>&nbsp;&nbsp;&nbsp;&nbsp;&nbsp;Ataklena je osetila gorčinu starog genetičara, ali nije saosećala sa njim. Zamišljala je kako će se njen otac osećati kad sazna za ovo. Utakalting je voleo Zemljane, a ovaj zločin duboko će ga povrediti.
<BR>&nbsp;&nbsp;&nbsp;&nbsp;&nbsp;"Nema smisla pružiti Gubruima opravdanje za izvršeni napad", dodala je dr Taka. "Pitanje gorila može se izneti pred Veliko veće Timbrima, ako želite. Neka naši saveznici odluče šta da čine dalje - da li da podnesu zvaničnu tužbu ili da prepuste našoj vladi da nas kazni."
<BR>&nbsp;&nbsp;&nbsp;&nbsp;&nbsp;Atakleni je to zvučalo logično. Razmislila je i klimnula. "Neka bude tako. Donesite kamere, pa da snimim i spaljivanje."
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
