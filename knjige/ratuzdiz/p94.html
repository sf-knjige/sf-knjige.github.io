<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>87. FIBEN
<P>&nbsp;&nbsp;&nbsp;&nbsp;&nbsp;Dosad je sve bilo prosto kao pasulj. Fiben se pitao zašto se oko toga diže tolika buka.
<BR>&nbsp;&nbsp;&nbsp;&nbsp;&nbsp;Bojao se da će tražiti da rešava matematičke probleme napamet - ili da govori kao Demosten, sa kamenčićima u ustima. No, isprva ga je čekao samo niz prepreka od polja sile, koje su se automatski otvarale pred njim. Zatim je naišao na one čudne instrumente koje su tehničari Gubrua nedeljama upirali u njega - samo što su sada njima upravljali još čudniji tuđinci.
<BR>&nbsp;&nbsp;&nbsp;&nbsp;&nbsp;Zasad je sve dobro išlo. Završio je prvi krug u verovatno rekordnom vremenu. Da, nekoliko puta su mu postavljali pitanja. Koje mu je najranije sećanje? Da li voli svoj posao? Je li zadovoljan fizičkim oblikom svog pokolenja neo-šimpanza, ili bi voleo nekakva poboljšanja? Da li bi rep sa hvataljkom, na primer, bio zgodno pomagalo u korišćenju oruđa?
<BR>&nbsp;&nbsp;&nbsp;&nbsp;&nbsp;Gejlet bi bila zadovoljna učtivošću koju je pokazao, čak i tada. Ili se bar Fiben nadao da bi bila zadovoljna.
<BR>&nbsp;&nbsp;&nbsp;&nbsp;&nbsp;Galaktinski zvaničnici svakako su imali čitav njegov dosje - genetski, školski i vojni - i to istog časa kada je prošao pored grupe zapanjenih vojnika Kandže na litici pored zaliva, pa kroz okolne prepreke, pravo prema prvom testu.
<BR>&nbsp;&nbsp;&nbsp;&nbsp;&nbsp;Kada ga je visoki, drvenasti Kanten upitao za poruku koju je ostavio prilikom noćnog 'bekstva' iz zatočeništva, bilo je jasno da bi Institut mogao da unese negativne bodove i u okupatorske spise. Rekao je istinu: da je Gejlet formulisala dokument, ali da ga je on u potpunosti razumeo i složio se sa njim.
<BR>&nbsp;&nbsp;&nbsp;&nbsp;&nbsp;Kantenovo lišće zatitralo je i zazvučalo kao mala, srebrna zvonca. Polubiljni Galaktinac zvučao je zadovoljno i veselo kad se sklonio u stranu i pustio ga da prođe.
<BR>&nbsp;&nbsp;&nbsp;&nbsp;&nbsp;Povremeni povetarac osvežavao je Fibena dok je bio na istočnoj padini, ali zapadna strana bila je izložena popodnevnom suncu i zaklonjena od vetra. Od napora da održi brz tempo osećao se kao da nosi debeli kaput, iako se retka dlaka na telu neo-šimpanza više ni teorijski nije mogla smatrati krznom.
<BR>&nbsp;&nbsp;&nbsp;&nbsp;&nbsp;Celo brdo bilo je pažljivo uobličeno i udešeno kao park. Staza je bila pokrivena mekim, gipkim materijalom. Ipak se pod tabanima osećalo slabo podrhtavanje, kao da čitava veštačka planina pulsira u tonovima daleko, daleko ispod nivoa čujnosti. Fiben je video ogromna energetska postrojenja pre nego što su zakopana i znao je da mu se ovo ne pričinjava.
<BR>&nbsp;&nbsp;&nbsp;&nbsp;&nbsp;Na sledećoj stanici, tehničar Pring - sa ogromnim, svetlucavim očima i napućenim usnama - odmerio ga je od glave do pete i zabeležio nešto u data-ekran pre nego što ga je pustio da nastavi. Dotad su ga neki dostojanstvenici, rasejani po padini, izgleda, primetili. Nekoliko ih se došetalo bliže i radoznalo pregledalo njegove ishode na testiranjima. Fiben se učtivo naklonio onim najbližim i pokušao da ne razmišlja o najrazličitijim tipovima očiju koje su ga posmatrale kao neki zanimljivi primerak.
<BR>&nbsp;&nbsp;&nbsp;&nbsp;&nbsp;I njihovi preci nekada su morali da prođu kroz nešto slično, pokušao je da se uteši.
<BR>&nbsp;&nbsp;&nbsp;&nbsp;&nbsp;Fiben je dvaput prošao nekoliko nivoa ispod zvaničnih kandidata. Grupa smeđih stvorenja u kratkim, srebrnastim ogrtačima postepeno se osipala. Nisu ga primetili kad je prvi put promakao ispod njih. Drugom prilikom morao je da stoji pred gomilom instrumenata i pred bićem za koje nije znao čak ni kojoj vrsti pripada. Tada je uspeo da razabere nekoliko lica među onima gore, a neki su i njega primetili. Neko je munuo saputnika i pokazao prstom. No, tada su svi ponovo zašli iza krivine.
<BR>&nbsp;&nbsp;&nbsp;&nbsp;&nbsp;Nije video Gejlet, ali ona bi trebalo da je na čelu grupe, zar ne? "Hajde", nestrpljivo je promrmljao, nervozan zbog vremena koje mu je nepoznato biće oduzimalo. Onda se setio da bi mašine uperene u njega mogle da očitavaju i njegove reči ili raspoloženje, pa se usredsredio da bi održao smirenost. Ljupko se nasmešio i naklonio kada je tuđinski tehničar izgovorio pozitivan ishod kratkim, kompjuterski prevedenim rečima.
<BR>&nbsp;&nbsp;&nbsp;&nbsp;&nbsp;Fiben je žurno pošao dalje. Bio je sve nervozniji zbog velike udaljenosti između stanica i pitao se postoji li neki dostojanstven način da potrči, kako bi što pre smanjio rastojanje.
<BR>&nbsp;&nbsp;&nbsp;&nbsp;&nbsp;Umesto toga, stvari su se sve sporije odvigravale, jer su testovi postajali sve ozbiljniji i zahtevali sve dublje znanje i složenije razmišljanje. Uskoro je sreo još šimpanza na putu nizbrdo. Očito im je bilo zabranjeno da mu se obrate, ali nekoliko ih je značajno prevrnulo očima, a tela su im bila vlažna od znoja.
<BR>&nbsp;&nbsp;&nbsp;&nbsp;&nbsp;Prepoznao je nekoliko odbačenih. Dvojica su bili profesori u Port Heleniji. Ostali su kao naučnici radili na Programu za ekološki oporavak Garta. Fiben je počeo da se brine. Svi su oni imali plave kartone - bili su najpametniji! Ako su oni pali, onda nešto nije valjalo. Ova svetkovina svakako nije bila čisto formalna, kao ona za Titlale o kojoj mu je pričala Ataklena.
<BR>&nbsp;&nbsp;&nbsp;&nbsp;&nbsp;Možda su pravila nameštena protiv Zemljana!
<BR>&nbsp;&nbsp;&nbsp;&nbsp;&nbsp;U tom trenutku stigao je do postaje koju je vodio visoki Gubru. Pticoliko biće nosilo je boje Instituta za Uzdizanje koje bi trebalo da znače zakletvu na nepristrasnost, ali to nije mnogo značilo. Fiben je tog dana video premnogo pripadnika tog klana u odorama Instituta da bi im verovao.
<BR>&nbsp;&nbsp;&nbsp;&nbsp;&nbsp;Tuđinac je upotrebio autoprevodioca da mu postavi jednostavno protokolarno pitanje, pa ga je pustio da prođe.
<BR>&nbsp;&nbsp;&nbsp;&nbsp;&nbsp;Fiben je žurno napustio stanicu i tog časa mu je sinulo. Šta ako je Sizeren Doličnosti potpuno poražen od ostale dvojice? Ma šta da je nameravao, taj Sizeren je bar bio pošten u nameri da održi pravu svetkovinu. Držao se datih obećanja. A ostali? Admiral i činovnik? Oni su svakako imali drugačija merila.
<BR>&nbsp;&nbsp;&nbsp;&nbsp;&nbsp;Možda je cela stvar nameštena tako da neo-šimpanze ne prođu, bez obzira na to koliko su stvarno spremni za napredovanje. Je li to moguće?
<BR>&nbsp;&nbsp;&nbsp;&nbsp;&nbsp;Da li bi takav ishod mogao da na neki način koristi Gubruima?
<BR>&nbsp;&nbsp;&nbsp;&nbsp;&nbsp;Ispunjen takvim brižnim mislima, Fiben je jedva položio test u kome se tražilo korišćenje složenih motoričkih funkcija u rešavanju složene trodimenzione slagalice. Kad je napustio tu postaju, sa vodama Zaliva koje su padale u popodnevnu senku sa leve strane, gotovo da nije primetio novu gužvu daleko dole. U poslednji čas se okrenuo da vidi odakle potiče rastući zvuk.
<BR>&nbsp;&nbsp;&nbsp;&nbsp;&nbsp;"Šta je to opet Beskrajon smislio?" Zatreptao je i zapiljio se naniže.
<BR>&nbsp;&nbsp;&nbsp;&nbsp;&nbsp;Nije bio jedini. Dotad se već polovina galaktinskih dostojanstvenika uputila na tu stranu, privučena smeđim talasom koji se upravo razbio o podnožje Svetkovinskog brda.
<BR>&nbsp;&nbsp;&nbsp;&nbsp;&nbsp;Fiben je pokušao da vidi šta se dešava, ali odsjaji sa još osunčane vode sprečavali su ga da išta razabere u senci na obali. Jedino je video da je zaliv pun čamaca i da mnogi već istovaruju putnike na usamljenu obalu gde se i on iskrcao pre nekoliko sati.
<BR>&nbsp;&nbsp;&nbsp;&nbsp;&nbsp;Dakle, gradske šimpanze ipak su rešile da dođu i izbliza pogledaju stvari. Nadao se da će se lepo ponašati, ali znao je da najverovatnije neće pričiniti nikakvu štetu. Galaktinci sigurno znaju da je majmunska radoznalost glavna osobina šimpanza, a ovo je bilo samo prirodno ponašanje. Šimpanzama će svakako biti dodeljen donji deo padine da posmatraju odatle, što im je i pravo po galaktinskom zakonu.
<BR>&nbsp;&nbsp;&nbsp;&nbsp;&nbsp;Nije više smeo da traći vreme, pa se okrenuo da pođe dalje. Iako je prošao sledeći test iz galaktinske istorije, znao je da taj ishod neće mnogo doprineti ukupnom proseku.
<BR>&nbsp;&nbsp;&nbsp;&nbsp;&nbsp;Sada je jedva dočekao da stigne na zapadnu padinu. Pošto se sunce spustilo, ovde je vetar bio mnogo slabiji. Fiben je drhtao dok je klancao dalje, polako sustižući sve malobrojniju grupu pred sobom.
<BR>&nbsp;&nbsp;&nbsp;&nbsp;&nbsp;"Uspori, Gejlet", mumlao je. "Zar ne možeš malo da vučeš noge? Ne moraš da odgovoriš na pitanje istog časa kad ti ga postave. Zar ne vidiš da dolazim?"
<BR>&nbsp;&nbsp;&nbsp;&nbsp;&nbsp;Nešto duboko u njemu plašilo se da ona to zna i da je nije briga.
</P></TD></TR></TABLE>
<P class="next">
<A HREF=p95.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
