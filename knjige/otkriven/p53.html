<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Bilo je rano jutro; većina ljudi je još spavala. Nikol je već pola sata bila u velikom hodniku. Eksperimentisala je sa kontrolnom dugmadi na rukonaslonu svojih invalidskih kolica. Iznenađivalo ju je kako se brzo i tiho kreću. Projurila je kao na trkama pored niza konferencijskih soba koje su bile raspoređene duž sredine hodnika, kilometar dugog. Zapita se kakva se usavršena tehnologija nalazi u hermetički zatvorenoj metalnoj kutiji ispod sedišta. Ričard bi se oduševio ovim kolicima, pomisli ona. Verovatno bi pokušao da ih rastavi na delove.
<BR>&nbsp;&nbsp;&nbsp;&nbsp;&nbsp;Provezla se pored nekoliko ljudi. Oni su se svakojako vukli hodnikom, većina u nameri da im to bude jutarnja gimnastika. Nikol se nasmeja u sebi kad vide kako joj se dvoje tih šetača hitro sklanja s puta. Mora biti da im izgledam kao čudo. Baba, sasvim seda, jurca hodnikom u invalidskim kolicima.
<BR>&nbsp;&nbsp;&nbsp;&nbsp;&nbsp;Sustiže mali tramvaj koji je nosio pet-šest putnika prema zajedničkim prostorijama, na rani doručak. Pritiskajući dugme za ubrzanje, lako ga prestiže. Mahnula je zapanjenim putnicima u tramvaju i osmehnula im se. Ali, nekoliko trenutaka potom, jedna vrata su se naglo otvorila, samo stotinak metara ispred nje; dve žene su iskoračile na hodnik. Nikol uvide da tako brza vožnja ovde nije bezbedna. Uspori kolica, još i sad se tiho smejući zbog ustreptalog oduševljenja koje je osetila.
<BR>&nbsp;&nbsp;&nbsp;&nbsp;&nbsp;Približavajući se svojoj sobi Nikol vide da na samom kraju tog kraka 'hotela', na mestu gde je krak bio spojen sa velikim kružnim hodnikom koji je kao točak opasivao celu 'zvezdu', stoji Orao. Ona se odveze do njega.
<BR>&nbsp;&nbsp;&nbsp;&nbsp;&nbsp;"Izgledaš kao da se zabavljaš", reče on.
<BR>&nbsp;&nbsp;&nbsp;&nbsp;&nbsp;"Pa i zabavljam se", Nikol se nasmeja. "Ova kolica su fantastična igračka. Maltene sam zaboravila da me išta boli."
<BR>&nbsp;&nbsp;&nbsp;&nbsp;&nbsp;"Jesi li dobro spavala noćas?" upita Orao.
<BR>&nbsp;&nbsp;&nbsp;&nbsp;&nbsp;"Mnogo bolje. Hvala na pitanju. Učinila sam onako kao što smo rekli, spavala sam na boku a povređeni kuk podigla. Sredstvo koje si mi dao, šta god da je, zaista je smanjilo bol."
<BR>&nbsp;&nbsp;&nbsp;&nbsp;&nbsp;Orao mahnu ka jednom salonu koji je bio pridodat, sa spoljašnje strane, kružnom hodniku. "Pođimo tamo, molim te. Hteo bih nešto s tobom da popričam nasamo."
<BR>&nbsp;&nbsp;&nbsp;&nbsp;&nbsp;Nikol potera kolica preko hodnika i uz rampu koja je vodila do salona. Orao je hodao iza nje; pokretom ruke on joj pokaza da nastavi. Tu i tamo u salonu sedelo je ukupno desetak oktoa. Orao i Nikol odabraše jedno mesto daleko desno, da bi bili sami.
<BR>&nbsp;&nbsp;&nbsp;&nbsp;&nbsp;"Nosač je završio maltene sav svoj posao na Čvorištu", reče Orao. "Kroz dvanaest sati zastaće, nakratko, blizu ovog broda, da bi ukrcao još neke putnike. Ja ću posle ručka saopštiti ko prelazi na Nosač."
<BR>&nbsp;&nbsp;&nbsp;&nbsp;&nbsp;Tuđin se okrete i pogleda Nikol u oči, svojim intenzivnim plavim očima. "Neki ljudi možda neće biti zadovoljni mojom odlukom. Kad je doneta odluka da vašu rasu podelimo na dve zasebne grupe, meni je odmah postalo jasno da je nemoguće izvesti podelu tako da svi budu zadovoljni. Voleo bih da mi ti pomogneš da taj proces protekne što bezbolnije."
<BR>&nbsp;&nbsp;&nbsp;&nbsp;&nbsp;Nikol je proučavala to neobično lice, te oči. Setila se u kojoj prilici je već videla takav izraz njegovog lica. Na Čvorištu, davno, kad je zatražio da pročitam onu poruku pred kamerom.
<BR>&nbsp;&nbsp;&nbsp;&nbsp;&nbsp;"Šta želiš da uradim?"
<BR>&nbsp;&nbsp;&nbsp;&nbsp;&nbsp;"Odlučili smo da dopustimo i izvesnu fleksibilnost. Svi pojedinci koje smo mi odlučili da prebacimo na Nosač, moraju tamo poći, hteli ne hteli. Međutim, dopustićemo da neki od onih koje smo predvideli za Čvorište odluče, sami, hoće li ipak na Nosač. Pošto neće postojati nikakva veza između ta dva vozila, a pošto je moguće da postoje jake emotivne veze, ne bismo želeli da namećemo..."
<BR>&nbsp;&nbsp;&nbsp;&nbsp;&nbsp;"Kažeš li ti meni", prekide ga Nikol, "da će to razdvajanje možda značiti i trajni raspad nekih porodica?"
<BR>&nbsp;&nbsp;&nbsp;&nbsp;&nbsp;"Da, to bi moglo biti. U nekoliko slučajeva muž, ili žena, su raspoređeni na Nosač a onaj drugi supružnik na Čvorište. Ima i slučajeva gde će roditelji biti razdvojeni od dece."
<BR>&nbsp;&nbsp;&nbsp;&nbsp;&nbsp;"Isuse!" uzviknu Nikol. "Kako, za ime svega, možete tek tako razdvojiti muža i ženu koji su odlučili da život provedu zajedno, a onda očekivati da oni budu srećni? Budite srećni ako odmah posle tog saopštenja ne izbije opšta pobuna."
<BR>&nbsp;&nbsp;&nbsp;&nbsp;&nbsp;Orao je oklevao nekoliko sekundi. "Ničeg proizvoljnog nije bilo u našem odlučivanju", reče on. "Mi već mesecima proučavamo svaki pojedini podatak o svakom pojedinom biću koje stanuje u ovoj morskoj zvezdi. U svačijem dosijeu je i celokupno njegovo, ili njeno, ponašanje tokom svih godina provedenih u Rami. Na Nosač idu oni koji, iz nekog razloga, nisu zadovoljili naše kriterijume potrebne za prelazak na Čvorište."
<BR>&nbsp;&nbsp;&nbsp;&nbsp;&nbsp;"A koji su, tačno, ti kriterijumi?" reče Nikol brzo.
<BR>&nbsp;&nbsp;&nbsp;&nbsp;&nbsp;"Sada ti mogu reći samo ovo: životna sredina u Čvorištu biće multispecijska. Oni pojedinci čija je adaptabilnost manja, određeni su za Nosač."
<BR>&nbsp;&nbsp;&nbsp;&nbsp;&nbsp;"Meni to zvuči", reče Nikol nekoliko sekundi kasnije, "kao da je jedna podgrupa ljudi iz 'Granda' odbačena. Iz nekog razloga oni za vas nisu 'prihvatljivi'..."
<BR>&nbsp;&nbsp;&nbsp;&nbsp;&nbsp;"Ako dobro razumem tvoj izbor reči", reče Orao, sada upadajući Nikol u reč, "ti sugerišeš da je podela izvršena na osnovu zasluga: ko je gde zaslužio da ide. Ali, nije baš tako. Naše je uverenje da će, na kraju, većina ljudi i iz jedne i iz druge grupe biti srećnija u životnoj sredini koja im je dodeljena."
<BR>&nbsp;&nbsp;&nbsp;&nbsp;&nbsp;"Čak i bez bračnih drugova, i bez svoje dece?" reče Nikol i namršti se. "Ponekad se pitam jeste li vi uopšte primetili šta motiviše ljudsku rasu. 'Emotivne veze', kažeš ti. Pa, one su obično najvažnija komponenta ljudske sreće."
<BR>&nbsp;&nbsp;&nbsp;&nbsp;&nbsp;"Znamo mi to. Održali smo po jedno specijalno savetovanje o svakom pojedinom slučaju razdvajanja porodice. U nekim slučajevima smo izveli određena prilagođavanja. Po našem mišljenju, preostala razdvajanja porodica, koja nisu tako brojna kao što bi se po ovoj diskusiji moglo zaključiti, sva su zasnovana na iskustvenim podacima."
<BR>&nbsp;&nbsp;&nbsp;&nbsp;&nbsp;Nikol je zurila u njega. Onda snažno zatrese glavom. "Zašto se o tom razdvajanju nije govorilo ranije? Nikad, nikad u našim razgovorima o transferu nisi pomenuo da će biti napravljene dve grupe."
<BR>&nbsp;&nbsp;&nbsp;&nbsp;&nbsp;"Ni mi nismo, donedavno, imali tu odluku. Seti se da smo zbog uplitanja i rešavanja unutrašnjih sukoba u Rami, morali preći na krizno planiranje. A kad smo sagledali da je nekakvo razdvajanje neophodno, nismo želeli da narušimo status quo."
<BR>&nbsp;&nbsp;&nbsp;&nbsp;&nbsp;"Ne seri", reče Nikol. "Ni trunčicu ti ne verujem. Znali ste vi, odavno, šta ćete uraditi, ali niste hteli da čujete bilo kakvo protivljenje."
<BR>&nbsp;&nbsp;&nbsp;&nbsp;&nbsp;Pomoću dugmadi na rukonaslonu Nikol okrete kolica i na taj način okrete leđa tuđinu. "Ne", reče ona čvrsto. "Neću biti tvoj saučesnik u ovome. I vrlo sam ljuta što si doveo u pitanje moj integritet na taj način što mi sve dosad nisi rekao istinu."
<BR>&nbsp;&nbsp;&nbsp;&nbsp;&nbsp;Novim pritiskom na dugme ona pokrete kolica da se odveze prema glavnom hodniku. "Zar ne postoji ništa čime bih te mogao navesti da se predomisliš?" reče Orao krenuvši za njom.
<BR>&nbsp;&nbsp;&nbsp;&nbsp;&nbsp;Nikol stade. "Ja mogu da zamislim samo jedan scenario u kome bih pristala da ti pomažem. Zašto vi ne biste prosto izneli razlike između te dve životne okoline, i pustili da svaka individua, iz svake rase, slobodno odluči kuda će?"
<BR>&nbsp;&nbsp;&nbsp;&nbsp;&nbsp;"Bojim se da to ne možemo."
<BR>&nbsp;&nbsp;&nbsp;&nbsp;&nbsp;"Onda ne računajte na mene", reče Nikol. Poveze kolica dalje.
<BR>
<BR>&nbsp;&nbsp;&nbsp;&nbsp;&nbsp;Do vrata svoje sobe stigla je već besna. Pokuca; kad se niko ne odazva, nagnu se napred i poče lupati pesnicom. Nekoliko sekundi kasnije Kepler je dočeka zbunjenim pogledom. "O, to si ti, gospođo Vejkfild. Patrik i mama te traže. Zabrinuli su se kad te nisu našli u hodniku."
<BR>&nbsp;&nbsp;&nbsp;&nbsp;&nbsp;Nikol se proveze pored mladića, u sobu. Bendži iziđe iz kupatila; na sebi je imao samo peškir, umotan oko tela. "Zdravo, ma-ma", reče on, s velikim osmehom. Vide izraz nezadovoljstva na Nikolinom licu i požuri do nje. "Šta nije u redu? Nisi se valj-da opet udarila?"
<BR>&nbsp;&nbsp;&nbsp;&nbsp;&nbsp;"Nisam, Bendži. Dobro mi je. Samo, imala sam uznemirujući razgovor s Orlom."
<BR>&nbsp;&nbsp;&nbsp;&nbsp;&nbsp;"O čemu?" reče Bendži hvatajući je za ruku.
<BR>&nbsp;&nbsp;&nbsp;&nbsp;&nbsp;"Reći ću ti kasnije", reče mu ona, posle kratkog oklevanja. "Kad se osušiš i obučeš."
<BR>&nbsp;&nbsp;&nbsp;&nbsp;&nbsp;Bendži se osmehnu i poljubi svoju majku u čelo, pa se vrati u kupatilo. Njoj se vrati ono mučno osećanje u stomaku, koje je imala tokom razgovora s Orlom. O, Bože moj, pomisli ona iznenada. Ne Bendži. Nije valjda Orao pokušavao da mi kaže da ćemo biti odvojeni od Bendžija. Seti se Orlove primedbe da su 'kapaciteti ograničeni' i poče je zahvatati panika. Ne sada. Molim, ne sada. Ne posle ovoliko vremena.
<BR>&nbsp;&nbsp;&nbsp;&nbsp;&nbsp;Setila se jednog izuzetnog trenutka od pre mnogo godina. Porodica je tad prvi put bila na Čvorištu. Nikol se našla sama u svojoj spavaćoj sobi. Onda je ušao Bendži, oklevajući; želeo je da sazna da li će biti dobrodošao, da zajedno s porodicom krene nazad, ka Sunčevom sistemu. S ogromnim olakšanjem je primio vest da neće biti odvojen od svoje majke. On je već dovoljno propatio, reče Nikol sebi sećajući se kako je poslat na prinudni boravak u Avalonu dok je ona bila u tamnici u Novom Raju. To Orao svakako zna, ako je prostudirao sve podatke.
<BR>&nbsp;&nbsp;&nbsp;&nbsp;&nbsp;Iako je svesno nastojala da ostane mirna, nije uspevala da spreči buktanje straha i nelagodnosti u sebi. Radije bih umrla u snu, nego to da se desi, reče ona sebi gorko, plašeći se najgoreg. Ne mogu sad reći Bendžiju zbogom. To bi mu slomilo srce. A i meni.
<BR>&nbsp;&nbsp;&nbsp;&nbsp;&nbsp;Jedna usamljena suza kliznu joj iz levog oka i zakotrlja se niz njen obraz. "Je li ti dobro?" upita je Kepler zabrinuto.
<BR>&nbsp;&nbsp;&nbsp;&nbsp;&nbsp;"Jeste, Keplere, hvala", reče Nikol i obrisa lice nadlanicom. Osmehnu se. "Mi stari ljudi smo veoma emotivni. Ne treba se zbog toga zabrinjavati."
<BR>&nbsp;&nbsp;&nbsp;&nbsp;&nbsp;Neko pokuca na vrata. Kepler ode i otvori ih. Uđoše Patrik i Nai, a za njima Orao. "Našli smo ovog tvog drugara u hodniku, mama", reče Patrik i pozdravi je poljupcem. "Rekao nam je da ste vas dvoje imali neku diskusiju... Nai i ja smo se zabrinuli gde si."
<BR>&nbsp;&nbsp;&nbsp;&nbsp;&nbsp;Orao priđe Nikol. "Želeo sam o još jednoj temi da razgovaram s tobom. Da li bi, molim te, mogla izići sa mnom na još neki minut napolje?"
<BR>&nbsp;&nbsp;&nbsp;&nbsp;&nbsp;"Ne čini se da baš imam izbora", odgovori Nikol. "Ali, neću se predomisliti..."
<BR>&nbsp;&nbsp;&nbsp;&nbsp;&nbsp;Pun tramvaj prođe pored Orla i Nikol upravo kad su izlazili iz 'stana'. "Šta je sad?" reče Nikol nestrpljivo.
<BR>&nbsp;&nbsp;&nbsp;&nbsp;&nbsp;"Želim da te obavestim da će sve manifestacije sesilne rase, pa i preostali avijani, biti u grupi koju premeštamo na Nosač, večeras. Ako još želiš, kao što si nagovestila u jednom našem razgovoru ubrzo posle tvog prvog buđenja ovde, da stupiš u vezu sa sesilom, i da doživiš ono što je Ričard opisao..."
<BR>&nbsp;&nbsp;&nbsp;&nbsp;&nbsp;"Prvo ti meni kaži jednu drugu stvar", reče Nikol grabeći ga za podlakticu neočekivano snažno. "Da li ćemo Bendži i ja biti razdvojeni u ovom deljenju ljudi, koje ćeš popodne objaviti?"
<BR>&nbsp;&nbsp;&nbsp;&nbsp;&nbsp;Orao je oklevao. "Ne, nećete", reče on posle nekog vremena. "Ali, ne bi trebalo da ti iznosim bilo kakve detalje..."
<BR>&nbsp;&nbsp;&nbsp;&nbsp;&nbsp;Nikol odahnu. "Hvala ti", reče ona jednostavno, i uspe čak da se osmehne.
<BR>&nbsp;&nbsp;&nbsp;&nbsp;&nbsp;Sad je ćutanje potrajalo.
<BR>&nbsp;&nbsp;&nbsp;&nbsp;&nbsp;"Sesili ti neće biti na raspolaganju posle..." poče Orao opet.
<BR>&nbsp;&nbsp;&nbsp;&nbsp;&nbsp;"Da, da. To je odlična ideja. Mnogo ti hvala. Rado ću otići u posetu sesilima. Ali, prvo da doručkujem, jasna stvar."
<BR>
<BR>&nbsp;&nbsp;&nbsp;&nbsp;&nbsp;U kraku gde su boravili avijani i sesili, bilo je 'kockastih' robota na sve strane. Krak je bio pregrađen na nekoliko zasebnih regiona, zidovima koji su se prostirali od poda do plafona. 'Glupani' su stražarili na svim vratima između tih regiona, kao i na svim tramvajskim stanicama.
<BR>&nbsp;&nbsp;&nbsp;&nbsp;&nbsp;Avijani i sesili su stanovali u zadnjem delu kraka, u poslednjem od tih regiona. Kad su Orao i Nikol stigli, na ulazu su bila dva stražara - jedan 'glupan' i jedan avijan. Orao je počeo da čavrlja i kriči, odgovarajući na avijanovu seriju pitanja. Kad uđoše u region, priđe im jedna mirmimačka. Poče razgovor s Orlom kratkim visokofrekventnim tonovima koji su izlazili iz malog kružnog otvora ispod njenih tamnosmeđih ovalnih mutnih očiju. Nikol se divila Orlovim odzviždanim odgovorima, koji su bili sasvim verna imitacija mirmimačkinih tonova. Istovremeno je fascinirano gledala kako drugi par mirmimačkinih očiju, na stabljikama koje su se iz njenog čela pružale desetak centimetara uvis, nastavlja da se okreće ulevo i udesno, osmatrajući okolinu. Kad je Orao završio razgovor sa mirmimačkom, to šestonogo biće, koje je u mirovanju ličilo na gigantskog mrava, odjuri niz hodnik, brzo i graciozno kao mačka.
<BR>&nbsp;&nbsp;&nbsp;&nbsp;&nbsp;"Oni znaju ko si", reče Orao. "Oduševljeni su što si im došla u posetu."
<BR>&nbsp;&nbsp;&nbsp;&nbsp;&nbsp;Nikol diže pogled ka svom pratiocu. "Kako znaju? Videla sam samo nekoliko njih u zajedničkim prostorijama, a ni sa jednim nisam razgovarala."
<BR>&nbsp;&nbsp;&nbsp;&nbsp;&nbsp;"Tvoj muž je ovoj rasi bog. Niko od njih sad ne bi bio ovde da ih on nije spasao. Znaju te po slikama, slikama tebe, Nikol, koje su bile u njegovom mozgu."
<BR>&nbsp;&nbsp;&nbsp;&nbsp;&nbsp;"Kako je to moguće? Ričard je umro pre šesnaest godina."
<BR>&nbsp;&nbsp;&nbsp;&nbsp;&nbsp;"Ali zapisi o njegovom boravku kod njih veoma pažljivo se čuvaju u kolektivnoj memoriji", reče Orao. "Svaka mirmimačka izlazi iz mana-dinje sa već stečenim znanjem o glavnim vidovima njihove kulture i istorije. Embrionalno razviće koje se u mana-dinji odvija, nije samo fizičko: bitne informacije se unose direktno u mozak mladunčeta, tačnije, u njihov ekvivalent mozga."
<BR>&nbsp;&nbsp;&nbsp;&nbsp;&nbsp;"Ti mi to kažeš da ovi stvorovi počinju da uče pre nego što se rode? I da su u onim mana-dinjama, koje sam ja jela, bile zalihe znanja za mladunce koji je trebalo da se izlegnu iz njih?"
<BR>&nbsp;&nbsp;&nbsp;&nbsp;&nbsp;"Tačno tako", reče Orao. "Ne vidim šta te u tome toliko zaprepašćuje. Fizički, ta bića nisu ni približno tako složena kao ljudski rod. Embrionalno razviće čoveka je neuporedivo finiji i komplikovaniji proces nego kod njih. Vaša beba stiže na svet opremljena zapanjujućim fizičkim osobinama i sposobnostima, ali ipak zavisna od starijih ljudskih bića, bez kojih ne može preživeti niti učiti. Mirmimačka se rađa 'pametnija' i nezavisnija, ali ima daleko manji potencijal za ukupni intelektualni razvoj."
<BR>&nbsp;&nbsp;&nbsp;&nbsp;&nbsp;Začuli su oštar ton mirmimačke koja ih je čekala, udaljena pedesetak metara. "Zove nas", reče Orao.
<BR>&nbsp;&nbsp;&nbsp;&nbsp;&nbsp;Nikol pokrete kolica niz hodnik, u početku sporo, zatim brzinom koja je odgovarala brzini Orlovog hoda. "Ričard mi nije rekao da ta stvorenja prenose podatke iz jedne generacije u drugu."
<BR>&nbsp;&nbsp;&nbsp;&nbsp;&nbsp;"On to nije znao. Rastumačio je njihov metamorfni ciklus, i shvatio da mirmimačke prenose informacije nervnoj mreži, nervnoj masi, ili kako već želimo da nazovemo onu njihovu završnu fazu. Ali nije ni slutio da se najvažnije informacije njihovog kolektiva čuvaju u mana-dinji, i odatle neposredno ugrađuju mladuncu koji će iz dinje izići... Jasna je stvar da je u pitanju jedan vrlo snažan mehanizam opstanka."
<BR>&nbsp;&nbsp;&nbsp;&nbsp;&nbsp;Nikol je bila zadivljena ovim saznanjima. Zamisli samo, reče ona sebi, kad bi ljudska deca mogla da se rađaju sa već stečenim osnovnim znanjem o našoj istoriji i kulturi. Kad bi, recimo, placenta sadržala te informacije, u nekom sabijenom obliku. Zvuči nemoguće, ali ne sme biti nemoguće. Ako je jedna rasa to postigla, onda, pre ili kasnije...
<BR>&nbsp;&nbsp;&nbsp;&nbsp;&nbsp;"Koja količina podataka se prenese iz dinje mladuncu?" upita Nikol. Prilazili su mirmimački koja ih je pozivala pokretima jedne 'šape'.
<BR>&nbsp;&nbsp;&nbsp;&nbsp;&nbsp;"Približno hiljaditi deo onih informacija kojima raspolaže sasvim odrasli primerak kakav je bio onaj u kome je Ričard boravio. Prvenstvena funkcija konačne manifestacije te rase jeste upravo obrada i sabijanje podataka, radi kasnijeg njihovog unošenja u mana-dinju. Već duže vremena mi studiramo taj njihov proces obrade podataka. E, vidiš, nervna mreža s kojom ćeš se sresti za nekoliko minuta bila je u početku samo mala kriška nervnog materijala, ali je sadržavala ogromnu količinu podataka. Izgleda da imaju briljantan algoritam za 'kompaktovanje' podataka. Procenili smo da je Ričard u onoj maloj valjkastoj posudi nosio u Njujork, pre mnogo godina, informacionu sadržinu koja odgovara memorijskom kapacitetu stotinu ljudskih mozgova."
<BR>&nbsp;&nbsp;&nbsp;&nbsp;&nbsp;"Zasenjujuće", reče Nikol.
<BR>&nbsp;&nbsp;&nbsp;&nbsp;&nbsp;"To je samo početak. On je nosio i četiri mana-dinje. Svaka od njih je imala svoj komplet podataka, ali s izvesnim razlikama. U oktoskom zoološkom vrtu sve četiri dinje su se izlegle u mirmimačke. Sadašnja nervna masa sadrži i ta iskustva. Mislim da ti predstoji krupna avantura."
<BR>&nbsp;&nbsp;&nbsp;&nbsp;&nbsp;Nikol zaustavi kolica. "Zašto mi nisi ranije rekao sve ovo? Mogla sam posvetiti više vremena..."
<BR>&nbsp;&nbsp;&nbsp;&nbsp;&nbsp;"Ne verujem", prekide je Orao. "Prvenstveno je bilo važno da uspostaviš prekinute veze sa sopstvenom rasom. Mislim da do ovog trenutka nisi bila spremna za sesila."
<BR>&nbsp;&nbsp;&nbsp;&nbsp;&nbsp;"Ti si to manipulisao mojom ličnošću, određivao si šta ću videti i doživeti", reče Nikol, bez gorčine.
<BR>&nbsp;&nbsp;&nbsp;&nbsp;&nbsp;"Možda."
<BR>
<BR>&nbsp;&nbsp;&nbsp;&nbsp;&nbsp;Iznenadio ju je strah koji je osetila kad se konačno našla pred samom nervnom masom. Orao i ona su zajedno ušli u sobu sličnu zajedničkoj sobi u kojoj je, u ljudskom kraku 'hotela', stanovala. Videli su da iza njih, pored zida, sede dve mirmimačke. Sesilna mreža bila je razapeta preko, približno, jedne sedmine te prostorije, i to u desnom uglu. U gustom belom materijalu videla se rupa koja je svojim oblikom i veličinom bila taman dovoljna da Nikol, zajedno s invalidskim kolicima, stane u nju. Na Orlov zahtev, ona zavrnu rukave do iznad lakata i zadiže suknju do iznad kolena.
<BR>&nbsp;&nbsp;&nbsp;&nbsp;&nbsp;"Pretpostavljam", reče ona, ne bez straha, "da ovo očekuje da ja uteram kolica u tu rupu, pa da onda obavije svoja vlakna oko mog tela."
<BR>&nbsp;&nbsp;&nbsp;&nbsp;&nbsp;"Da. Jedna mirmimačka je saopštila mreži da te oslobodi čim ti to budeš zatražila. Ja se neću odmicati, ako ti je to neko olakšanje."
<BR>&nbsp;&nbsp;&nbsp;&nbsp;&nbsp;"Ričard mi je pričao..." poče ona. Odugovlačila je; još joj se nije ulazilo. "... Ričard mi je pričao da se tek posle dužeg vremena počne uspostavljati stvarna komunikacija."
<BR>&nbsp;&nbsp;&nbsp;&nbsp;&nbsp;"Sad neće postojati taj problem. Deo informacija sadržanih u prvobitnoj kriški, koju je on doneo, odnosi se na metode efikasnog komuniciranja sa ljudskim bićima."
<BR>&nbsp;&nbsp;&nbsp;&nbsp;&nbsp;"Pa, dobro", reče Nikol, nervozno provlačeći prste kroz kosu. "Hm, evo mene. Poželi mi sreću."
<BR>&nbsp;&nbsp;&nbsp;&nbsp;&nbsp;Uterala je kolica u rupu i isključila njihov pogon. Svud oko nje bila je mreža nalik na pamuk, koja se počela natiskivati sve bliže njoj. Minut kasnije Nikol više nije mogla da vidi ni siluetu Orla. Pokušavala je da učvrsti svoje samopouzdanje. Nikakve štete od ovoga neću imati, reče ona sebi. Osećala je kako se na stotine, a zatim i na hiljade vlakana pripija uz njene ruke, noge, vrat, glavu; najgušće oko glave, kao što je i očekivala. Sećala se Ričardovog opisa. Vrlo tanka vlakna, ali izgleda da imaju oštre, prodorne vrhove. Nisam ni znao da su mi se zavukla pod kožu, dok nisam pokušao da odvojim jedno.
<BR>&nbsp;&nbsp;&nbsp;&nbsp;&nbsp;Zurila je u jedno klupko vlakana udaljeno oko metar od njenog lica. Ta ganglija se sad spuštala ka njoj. Drugi delovi tkiva su se premeštali. Njoj prođe hladnoća niz kičmu. Konačno, njen um prihvati činjenicu da je ta masa oko nje živo biće. Nekoliko sekundi kasnije, slike počeše.
<BR>&nbsp;&nbsp;&nbsp;&nbsp;&nbsp;Odmah je znala da sesil čita njenu memoriju. Slike iz ranijih perioda njenog života sevale su joj kroz um fantastičnom brzinom; nijedna nije ostajala dovoljno dugo da izazove ma kakvu emociju. Nisu bile ni u kakvom redu; jednog trena dečja uspomena iz šuma iza njenog doma u pariskom predgrađu Šili-Mazaren, sledećeg trena prizor kako se Marija slatko smeje nekoj Maksovoj anegdoti.
<BR>&nbsp;&nbsp;&nbsp;&nbsp;&nbsp;Ovo je prva faza, transfer podataka, pomisli ona. Sećala se kako je Ričard tumačio vreme koje je proveo u jednoj takvoj nervnoj mreži. Ovo stvorenje učitava moju memoriju u svoju. Jako brzo. Za trenutak se zapita šta će sesilu sve njene uspomene. Tad, najednom: Ričard stoji u dvorani na čijim zidovima su ogromni, nedovršeni murali. Poče pravi film, sa izvanrednim kvalitetom projekcije; Nikol je imala utisak da gleda kolorni TV ugrađen negde u njen mozak. Videla je i detalje zidnih slika. Na 'filmu' je jedna mirmimačka pokazivala Ričardu pojedine stvari na muralima. Duž zidova su radile druge mirmimačke, crtale skice ili nanosile boju na pojedina mesta.
<BR>&nbsp;&nbsp;&nbsp;&nbsp;&nbsp;Njihov umetnički rad bio je izvanredan. Sve su to radile samo da bi Ričarda obavestile šta on može učiniti da bi pomogao da njihova rasa opstane. Neke zidne slike bile su zapravo udžbenik njihove biologije; tu su, iz slike u sliku, bila objašnjena tri stadijuma u njihovom razviću - mana-dinja, mirmimačka i mrežasto nervno tkivo - i odnosi između njih. Projekcija je pred Nikolinim očima bila tako oštra da joj se činilo da stvarno stoji u toj sobi. Zato se trgla kad je tom 'filmu' naglo došao kraj. Odjednom se pojavio prizor opraštanja Ričarda od mirmimačke koja mu je bila vodič.
<BR>&nbsp;&nbsp;&nbsp;&nbsp;&nbsp;Ričard i ta mirmimačka bejahu u jednom tunelu pri dnu smeđeg cilindra. Novi 'film' se s ljubavlju zadržavao na svakom detalju ovog konačnog rastanka. Moglo se primetiti da bradatome Ričardu nije lako da nosi četiri teške mana-dinje, dva kožnata avijanska jajeta, i cilindar sa sesilnim nervnim materijalom, sve u istom rancu, na leđima. Ali, videla se i odlučnost u njegovim očima dok je polazio iz legla mirmimačaka osuđenih na propast. Nikol je sad bilo jasno zašto ga ta rasa smatra herojem. Rizikovao je život, reče ona sebi, da ih spase od izumiranja.
<BR>&nbsp;&nbsp;&nbsp;&nbsp;&nbsp;Poplava novih slika naiđe u njen um. Bile su iz oktoskog zoo vrta; prikazivale su događaje posle izleganja te četiri mana-dinje koje je Ričard doneo u Njujork. Bile su isto tako jasne, ali sad Nikol nije mnogo pazila na njih. Razmišljala je o Ričardu. Otkako sam se probudila iz dugog spavanja, nijednog trenutka nisam sebi dozvolila da osetim da mi njegovo društvo nedostaje, reče ona sebi. Smatrala sam da bih time ispoljila slabost. A sad, kad opet vidim tvoje lice tako jasno, i kad se sećam kroza šta smo sve zajedno prošli, uviđam koliko je smešno bilo prisiljavati sebe da ne razmišljam o tebi. Ako nadživimo one koje volimo, zašto ne bi bio savršeno prihvatljiv izvor zadovoljstva to da ponovo preživljavamo najlepše trenutke te ljubavi?
<BR>&nbsp;&nbsp;&nbsp;&nbsp;&nbsp;Samo na tren kroz njenu svest prolete, ali joj itekako privuče pažnju, slika tri ljudska bića: jedan čovek, jedna žena, jedna vrlo mala beba. Nikol htede da poviče: Čekaj! Vrati to! Želela sam to da vidim! Ali nervna masa oko nje nije primila tu poruku. Nastavila je s emitovanjem. Nikol se odvoji od razmišljanja o Ričardu i poče obraćati punu pažnju na slike na 'televizoru' u njenoj svesti.
<BR>&nbsp;&nbsp;&nbsp;&nbsp;&nbsp;Minut kasnije opet vide ono troje. Prolazili su, s oktoskim čuvarem zoo vrta, ispred 'kaveza' u kome su bile držane mirmimačke. Marija je bila u rukama svoje majke. Njen otac je bio privlačan čovek, tamne kože, kose crne ali prosede na slepoočnicama. Vukao je jednu nogu kao da je slomljena. Nikad ranije nisam videla ovoga. Da jesam, zapamtila bih ga.
<BR>&nbsp;&nbsp;&nbsp;&nbsp;&nbsp;Više nije bilo nijedne slike Marije niti njenih roditelja. Potok slika hitao je kroz Nikolin um, pokazujući kako su mirmimačke, pre bombardovanja, preseljene na drugu lokaciju. Za poslednju seriju slika Nikol je pretpostavila da je načinjena tokom onih godina kad su, u Rami III, svi ljudi i svi oktoi spavali. Ili ne mnogo posle toga, pomisli ona. Ako dobro razumem njihov životni ciklus, sve četiri mirmimačke izležene iz Ričardovih mana-dinja pretvorile su se u ovakav nervni 'pamuk'. I sve njihove uspomene sačuvane su u celosti.
<BR>&nbsp;&nbsp;&nbsp;&nbsp;&nbsp;Sad se slike u njenom umu sasvim promeniše. Videla je stvari za koje je odmah pretpostavila da su snimljene na matičnoj planeti sesila. Priseti se da joj je Ričard govorio o takvim slikama, onda kad su, posle njenog bekstva iz Novog Edena, živeli zajedno.
<BR>&nbsp;&nbsp;&nbsp;&nbsp;&nbsp;Svesno je, ušavši u sesilni materijal, ostavila jednu šaku na kontrolnoj dugmadi. Sad je samo na tren pritisnula dugme za uključivanje pogona, i odmah ga isključila. Sesil je registrovao taj trzaj. U njenoj glavi 'film' prestade. Uskoro joj se vlakna izvukoše iz kože.
</P></TD></TR></TABLE>
<P class="next">
<A HREF=p54.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
