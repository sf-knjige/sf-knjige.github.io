<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Sedeli su u dnevnoj sobi Vejkfildovih i čekali da se pojavi nevesta. Patrik je nervozno kršio ruke. "Strpljenja, mladi čoveče", reče Maks, priđe i prebaci mu ruku preko ramena. "Doći će ona. Žensko hoće da izgleda maksimalno na dan svog venčanja."
<BR>&nbsp;&nbsp;&nbsp;&nbsp;&nbsp;"Ja ne", reče Eponina. "Zapravo, ni ne pamtim šta sam nosila na dan venčanja."
<BR>&nbsp;&nbsp;&nbsp;&nbsp;&nbsp;"The, zato ja dobro pamtim, Frenči", reče Maks sa širokim osmehom, "a naročito šta si nosila gore u iglou. Koliko se ja sećam, to je bilo uglavnom tvoje novorođenačko odelo."
<BR>&nbsp;&nbsp;&nbsp;&nbsp;&nbsp;Svi se nasmejaše. Uđe Nikol. "Ona dolazi za neki minut. Eli joj pomaže oko nekih završnih detalja na haljini." Osvrte se. "Gde su Arči i Plava?"
<BR>&nbsp;&nbsp;&nbsp;&nbsp;&nbsp;"Vratili su se nakratko u svoju kuću", reče Eli. "Imaju specijalan poklon za mladu."
<BR>&nbsp;&nbsp;&nbsp;&nbsp;&nbsp;"Ne volim da se te oktopaučine muvaju okolo", reče Galilej odvratnim glasom. "Jeza me hvata od njih."
<BR>&nbsp;&nbsp;&nbsp;&nbsp;&nbsp;"Galileju", reče Eli blago, "od sledeće nedelje biće po jedna oktoskinja gotovo uvek s vama u školi. Pomagaće vam u učenju njihovog jezika."
<BR>&nbsp;&nbsp;&nbsp;&nbsp;&nbsp;"Neću da učim njihov jezik", reče dečak prkosno.
<BR>&nbsp;&nbsp;&nbsp;&nbsp;&nbsp;Maks upita Ričarda: "Da, stvarno, kako ti je na radnom mestu, amigo? Nešto te ne viđamo mnogo, u poslednje dve nedelje."
<BR>&nbsp;&nbsp;&nbsp;&nbsp;&nbsp;"Ide super", odgovori Ričard s oduševljenjem. "Radim na projektu enciklopedije, pomažem im da konstruišu nov softver za prikazivanje svih bitnih informacija o stotinama hiljada živih vrsta sačuvanih u Banci embriona. Oktići testiranjem prikupe ogromno bogatstvo podataka, ali, ipak, pokazuju začuđujuću ograničenost kad treba tim znanjem efikasno raspolagati. Eto, juče sam, na primer, počeo sam da radim s novim test-podacima o jednoj klasi mikroba koji su, u oktoskoj taksonomiji, klasifikovani prema rasponu biljaka i životinja na koje deluju smrtonosno..."
<BR>&nbsp;&nbsp;&nbsp;&nbsp;&nbsp;Zaćuta. Ulazili su Arči i doktorka Plava, zajedno. Nosili su kutiju visoku oko jedan metar, umotanu u jedan od njihovih pergamenata. Stavili su svoj poklon u ugao sobe, i stali po strani. Trenutak kasnije uđe Eli, pevušeći Mendelsonov venčani marš. Za njom je stupala Nai.
<BR>&nbsp;&nbsp;&nbsp;&nbsp;&nbsp;Patrikova nevesta je na sebi imala tajlandsku svilenu haljinu, ukrašenu onim blistavim žutim i crnim cvećem koje su oktići dali Eli. Pojedinačne cvetove je prikačila čiodama na mudro odabrana mesta na haljini. Patrik se diže i stade uz Nai, pred svoju majku. Dvoje mladih se uhvatiše za ruku.
<BR>&nbsp;&nbsp;&nbsp;&nbsp;&nbsp;Od Nikol je bilo zatraženo da obavi ovu ceremoniju, ali što jednostavnije. Dok se pripremala da počne svoj kratki govor, Nikol odjednom preplaviše uspomene na neka druga venčanja u njenom životu. Vide Maksa i Eponinu; vide svoju ćerku Simon, i Majkla O'Tula; vide Roberta i Eli... Sva se strese, jer se u njenom duhu pojavi, nezvana, i uspomena na puščanu paljbu. Okupili smo se još jednom, pomisli ona, prisiljavajući sebe na povratak u sadašnjost.
<BR>&nbsp;&nbsp;&nbsp;&nbsp;&nbsp;Bila je savladana emocijama, jedva sposobna da progovori. Pa, ovo mi je poslednje venčanje, reče sebi. Malo je nedostajalo pa da to kaže i glasno. Nikada više nijedno drugo neću videti.
<BR>&nbsp;&nbsp;&nbsp;&nbsp;&nbsp;Jedna suza kliznu joj niz levi obraz. "Je li ti dobro, D'Žardenka?" reče tiho nevesta, uvek otvorena prema drugima. Nikol klimnu glavom i osmehnu se.
<BR>&nbsp;&nbsp;&nbsp;&nbsp;&nbsp;"Prijatelji", reče Nikol d'Žarden, "okupili smo se da budemo svedoci i da proslavimo venčanje Patrika Rajana O'Tula i Nai Buatong Vatanabe. Načinimo, sada, krug oko njih, i uhvatimo se svi za ruke, da pokažemo da ih volimo i da odobravamo njihov brak."
<BR>&nbsp;&nbsp;&nbsp;&nbsp;&nbsp;Još dok se krug počinjao uobličavati, ona pokaza oktopaucima da se uključe u njega i prebace pipke preko ramena ljudi levo i desno od sebe.
<BR>&nbsp;&nbsp;&nbsp;&nbsp;&nbsp;"Da li ti, Patriče", reče ona glasom koji se lomio, "uzimaš ovu ženu, Nai, da je voliš i čuvaš kao svoju suprugu i družbenicu u životu?"
<BR>&nbsp;&nbsp;&nbsp;&nbsp;&nbsp;"Da", reče Patrik.
<BR>&nbsp;&nbsp;&nbsp;&nbsp;&nbsp;"A ti, Nai", nastavi Nikol, "uzimaš li ovog čoveka, Patrika, da ga voliš i čuvaš kao svog muža i druga u životu?"
<BR>&nbsp;&nbsp;&nbsp;&nbsp;&nbsp;"Da", reče Nai.
<BR>&nbsp;&nbsp;&nbsp;&nbsp;&nbsp;"Onda proglašavam da ste muž i žena." Patrik i Nai se zagrliše; svi ostali počeše da viču. Novovenčani se okretoše i podeliše svoj prvi bračni zagrljaj s Nikol.
<BR>
<BR>&nbsp;&nbsp;&nbsp;&nbsp;&nbsp;"Jes' ti ikad prič'o s Patrikom o seksu?" upita Nikol Ričarda kad je zabava bila završena i svi otišli kući.
<BR>&nbsp;&nbsp;&nbsp;&nbsp;&nbsp;"Nisam. Maks se dobrovoljno javio za to. Ali, ne bi trebalo da to bude neophodno. Nai je, dabome, već bila udata... Bože, al' si ti bila emotivna večeras. Zašto?"
<BR>&nbsp;&nbsp;&nbsp;&nbsp;&nbsp;Nikol se osmehnu. "Razmišljala sam o drugim venčanjima, Ričarde. O Simoninom i Majklovom, o Elinom i Robertovom..."
<BR>&nbsp;&nbsp;&nbsp;&nbsp;&nbsp;"To poslednje bih rado da zaboravim. Iz mnogo razloga."
<BR>&nbsp;&nbsp;&nbsp;&nbsp;&nbsp;"Mislila sam, tokom svečanosti, da plačem i zato što je to verovatno poslednje venčanje kome ću u životu prisustvovati. Ali kasnije, tokom zabave, pomislila sam na još jednu stvar. Da li je tebi ikad zasmetalo što nas dvoje nikad nismo zvanično venčani?"
<BR>&nbsp;&nbsp;&nbsp;&nbsp;&nbsp;"Nije", reče Ričard, odmahujući glavom. "Ja sam se venčavao jednom, sa Sarom, i meni je to dosta."
<BR>&nbsp;&nbsp;&nbsp;&nbsp;&nbsp;"Da, ti jesi, ali ja nikad. Rađala sam decu sa tri različita čoveka, ali nikad nisam bila nevesta."
<BR>&nbsp;&nbsp;&nbsp;&nbsp;&nbsp;Ričard je ćutao nekoliko sekundi. "I ti smatraš da si zbog toga plakala?"
<BR>&nbsp;&nbsp;&nbsp;&nbsp;&nbsp;"Možda. Ne znam zasigurno."
<BR>&nbsp;&nbsp;&nbsp;&nbsp;&nbsp;Ona se uzvrte oko Ričarda, koji se dao u teške misli. "Zar nije bila divna ona statua Bude koju su oktoi dali Nai?" reče ona. "Izvrstan umetnički rad. Zaista mi se činilo da je zabava prijala i Arčiju i Plavoj. Pitam se zašto je Džejmi došao tako rano po njih."
<BR>&nbsp;&nbsp;&nbsp;&nbsp;&nbsp;"A da li bi ti volela da se i mi venčamo zvanično?" upita on najednom.
<BR>&nbsp;&nbsp;&nbsp;&nbsp;&nbsp;"U našim godinama?" nasmeja se Nikol. "Pa, mi smo već deda i baba."
<BR>&nbsp;&nbsp;&nbsp;&nbsp;&nbsp;"Svejedno, ako bi te to učinilo srećnom..."
<BR>&nbsp;&nbsp;&nbsp;&nbsp;&nbsp;"Je l' si ti to mene zaprosio, Ričarde Vejkfilde?"
<BR>&nbsp;&nbsp;&nbsp;&nbsp;&nbsp;"Pa, izgleda da jesam. Ne bih želeo da si tužna zato što nikad nisi bila nevesta."
<BR>&nbsp;&nbsp;&nbsp;&nbsp;&nbsp;Nikol priđe i poljubi svog muža. "Moglo bi biti zabavno", reče ona. "Ali, hajde da ne planiramo ništa dok se Patrik i Nai malo ne srede. Ne bih želela da im kradem slavu."
<BR>&nbsp;&nbsp;&nbsp;&nbsp;&nbsp;Pođoše zagrljeni ka svojoj spavaćoj sobi, i silno se iznenadiše kad opaziše da su im se Arči i Plava isprečili na putu.
<BR>
<BR>&nbsp;&nbsp;&nbsp;&nbsp;&nbsp;"Morate hitno s nama", obaveštavao je Arči. "Hitna stvar."
<BR>&nbsp;&nbsp;&nbsp;&nbsp;&nbsp;"Sad?" reče Nikol. "U ovo doba noći?"
<BR>&nbsp;&nbsp;&nbsp;&nbsp;&nbsp;"Da", reče Plava. "Samo vas dvoje, niko drugi. Glavna optimizatorka čeka. Ona će sve objasniti."
<BR>&nbsp;&nbsp;&nbsp;&nbsp;&nbsp;Nikol oseti ubrzanje srčanog rada: adrenalin se kao talas ulivao u njen sistem. "Treba li mi kaput?" reče ona. "Idemo li iz grada?"
<BR>&nbsp;&nbsp;&nbsp;&nbsp;&nbsp;Iz nekog razloga, njena prva misao bila je da ovaj hitni poziv ima neke veze sa dečjim plačem koji je Ričard čuo u zoo vrtu. To dete je obolelo, možda? Umire? Onda zašto ne poći pravo u zoološki vrt, koji je nadomak gradske kupole, u Alternativnoj oblasti?
<BR>&nbsp;&nbsp;&nbsp;&nbsp;&nbsp;Zaista ih je čekala Glavna sa svojim osobljem. U sobi su bile dve stolice. Čim su Ričard i Nikol seli, oktopaučka predvodnica poče da govori.
<BR>&nbsp;&nbsp;&nbsp;&nbsp;&nbsp;"U toku je kriza ogromnih razmera", reče ona, "koja bi, na žalost, mogla značiti rat između vaše vrste i naše." Mahnula je jednim pipkom; na zidu poče video-projekcija. "Rano jutros, dva helikoptera su počela da prebacuju ljudske trupe s ostrva Njujork u najseverniji deo naše regije, na domak Cilindričnog mora. Naši kvadroidski snimci pokazuju dve stvari: da se vaša vrsta sprema da otpočne napad na nas, i da je vaš vođa Nakamura uspeo da ubedi stanovništvo da smo mi vaši neprijatelji. Dobio je podršku senata za ratni pohod; za relativno kratko vreme nagomilao je arsenal oružja koji bi mogao naneti znatnu štetu našoj koloniji."
<BR>&nbsp;&nbsp;&nbsp;&nbsp;&nbsp;Glavna optimizatorka prestade sa signalima. Ričard i Nikol su gledali video-snimke koji su pokazivali proizvodnju bombi, ručnih bacača i mitraljeza u Novom Raju.
<BR>&nbsp;&nbsp;&nbsp;&nbsp;&nbsp;"Tokom protekla četiri dana male grupe ljudi su vršile izviđačke prodore na našu teritoriju, pešice. Drugi su činili to isto pomoću dva helikoptera. Ove izviđačke misije su prodirale na jug sve do šumske barijere; zapravo, pokrile su celu cilindričnu dužinu naše teritorije. Gotovo trideset procenata naše hrane, vode i energije proizvodi se na površinama koje su ljudi izviđali."
<BR>&nbsp;&nbsp;&nbsp;&nbsp;&nbsp;"Nije bilo borbe", nastavi ona, "zato što mi nigde nismo pružili otpor njihovim izviđačkim aktivnostima. Međutim, stavili smo na ključna mesta natpise na vašem jeziku, onoliko dobro sačinjene koliko smo to s našim znanjem engleskog mogli. To su saopštenja ljudskim trupama da je čitav južni poluvaljak Rame teritorija druge razumne vrste, napredne ali miroljubive; takođe su tu i zahtevi da se oni vrate u svoj region. Ljudi su te naše natpise prosto prevideli."
<BR>&nbsp;&nbsp;&nbsp;&nbsp;&nbsp;"Pre dva dana dogodio se uznemirujući incident. Dok smo žnjeli na jednoj od naših velikih njiva, nadleteo nas je helikopter. Vozilo je sletelo u blizini i iz sebe pustilo četiri vojnika. Bez ikakvog povoda ti ljudi su ubili sve tri životinje koje su obavljale žetvu. Bile su to šestoruke životinje - videli ste takve na vašem prvom obilasku naših polja. Vojnici su, posle toga, zapalili naše žitno polje. Posle tog incidenta, sadržina naših natpisa se promenila. Sad jasno piše da će takvo ili slično ponašanje, ako se još jednom dogodi, značiti rat."
<BR>&nbsp;&nbsp;&nbsp;&nbsp;&nbsp;"Međutim, današnji postupci pokazuju da naša upozorenja nisu uzeta u obzir, i da vaša vrsta planira da otpočne jedan sukob u kome nikako ne može pobediti. Danas sam razmatrala mogućnost da objavim rat, a to je za naseobinu oktopauka izuzetno ozbiljan čin, koji bi se odrazio na sve nivoe našeg društva. Pre donošenja takve odluke, posavetovala sam se sa drugim optimizatorima, i to s onima čija mišljenja najviše cenim."
<BR>&nbsp;&nbsp;&nbsp;&nbsp;&nbsp;"Većina je za objavu rata, zato što ne nalazimo načina da ubedimo vaše saplemenike da bi sukob s nama za njih predstavljao katastrofu. Međutim, oktopauk koga zovete Arči izneo je mom osoblju jedan predlog za koji mislimo da ima neku malu šansu da uspe. Iako naše analize verovatnoće kazuju da je rat ipak najverovatniji ishod, naši principi zahtevaju da učinimo apsolutno sve što je moguće da rat izbegnemo. Pošto Arčijev predlog zahteva vašu saradnju, pozvali smo vas noćas ovamo."
<BR>&nbsp;&nbsp;&nbsp;&nbsp;&nbsp;Glavna prekide govor bojama i polako ode u drugi deo sobe. Ričard i Nikol se pogledaše. "Je l' tvoj aparat za prevođenje pratio ovo?" reče ona.
<BR>&nbsp;&nbsp;&nbsp;&nbsp;&nbsp;"Pa, najveći deo", odgovori Ričard. "Sasvim dobro razumem suštinu situacije. Imaš li ti nešto da pitaš? Ili da im predložimo da primene Arčijev predlog?"
<BR>&nbsp;&nbsp;&nbsp;&nbsp;&nbsp;Nikol klimnu glavom. Arči dođe na sredinu sobe. "Ja sam se dobrovoljno javio", reče njihov oktoski prijatelj, "da lično idem na pregovore sa ljudskim vođama, da bi ovaj sukob bio zaustavljen pre nego što se pretvori u pravi rat. Međutim, da bih to postigao, očigledno će mi biti potrebna pomoć. Ako se iznenada pojavim u logoru Nakamurinih vojnika, oni će me ubiti. Ako me i ne bi ubili, svakako ne bi mogli da razumeju šta im govorim. Znači, sa mnom mora poći neko ko razume naš jezik i može da prevodi. Inače ne može biti započet nikakav istinski dijalog."
<BR>
<BR>&nbsp;&nbsp;&nbsp;&nbsp;&nbsp;Kad su Ričard i Nikol rekli glavnoj optimizatorki da nemaju ništa protiv osnovnog koncepta koji Arči predlaže, ostaviše ih nasamo s Arčijem da razrade detalje. Arčijeva ideja bila je jednostavna. Nikol i on će zajednički pristupiti vojničkom logoru blizu Cilindričnog mora, i zatražiće susret s Nakamurom i drugim ljudskim liderima. Na tom sastanku Arči i Nikol će objasniti da su oktoi mroljubiva živa vrsta koja nema nikakve teritorijalne pretenzije severno od Cilindričnog mora. Arči će zatražiti da se ljudi povuku iz tog logora i prestanu s nadletanjem. Kao znak dobre volje ponudiće da oktoi isporuče ljudima, ako je potrebno, izvesne količine hrane i vode, da bi prebrodili trenutne teškoće. Uspostavio bi se time trajni odnos između dve žive vrste; pripremio bi se i ugovor, kojim bi mirovni sporazum bio trajno potvrđen.
<BR>&nbsp;&nbsp;&nbsp;&nbsp;&nbsp;"Isuse!" reče Ričard čim je dokraja pročitao prevod Arčijevog govora. "A ja sam mislio da je Nikol idealista!"
<BR>&nbsp;&nbsp;&nbsp;&nbsp;&nbsp;Ovu njegovu rečenicu Arči nije shvatio. Nikol strpljivo objasni oktopauku da vođi Novog Edena najverovatnije neće biti tako razumni koliko on, Arči, pretpostavlja. "Savršeno je moguće", reče ona, da bi naglasila koliko je opasno ono što on predlaže, "da će ubiti nas oboje pre nego što dobijemo priliku da kažemo bilo šta."
<BR>&nbsp;&nbsp;&nbsp;&nbsp;&nbsp;Arči je bio uveren da će njegov predlog biti prihvaćen pre ili posle, zato što je očigledno da je najpovoljniji po ljude u Novom Raju. "Vidi, Arči", reče Ričard nezadovoljno, "ovo što si sad rekao naprosto nije tačno. Ima mnogo ljudskih bića, a među takvima je i Nakamura, koji ne daju ni golo govno za dobrobit ljudske zajednice. Zajedničko blagostanje nije, takvim ljudima, čak ni mrvica u podsvesnim tokovima koji utiču na ponašanje. Oni gledaju samo sebe. Svaku odluku vagaju isključivo polazeći od toga da li će ona doprineti njihovoj vlasti i moći. U našoj istoriji, lideri su često uništavali svoje zemlje, ili naseobine, u pokušaju da održe sebe na vlasti."
<BR>&nbsp;&nbsp;&nbsp;&nbsp;&nbsp;Okto je bio uporan. "To što opisuješ naprosto je nemoguće kod jedne napredne vrste. Fundamentalni zakoni evolucije jasno pokazuju da one vrste kojima je dobrobit zajednice najvažnija, prežive, dok one u kojima su želje pojedinca na prvom mestu, propadnu. Da li ti sugerišeš da je ljudski rod nekakva aberacija, nenormalnost u prirodi, i da zato može da krši jednu tako elementarnu..."
<BR>&nbsp;&nbsp;&nbsp;&nbsp;&nbsp;Nikol prekide Arčija. "Znate šta, vas dvojica, sve je to veoma interesantno, ali mi imamo hitnija posla. Moramo spremiti pouzdan plan akcije. Ričarde, ako ti se ne dopada Arčijev plan, šta drugo predlažeš?"
<BR>&nbsp;&nbsp;&nbsp;&nbsp;&nbsp;Ričard je razmišljao nekoliko sekundi pre nego što je progovorio. "Verujem da Nakamura vodi Novi Eden u rat iz mnogo razloga, između ostalog i zato da bi zaustavio kritiku koja bi mogla biti izazvana unutrašnjim neuspesima režima. Ne verujem da će odustati od ratne kampanje, osim ako ne uvidi da je ogromna većina građana nedvosmisleno opredeljena protiv rata; ali, žao mi je što ću te razočarati, to se neće dogoditi dok se ljudi ne uvere da bi rat bio katastrofalan po njih."
<BR>&nbsp;&nbsp;&nbsp;&nbsp;&nbsp;"Smatraš da su pretnje neophodne?" reče Nikol.
<BR>&nbsp;&nbsp;&nbsp;&nbsp;&nbsp;"Kao minimum. Idealno bi bilo da oktoi prvo demonstriraju svoju vojnu moć", reče Ričard.
<BR>&nbsp;&nbsp;&nbsp;&nbsp;&nbsp;"Bojim se da to nije moguće", javljao se Arči, "bar ne pod sadašnjim okolnostima."
<BR>&nbsp;&nbsp;&nbsp;&nbsp;&nbsp;"Zašto?" upita Ričard. "Glavna je govorila s velikim pouzdanjem o svojoj pobedi ako rat počne. Ako vi sad napadnete taj logor i sravnite ga..."
<BR>&nbsp;&nbsp;&nbsp;&nbsp;&nbsp;"Sad ti ne razumeš nas", reče Arči. "Pošto su ratovi, i svi drugi sukobi koji mogu dovesti do namerno izazvane smrti, toliko neoptimalan način razrešavanja problema, naša kolonija ima vrlo kruta pravila o započinjanju organizovanog neprijateljskog ponašanja. Ugradili smo u svoje društvo kontrolne mehanizme koji obezbeđuju da nam rat bude apsolutno poslednja opcija. Na primer, mi uopšte nemamo stajaću vojsku niti zalihe naoružanja. Zatim, svi optimizatori koji uzmu učešća u donošenju odluke da se objavi rat, kao i svi oktoi koji lično ratuju, moraju da se podvrgnu terminaciji odmah posle završetka rata."
<BR>&nbsp;&nbsp;&nbsp;&nbsp;&nbsp;"Štaaaa?" reče Ričard, ne verujući onome što je na prevodiocu čitao. "Nemoguće."
<BR>&nbsp;&nbsp;&nbsp;&nbsp;&nbsp;"Moguće", reče Arči. "Kao što možeš zamisliti, ti faktori znatno umanjuju našu sklonost ka ne-odbrambenim neprijateljskim aktivnostima. Glavna optimizatorka zna da je potpisala smrtnu presudu sama sebi kad je, pre dve nedelje, naredila početak priprema za rat. Svih osamdeset oktoa koji sada žive i rade u Ratnom odeljenju biće likvidirano čim rat prođe, ili čim se zvanično proglasi da je opasnost prošla. Pošto sam i ja danas učestvovao u razgovoru o ratu, to važi i za mene."
<BR>&nbsp;&nbsp;&nbsp;&nbsp;&nbsp;Ričard i Nikol ostadoše bez reči. "Oktopauku je jedino moguće opravdanje za rat", nastavi Arči, "nedvosmisleno izneta pretnja samom opstanku kolonije. Kad se takva pretnja uoči i potvrdi, naša vrsta doživljava metamorfozu i baca se u rat bez milosti, dok pretnja ne bude uništena, ili dok sama kolonija ne bude uništena. Pre mnogo generacija, neki veoma mudri optimizatori su uočili da oktoi koji tokom rata ubijaju ili planiraju ubijanje, izlaze iz rata psihološki promenjeni. Postaju opasni za miran život kolonije. Zato su doneti zakoni o terminaciji takvih."
<BR>&nbsp;&nbsp;&nbsp;&nbsp;&nbsp;Ričard i Nikol su ćutali i kad je Arči prestao da govori. Posle nekog vremena Ričard zausti da od njega zatraži da iziđe napolje, da bi se on i Nikol mogli nasamo nešto dogovoriti; ali se seti sveprisutnih minijaturnih letećih snimatelja. "Nikol, draga", reče on, "ja iz nekoliko razloga ne verujem da je Arčijev plan dobar. Kao prvo, trebalo bi da ja pođem s njim, a ne ti..."
<BR>&nbsp;&nbsp;&nbsp;&nbsp;&nbsp;Ona pokuša da nešto kaže, ali Ričard diže šaku, dajući joj time znak da ga ne prekida. "Saslušaj me do kraja. U toku celog našeg braka, a naročito otkad smo otišli iz Čvorišta, uvek si ti išla napred, ulagala si svoje vreme i energiju za dobrobit porodice, naseobine... Sad sam ja na redu. U ovom konkretnom slučaju mislim i da sam podesniji za taj posao. Lakše ću uplašiti naše zemljake, tako što ću im dočarati kakve titanske udarce oktoi mogu da zadaju."
<BR>&nbsp;&nbsp;&nbsp;&nbsp;&nbsp;"Ali ti ne znaš dobro njihov jezik", bunila se Nikol. "Bez elektronskog prevodioca..."
<BR>&nbsp;&nbsp;&nbsp;&nbsp;&nbsp;"Mislio sam ja na to. Uveren sam da u stvari Eli i Niki treba da pođu s Arčijem i sa mnom. Prvo, ako među nama bude i dete, verovatnoća da nas vojnici odmah pobiju biće znatno umanjena. Drugo, Eli sasvim vlada oktoskim jezikom, i može mi pomoći ako elektronika bude izgubljena ili otkaže. Treće, i možda najvažnije, jedini zločin koji bi Nakamura ikako mogao pripisati oktoima je kidnapovanje Eli. Ako se ona pojavi živa i zdrava, i počne da hvali vanzemaljskog neprijatelja, čitav ratni napor biće potkopan."
<BR>&nbsp;&nbsp;&nbsp;&nbsp;&nbsp;Nikol se namršti. "Ne sviđa mi se to da Niki pođe. Suviše je opasno. Nikad ne bih oprostila sebi ako bi se nešto dogodilo tom detetu."
<BR>&nbsp;&nbsp;&nbsp;&nbsp;&nbsp;"Ni ja. Ali, ne verujem da će Eli hteti da pođe bez nje. Nikol, ovde ne postoji dobar plan. Bićemo prinuđeni da prihvatimo najmanje lošu opciju."
<BR>&nbsp;&nbsp;&nbsp;&nbsp;&nbsp;Kad je njihov razgovor zastao, Arči se javi svojim trakama boje. "Ričardovi predlozi su svi izvrsni. Postoji jedan dodatni razlog da ti, Nikol, ostaneš u Zelengradu. Ljudima koji ostanu ovde biće potrebno tvoje vođstvo u teškim danima koji dolaze."
<BR>&nbsp;&nbsp;&nbsp;&nbsp;&nbsp;Nikolin um je jurio. Nije bila pripravna za ovakav obrt, nije očekivala da će se Ričard prijaviti za odlazak. "Kažeš li ti meni, Arči, da odobravaš Ričardove predloge, pa i to da povedete Eli i Niki sa sobom?"
<BR>&nbsp;&nbsp;&nbsp;&nbsp;&nbsp;"Da", odgovori oktopod-pauk.
<BR>&nbsp;&nbsp;&nbsp;&nbsp;&nbsp;"Ali, Ričarde", nastavi ona okrećući se svom mužu, "i sam znaš koliko mrziš ono što nazivaš 'političkim sranjem'. Da li si siguran da si o ovome dobro razmislio?"
<BR>&nbsp;&nbsp;&nbsp;&nbsp;&nbsp;Ričard klimnu glavom. Nikol slegnu ramenima. "Pa, u redu", reče ona. "Da porazgovaramo s Eli. Ako ona pristane, plan je gotov."
<BR>
<BR>&nbsp;&nbsp;&nbsp;&nbsp;&nbsp;Glavna optimizatorka je smatrala da dopunjeni plan ima izvesne izglede da uspe, ali je takođe smatrala svojom obavezom da ih sve podseti da su, prema teoriji verovatnoće, i dalje pretežniji stavovi da će i Ričard i Arči biti ubijeni. Nikolino srce preskoči jedan otkucaj dok je ovo prevodila. To što joj je Glavna govorila, Nikol je već znala; ali, obuzeta dosadašnjim raspravama i planiranjem, nije se još suočila s tim najverovatnijim posledicama njihovih odluka.
<BR>&nbsp;&nbsp;&nbsp;&nbsp;&nbsp;Kad su se svi glavni učesnici dogovorili o orijentacionom vremenskom rasporedu poteza, Nikol ne reče gotovo ništa. Ali kad začu kako Ričard govori da će Arči i on u svakom slučaju, s Eli i Niki ili bez njih, krenuti iz Zelengrada već sutra, dva terta posle zore, telom joj prođe drhtavica. Sutra, sevnu misao u njenoj svesti. Sutra će se naši životi ponovo promeniti.
<BR>&nbsp;&nbsp;&nbsp;&nbsp;&nbsp;Ćutala je dok su se vozili nazad, ka njihovom deliću Zelengrada. Ričard i Arči su govorili o mnogo čemu, a Nikol se samo rvala sa sve većim strahom u sebi. Jedan unutrašnji glas, onaj koji već godinama nije čula, govorio joj je da posle sutrašnjeg dana više nikad neće videti Ričarda. Da nije to neka moja malo uvrnuta reakcija? zapita se ona. Možda mi se samo ne dopada da sad on bude heroj?
<BR>&nbsp;&nbsp;&nbsp;&nbsp;&nbsp;Zlo predosećanje se pojačavalo iako se ona trudila da mu se suprotstavi. Pamtila je onu strašnu noć pre mnogo godina kad se, u spavaćoj sobi u onoj kućici u Čili-Mazarenu, probudila vrišteći, iz živopisnog sna punog nasilja. "Mama je mrtva", vrištala je tada desetogodišnja devojčica.
<BR>&nbsp;&nbsp;&nbsp;&nbsp;&nbsp;Otac je pokušavao da je teši i da joj objasni da je majka samo otputovala da poseti familiju na Obali Slonovače. Telegram o majčinoj smrti stigao je u kuću sedam sati kasnije.
<BR>&nbsp;&nbsp;&nbsp;&nbsp;&nbsp;"Nemate naoružanje, nemate uvežbanu vojsku, pa kako onda mislite da se na vreme pripremite za odbranu?" govorio je Ričard.
<BR>&nbsp;&nbsp;&nbsp;&nbsp;&nbsp;"To ti ne mogu reći", odgovori Arči. "Ali, veruj mi, znam sigurno da bi konflikt između naše dve rase, sada, mogao rezultirati samo potpunim uništenjem ljudske civilizacije u Rami."
<BR>&nbsp;&nbsp;&nbsp;&nbsp;&nbsp;Nikol nije uspevala da umiri svoju dušu, njene muke nisu se smirivale. Ma koliko puta ponovila sebi da je njena reakcija preterana, zla slutnja nikako da popusti. Ona pruži ruku i dohvati Ričarda za šaku. On provuče prste kroz njene i nastavi razgovor s Arčijem.
<BR>&nbsp;&nbsp;&nbsp;&nbsp;&nbsp;Nikol se zagleda u njega. Ponosim se tobom, Ričarde, pomisli ona, ali se i bojim. Osećala je da joj se suze, kao krišom, uvlače u oči. Nisam još spremna da kažem zbogom.
<BR>
<BR>&nbsp;&nbsp;&nbsp;&nbsp;&nbsp;Tek u neko pozno doba noći ona ode na spavanje. Prethodno je pažljivo probudila Eli, tako da ne uznemiri Niki, a ni blizance Vatanabe koji su spavali u kući Vejkfildovih da bi Patrik i Nai mogli svoju prvu bračnu noć provesti sami. Eli je, naravno, imala mnogo pitanja. Ričard i Nikol su joj obrazlagali plan, uključujući sve važne elemente koje su ona i Ričard doznali od Glavne i Arčija tokom toga dana. Eli se uplašila, ali je na kraju pristala da i ona i Niki pođu na put s Ričardom i Arčijem, sutra.
<BR>&nbsp;&nbsp;&nbsp;&nbsp;&nbsp;Nikol nije uspevala da istinski zaspi. Jedan sat se prevrtala i vrtela; onda krenu niz kratkih, haotičnih snova. U poslednjem, ona je opet bila sedmogodišnja devojčica na Obali Slonovače, učesnica u ceremoniji 'Poro'. Polugola je, u vodi; a lavica se šunja oko jezerceta. Mala Nikol uzima dubok dah i roni. Izranja, i gle, na obali stoji Ričard, na mestu gde je lavica bila. Ali, u prvom trenu, mladi Ričard. Pa počinje naglo da stari. Već je ovaj isti koji je tog trenutka pored nje u postelji. Nikol čuje kako joj Omeh nešto govori na uvo. "Dobro osmotri, Ronata. I pamti..."
<BR>&nbsp;&nbsp;&nbsp;&nbsp;&nbsp;Nikol se probudi. Pored nje Ričard je mirno spavao. Pridigla se, sela u krevetu i kucnula jednom po zidu. Dođe svitac, samo jedan, i donese malo svetla u spavaću sobu. Nikol se zagleda u svog muža. Posmatrala je njegovu sedu kosu, sedu bradu. Sećala se kako su izgledale ta kosa i ta brada kad su bile crne. Kad je bio mlad. S ljubavlju se priseti njegove vatrenosti i njegovog humora kad su počinjali da se zbližavaju, u Njujorku. Nikol načini grimasu, duboko udahnu i poljubi svoj kažiprst pa ga spusti na Ričardove usne. On se i ne pomače.
<BR>&nbsp;&nbsp;&nbsp;&nbsp;&nbsp;Sedela je mirno još nekoliko minuta, proučavajući svaku crtu muževljevog lica. Meke suze joj potekše niz obraze i počeše kapati na čaršav. "Volim te, Ričarde", reče ona.
</P></TD></TR></TABLE>
<P class="next">
<A HREF=p37.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
