<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Nikol nije mogla da obuzda uzbuđenje. Dovršavajući poslednje pojedinosti u dečjoj sobi, zamišljala je kako će biti kad se tu, uz dva avijana, nastane i tri deteta. Timi, koji je sad bio visok gotovo koliko i Nikol, priđe joj, pogleda šta je uradila i oglasi se s nekoliko zvukova - to brbljanje kao da je bilo nekakva pohvala njenom radu.
<BR>&nbsp;&nbsp;&nbsp;&nbsp;&nbsp;"Samo pomisli, Timi", reče Nikol, svesna da avijan ne razume njene reči ali da uspešno tumači ton njenoga glasa, "kad se Ričard i ja vratimo, dovešćemo tri nova drugara za vas."
<BR>&nbsp;&nbsp;&nbsp;&nbsp;&nbsp;"Jesi li spremna, Nikol?" začu se Ričardov povik. "Rekao bih da je vreme da krenemo."
<BR>&nbsp;&nbsp;&nbsp;&nbsp;&nbsp;"Jesam, dragi. Ovde sam, u dečjoj sobi. Dođi da baciš pogled."
<BR>&nbsp;&nbsp;&nbsp;&nbsp;&nbsp;Ričard proturi glavu kroz vrata i ovlaš osmotri kako je soba uređena. "Super. Jako dobro", reče on. "A sad idemo. Ova operacija zahteva preciznu sinhronizaciju."
<BR>&nbsp;&nbsp;&nbsp;&nbsp;&nbsp;Dok su jedno uz drugo hodali ka Luci, Ričard joj saopšti da nema novih vesti iz severnog poluvaljka. Taj nedostatak vesti mogao bi značiti da su Jovankica i Eleanorica odveć zauzete bekstvom, rekao je on, ili da je neprijatelj suviše blizu, ili, čak, da je sprovođenje plana dovedeno u pitanje. Nikol nije pamtila kada je, ranije, videla Ričarda tako nervoznog. Pokuša da ga smiri.
<BR>&nbsp;&nbsp;&nbsp;&nbsp;&nbsp;"Ni sad ne znamo da li dolazi i Robert?" upita ona nekoliko minuta kasnije, dok su se približavali podmornici.
<BR>&nbsp;&nbsp;&nbsp;&nbsp;&nbsp;"Ne znamo. Niti kako je reagovao kad mu je Eli saopštila plan. Pojavili su se zajedno u Avalonu, kao što je bilo predviđeno, i odmah su se bacili na posao oko pacijenata. Jovankica i Eleanorica su pomogle Nai da povede Bendžija s odeljenja gde on boravi, ali posle toga nisu imale priliku da razgovaraju s Eli."
<BR>&nbsp;&nbsp;&nbsp;&nbsp;&nbsp;Ričard je prethodnog dana bar dvaput proverio ispravnost podmornice. Sada, ipak, odahnu s olakšanjem kad ču da motor dobro radi i kad vide da je podmornica dobro kliznula u vodu. Kad su se našli ispod površine Cilindričnog mora, oboje se ućutaše. Zamišljali su, svako na svoj način, i preživljavali, susret koji će se dogoditi za manje od sat vremena.
<BR>&nbsp;&nbsp;&nbsp;&nbsp;&nbsp;Može li biti veće radosti, razmišljala je Nikol, nego što je ponovni sastanak sa svojom decom onda kad si se već pomirio da ih više nikad nećeš videti? Slike sve šestoro njene dece počeše polako prolaziti, u koloni, kroz njen um. Vide Ženevjev, svoje prvo dete, rođeno na Zemlji iz veze s engleskim princem prestolonaslednikom Henrijem. Sledeća je stupala vedra i smirena Simon, koju je ostavila na Čvorištu, s mužem gotovo šezdeset godina starijim. Zatim naiđoše četvoro dece koja su dospela u Ramu III: zabludela kćer Keti, dragocena Eli i dvojica njenih sinova, obojica rođeni iz veze s Majklom O'Tulom, Patrik i mentalno zaostali Bendži. Svako se toliko razlikuje od ostalih, pomisli Nikol. Svako je na svoj način čudo.
<BR>&nbsp;&nbsp;&nbsp;&nbsp;&nbsp;Ne verujem ja u univerzalne istine, razmišljala je dok se podmornica bližila tunelu ispod zaštitnog zida nekadašnjeg avijansko-sesilskog habitata, ali ne može biti da ima mnogo ljudskih bića koja su proživela jedinstveno iskustvo roditeljevanja a da pri tome nisu nepovratno izmenjena. Mora biti da se svi pitamo, dok naša deca odrastaju, šta smo učinili, ili propustili da učinimo za sreću tih izuzetnih bića koja smo uveli u postojanje.
<BR>&nbsp;&nbsp;&nbsp;&nbsp;&nbsp;Uzbuđenje u njoj bilo je neopisivo. Ričard je pogledao na časovnik i poveo podmornicu u završni manevar za sastanak s beguncima; a njoj se, kroz suze u očima, počeše pojavljivati najsvežije uspomene na Eli, Patrika i Bendžija. Kad je podmornica probila površinu vode, Nikol pruži ruku i stisnu Ričardovu slobodnu šaku.
<BR>&nbsp;&nbsp;&nbsp;&nbsp;&nbsp;Kroz prozor ugledaše osam figura kako stoje na obali, na zakazanom mestu. Kad je prestalo slivanje vode preko prozora, Nikol prepoznade Eli, zatim Elinog muža Roberta, pa Nai, koja je držala Bendžija za ruku, i troje male dece, uključujući njenu unuku i imenjakinju koju dosad još nije bila videla. Nikoline suze prerasle su u potok. Poče da lupa pesnicama po prozoru, mada je znala da je to besmisleno i da je niko s obale ne može ni čuti ni videti.
<BR>&nbsp;&nbsp;&nbsp;&nbsp;&nbsp;Otvoriše vrata i, istoga trena, začuše pucnjavu. Robert Tarner se brižno osvrte, zatim hitro podiže malu Nikol sa tla. Eli i Eponina podigoše po jednog od blizanaca Nai Vatanabe. Galilej odmah poče da se bacaka i opire Eponini, i zato ga Nai, koja se trudila da uvede Bendžija u podmornicu, odmah ukori.
<BR>&nbsp;&nbsp;&nbsp;&nbsp;&nbsp;Novi plotun, mnogo bliži, grunu iza njih dok su se ukrcavali. Nije bilo vremena za zagrljaje. "Maks je rekao da zaplovimo čim budemo svi u podmornici", Eli se žurno obrati svojim roditeljima. "On i Patrik su zaštitnica, zadržavaju napade čete koja je poslata da nas pohvata."
<BR>&nbsp;&nbsp;&nbsp;&nbsp;&nbsp;Ričard se pripremao da zatvori vrata kad dva naoružana čoveka izleteše iz obližnjeg žbunja. Jedan se držao za slabinu. "Pali motore", dreknu Patrik dižući pušku do ramena i ispalivši još dvaput. "Ovi su nam za petama."
<BR>&nbsp;&nbsp;&nbsp;&nbsp;&nbsp;Maks se u hodu spoticao; Patrik mu pomože da pretrči poslednjih pedeset metara do podmornice. Dok je podmornica zaronjavala, trojica novorajskih vojnika pristigoše pa krenuše da pucaju na nju. Oni unutra su za trenutak svi ućutali. Onda malena prostorija gotovo eksplodira od siline zvuka. Svi su vikali i plakali. Nikol i Robert se sagnuše nad Maksa, koji je seo i oslonio se leđima o zid.
<BR>&nbsp;&nbsp;&nbsp;&nbsp;&nbsp;"Jesi li ozbiljno ranjen?" upita Nikol.
<BR>&nbsp;&nbsp;&nbsp;&nbsp;&nbsp;"Ma, ni govora", reče Maks strastveno. "Imam samo jedan metak tu negde u stomaku. Mnogo veća vatrena moć je potrebna da bi se ubio kučkin sin kao što sam ja."
<BR>&nbsp;&nbsp;&nbsp;&nbsp;&nbsp;Nikol ustade i okrete se. Bendži je bio tik iza nje. "Ma-ma", reče on pružajući ruke; njegovo krupno telo treperilo je od radosti. Nikol i Bendži se zagrliše dugo i snažno, u sredini kabine podmornice. Bendžijevi srećni jecaji odrazili su raspoloženje svih prisutnih.
<BR>
<BR>&nbsp;&nbsp;&nbsp;&nbsp;&nbsp;Dok su, u podmornici, istinski lebdeli između dva tuđinska sveta, razgovarali su uglavnom o ličnim stvarima. Nikol je popričala sa svakim od svoje dece ponaosob, 'privatno'; svoju unuku je prvi put uzela u ruke. Mala Nikol nije znala šta da misli o toj sedokosoj ženi koja je navalila da je grli i ljubi. "To je tvoja bakica!" reče Eli nastojeći da ubedi malu Nikol da uzvrati jednakom naklonošću. "Ona je moja mama, Niki, i ima isto ime kao ti."
<BR>&nbsp;&nbsp;&nbsp;&nbsp;&nbsp;Nikol je decu poznavala dovoljno da shvati da će je devojčica prihvatiti tek posle nekog vremena. U prvi mah nastala je izvesna zabuna i zbog istog imena, ali su Eli i Robert onda počeli da mlađu Nikol oslovljavaju sa 'Niki', što su svi ostali začas prihvatili.
<BR>&nbsp;&nbsp;&nbsp;&nbsp;&nbsp;Još pre nego što je podmornica stigla do Njujorka, Bendži je pokazao majci da se njegova sposobnost čitanja značajno popravila. Nai je bila izvanredna nastavnica. Bendži je u rancu poneo dve knjige, od kojih je jedna bila zbirka priča Hansa Kristijana Andersena, napisana pre tri veka. Bendžijeva najomiljenija priča bila je 'Ružno pače'; pročitao ju je glasno celu, dok su njegova oduševljena majka i njegova nastavnica sedele pored njega. Glas mu je podrhtavao od divljenja i oduševljenja na mestu gde se prezreno pače pretvara u divnog labuda.
<BR>&nbsp;&nbsp;&nbsp;&nbsp;&nbsp;"Veoma sam ponosna na tebe, dušo", reče mu Nikol kad je završio čitanje priče. Obrisala je zaostale suze iz očiju. "Hvala i tebi, Nai", reče svojoj prijateljici, "hvala ti od sveg srca."
<BR>&nbsp;&nbsp;&nbsp;&nbsp;&nbsp;"Meni je rad s Bendžijem već sam po sebi izvanredna nagrada", odgovori Tajlanđanka. "Bila sam zaboravila kakva je radost držati časove zainteresovanom i pažljivom đaku."
<BR>&nbsp;&nbsp;&nbsp;&nbsp;&nbsp;Robert Tarner je očistio ranu Maksu Paketu i izvadio metak. Taj posao su pažljivo motrili blizanci Vatanabe, fascinirani unutrašnjošću Maksovog tela. Agresivni Galilej se stalno gurao, da bolje vidi; Nai je dvaput presuđivala u svađama braće, oba puta u korist Keplera.
<BR>&nbsp;&nbsp;&nbsp;&nbsp;&nbsp;Doktor Tarner je podržao Maksovu tvrdnju da rana nije ozbiljna i prepisao kratak period oporavljanja. "Dobro, izgleda da ću morati malo da o'ladim", reče Maks i namignu Eponini. "To sam i inače nameravao da uradim. Ne verujem da će biti mnogo piladi i prasaca u tom vašem tuđinskom gradu oblakodera. A o prokletim bijotima ne znam ništa."
<BR>&nbsp;&nbsp;&nbsp;&nbsp;&nbsp;Nikol je popričala i s Eponinom, čim je podmornica stigla u Luku: zahvalila se, opširno, Elinoj nekadašnjoj profesorici na svemu što su ona i Maks uradili za njenu porodicu. Eponina je s veseljem prihvatila ove reči zahvalnosti; rekla je Nikol da ih je Patrik 'apsolutno fantastično' podržao tokom cele njihove operacije. "Izrastao je u izvanrednog mladog čoveka", dodala je.
<BR>&nbsp;&nbsp;&nbsp;&nbsp;&nbsp;"A kako je tvoje zdravlje?" upita Nikol Eponinu saosećajno, nekoliko trenutaka posle toga.
<BR>&nbsp;&nbsp;&nbsp;&nbsp;&nbsp;Francuskinja slegnu ramenima. "Dobri doktor kaže da je virus RV-41 još prisutan, spreman, i da vreba trenutak kad će da rasturi moj imunološki sistem. A kad se to desi, meni će preostati još jedan period života - između šest meseci i godine dana."
<BR>&nbsp;&nbsp;&nbsp;&nbsp;&nbsp;Patrik je obavestio Ričarda da su Jovankica i Eleanorica radile kao što su bile progamirane: dizale su veliku galamu nastojeći da Nakamurinu vojsku zavedu na pogrešan put. Vojnici su ih, gotovo sigurno, uhvatili i uništili.
<BR>&nbsp;&nbsp;&nbsp;&nbsp;&nbsp;"Žao mi je za Jovankicu i Eleanoricu", reče Nikol Ričardu kad su najzad ostali sami u podmornici. "Znam koliko su ti te male značile."
<BR>&nbsp;&nbsp;&nbsp;&nbsp;&nbsp;"Robotkinje su poslužile svojoj svrsi", odgovori on. Osmehnu se usiljeno. "Najzad, zar nisi ti bila ta koja mi je jednom prilikom rekla da one nisu isto što i ljudska bića?"
<BR>&nbsp;&nbsp;&nbsp;&nbsp;&nbsp;Nikol podiže ruke ka njemu, zagrli ga i poljubi.
<BR>
<BR>&nbsp;&nbsp;&nbsp;&nbsp;&nbsp;Nijedan od novih begunaca nije nikada ranije bio, kao odrasla osoba, u Njujorku. Troje Nikoline dece rođeno je na tom ostrvu i tu provelo godine ranog detinjstva, ali dečji osećaj za mesta se znatno razlikuje od osećaja odraslih. Sada su i Eli i Patrik i Bendži bili prosto preplavljeni osećanjem strahopoštovanja i divljenja pri svakom svom koraku tu gde su visoke uzane siluete zgrada stremile ka ramanskom nebu u skoro potpunoj tami.
<BR>&nbsp;&nbsp;&nbsp;&nbsp;&nbsp;Maks Paket je bio neuobičajeno ćutljiv. Stajao je pored Eponine, držao je za ruku i blenuo u te visoke vitke kule što su se uzdizale i do dvesta metara nad ostrvom. Na kraju je odmahnuo glavom i rekao: "Ovo je stvarno previše za jednog mladog seljobera iz Arkanzasa". Stupao je, s Eponinom, na kraju povorke koja je sada vijugala ka jazbini koju su Ričard i Nikol pretvorili u zajednički stan za više porodica.
<BR>&nbsp;&nbsp;&nbsp;&nbsp;&nbsp;"Ko je sagradio sve ovo?" upita Robert Tarner Ričarda kad su za trenutak zastali ispred divovskog polihedrona. Robert je bio sve uznemireniji. Nikad i nije bio oduševljen za ovaj poduhvat, a sad je jednako ubeđivao sebe da je počinio veliku grešku.
<BR>&nbsp;&nbsp;&nbsp;&nbsp;&nbsp;"Verovatno inženjeri iz Čvorišta", odgovori Ričard. "Ali ne možemo biti sigurni u to. Mi, ljudi, dodali smo jednu novu konstrukciju - naš habitat. Moguće je zato da su i sve ove zapanjujuće zgrade podigli oni stvorovi koji su ovde odseli, nekad davno."
<BR>&nbsp;&nbsp;&nbsp;&nbsp;&nbsp;"A gde su ti drugari sada?" upita Robert, poprilično uplašen da bi mogao nabasati na stvorove koji raspolažu tehnologijom potrebnom za takve izuzetne građevinske poduhvate.
<BR>&nbsp;&nbsp;&nbsp;&nbsp;&nbsp;"Mi to ne možemo znati. Po Orlu, ovaj svemirski brod, Rama, putuje već hiljadama godina, s ciljem da otkriva druge rase sposobne da plove kosmosom. Negde u našem delu Galaksije žive svemirski putnici koji bi se udobno osećali u ovom 'njujorškom' ambijentu. Kakvi su oni bili, ili kakvi su sad, i zašto su želeli - možda želeo, ako je bio samo jedan - da žive u ovim neverovatnim oblakoderima, to je zagonetka na koju verovatno nikad nećemo dobiti odgovor."
<BR>&nbsp;&nbsp;&nbsp;&nbsp;&nbsp;"A šta je s avijanima i oktopaucima, čika-Ričarde?" upita Patrik. "Žive li i sad u Njujorku?"
<BR>&nbsp;&nbsp;&nbsp;&nbsp;&nbsp;"Ja na ovom ostrvu, otkako sam stigao, nisam video nijednog avijana, izuzev naravno ona dva mladunca koje mi odgajamo. Ali oktopauci, pa, njih ima u blizini. Tvoja majka i ja smo naišli na desetine njih dok smo istraživali iza crnog zastora."
<BR>&nbsp;&nbsp;&nbsp;&nbsp;&nbsp;Jedan biot-stonoga priđe njihovoj koloni izlazeći iz jedne pobočne uličice. Ričard uperi baterijsku svetiljku na tu stranu. Robert Tarner se u prvi mah skameni od straha, ali onda posluša Ričardovo uputstvo i skloni se s puta biotu, koji trapavo prođe.
<BR>&nbsp;&nbsp;&nbsp;&nbsp;&nbsp;"Oblakoderi podignuti voljom duhova, oktopauka, biota centipeda!" gunđao je Robert. "Kakvo divno mesto!"
<BR>&nbsp;&nbsp;&nbsp;&nbsp;&nbsp;"Po mom mišljenju, prokleto je bolje nego život pod onim tiraninom Nakamurom", reče Ričard. "Ovde smo, bar, slobodni i možemo sami donositi odluke."
<BR>&nbsp;&nbsp;&nbsp;&nbsp;&nbsp;"Vejkfilde", povika Maks Paket sa kraja kolone. "Šta bi se desilo ako se jednoj od tih stonoga ne bismo sklonili s puta?"
<BR>&nbsp;&nbsp;&nbsp;&nbsp;&nbsp;"To ne znam zasigurno, Makse", odgovori Ričard. "Ali stonoga bi te verovatno obišla, ili bi prešla preko tebe kao da si nekakav predmet."
<BR>
<BR>&nbsp;&nbsp;&nbsp;&nbsp;&nbsp;Nikol je preuzela ulogu turističkog vodiča kad su stigli u jazbinu. Lično je pokazala svakome gde da se smesti. Jedna soba izdvojena je za Maksa i Eponinu, druga za Eli i Roberta, jedna pregrađena na dva dela, da bi tu mogli spavati Patrik i Nai, a velika dečja soba bila je određena za dva avijana i troje dece; preostala je jedna mala soba za koju Nikol i Ričard zaključiše da će savršeno poslužiti kao trpezarija.
<BR>&nbsp;&nbsp;&nbsp;&nbsp;&nbsp;Odrasli su raspakovali skromnu imovinu koju su u rancima doneli, a deca su za to vreme sticala svoja prva iskustva sa Tami i Timijem. Avijani nisu znali kako da shvate pojavu malih ljudskih bića, naročito Galileja, koji je uporno pokušavao da štipa ili čupa sve što je mogao dohvatiti. Timi je sat vremena trpeo takvo maltretiranje, a onda je kandžom ovlaš ogrebao dečaka, tek za opomenu. Galilej tad nadiže stravičnu dreku.
<BR>&nbsp;&nbsp;&nbsp;&nbsp;&nbsp;"Pa, ja ovo naprosto ne razumem", reče Ričard Nai, kao da se izvinjava. "Avijani su zaista vrlo blagorodna stvorenja."
<BR>&nbsp;&nbsp;&nbsp;&nbsp;&nbsp;"Ali ja razumem", reče Nai. "Galilej je sigurno tražio nevolje." Uzdahnula je. "Znaš, to ti je zapanjujuća stvar. Gajiš dvoje dece na sasvim isti način a ona se razviju sasvim drukčije. Kepler je tako dobar, praktično je anđeo - jedva uspevam da ga naučim da se brani. Galilej, s druge strane, uopšte i ne sluša šta mu govorim."
<BR>&nbsp;&nbsp;&nbsp;&nbsp;&nbsp;Kad su svi raspakovali svoje stvari, Nikol ih je povela da dovrše 'obilazak'. Svi su pogledali oba kupatila, hodnike, tankove za suspenziju u tečnosti, gde je porodica spavala tokom jake akceleracije na putovnjima između Zemlje i Čvorišta, i najposle belu sobu, sa kompjuterskom tastaturom i crnim zastorom; ona je služila i kao spavaća soba za Nikol i Ričarda. Da bi prikazao kako crni zastor funkcioniše, Ričard je otipkao jednu narudžbinu i posle oko sat vremena dobio nekoliko novih jednostavnih dečjih igračaka. Robertu i Maksu je dao po jedan primerak kratkog rečnika komandi koje su bile potrebne za unos narudžbina u računar.
<BR>&nbsp;&nbsp;&nbsp;&nbsp;&nbsp;Ubrzo posle večere sva deca su zaspala. Odrasli se okupiše u beloj sobi. Maks poče da postavlja pitanja o oktopaucima. Nikol je odgovarala i opisala avanturu iza crnog zastora; uzgred je pomenula i nepravilnosti u radu svoga srca. Robert je odmah pokazao zabrinutost zbog toga. Ubrzo potom je i pregledao Nikol, u njenoj spavaćoj sobi.
<BR>&nbsp;&nbsp;&nbsp;&nbsp;&nbsp;Eli mu je u tom poslu pomagala. Robert je iz Novog Raja poneo najveću moguću količinu praktične medicinske opreme koju je mogao da sabije u ranac; tu su bili čak i minijaturni elektronski aparati i monitori za izradu kompletnog elektrokardiograma. Rezultati nisu bili dobri, ali ni onako loši kako se Nikol, nikome ne govoreći, pribojavala da će biti. Pre spavanja Robert je familiju obavestio da su godine svakako ostavile traga na Nikolinom srcu, ali da, po njegovom mišljenju, u neposrednoj budućnosti neće biti potrebna nikakva hirurška intervencija. Preporučio joj je da se više odmara, ali je znao da će njegova tašta tu preporuku verovatno prenebregnuti.
<BR>&nbsp;&nbsp;&nbsp;&nbsp;&nbsp;Kad su svi drugi zaspali, Ričard i Nikol pomeriše nameštaj da bi mogli da svoje madrace rašire po podu. Onda legoše jedno uz drugo.
<BR>&nbsp;&nbsp;&nbsp;&nbsp;&nbsp;Držali su se za ruke. "Srećna?" upita on.
<BR>&nbsp;&nbsp;&nbsp;&nbsp;&nbsp;"Jesam", odgovori Nikol d'Žarden Vejkfild. "Veoma. Zaista je divno što su sva deca ovde." Izvila se ka njemu i poljubila ga. "Premorena sam, mužu moj, ali neću zaspati pre nego što ti se zahvalim za sve ovo."
<BR>&nbsp;&nbsp;&nbsp;&nbsp;&nbsp;"To su i moja deca, znaš", reče on.
<BR>&nbsp;&nbsp;&nbsp;&nbsp;&nbsp;"Da, dragi", reče Nikol, ležući opet na leđa. "Ali znam da ti nikad ne bi sve ovo preduzeo da nije bilo mog navaljivanja. Bio bi zadovoljan da ostaneš sam s tim avijanskim pilićima i svim tvojim skalamerijama i ekstraterestrijalnim tajnama."
<BR>&nbsp;&nbsp;&nbsp;&nbsp;&nbsp;"Možda", reče on. "Ipak i ja sam oduševljen što su sada svi u ovoj jazbini... Uzgred budi rečeno, da li si stigla da s Patrikom popričaš o Keti?"
<BR>&nbsp;&nbsp;&nbsp;&nbsp;&nbsp;"Samo vrlo kratko." Ona uzdahnu. "Po njegovim očima bilo mi je jasno da je on i sad veoma zabrinut zbog nje."
<BR>&nbsp;&nbsp;&nbsp;&nbsp;&nbsp;"Zar nismo svi?" bio je njegov tihi odgovor. Dva do tri minuta ležali su ćuteći; onda se Ričard podiže na lakat. "Želim da znaš ovo: mislim da je naša unuka apsolutan dragulj."
<BR>&nbsp;&nbsp;&nbsp;&nbsp;&nbsp;"I ja", odgovori Nikol i nasmeja se. "Ali, nema šeme da se nas dvoje smatramo nepristrasnim ocenjivačima u ovom slučaju."
<BR>&nbsp;&nbsp;&nbsp;&nbsp;&nbsp;"Ej, sad kad je Niki s nama, da li to znači da ja više ne smem tebe da zovem Niki, čak ni u posebnim trenucima?"
<BR>&nbsp;&nbsp;&nbsp;&nbsp;&nbsp;Nikol okrete glavu da ga pogleda. Bio je široko osmehnut. A upravo taj izraz videla je na njegovom licu mnogo puta ranije. "Spavaj", reče mu ona i još jednom se kratko nasmeja. "Noćas sam suviše emocionalno iscrpljena za ma šta drugo."
<BR>
<BR>&nbsp;&nbsp;&nbsp;&nbsp;&nbsp;U početku je vreme proticalo veoma brzo. Posla je bilo mnogo, a velika je bila i fascinirajuća teritorija koju je trebalo istraživati. Iako je u misterioznom gradu iznad njih vladala neprekidna tama, porodica je redovno pravila izlete u Njujork. O gotovo svakom mestu na ostrvu Ričard ili Nikol mogli su da ispričaju poneku priču. "Evo, na ovom mestu", rekla je Nikol jednoga dana, osvetljavajući baterijskom svetiljkom ogromnu rešetku koja je visila okačena između dva oblakodera kao paukova mreža, "spasla sam upetljanog avijana, koji me je kasnije pozvao u svoje leglo."
<BR>&nbsp;&nbsp;&nbsp;&nbsp;&nbsp;"Tamo dole", rekla je drugom prilikom, kad su šetali kroz veliki 'ambar' s neobičnim jamama i sferama, "ostadoh mnogo dana zarobljena, već pomišljajući da ću tu i umreti."
<BR>&nbsp;&nbsp;&nbsp;&nbsp;&nbsp;Ova proširena porodica sačinila je skup pravila za decu. Nisu to učinili zbog male Niki, koja se tako reći nikad nije udaljavala od svoje majke i bake, koja ju je ludo obožavala; učinili su zbog dečaka, Galileja i Keplera, koje je bilo teško obuzdati. Ti 'Vatanabe blizanci' kao da su posedovali nepresušnu energiju. Jednom su zatečeni kako đipaju po visećim ležajevima u akceleracijskim tankovima, kao da su to trambuline. Drugom prilikom su 'pozajmili' baterijske svetiljke od odraslih i otišli gore da, bez nadzora odraslih, istražuju Njujork. Deset nervoznih sati kasnije našli su ih u jednom lavirintu uličica na suprotnom kraju ostrva.
<BR>&nbsp;&nbsp;&nbsp;&nbsp;&nbsp;Avijani su gotovo svakodnevno vežbali letenje. Deca su oduševljeno odlazila sa svojim pticolikim prijateljima na trgove, gde su Timi i Tami imali više prostora da prikažu svoje sve veće veštine. Ričard je uvek vodio Niki da gleda kako avijani lete. Vodio je svoju unuku, zapravo, svuda sa sobom. S vremena na vreme Niki je išla pešice, ali najčešće ju je Ričard nosio na leđima, u jednoj udobnoj nosiljci nalik na ranac, koju je sam konstruisao. Taj neobični par postao je nerazdvojan. Ričard je postao i njen glavni nastavnik. Nije mnogo prošlo, a on je objavio svima da je njegova unuka genije za matematiku.
<BR>&nbsp;&nbsp;&nbsp;&nbsp;&nbsp;Uveče je oduševljavao Nikol pričama o Nikinim najnovijim poduhvatima. "Znaš šta je uradila danas?" počinjao je obično, kad bi ostao nasamo s Nikol, u krevetu.
<BR>&nbsp;&nbsp;&nbsp;&nbsp;&nbsp;"Ne znam, dragi", bio je Nikolin uobičajeni odgovor. Jako je dobro znala da nema spavanja dok joj sve ne ispriča.
<BR>&nbsp;&nbsp;&nbsp;&nbsp;&nbsp;"Pitao sam je koliko bi crnih loptica imala ako već ima tri, a ja joj dam još dve. (Dramatična pauza.) I znaš šta je odgovorila? (Još jedna dramatična pauza.) Pet! Rekla je pet. Devojčica koja je prošle nedelje proslavila drugi rođendan..."
<BR>&nbsp;&nbsp;&nbsp;&nbsp;&nbsp;Nikol je bila oduševljena tim Ričardovim interesovanjem za Niki. Taj stari čovek i ta malena devojčica bili su idealan 'par'. Kao roditelj, Ričard nijednog trenutka nije uspeo da prevlada svoje potisnute emocionalne probleme i, u isti mah, svoje jako osećanje odgovornosti, tako da je tek sad, prvi put u životu, osetio radost zaista nevine ljubavi. Nikin otac Robert, međutim, iako velik lekar, nije kao osoba pokazivao mnogo topline i nije u potpunosti razumeo važnost toga druženja bez neke određene svrhe, koje između roditelja i dece mora postojati.
<BR>&nbsp;&nbsp;&nbsp;&nbsp;&nbsp;Patrik i Nikol su imali nekoliko dugih razgovora o Keti, i na kraju svakog Nikol je bila izuzetno potištena. Patrik nije skrivao od svoje majke činjenicu da je Keti duboko umešana u sve Nakamurine mahinacije, da mnogo pije i da se u seksualnom pogledu pustila u veliki 'promet'. Ali nije rekao Nikol da Keti vodi Nakamurin biznis sa prostitucijom, niti je izneo svoju slutnju da je postala i narkomanka.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
