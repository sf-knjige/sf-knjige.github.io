<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;"Znači oktići nisu nikad učinili ništa neprijateljski?" govorio je Maks ljutito. "Onda kako nazivate ovo sad? Mi smo, jebote, uhvaćeni u klopku." Žestoko je odmahnuo glavom. "Znao sam ja da je glupo bilo što smo uopšte dolazili ovamo."
<BR>&nbsp;&nbsp;&nbsp;&nbsp;&nbsp;"Molim te, Makse", reče Eponina. "Nemojmo se svađati. Sukobi između nas samih neće nimalo pomoći."
<BR>&nbsp;&nbsp;&nbsp;&nbsp;&nbsp;Svi odrasli, osim Nai i Bendžija, već su bili prešli taj kilometar do katedralske sale da pogledaju šta su to oktopauci uradili. Pokazalo se da ljudskim bićima zaista nema izlaza iz jazbine, osim kroz tri preostala tunela, od kojih su se dva završavala kod ogromnog 'bunara' dok je treći vodio, kao što su brzo ustanovili, do jedne velike prazne magacinske prostorije iz koje nikakvog izlaza nije bilo.
<BR>&nbsp;&nbsp;&nbsp;&nbsp;&nbsp;"Moramo brzo smisliti nešto", reče Maks. "Imamo hrane za još četiri dana, a ne možemo ni da naslutimo gde bismo mogli nabaviti novu količinu."
<BR>&nbsp;&nbsp;&nbsp;&nbsp;&nbsp;"Žao mi je, Makse", reče Nikol, "ali ja i sada mislim da je Ričardova prvobitna odluka bila ispravna. Da smo ostali u našem staništu, vojska bi nas uhvatila i vratila u Novi Eden, a tamo nas gotovo sigurno čeka smrtna kazna..."
<BR>&nbsp;&nbsp;&nbsp;&nbsp;&nbsp;"Možda", prekide je Maks. "A možda i ne... Bar bi deca bila pošteđena. Ne verujem ni da bi Bendži, ni doktor, bili ubijeni..."
<BR>&nbsp;&nbsp;&nbsp;&nbsp;&nbsp;"To su sad akademske diskusije", reče Ričard, "koje ne rešavaju naš glavni problem - šta sad činiti."
<BR>&nbsp;&nbsp;&nbsp;&nbsp;&nbsp;"Pa, hajde, genije", reče Maks ironično. "Ovo dosad bio je tvoj šou. Šta predlažeš?"
<BR>&nbsp;&nbsp;&nbsp;&nbsp;&nbsp;Opet se umeša Eponina. "Nisi fer, Makse. Nije Ričard kriv što smo se ovako zaglavili... Osim toga, kao što već rekoh, neće nam biti koris..."
<BR>&nbsp;&nbsp;&nbsp;&nbsp;&nbsp;"Dobro, dobro", reče Maks. Pođe ka tunelu koji je vodio do magacinske prostorije. "Idem ja ovim tunelom, da se malo smirim i da popušim jednu cigaretu." Na trenutak se osvrte da pogleda Eponinu. "Hoćeš li ti pola? Posle nje ostaje nam još dvadeset devet komada. Tačno toliko."
<BR>&nbsp;&nbsp;&nbsp;&nbsp;&nbsp;Eponina se bledo nasmeši Nikol i Eli. "Još je ljut na mene što nisam ponela sve cigare kad smo napustili naše leglo", reče ona tiho. "Ne brinite se... Maks je prgav ali se brzo smiri... Vratićemo se za kroz neki minut."
<BR>&nbsp;&nbsp;&nbsp;&nbsp;&nbsp;"A kakav je tvoj plan, dragi?" reče Nikol Ričardu odmah po odlasku Maksa i Eponine.
<BR>&nbsp;&nbsp;&nbsp;&nbsp;&nbsp;"Nemamo mnogo izbora", reče Ričard sumorno. "Deca, avijani, Bendži i s njima minimalni neophodni broj odraslih, treba da ostanu ovde, a svi drugi treba da pođu, što pre, u istraživanje oko ove jazbine. Nije mi lako da poverujem da oktopauci zaista žele da mi svi pomremo od gladi."
<BR>&nbsp;&nbsp;&nbsp;&nbsp;&nbsp;"Izvini, Ričarde." Robert Tarner je progovorio prvi put otkad je Patrik javio da su izlazi iz legla zatvoreni. "Ne polaziš li ti opet od pretpostavke da su oktopauci prijateljski raspoloženi? Pretpostavimo sad da nisu ili, kao što je po mom uverenju verovatnije, da im je savršeno svejedno da li ćemo mi preživeti ili ne. Možda su prolaze zazidali jednostavno zato da bi se zaštitili od svih ljudskih bića koja su se u poslednje vreme pojavila."
<BR>&nbsp;&nbsp;&nbsp;&nbsp;&nbsp;Robert zaćuta; činilo se da je izgubio koncentraciju. "Pokušavao sam da kažem", nastavi on nekoliko trenutaka kasnije, "da su u ovom trenutku deca, pa i tvoja unuka, u znatnoj opasnosti, ne samo fizičkoj nego, mogao bih dodati, i psihološkoj, i da bih ja bio protiv svakog plana koji bi značio da deca ostanu nezaštićena i izložena eventualnom napadu."
<BR>&nbsp;&nbsp;&nbsp;&nbsp;&nbsp;"U pravu si, Roberte", prekide ga Ričard. "Neophodno je da nekoliko odraslih, među kojima mora biti bar jedan muškarac, ostanu uz Bendžija i decu. Pa Nai u ovom času sigurno ima pune ruke posla... Zašto se ne biste ti, Patrik i Eli vratili kod njih, odmah sad? Nikol i ja ćemo sačekati Maksa i Eponinu, pa ćemo vam se brzo pridružiti."
<BR>&nbsp;&nbsp;&nbsp;&nbsp;&nbsp;Kad su to troje otišli, Ričard i Nikol ostadoše sami. "Eli kaže da je Robert sada gotovo bez prestanka ljut, vrlo ljut", reče Nikol tiho, "ali da ne zna kako da konstruktivno izrazi svoj gnev... Rekao joj je da smatra da je čitav ovaj poduhvat, od početka, jedna velika greška. Provodi sate zadubljen u sumorne misli o tome... Eli kaže da se čak zabrinula za njegovo psihičko zdravlje."
<BR>&nbsp;&nbsp;&nbsp;&nbsp;&nbsp;Ričard odmahnu glavom. "Možda poduhvat jeste od početka bio pogrešan. Možda je trebalo da ti i ja odživimo ostatak svojih života ovde sami. Baš sam pomislio da..."
<BR>&nbsp;&nbsp;&nbsp;&nbsp;&nbsp;U tom času u salu se vratiše Maks i Eponina. "Želeo bih da se izvinim", reče Maks pružajući ruku, "vama oboma. Verovatno su me savladali strah i utučenost."
<BR>&nbsp;&nbsp;&nbsp;&nbsp;&nbsp;"Hvala ti, Makse", odgovori Nikol. "Ali, zaista nisu potrebna izvinjenja. Smešna je i pomisao da bi ovolika grupa ljudi mogla proći kroz ovakve doživljaje bez ijednog sukoba."
<BR>
<BR>&nbsp;&nbsp;&nbsp;&nbsp;&nbsp;U muzeju se okupiše svi. "Dakle, da ponovimo plan još jednom", reče Ričard. "Nas petoro silazimo niz klinove i istražujemo predeo oko one donje platforme. Temeljito ćemo ispitati svaki tunel koji nađemo. Onda, ako ne nađemo nikakav put za izlazak odavde, a ako nam velika podzemna železnica bude zaista na raspolaganju, Maks, Eponina, Nikol i ja ćemo se ukrcati, ali će se Patrik vratiti i popeti uz bunar, nazad, do vas."
<BR>&nbsp;&nbsp;&nbsp;&nbsp;&nbsp;"Zar ti se ne čini da je neoprezno da se sve četvoro ukrcate u podzemni vagon?" upita Robert. "Zašto ne bi prvo krenulo dvoje? Šta ako vagon ode i nikad se ne vrati?"
<BR>&nbsp;&nbsp;&nbsp;&nbsp;&nbsp;"Vreme je naš neprijatelj, Roberte", odgovori Ričard. "Da ne stojimo tako slabo sa hranom, mogli bismo primeniti neki umereniji plan. U tom slučaju bi se u vagon ukrcalo možda samo dvoje od nas. Ali, šta ako podzemna železnica vodi do više različitih stanica? Pošto smo već zaključili da, zbog bezbednosti, istažujemo samo u parovima, pronalaženje izlaza moglo bi potrajati predugo da samo jedan par traga."
<BR>&nbsp;&nbsp;&nbsp;&nbsp;&nbsp;U sali je zavladala duga tišina. Onda Timi poče nešto da brblja svojoj sestri. Niki ode do njega i poče da gladi somotno glatku donju stranu avijanovog tela. "Ne tvrdim da znam sve", reče Ričard. "Niti potcenjujem ozbiljnost naše situacije. Ali, ako postoji izlaz odavde, a Nikol i ja verujemo da mora postojati, onda treba da ga nađemo što pre."
<BR>&nbsp;&nbsp;&nbsp;&nbsp;&nbsp;"Pod pretpostavkom da vas četvoro pođete tim vagonom", reče Patrik, "koliko dugo mi treba da vas čekamo ovde, u muzeju?"
<BR>&nbsp;&nbsp;&nbsp;&nbsp;&nbsp;"To je teško pitanje", odgovori Ričard. "Hrane imate za još četiri dana. Trebalo bi da vas i neko vreme posle toga u životu održava voda, koju imate u izobilju u cisterni... Ne znam, Patriče, možda treba da nas čekate dva-tri dana. Posle toga, odluku morate doneti sami. Ako ikako bude moguće, neko od nas će se vratiti."
<BR>&nbsp;&nbsp;&nbsp;&nbsp;&nbsp;Bendži je budno pratio ovaj razgovor. Bilo je jasno da je manje-više shvatio o čemu je reč - počeo je tiho da plače. Nikol mu priđe da ga uteši. "Ne brini, sine", reče ona. "Sve će biti u redu."
<BR>&nbsp;&nbsp;&nbsp;&nbsp;&nbsp;Dete-čovek diže pogled ka svojoj majci. "Nadam se da hoće, ma-ma", reče on, "al' se plašim."
<BR>&nbsp;&nbsp;&nbsp;&nbsp;&nbsp;Galilej Vatanabe najednom skoči i otrča u onaj deo sale gde su dve puške ležale naslonjene na zid. "Ako ovde uđe neko od tih okto čudovišta, ubiću ga. Bum! Bum!" Nekoliko sekundi je pipao bližu pušku, a onda mu je Maks izmače iz dohvata.
<BR>&nbsp;&nbsp;&nbsp;&nbsp;&nbsp;Galilejeva vika navela je avijane da se razgalame a malu Niki da se rasplače. Eli je obrisala suze svojoj kćeri, Maks i Patrik su zabacili puške o desno rame, i istraživači se oprostiše od onih koji će ostati. Eli pođe tunelom, s njima. "Nisam htela ovo da kažem pred decom", reče ona, "ali, stvarno, šta da uradimo ako uđe neki oktopauk dok vi niste tu."
<BR>&nbsp;&nbsp;&nbsp;&nbsp;&nbsp;"Nastojte da ne paničite", odgovori Ričard.
<BR>&nbsp;&nbsp;&nbsp;&nbsp;&nbsp;"I da ne učinite ništa agresivno", dodade Nikol.
<BR>&nbsp;&nbsp;&nbsp;&nbsp;&nbsp;"Ti zgrabi Niki i beži kao luda", reče Maks i namignu.
<BR>
<BR>&nbsp;&nbsp;&nbsp;&nbsp;&nbsp;Ništa neuobičajeno nije se dogodilo dok su se spuštali niz klinove. Baš kao i pre znatnog broja godina, svetlosti na nižem 'spratu' su se palile čim bi bilo ko dospeo do neosvetljene zone. Manje od sat vremena potom sve petoro istraživača našlo se na platformi podzemne železnice. "Sada ćemo saznati da li ta misteriozna vozila još idu", reče Ričard.
<BR>&nbsp;&nbsp;&nbsp;&nbsp;&nbsp;U sredini kružne platforme bila je manja rupa, takođe s metalnim klinovima koji su polazili iz zidova ka unutrašnjosti - novi, ali manji 'bunar' koji se spuštao dalje u tamu. Na dva suprotna kraja platforme, devedeset stepeni levo i devedeset stepeni desno od mesta gde su njih petoro stajali, dva mračna tunela bila su urezana u kamen i metal. Jedan je bio golem, visok pet do šest metara; drugi - desetak puta manjeg prečnika. Kad se Ričard primakao na samo dvadesetak ugaonih stepeni do većeg tunela, u njemu najednom blesnuše svetlosti, tako da se cela unutrašnjost mogla jasno videti. Taj tunel je izgledao kao uveličana verzija neke velike kanalizacione cevi na Zemlji.
<BR>&nbsp;&nbsp;&nbsp;&nbsp;&nbsp;Iz tunela je doprlo neko hujanje; kad čuše taj zvuk, svi priđoše Ričardu. Manje od minut posle toga, vozilo nalik na vagon podzemne železnice pojavilo se u tunelu. Izišlo je velikom brzinom iza jedne krivine, sjurilo se ka njima i zaustavilo na otprilike metar od manjeg bunara s klinovima.
<BR>&nbsp;&nbsp;&nbsp;&nbsp;&nbsp;Unutrašnjost vozila bila je takođe osvetljena. Nije bilo nikakvih sedišta; od poda do tavanice protezale su se vertikalne šipke, raspoređene naizgled nasumično po vagonu. Nekih petnaest sekundi posle zaustavljanja vrata se otvoriše klizanjem u stranu. Na drugi peron, sa suprotne strane manjeg bunara, nekih pet sekundi kasnije stigla su druga takva kola, ali deset puta manjih dimenzija.
<BR>&nbsp;&nbsp;&nbsp;&nbsp;&nbsp;Iako su Maks, Patrik i Eponina mnogo puta slušali priče o ovim dvema avetinjskim podzemnim železnicama, sada su, pri stvarnom suočenju s njima, osetili zebnju. "Ti to baš ozbiljno, prijatelju moj?" reče Maks Ričardu. Njih dvojica su brzo pregledali spoljašnjost velikog vagona. "Ti bi stvarno ušao u ovu prokletinju, ako se pokaže da nemamo nikakavu drugu mogućnost?"
<BR>&nbsp;&nbsp;&nbsp;&nbsp;&nbsp;Ričard klimnu glavom.
<BR>&nbsp;&nbsp;&nbsp;&nbsp;&nbsp;"Ali ovo bi moglo da ode bilo gde", reče Maks. "Nemamo ni najmutniju jebenu ideju šta je ovo, ko je ovo napravio, čemu kog vraga služi. A kad se ukrcamo, bićemo totalno bespomoćni."
<BR>&nbsp;&nbsp;&nbsp;&nbsp;&nbsp;"Tako je", reče Ričard. Osmehnuo se bledo. "Makse, odlično sagledavaš naš položaj."
<BR>&nbsp;&nbsp;&nbsp;&nbsp;&nbsp;Maks odmahnu glavom. "Pa onda hajd' da se potrudimo da nađemo nešto u ovoj rupčagi, jer teško da ćemo Eponina i ja hteti da..."
<BR>&nbsp;&nbsp;&nbsp;&nbsp;&nbsp;"U redu", reče Patrik prilazeći im. "Valjda je sad trenutak za sledeću fazu naše operacije... Makse, jesi li spreman za još malo pentranja po klinovima?"
<BR>
<BR>&nbsp;&nbsp;&nbsp;&nbsp;&nbsp;Ričard nije imao nijednog od svojih pametnih robotića da ih ukrca u manji vagon. Imao je, međutim, minijaturnu kameru sa nekako skrpljenim sistemom za pokretanje; nadao se da će ona svojom težinom uspeti da aktivira vagon. "Ovaj mali tunel ne može ni pod kojim okolnostima biti izlaz za nas", reče on ostalima. "Samo hoću da proverim da li se išta značajno izmenilo tokom ovih godina. Osim toga, čini se da zasad nema razloga da više od dvoje nas siđe nekud niže."
<BR>&nbsp;&nbsp;&nbsp;&nbsp;&nbsp;Dok su Maks i Patrik polako silazili niz šiljke u manjem bunaru, a Ričard, sav zanet u posao, obavljao poslednju proveru ispravnosti svoje pokretne kamere, Nikol i Eponina su se šetkale po peronu. "Kako ide, poljoprivrednik", pozva Eponina Maksa preko radija.
<BR>&nbsp;&nbsp;&nbsp;&nbsp;&nbsp;"Ma dobro je, zasad", odgovori Maks. "Ali, jedva ako smo deset metara ispod vas. Ovde klinovi nisu tako gusti kao gore, pa moramo opreznije."
<BR>&nbsp;&nbsp;&nbsp;&nbsp;&nbsp;"Izgleda da je tvoj odnos s Maksom zaista procvetao dok sam ja bila u ćuzi", komentarisala je Nikol nekoliko trenutaka potom.
<BR>&nbsp;&nbsp;&nbsp;&nbsp;&nbsp;"Jeste, i te kako", odgovori Eponina bez ustezanja. "I ja sam time, da ti iskreno kažem, bila iznenađena. Nisam verovala da muškarac može ozbiljno da se veže za jednu ženu koja je... znaš... Ali potcenila sam Maksa. On je zaista neuobičajena osoba. Ispod te zlovoljne, muževne spoljašnjosti..."
<BR>&nbsp;&nbsp;&nbsp;&nbsp;&nbsp;Eponina zaćuta. Nikol se široko smešila. "Ne verujem da Maks ikoga uspeva stvarno da prevari", reče Nikol. "Bar ne nikoga od onih koji ga poznaju. Robusni Maks koji mnogo psuje, to je samo gluma, uvežbana iz nekog razloga, verovatno radi samozaštite, na toj farmi u Arkanzasu."
<BR>&nbsp;&nbsp;&nbsp;&nbsp;&nbsp;Ćutale su obe nekoliko sekundi. "Ali mislim da ni ja nisam sagledavala njegovu pravu vrednost", nastavi Nikol. "Njemu služi na čast to što te tako potpuno voli iako vas dvoje nijednom niste mogli stvarno da se..."
<BR>&nbsp;&nbsp;&nbsp;&nbsp;&nbsp;"O, Nikol", reče Eponina, najednom sva usteptala. "Nemoj misliti da ja to nisam želela, čak sanjala o tome. Doktor Tarner nam je toliko puta rekao da su vrlo mali izgledi da RV-41 pređe na Maksa, ako upotrebljavamo sredstva za zaštitu... Ali to 'vrlo mali' za mene je preveliko. Zamisli da se dogodi da ja na neki način, na neki užasan način ipak prenesem Maksu tu kugu koja me ubija? Kako bih ikada mogla oprostiti sebi da čoveka koga volim osudim na smrt?"
<BR>&nbsp;&nbsp;&nbsp;&nbsp;&nbsp;Eponini se oči ispuniše suzama. "Naravno da smo intimni", nastavi ona. "Na naš poseban, bezbedan način... Maks se nije ni jedan jedini put požalio. Ali, po njegovim očima vidim da mu nedostaje..."
<BR>&nbsp;&nbsp;&nbsp;&nbsp;&nbsp;"Eto, tu smo", začuo se Maksov glas preko radija. "Vidimo dno. Izgleda kao normalan pod, možda još nekih pet metara naniže. Dva tunela vode odatle, jedan veličine onog koji je gore, kod vas, manji, a drugi zaista minijaturan. Silazimo da pogledamo iz neposredne blizine."
<BR>
<BR>&nbsp;&nbsp;&nbsp;&nbsp;&nbsp;Došlo je vreme da se istraživači ukrcaju u vagon. Ričardova kamera nije snimila ništa suštinski novo, a pregled čitavog prostora ispod oktopaučke jazbine nije doveo do otkrića bilo kakvog drugog izlaza. Ričard i Patrik su nasamo popričali o tome šta sve treba mlađi od njih dvojice da učini kad se popne u leglo. Onda su se pridružili Maksu, Nikol i Eponini. Sve petoro pošli su laganim hodom po peronu, ka vozilu koje ih je čekalo.
<BR>&nbsp;&nbsp;&nbsp;&nbsp;&nbsp;Eponina je u stomaku osećala tremu. Setila se sličnog osećanja 'leptirova u stomaku' kad je, kao devojčica od četrnaest godina, otvarala svoju prvu samostalnu izložbu u sirotištu u Limožu. Duboko je udahnula.
<BR>&nbsp;&nbsp;&nbsp;&nbsp;&nbsp;"Ne stidim se da kažem: strah me je", reče ona.
<BR>&nbsp;&nbsp;&nbsp;&nbsp;&nbsp;"Jebi ga", reče Maks. "To je nedovoljno jako rečeno... Nego, Ričarde, kako znamo da vagon neće da se stropošta u onu provaliju o kojoj si nam pričao?"
<BR>&nbsp;&nbsp;&nbsp;&nbsp;&nbsp;Ričard se osmehnu ali ne odgovori. Prišli su vagonu. "E, dobro, sad", reče on, "pošto ne znamo kako se ovo aktivira, moramo biti veoma pažljivi. Da svi uđemo manje-više istovremeno. Na taj način neće biti opasnosti da se vrata zatvore dok je neko još na peronu."
<BR>&nbsp;&nbsp;&nbsp;&nbsp;&nbsp;Gotovo minut posle toga vladalo je ćutanje. Četvoro putnika stadoše rame uz rame; najbliže tunelu stao je Maks, do njega Eponina. "Brojaću", reče Ričard. "Na tri, svi zakoračujemo unutra."
<BR>&nbsp;&nbsp;&nbsp;&nbsp;&nbsp;"A je l' mogu ja da zažmurim?" reče Maks isceren. "Tako mi je bilo lakše na toboganima, kad sam bio klinac."
<BR>&nbsp;&nbsp;&nbsp;&nbsp;&nbsp;"Možeš, ako ti je volja", odgovori Nikol d'Žarden Vejkfild.
<BR>&nbsp;&nbsp;&nbsp;&nbsp;&nbsp;Ušli su u vagon. Svako je zgrabio po jednu uspravnu šipku. Ništa se nije dogodilo. Patrik ih je gledao netremice, sa perona, kroz vrata koja su ostala otvorena. "Možda vrata čekaju Patrika", reče Ričard tiho.
<BR>&nbsp;&nbsp;&nbsp;&nbsp;&nbsp;"Pa ne znam", promumla Maks, "ali ako ova jebada ne krene u sledećih nekoliko sekundi, ja iskačem."
<BR>&nbsp;&nbsp;&nbsp;&nbsp;&nbsp;Sledećeg trenutka vrata su se zatvorila. Dva daha kasnije, vagon je s trzajem krenuo i pojurio, naglo ubrzavajući, kroz osvetljeni tunel.
<BR>&nbsp;&nbsp;&nbsp;&nbsp;&nbsp;Patrik im je mahnuo. Ispratio ih je pogledom. Kad je vagon zašao za prvu krivinu i nestao s vidika, on zabaci pušku na rame i poče da se penje uz klinove. Molim vas, vratite se brzo, pomisli on, pre nego što neizvesnost postane neizdrživa za sve nas.
<BR>&nbsp;&nbsp;&nbsp;&nbsp;&nbsp;Manje od petnaest minuta trebalo mu je da se vrati na nivo oktopaučke jazbine. Popio je malo vode iz boce a onda pohitao tunelom ka muzeju. Usput je razmišljao šta će ispričati porodici.
<BR>&nbsp;&nbsp;&nbsp;&nbsp;&nbsp;Prešao je prag, u prvi mah ne zapažajući da je unutra mrak. Međutim, čim je ušao, sva svetla su se upalila. Na tren je bio bez orijentacije. Upadoh ja u pogrešnu salu, pomisli on. Išao sam pogrešnim tunelom. Ali, ne, nisam, nastavio je njegov uznemireni um. Hitro je preleteo pogledom po sali. Ipak mora biti da je ovo ta dvorana. U onom uglu vidim dva pera, a tamo jedne Nikine smešne pelene...
<BR>&nbsp;&nbsp;&nbsp;&nbsp;&nbsp;Sa svakim sledećim sekundom njegovo srce je udaralo sve brže. Gde su? reče Patrik sebi. Mahnitim pogledom je preleteo salu po drugi put. Šta im se moglo dogoditi? Što je duže zurio u prazne zidove i prisećao se razgovora pre polaska, to mu je jasnije bilo da njegova sestra i prijatelji nikako nisu mogli otići po svojoj volji. Osim ako su nisu ostavili kakvu poruku! Tokom sledeća dva minuta pretražio je svaki kutak sale - nikakvih poruka nije bilo. Znači neko ili nešto ih je prisililo na odlazak, zaključi on.
<BR>&nbsp;&nbsp;&nbsp;&nbsp;&nbsp;Pokušavao je da misli racionalno, ali to je bilo nemoguće. Njegov um je jednako preskakao s pitanja šta sad treba preduzeti na grozne scene onoga što se ostalima možda dogodilo. Najzad Patrik zaključi da su se možda svi vratili u onu raniju oktopaučku salu, onu koju su njegova majka i Ričard nazivali foto-galerijom, možda zbog toga što se osvetljenje u muzeju pokvarilo, ili iz nekog drugog jednako trivijalnog razloga. Ohrabren takvim mislima, on pojuri tunelom na tu stranu.
<BR>&nbsp;&nbsp;&nbsp;&nbsp;&nbsp;Tri minuta kasnije bio je u foto-galeriji, ali je i ona bila prazna. Patrik sede i nasloni se leđima na zid. Družina je mogla poći samo na dve strane. Pošto na celom putu od bunara dovde nije sreo nikoga, mogli su se, znači, samo vratiti u katedralsku dvoranu, nadomak zazidanog izlaza. Čvrsto stežući pušku u ruci Patrik se zaputi dugim hodnikom. U njemu je jačalo uverenje da Nakamurini soldati nisu otišli s ostrva, nego da su, na neki način, provalili u leglo i pohvatali sve koje su tu zatekli.
<BR>&nbsp;&nbsp;&nbsp;&nbsp;&nbsp;Neposredno pre ulaska u katedralsku salu Patrik začu Nikin plač. "Mama, maaaama", naricala je devojčica. Patrik jurnu u katedralsku salu, ali opet ne vide nikog, onda potrča uz rampu, ka mestu odakle se čuo plač njegove nećake.
<BR>&nbsp;&nbsp;&nbsp;&nbsp;&nbsp;Na zaravni pokraj izlaza, i sad zazidanog, vide haotičnu scenu. Niki je plakala, Robert Tarner je hodao ukrug, kao potpuno izgubljen, ruku ispruženih napred a očiju prevrnutih nagore, i govorio neprestano: "O, Bože, ne. O, Bože, ne." Bendži je tiho jecao u jednom uglu, a Nai se trudila, bez mnogo uspeha, da uteši svoje sinove-blizance.
<BR>&nbsp;&nbsp;&nbsp;&nbsp;&nbsp;Primetivši Patrika, Nai skoči i potrča ka njemu. "O, Patriče", reče ona dok su joj suze klizile niz lice, "oktoi su kidnapovali Eli."
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
