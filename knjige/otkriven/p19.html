<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;"Biologija za osvetljenje, biologija za poljoprivredni i građevinski rad - imaš li ti utisak da su naši oktići, ili neka bića iznad njih ali u zapanjujućoj simbiotičkoj hijerarhiji, najbolji biolozi u ovoj galaksiji?"
<BR>&nbsp;&nbsp;&nbsp;&nbsp;&nbsp;"Ne znam, Ričarde", odgovori ona dovršavajući doručak. "Ali, nesumnjivo je njihova tehnološka evolucija išla znatno drugačijim putanjama nego naša."
<BR>&nbsp;&nbsp;&nbsp;&nbsp;&nbsp;Oboje su, u trenucima neposredno posle buđenja, zadivljeno gledali kako divovski svitac, kad je čuo da se oni pokreću, upalio svoju 'opremu', poleteo i zauzeo uobičajeni položaj u vazduhu, tačno iznad njih. Nekoliko minuta kasnije s juga je doletelo drugo slično biće. Ta dva svica obezbedila su, u jednom uskom prostoru, svetlost snažnu kao dan u Novom Edenu.
<BR>&nbsp;&nbsp;&nbsp;&nbsp;&nbsp;Ričard i Nikol su spavali dobro i probudili se sasvim odmorni. Idući za svojim letećim vodičima prepešačili su još kilometre staza kroz njive, pa i kroz jedno polje na kome je rasla trava tri metra visoka. Kraj te njive staza je skrenula oštro nalevo i njih dvoje se nađoše pred ogromnim nizom plitkih bazena s vodom, koji se protezao dokle im je pogled dosezao.
<BR>&nbsp;&nbsp;&nbsp;&nbsp;&nbsp;Posle nekoliko minuta došli su do mesta za koje je Ričard tačno ocenio da je severoistočni ugao zone s bazenima. Sistem se sastojao od mnogo dugačkih, uzanih pravougaonih bazena, koji su bili napravljeni od neke sive legure. Svaki bazen bio je dvadesetak metara širok ali i nekoliko stotina metara dugačak; dužinom bili su orijentisani u pravcu istok-zapad. Rubovi svih bazena bili su oko jedan metar iznad tla; unutra je, do tri četvrtine te visine, bila neka tečnost za koju se činilo da je voda. Na svakom uglu svakog bazena uzdizao se po jedan blistavocrveni debeli valjak, visok oko dva metra, sa po jednom belom kuglom na vrhu.
<BR>&nbsp;&nbsp;&nbsp;&nbsp;&nbsp;Prošetali su nekoliko stotina metara i osmotrili nekoliko tih uglova i stubova. U bazenima nisu videli ništa osim vode. "I, šta, ovo im je neka instalacija za prečišćavanje vode?" reče Nikol.
<BR>&nbsp;&nbsp;&nbsp;&nbsp;&nbsp;"Ne verujem", odgovori on. Stadoše kraj zapadne ivice jednog bazena. "Vidiš kako izgleda unutrašnja površina zida, odmah pored cilindra... Mnoštvo nekih sitnih, složenih delova. To bi mogle biti elektronske komponente. Bile bi suvišne u običnom bazenu za prečišćavanje vode."
<BR>&nbsp;&nbsp;&nbsp;&nbsp;&nbsp;Nikol popreko pogleda svog muža. "Je l'? To je veliki skok sa malo dokaza. Na osnovu čega određuješ funkciju tih sićušnih zvrčaka u jednom tuđinskom bazenu?"
<BR>&nbsp;&nbsp;&nbsp;&nbsp;&nbsp;"Pa rekao sam da bi 'mogle biti' elektronske komponente", reče on i nasmeja se. "Samo sam hteo reći da nije verovatno da bi takav stupanj složenosti bio potreban tamo gde se naprosto prečišćava voda."
<BR>&nbsp;&nbsp;&nbsp;&nbsp;&nbsp;Svetleći vodiči iznad njih tražili su da se krene ka jugu. Pođoše pored sledećeg, južnijeg reda ovakvih bazena, čija je sadržina bila ista; ali u trećem redu do koga dođoše voda je bila prepuna nekih paperjastih loptica. Bile su u najrazličitijim bojama. Ričard zavrnu rukav, uvuče ruku u vodu i izvadi nekoliko stotina njih.
<BR>&nbsp;&nbsp;&nbsp;&nbsp;&nbsp;"To su jaja", reče Nikol čvrsto. "Sigurna sam, na isti način kako si ti siguran da su ono elektronske komponente."
<BR>&nbsp;&nbsp;&nbsp;&nbsp;&nbsp;Ričard se opet nasmeja. "Vidi", reče prinoseći joj gomilu tih loptica bliže očima, "ima ih samo pet različitih vrsta. Samo treba dobro pogledati."
<BR>&nbsp;&nbsp;&nbsp;&nbsp;&nbsp;"Pet vrsta čega?"
<BR>&nbsp;&nbsp;&nbsp;&nbsp;&nbsp;Voda u svim bazenima u tom redu bila je puna takvih jajolikih loptica. Još nekoliko stotina metara ka jugu i Nikol i Ričard se nađoše pred sledećim, za njih četvrtim redom bazena. Sad su oboje već počinjali da osećaju umor. "Ako ovde ništa novo ne vidimo", reče on, "hoćemo li da prezalogajimo nešto? Šta kažeš?"
<BR>&nbsp;&nbsp;&nbsp;&nbsp;&nbsp;"Prihvata se."
<BR>&nbsp;&nbsp;&nbsp;&nbsp;&nbsp;Ali, videli su nešto novo, već sa daljine od pedesetak metara. Jedno četvrtasto robotsko vozilo, možda trideset centimetara visoko i široko, jurilo je po ogradi bazena, od stuba do stuba; za njim drugo, desetak centimetara visoko. "Eto ti, znala sam da su to staze za jurcanje nekih kolica", reče ona zadirkujući Ričarda.
<BR>&nbsp;&nbsp;&nbsp;&nbsp;&nbsp;A on je bio odveć opčinjen prizorom da joj ma šta odgovori. Osim tog robota, koji je uspevao da obiđe ceo bazen za neka tri minuta, bilo je i drugih čuda izloženih njihovom pogledu. U ovom redu, svaki bazen je bio uzdužno podeljen na dve nejednake polovine, žičanom mrežom koja je neznatno virila iz vode. S jedne strane mreže bilo je neizbrojivo mnoštvo malih plivajućih stvorova, u pet različitih boja. S druge strane mreže bilo je, na dnu, mnogo nekih sjajnih krugova nalik na 'peščane dolare'. Njima je bilo prepušteno dvostruko više prostora nego zbijenim malim plivačima, koji su dobili samo trećinu bazena.
<BR>&nbsp;&nbsp;&nbsp;&nbsp;&nbsp;Ričard i Nikol su se sagnuli da osmotre aktivnost u vodi. Peščani dolari su se kretali tamo-amo. Zbog velikog broja stvorenja i stalnog komešanja u vodi, Ričard i Nikol su tek posle nekoliko minuta sagledali šta se stvarno događa. Svaki 'peščani dolar' se, u određenim vremenskim intervalima, primicao mreži. Za to je koristio nožice nalik na bičeve. Hvatao se za mrežu a onda drugim parom nožica grabio jednog majušnog plivača, uvlačio ga, kroz mrežu, u usta, i proždirao. Ali za to vreme je svetlost, kojom je 'peščani dolar' zračio, slabila. Kad bi uhvatio i pojeo nekoliko plivača, 'peščani dolar' je sasvim prestajao da svetli.
<BR>&nbsp;&nbsp;&nbsp;&nbsp;&nbsp;"Pazi sad šta biva kad se on udalji od ograde", reče Ričard, prstom pokazujući jedno od tih stvorenja na dnu, neposredno ispod njih. "Pomeša se sa svojim drugarima i počne pomalo da svetli. Zatim - sve jače, do pune snage."
<BR>&nbsp;&nbsp;&nbsp;&nbsp;&nbsp;Pohita do najbližeg stuba i kleknu na zemlju. Jednom alatkom iz svog ranca poče da raskopava zemlju. "Mnogi delovi ovog sistema su ispod zemlje", reče uzbuđeno. "Kladim se da su svi ovi bazeni zapravo jedna ogromna električna centrala."
<BR>&nbsp;&nbsp;&nbsp;&nbsp;&nbsp;Ustao je, načinio tri duga, pažljivo odmerena koraka prema jugu, pažljivo označio svoju poziciju, a onda se nagnuo nad bazen. Prebrojao je 'peščane dolare' u prostoru između sebe i stuba. Brojanje je bilo teško zato što su se kružna bića, zračeći jakom svetlošću, stalno kretala.
<BR>&nbsp;&nbsp;&nbsp;&nbsp;&nbsp;"Oko tri stotine njih na tri metra, dakle, oko dvadeset pet hiljada u celom bazenu, ili dvesta hiljada u celom jednom redu bazena", reče on.
<BR>&nbsp;&nbsp;&nbsp;&nbsp;&nbsp;"Je l' ti to misliš da su ovi uspravni cilindri na uglovima bazena nekakvi akumulatori? Da se u njima sakuplja električna energija?"
<BR>&nbsp;&nbsp;&nbsp;&nbsp;&nbsp;"Verovatno", reče on. "Koja fantastična ideja! Nađeš organizme koji proizvode struju i prisiliš takva bića da predaju nakupljeni elektricitet da bi mogla da jedu. Zar zamisao nije genijalna."
<BR>&nbsp;&nbsp;&nbsp;&nbsp;&nbsp;"A šta radi onaj robot koji kruži gore?"
<BR>&nbsp;&nbsp;&nbsp;&nbsp;&nbsp;"Valjda je on nekakav kontrolor", odgovori Ričard.
<BR>
<BR>&nbsp;&nbsp;&nbsp;&nbsp;&nbsp;Ručali su a onda dovršili razgledanje te pretpostavljene centrale. Bilo je tu osam redova sa po osam 'električnih' bazena. Ali, od ta šezdeset četiri bazena, samo dvadeset je radilo u tom trenutku. "Obilje neiskorišćenih kapaciteta", komentarisao je Ričard. "Jasno je da njihovi inženjeri razumeju šta je rezervna snaga i šta je prostor za rast."
<BR>&nbsp;&nbsp;&nbsp;&nbsp;&nbsp;Divovski svici se tada zaputiše pravo na istok, iznad nečega što je ličilo na autoput. Na toj saobraćajnici Ričard i Nikol su se dvaput susreli s krdima od po nekoliko desetina ogromnih 'mrava', ali oba puta su se s njima mimoišli bez ikakvog međudodira. "Jesu li ta stvorenja dovoljno inteligentna da rade bez nadzora?" upita Nikol. "Ili se nama ne dozvoljava da vidimo nadzornike?"
<BR>&nbsp;&nbsp;&nbsp;&nbsp;&nbsp;"Interesantno pitanje. Pamtiš kako je brzo prišao jedan oktopauk onom 'mravu' koga je pogodila lopta? Možda imaju nekakvu ograničenu inteligenciju ali ne funkcionišu dobro u novom i nepoznatom okruženju."
<BR>&nbsp;&nbsp;&nbsp;&nbsp;&nbsp;"Kao neki ljudi koje ja i ti poznajemo", reče Nikol i nasmeja se.
<BR>&nbsp;&nbsp;&nbsp;&nbsp;&nbsp;Njihov dugi marš na istok završio se kad su dva lebdeća svetla stala iznad jedne prostrane ledine nadomak autoputa. Na ledini nije bilo ničega osim nekakvih stubova koji su iz daljine izgledali kao stative fudbalskih golova, bez mreža i prečki, obrasle puzavicom. Izbrojaše pet redova sa po osam takvih stubova.
<BR>&nbsp;&nbsp;&nbsp;&nbsp;&nbsp;"Daj, prelistaj vodič-knjigu, molim te" reče Ričard. "Turista lakše razume šta vidi ako o tome prvo pročita tekst."
<BR>&nbsp;&nbsp;&nbsp;&nbsp;&nbsp;Nikol se osmehnu. "Zaista nas vode, ovo je zaista turneja, zar ne? Šta misliš, zbog čega naši domaćini žele da mi sve ovo razgledamo?"
<BR>&nbsp;&nbsp;&nbsp;&nbsp;&nbsp;Ričard je jedan trenutak ćutao. "Gotovo sam sasvim siguran da su oktoi gospodari cele ove teritorije. Ili su bar dominantna vrsta u jednoj složenoj hijerarhiji... Onaj ko je izabrao baš tebe i mene za ovu turneju svakako veruje da će budući odnosi biti lakši ako ljudi budu upoznati sa sposobnostima oktopauka."
<BR>&nbsp;&nbsp;&nbsp;&nbsp;&nbsp;"Ako zaista komanduju oktići, zašto nisu naprosto kidnapovali sve nas, kao što su Eponinu i Eli?"
<BR>&nbsp;&nbsp;&nbsp;&nbsp;&nbsp;"Ne znam", odgovori on. "Možda je njihovo shvatanje morala složenije nego što zamišljamo."
<BR>&nbsp;&nbsp;&nbsp;&nbsp;&nbsp;Oba divovska svica su plesala u vazduhu iznad 'stativa s bršljanom'. "Ovi naši turistički vodiči postaju nestrpljivi", reče Nikol.
<BR>&nbsp;&nbsp;&nbsp;&nbsp;&nbsp;Da nisu oboje bili umorni od dvodnevnog napornog pešačenja i da nisu već videli toliko fantastičnih prizora u ovom vanzemaljskom svetu u južnom poluvaljku Rame, bili bi zapanjeni složenom simbiozom koju su otkrili u sledećih nekoliko sati.
<BR>&nbsp;&nbsp;&nbsp;&nbsp;&nbsp;'Puzavice' na stubovima nisu uopšte bile puzavice. Iz daljine se činilo da tu postoji neko lišće, ali kad priđoše, videše da je reč o malim kupastim gnezdima. Svako gnezdo se sastojalo od nekoliko hiljada majušnih bića sličnih biljnim vašima. Ova stvorenja su svojim telima gradila gnezdo, a međusobno su bila slepljena onom već poznatom slatkom lepljivom supstancom nalik na med, koju su ljudi tako rado jeli pod svodom. Tuđinske biljne vaši su proizvodile taj med tokom svoje normalne svakodnevne aktivnosti.
<BR>&nbsp;&nbsp;&nbsp;&nbsp;&nbsp;Oko ledine su se uzdizali zemljani brežuljci visoki i po nekoliko metara. Iz njih bi, svakih četrdesetak minuta, izlazile krupne bube s ravnim 'njuškama', koje su u tim humkama živele. Ričard i Nikol su gledali kolone ovih buba kako odlaze do 'stativa' i sakupljaju višak 'meda' iz naseobina vaši. Na polasku bi buba bila desetak centimetara dugačka, ali bi se tamo od silnog jela uvećavala trostruko ili četvorostruko, da bi onda ispovraćala progutani med u posude nalik na buriće, koje su se nalazile u rupama u zemlji, svaka nadomak po jednog 'stativa'.
<BR>&nbsp;&nbsp;&nbsp;&nbsp;&nbsp;Dvoje istraživača nisu mnogo pričali dok su ovo gledali. Celina biološkog sistema pred njima bila je zamršena, ali i divna - još jedan primer zapanjujuće uspešnosti njihovih domaćina na području simbioze. "Kladim se", reče umorni Ričard dok su se on i Nikol pripremali da spavaju nedaleko od jednog brežuljka, "da bismo videli, samo ako bismo dovoljno dugo čekali, kako dolazi neka tovarna životinja i podiže buriće s tim medom pa ih odnosi nekud."
<BR>&nbsp;&nbsp;&nbsp;&nbsp;&nbsp;Ležali su jedno uz drugo, na tlu, i gledali sletanje dva svica, daleko od njih. Zavlada gust mrak. "Ne verujem da se sve prosto tek tako dogodilo", reče Nikol. "Ne na nekoj drugoj planeti... niti ma gde. Prirodna evolucija naprosto ne stvara ovakvu harmoniju među živim vrstama kakvoj smo svedoci poslednjih dana."
<BR>&nbsp;&nbsp;&nbsp;&nbsp;&nbsp;"Šta to nagoveštavaš, draga? Da su sva ova stvorenja konstruisana, kao mašine, za obavljanje određenih zadataka?"
<BR>&nbsp;&nbsp;&nbsp;&nbsp;&nbsp;"Jedino to objašnjenje mogu da prihvatim", reče Nikol. "Mora biti da su oktoi, ili neko drugi, stigli do takvog nivoa razvoja da uspešno upravljaju genima i proizvode biljke i životinje koje će raditi tačno ono što oni hoće. Zašto bi recimo bube ispuštale med u te buriće, kakvu biološku nagradu dobijaju za taj čin?"
<BR>&nbsp;&nbsp;&nbsp;&nbsp;&nbsp;"Nadoknadu dobiju svakako, na neki način koji mi još nismo otkrili."
<BR>&nbsp;&nbsp;&nbsp;&nbsp;&nbsp;"Naravno", reče Nikol. "Ali iza te nadoknade stoji neki neverovatni arhitekta bioloških sistema, ili inženjer, koji fino podešava sve međuodnose tako da svaka živa vrsta bude srećna - bez obzira šta mi podrazumevali pod tim pojmom - i, štaviše, da za vladajuću vrstu bude nekog profita. Recimo, oktoi dobiju višak meda... Zamišljaš li ti da bi se takva optimizacija mogla dogoditi slučajno, bez usavršenog genetičkog inženjeringa?"
<BR>&nbsp;&nbsp;&nbsp;&nbsp;&nbsp;Ričard je ćutao gotovo minut. "Zamisli to", reče polako. "Maestro bioinženjeringa: sedi pred tastaturom kompjutera i konstruiše novi organizam koji će odgovarati datim specifikacijama, prema potrebama sistema... To je da ti pamet stane."
<BR>&nbsp;&nbsp;&nbsp;&nbsp;&nbsp;Još jednom bube povrveše iz brežuljaka zemlje. Prolazile su tik pored opruženih ljudi, stizale do 'stativa' i bacale se na svoj zadatak. Nikol ih je gledala sve dok nisu nestale u mraku. Onda je zevnula, prevrnula se na bok i sklupčala se. Mi, ljudi, uđosmo u novu eru, razmišljala je pre nego što je utonula u san. U budućnosti, istorija će se deliti na dve ere - 'pk', pre kontakta i 'ek', era kontakta. Jer od onog, prvog trenutka kad smo saznali, sasvim pouzdano, da su se jednostavne hemikalije uzdigle do svesti i inteligencije još negde u ogromnosti naše vasione, dotadašnja istorija naše vrste postala je samo jedna izolovana paradigma, jadan mali i relativno beznačajan deo u bezgraničnoj tapiseriji koja pokazuje zapanjujuću raznovrsnost svesnog života.
<BR>
<BR>&nbsp;&nbsp;&nbsp;&nbsp;&nbsp;Posle doručka, sledećeg jutra, Ričard i Nikol su porazgovarali o svojim sve manjim zalihama hrane, a onda odlučili da uzmu izvesnu količinu meda iz jednog bureta. "Ako se smatra da mi to ne smemo da uradimo", reče Nikol osvrćući se, dok je punila jednu malu posudu, "doći će valjda neki ET policajac i sprečiti nas."
<BR>&nbsp;&nbsp;&nbsp;&nbsp;&nbsp;Njihovi svetleći vodiči u prvo vreme su se kretali pravo ka jugu, vodeći Ričarda i Nikol prema gustoj šumi veoma visokog drveća. Skrenuše onda udesno i pođoše naporedo s rubom šume, koja se protezala pravcem istok-zapad, dokle god im je pogled dopirao. Šuma je bila mračna i preteća. S vremena na vreme iz nje su dopirali i neki čudni i jaki zvuci.
<BR>&nbsp;&nbsp;&nbsp;&nbsp;&nbsp;U jedan mah Ričard je zastao i prišao gustom rastinju. Između stabala je bilo mnogo manjih biljaka, s velikim zelenim, crvenim i braon listovima, a i nekoliko različitih vrsta puzavica koje su se splitale oko grana u srednjim i gornjim delovima krošnji. Tada se prolomi oštar životinjski urlik, koji je zazvučao kao da je udaljen samo nekoliko metara; Ričard odskoči unazad. Pogledom je pretraživao šumu, ali ne nađe izvor toga zvuka.
<BR>&nbsp;&nbsp;&nbsp;&nbsp;&nbsp;"Nešto je nenormalno s ovom šumom", reče on okrećući se opet Nikol. "Kao da je na pogrešnom mestu, kao da ne bi trebalo da je tu."
<BR>&nbsp;&nbsp;&nbsp;&nbsp;&nbsp;Još jedan sat su ih svici vodili ka zapadu. Neobični zvuci čuli su se sve češće. Njih dvoje su ćutke stupali napred. U pravu je Ričard, pomisli Nikol u jednom trenutku, već umorna. Gledala je raspored i useve na njivama, desno od staze, i upoređivala to s nedisciplinovanim bujanjem levo. Ova šuma se po nečemu razlikuje i izaziva zebnju.
<BR>&nbsp;&nbsp;&nbsp;&nbsp;&nbsp;Sredinom jutra stali su da se malo odmore. Ričard je izračunao da su, od buđenja, prešli već pet kilometara. Ona zatraži deo meda iz posude koja je bila u njegovom rancu.
<BR>&nbsp;&nbsp;&nbsp;&nbsp;&nbsp;"Bole me noge", reče Nikol kad je pojela med i dobro se napila vode. "Tačnije, stopala; a noge me bole još od juče uveče... Nadam se da nije ostalo još mnogo do našeg cilja, koji god bio."
<BR>&nbsp;&nbsp;&nbsp;&nbsp;&nbsp;"I ja sam baldisao", reče Ričard. "Ipak, držimo se prilično solidno za ljude u ranim šezdesetim."
<BR>&nbsp;&nbsp;&nbsp;&nbsp;&nbsp;"Ja se sad osećam mnogo starijom." Ona ustade i poče se protezati. "Naša srca, znaš, moraju biti već nekih devedeset godina stara. Možda se nisu mnogo trudila tokom svih onih godina koje smo proveli uspavani, ali ipak su morala da pumpaju."
<BR>&nbsp;&nbsp;&nbsp;&nbsp;&nbsp;Jedna čudna mala loptasta životinja, sa samo jednim okom, kuštravim krznom i desetak mršavih nogu, jurnu iz šume, dočepa posudu s medom i pobeže nazad - sve za tren.
<BR>&nbsp;&nbsp;&nbsp;&nbsp;&nbsp;"Šta to bi?" reče Nikol, koja se žestoko trgla.
<BR>&nbsp;&nbsp;&nbsp;&nbsp;&nbsp;"Nešto sklono slatkoj hrani." Zagledao se u šumu, ka mestu gde je životinja nestala. "Ono tamo je, bogami, svakako drugi svet."
<BR>&nbsp;&nbsp;&nbsp;&nbsp;&nbsp;Pola sata kasnije svici su pošli ulevo i nadneli se nad drum koji je vodio u šumu. Drum bejaše pet metara širok, s obe strane oivičen gustim rastinjem. Intuicija je govorila Nikol da sada više ne treba ići za svicima; ona to, međutim, ne reče glasno. Njena zabrinutost se povećala kad se, posle prvih koraka drumom, iz okolnih krošnji začula silna buka. Stali su i uhvatili se za ruke.
<BR>&nbsp;&nbsp;&nbsp;&nbsp;&nbsp;"Ovo zvuči kao ptice, majmuni i žabe", reče Ričard.
<BR>&nbsp;&nbsp;&nbsp;&nbsp;&nbsp;"Svakako javljaju o našem dolasku", reče Nikol. Okrenula se i pogledala iza sebe. "Siguran si da postupamo pametno?"
<BR>&nbsp;&nbsp;&nbsp;&nbsp;&nbsp;Ričard prstom pokaza svetlosti ispred njih. "Dva i po dana idemo za ovim bubetinama. Ne izgleda razumno da sad izgubimo poverenje u njih."
<BR>&nbsp;&nbsp;&nbsp;&nbsp;&nbsp;Pođoše dalje, drumom; s obe strane pratilo ih je kreketanje, vrištanje, zavijanje. Vrsta lišća se povremeno menjala, ali je šuma ostajala gusta i mračna.
<BR>&nbsp;&nbsp;&nbsp;&nbsp;&nbsp;"Mora postojati neka grupa koja obavlja poslove baštovana", reče Ričard. "Oni sređuju ovaj drum nekoliko puta nedeljno, siguran sam. Vidi kako su krošnje i žbunje savršeno okresani... Ne zadiru ni centimetar u 'vazdušni prostor' druma."
<BR>&nbsp;&nbsp;&nbsp;&nbsp;&nbsp;"Ričarde", reče ona malo kasnije, "ako su to zvuci vanzemaljskih životinja, zašto nijednu ne vidimo? Nijedno stvorenje se nije pojavilo ispred nas na drumu." Sagnula se i osmotrila tlo ispred njih. "Na ovoj površini nema ni traga ničeg živog, niti da je ikad išta živo tu prošlo. Ni mrav..."
<BR>&nbsp;&nbsp;&nbsp;&nbsp;&nbsp;"Jasno je da stupamo po magičnoj stazi", reče on široko se osmehujući. "Koja, mož' biti, vodi do kuće od šećerlema i kolača u kojoj živi zla baba-veštica... Da mi zapevamo, Marice, možda ćemo se bolje osećati."
<BR>&nbsp;&nbsp;&nbsp;&nbsp;&nbsp;Put je gotovo ceo kilometar išao sasvim pravo. Zatim je počeo da vrluda, pa se činilo da zvuci šumskih životinja dopiru bukvalno odasvud. Ričard tad krenu da peva popularne pesme iz svojih mladalačkih dana u Engleskoj. Nikol mu se povremeno pridruživala, kad god je znala pesmu, ali je glavninu energije trošila na gušenje svoje sve veće zabrinutosti. Govorila je sebi: ne treba razmišljati kakav bismo lak plen bili ako bi neka od ovih zveri jurnula iz šume.
<BR>&nbsp;&nbsp;&nbsp;&nbsp;&nbsp;Ričard iznenada stade. Dvaput duboko udahnu kroz nos. "Osećaš taj miris?"
<BR>&nbsp;&nbsp;&nbsp;&nbsp;&nbsp;Onjušila je vazduh. "Da... osećam. Pomalo kao gardenije."
<BR>&nbsp;&nbsp;&nbsp;&nbsp;&nbsp;"Al' mnogo, mnogo bolje", reče on. "Apsolutno rajski."
<BR>&nbsp;&nbsp;&nbsp;&nbsp;&nbsp;Put je skretao oštro nadesno. Uza samu krivinu ugledaše velik žbun pokriven ogromnim žutim cvetovima, prvim koje su videli od ulaska u šumu. Svaki je bio veličine košarkaške lopte. Dok su Ričard i Nikol prilazili, prijatan miris postajao je sve jači.
<BR>&nbsp;&nbsp;&nbsp;&nbsp;&nbsp;Ričard se nije mogao uzdržati. Pre nego što je Nikol mogla išta da kaže, skrenuo je u stranu, zagnjurio lice u jedan cvet i duboko udahnuo. Miris je bio predivan. Ali jedan od svitaca se vratio i počeo da leti tamo-amo iznad njihovih glava.
<BR>&nbsp;&nbsp;&nbsp;&nbsp;&nbsp;"Ne izgleda da naši vodiči odobravaju ovo tvoje skretanje."
<BR>&nbsp;&nbsp;&nbsp;&nbsp;&nbsp;"Verovatno ne. Ali vredelo je", reče on.
<BR>&nbsp;&nbsp;&nbsp;&nbsp;&nbsp;Još cveća, i to svih oblika, veličina i boja, poče da se pojavljuje s obe strane puta. Nikol i Ričard nikada u životu nisu videli takvo izobilje boja. U isto vreme, buka iz šume je popustila, a malo kasnije, kad su ušli u sredinu cvetnog regiona, i sasvim prestala.
<BR>&nbsp;&nbsp;&nbsp;&nbsp;&nbsp;Drum se suzio na metar-dva, pa i manje, jedva dovoljno da njih dvoje koračaju naporedo a da ne zakačinju rascvale biljke. Ričard je nekoliko puta zastajao da razgleda i pomiriše poneki zapanjujući cvet. Svako Ričardovo 'zastranjenje' dovodilo je do reakcije svitaca - vraćali su se i krstarili nad njima. Nikol nije prihvatila njegovu ideju o primicanju šumi: ostajala je na sredini staze.
<BR>&nbsp;&nbsp;&nbsp;&nbsp;&nbsp;Onda Ričard zađe u šumu nekih osam metara, levo od puta. Privukao ga je jedan divovski cvet nalik na orijentalni ćilim. Najednom Ričard nestade s vidika. "Ajaoj!" dopre njegov glas sa tla.
<BR>&nbsp;&nbsp;&nbsp;&nbsp;&nbsp;"Šta ti je?"
<BR>&nbsp;&nbsp;&nbsp;&nbsp;&nbsp;"Ma ništa", reče on, "samo sam se sapleo o neke lijane i pao u trnovit žbun... koji ima crveno lišće i neobične cvetiće nalik na puščana zrna... a mirišu na cimet, uzgred budi rečeno."
<BR>&nbsp;&nbsp;&nbsp;&nbsp;&nbsp;"Je l' ti treba pomoć?" upita ona.
<BR>&nbsp;&nbsp;&nbsp;&nbsp;&nbsp;"Ne... Ispetljaću se odavde za sekund."
<BR>&nbsp;&nbsp;&nbsp;&nbsp;&nbsp;Nikol diže pogled i vide da jedan svitac velikom brzinom odleće u daljinu. Šta li bi to trebalo da znači? zapita se ona.
<BR>&nbsp;&nbsp;&nbsp;&nbsp;&nbsp;"Možda mi ipak treba pomoć", dopre Ričardov glas. "Nekako sam se zaglavio."
<BR>&nbsp;&nbsp;&nbsp;&nbsp;&nbsp;Nikol načini jedan obazriv korak u gustiš. Preostali svitac kao da je poludeo: počeo je da joj se zaleće u lice, tako da je morala da stane, sasvim zaslepljena.
<BR>&nbsp;&nbsp;&nbsp;&nbsp;&nbsp;"Ne ulazi ovamo, Nikol. Ili sam ja lud ili se ova biljka sprema da me pojede."
<BR>&nbsp;&nbsp;&nbsp;&nbsp;&nbsp;"Šta?" reče sada Nikol, uplašena. "Je l' ti to ozbiljno?" Strpljivo je čekala da joj se oči oporave od prevelike količine svetlosti.
<BR>&nbsp;&nbsp;&nbsp;&nbsp;&nbsp;"Ozbiljno. Vrati se na put... Ova žbunčina je obavila neke žute pipke oko mojih ruku i nogu... a neke bubice su dopuzile i već piju krv iz ogrebotina koje su nastale od trnja... Štaviše, u žbunu postoji jedan otvor i biljka me polako vuče prema njemu. Otvor izgleda kao daleki rođak nekih poprilično neprijatnih usta koja sam u životu viđao... tu su čak i nekakvi zubi."
<BR>&nbsp;&nbsp;&nbsp;&nbsp;&nbsp;Čula je paniku u njegovom glasu. Zakoračila je još jednom ka njemu, ali svitac ju je ponovo zaslepio.
<BR>&nbsp;&nbsp;&nbsp;&nbsp;&nbsp;"Ništa ne vidim", povika ona. "Jesi li tu?"
<BR>&nbsp;&nbsp;&nbsp;&nbsp;&nbsp;"Jesam, ali ne znam još koliko ću."
<BR>&nbsp;&nbsp;&nbsp;&nbsp;&nbsp;Začuli su onda da se krši granje: neke životinje su se probijale kroz šumu. Čuo se, međutim, i visok ton nalik na cviljenje. Tri tamna obličja, naoružana neobičnim pištoljima, opkolila su Ričarda - oktopauci. Oni napadoše mesoždernu biljku raspršujući, iz pištolja, neku tečnost na nju. Nekoliko sekundi kasnije žbun ispusti Ričarda i zakloni svoja usta granjem.
<BR>&nbsp;&nbsp;&nbsp;&nbsp;&nbsp;Ričard iziđe, teturajući se, i zagrli Nikol. Zatim oboje povikaše "Hvala vam!" u pravcu oktopauka; ali taj trio je već odlazio kroz šumu, jednako brzo kao što je i došao. Ričard i Nikol nisu ni primetili da oba svica sada mirno lebde iznad njih.
<BR>&nbsp;&nbsp;&nbsp;&nbsp;&nbsp;Nikol pažljivo pregleda svog muža ali ne nađe ništa osim ogrebotina i posekotina.
<BR>&nbsp;&nbsp;&nbsp;&nbsp;&nbsp;"Mislim da sad neko vreme neću skretati sa staze", reče on uz bled osmeh.
<BR>&nbsp;&nbsp;&nbsp;&nbsp;&nbsp;"Nije ti to loša ideja."
<BR>&nbsp;&nbsp;&nbsp;&nbsp;&nbsp;Krenuli su dalje, prepričavajući ono što se dogodilo. Ričard je još bio potresen. "Granje nadomak mog levog ramena se razmaklo i pokazala se rupa koja u početku nije bila veća od košarkaške lopte. Granje me je talasastim kretanjem vuklo sve bliže a rupa je postajala sve veća." Stresao se. "Tad sam video i zubiće, koji su bili raspoređeni ukrug, po celoj unutrašnjosti usta. Počeo sam već da se pitam kako ću se osećati dok me nešto živog jede. Onda su naši prijatelji oktići stigli."
<BR>&nbsp;&nbsp;&nbsp;&nbsp;&nbsp;"I šta se, dakle, ovde dešava?" upita Nikol malo kasnije, kad su izišli iz cvetne oblasti i našli se opet u džungli iz koje su opet povremeno dopirali zvuci životinja.
<BR>&nbsp;&nbsp;&nbsp;&nbsp;&nbsp;"Proklet bio ako znam."
<BR>
<BR>&nbsp;&nbsp;&nbsp;&nbsp;&nbsp;Šuma se završila naglo, upravo u vreme kad su Nikol i Ričard utvrdili da su postali već neizdrživo gladni. Iskoračili su na pustu ravnicu, bez igde ičeg. Ali ispred njih, na daljini od oko dva kilometra, uzdizala se ogromna zelena kupola.
<BR>&nbsp;&nbsp;&nbsp;&nbsp;&nbsp;"Šta li je..."
<BR>&nbsp;&nbsp;&nbsp;&nbsp;&nbsp;"Smaragdni Grad, voljena", reče Ričard. "Prepoznaješ ga, gledala si onaj prastari film... Unutra je Čarobnjak iz Oza, spreman da nam ispuni sve želje."
<BR>&nbsp;&nbsp;&nbsp;&nbsp;&nbsp;Nikol se nasmeši i poljubi svog muža. "Ali, koliko se sećam, čarobnjak je bio lažan. Nije stvarno imao nikakvu moć."
<BR>&nbsp;&nbsp;&nbsp;&nbsp;&nbsp;"A, to je otvoreno pitanje", reče on smeškajući se.
<BR>&nbsp;&nbsp;&nbsp;&nbsp;&nbsp;Dok su to govorili, oba svica su ubrzala let i odlebdela ka zelenoj kupoli, ostavljajući ih u gotovo potpunom mraku. Izvukli su baterijske svetiljke iz ranaca. "Nešto mi govori da je pešačenju kraj", reče on dok je koračao ka Smaragdnom Gradu.
<BR>&nbsp;&nbsp;&nbsp;&nbsp;&nbsp;Sa daljine od oko jedan kilometar videli su, dvogledima, kapiju. Obuzelo ih je veliko uzbuđenje. "Misliš da je ono dom oktopauka?" reče ona.
<BR>&nbsp;&nbsp;&nbsp;&nbsp;&nbsp;"Zaista tako mislim. Mora biti da je nešto zaista izuzetno. Vrh kupole je nekih trista metara iznad tla. Rekao bih da teren ispod kupole zaprema bar deset kvadratnih kilometara..."
<BR>&nbsp;&nbsp;&nbsp;&nbsp;&nbsp;"Ričarde", reče ona kad su bili samo nekih šest stotina metara od kupole, "kakav je naš plan? Da jednostavno priđemo i pokucamo na vrata?"
<BR>&nbsp;&nbsp;&nbsp;&nbsp;&nbsp;"Zašto ne bismo?" reče on ubrzavajući hod.
<BR>&nbsp;&nbsp;&nbsp;&nbsp;&nbsp;Kad su stigli na dvesta metara od kapije, ona se otvoriše. Pojavile su se tri prilike. Neko je jako viknuo; neko se počeo naglo primicati. On stade i opet pogleda kroz dvogled. "To je Eli!" viknu on. "I Epi. A s njima jedan oktić."
<BR>&nbsp;&nbsp;&nbsp;&nbsp;&nbsp;Nikol je već zbacila ranac i krenula trkom preko pustog polja. Ščepala je svoju voljenu kćerku u naručje i podigla je, usled siline zagrljaja, od tla. "Eli, Eli, o, Eli", govorila je, sva u suzama.
</P></TD></TR></TABLE>
<P class="next">
<A HREF=p20.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
