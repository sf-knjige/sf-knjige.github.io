<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Doručak kojim su ispraćeni bio je prava gozba. Oktopauci su im poslužili petnaestak raznih vrsta voća i povrća, a uz to i vruću gustu kašu napravljenu, po tvrdnji Arčija i Eli, od zrnevlja one vrlo visoke biljke nalik na travu, severno od električne centrale. Dok su jeli, Ričard je zapitao oktopauka šta se dogodilo s avijanskim mladuncima Tami i Timijem i sa mana-dinjama i sesilnim materijalom. Nije bio zadovoljan prevedenim, neodređenim odgovorom da je 'to sve dobro'.
<BR>&nbsp;&nbsp;&nbsp;&nbsp;&nbsp;"Čuj, Arči", reče Ričard na svoj karakteristično oštar način. Sad se pored svog tuđinskog domaćina osećao komotnije pa nije više smatrao da mora biti preterano uljudan. "Moje interesovanje za ta stvorenja nije samo forme radi. Ja sam ih spasao, ja sam ih gajio od rođenja. Želeo bih da ih vidim, pa makar to bilo samo nakratko... U svakom slučaju, mislim da zaslužujem konkretniji odgovor."
<BR>&nbsp;&nbsp;&nbsp;&nbsp;&nbsp;Arči ustade i polako iziđe iz njihovog stana. Vrati se nekoliko minuta kasnije. "Uredili smo da vidite avijane i to danas, nešto kasnije, dok budete na putu ka vašim prijateljima", reče on. "Što se tiče drugih rasa, stvari stoje ovako: dva jajeta su se nedavno izlegla i sad su u stadijumu novorođenih mirmimačaka. Na njihov razvoj se pomno motri. Nalaze se na drugom kraju naše teritorije; nije moguće da ih sada vidite."
<BR>&nbsp;&nbsp;&nbsp;&nbsp;&nbsp;Ričardovo lice se ozarilo. "Dva se izlegla! Kako ste to postigli?"
<BR>&nbsp;&nbsp;&nbsp;&nbsp;&nbsp;"Jaja sesilne rase moraju biti položena u tečnost određene temperature i tu ostati mesec dana. Tek tada proces njihovog embrionalnog razvoja može da započne." Eli je veoma lagano prevodila Arčijeve boje. "Dopuštene varijacije temperature su vrlo male, manje od jedan stepen, po vašem načinu merenja. Poželjna temperatura je ista ona koja je optimalna i za mirmimačju manifestaciju te iste rase. Ako se promaši, razvoj neće nastupiti."
<BR>&nbsp;&nbsp;&nbsp;&nbsp;&nbsp;Ričard je bio na nogama. "Znači u tome je tajna!" uzviknu on. "Do vraga, trebalo je i sam da se setim. Nagoveštaja je bilo koliko hoćeš: životni uslovi u njihovom habitatu, one zidne slike koje su mi pokazali..." Ushodao se po sobi. "A kako su oktići saznali?" reče on, leđima okrenut Arčiju.
<BR>&nbsp;&nbsp;&nbsp;&nbsp;&nbsp;Arči odgovori odmah posle Elinog prevoda. "Imali smo te informacije od one ranije kolonije oktoa", reče on. "Njihovi zapisi su objasnili celokupnu metamorfozu te rase."
<BR>&nbsp;&nbsp;&nbsp;&nbsp;&nbsp;Ričardu se činilo da je to isuviše jednostavno. Po prvi put je posumnjao da njegov vanzemaljski kolega možda ne kazuje celu istinu. I već se spremao da postavi još nekoliko pitanja, kad doktor Plavi uđe u stan, a za njim tri druga oktopauka; dvojica od njih nosila su neki veliki šestougaoni predmet zamotan u materijal sličan hartiji.
<BR>&nbsp;&nbsp;&nbsp;&nbsp;&nbsp;"Šta je to?" upita Ričard.
<BR>&nbsp;&nbsp;&nbsp;&nbsp;&nbsp;"Ovo nam je zvanični oproštajni skup", odgovori Eli. "Dobijamo, eto, i poklon od stanovnika ovoga grada."
<BR>&nbsp;&nbsp;&nbsp;&nbsp;&nbsp;Jedan od novih oktoa zapita Eli da li bi se mogli svi ljudi okupiti napolju, na aveniji, radi svečanosti ispraćaja. Ljudi pokupiše svoje stvari i pođoše kroz hodnik, napolje, na jaču svetlost. Nikol je bila iznenađena onim što je videla. Na aveniji nije bilo nigde nikog, osim pet oktoa koji su upravo izišli iz njihovog stana. Čak i boje u vrtovima kao da su bile prigušenije, kao da su dva dana ranije, kad su Ričarda i Nikol pristigli, bile blistavije zbog okolnog prometa.
<BR>&nbsp;&nbsp;&nbsp;&nbsp;&nbsp;"Gda su drugi?" upita Nikol okrećući se Eli.
<BR>&nbsp;&nbsp;&nbsp;&nbsp;&nbsp;"Namerno je mirno", odgovori njena kćer. "Oktoi neće da te opet uznemire."
<BR>&nbsp;&nbsp;&nbsp;&nbsp;&nbsp;Pet oktopauka stadoše u red, na sredini avenije. Piramidalna zgrada bila je pravo iza njih. Dva desna oktoa držala su između sebe, u ravnoteži, šestougaoni paket, veći od njih samih. Naspram oktoa stajalo je četvoro ljudi, nadomak gradske kapije. Okto u sredini, koga je Eli napokon predstavila kao 'glavnog optimizatora' (posle nekoliko neuspelih pokušaja da nađe tačnu ljudsku reč za Arčijev opis dužnosti oktopaučkog vođe) istupi napred i poče da govori.
<BR>&nbsp;&nbsp;&nbsp;&nbsp;&nbsp;Glavni optimizator je prvo izrazio zahvalnost Ričardu, Nikol, Eli i Eponini, i to svakom ponaosob, a onda rekao da se nada da će ovaj kratkotrajni susret biti 'prvi od mnogih', koji će voditi boljem razumevanju dveju rasa. Zatim je saopštio da će Arči poći sa ljudima ne samo zato da bi se veza među njima mogla nastaviti i proširiti, nego i sa zadatkom da se ostalim ljudima pokaže da između njihovih dveju rasa uzajamno poverenje već postoji.
<BR>&nbsp;&nbsp;&nbsp;&nbsp;&nbsp;Nastade kratak prekid u razgovoru. Arči pređe prazan prostor između dva reda i pridruži se ljudskom stroju, a Eli mu simbolično požele dobrodošlicu, primajući ga u grupu za put. Dva oktopauka na desnoj strani tada otkriše poklon; bila je to predivna, detaljna slika prizora koji su Ričard i Nikol videli u trenutku kad su stupili u Smaragdni Grad. Slika je bila toliko verna da Nikol, zapanjena, nekoliko trenutaka nije mogla da kaže ni reč. Onda ljudi priđoše da sliku lepo razgledaju. Sva ona čudna stvorenja bila su tu, čak i ona tri talasava kraljevskoplava, čije su duge antene, uspravljene iz udubljenja u telesnoj masi, podsetile Nikol kako je tog dana gotovo izgubila orijentaciju.
<BR>&nbsp;&nbsp;&nbsp;&nbsp;&nbsp;Dok je razgledala sliku i pitala se kako je napravljena, Nikol se seti i nesvestice koja ju je umalo oborila kad je taj prizor gledala u stvarnosti. Da li sam tad imala predosećanje opasnosti? razmišljala je. Ili se dešavalo nešto drugo? Sklonila je pogled sa slike i zagledala se u pauke, koji su razgovarali između sebe. Možda je bila epifanija, pomisli ona, trenutni napliv uviđanja nečega što je daleko izvan moje moći shvatanja. Nailazak neke sile, neke moći koju nikad ranije nijedno ljudsko biće nije doživelo.
<BR>&nbsp;&nbsp;&nbsp;&nbsp;&nbsp;Ledeni trnci prođoše joj niz kičmu. Kapija Smaragdnog Grada počela je da se otvara.
<BR>
<BR>&nbsp;&nbsp;&nbsp;&nbsp;&nbsp;Ričard je uvek bio raspoložen da stvarima nadeva imena. Nepun minut je posmatrao stvorenja na kojima će jahati, i dao im ime 'nojosaurusi'.
<BR>&nbsp;&nbsp;&nbsp;&nbsp;&nbsp;"Nije osobito maštovito, dragi", prekore ga Nikol.
<BR>&nbsp;&nbsp;&nbsp;&nbsp;&nbsp;"Možda nije", reče on, "ali je opis tačan. Izgledaju kao divovski noj sa glavom i vratom jednog od onih biljoždernih dinosaurusa."
<BR>&nbsp;&nbsp;&nbsp;&nbsp;&nbsp;Ti stvorovi su odista imali četiri pticolike noge, meko pernato telo s ulegnućem na leđima kao stvorenim da ljudsko biće tu sedne, i dug vrat koji se mogao pružiti tri metra u bilo kom pravcu. Pošto su noge bile dugačke samo oko dva metra, nojosaurus je lako mogao glavom da dosegne zemlju.
<BR>&nbsp;&nbsp;&nbsp;&nbsp;&nbsp;Dobili su samo dva nojosaurusa. Arči, Eli i Eponina su pojahali jednog, i o njega okačili još i šestougaonu sliku, vezanu nekakvim konopcem. Nikol i Ričard su pojahali drugog. Nisu imali nikakve uzde, niti su uočili ma kakav drugi vidljivi način da upravljaju tim bićima; međutim, pre nego što su odjahali iz Smaragdnog Grada, Arči je desetak minuta 'razgovarao' s nojosaurusima.
<BR>&nbsp;&nbsp;&nbsp;&nbsp;&nbsp;"Izneo im je celu maršrutu", rekla je Eli tada. "Takođe i postupak za slučaj nekog udesa."
<BR>&nbsp;&nbsp;&nbsp;&nbsp;&nbsp;"Kakvog udesa?" uzviknuo je Ričard, ali je Eli, umesto odgovora, samo slegnula ramenima.
<BR>&nbsp;&nbsp;&nbsp;&nbsp;&nbsp;U početku su se Ričard i Nikol čvrsto držali za 'pera' oko udubljenja u kome su sedeli, ali posle nekoliko minuta su od toga odustali. Jahanje je bilo vrlo ugodno, sa vrlo malo pokretanja gore i dole. "Dakle, jesi li spremna da potvrdiš", reče on kad im je Smaragdni Grad nestao s vidika, "da su ove životinje nastale prirodnom evolucijom, ovakve, s gotovo idealnim udubljenjem nasred leđa? Ili su ih stvorili oktići, pomoću genetičkog inženjeringa, da im posluže za prevoz?"
<BR>&nbsp;&nbsp;&nbsp;&nbsp;&nbsp;"U meni nema ni trunčice sumnje", reče Nikol. "Uverena sam da je većina živih bića na koja smo naišli, uključujući svakako i one tamne crviće koji su mi ulazili pod kožu, proizvedena. Napravili su ih oktoi, namenski. Zar bi moglo drukčije biti?"
<BR>&nbsp;&nbsp;&nbsp;&nbsp;&nbsp;"Da, ali svakako ne misliš da su ih konstruisali polazeći od nule. To bi podrazumevalo neverovatnu tehnologiju, daleko složeniju od svega što možemo zamisliti."
<BR>&nbsp;&nbsp;&nbsp;&nbsp;&nbsp;"Pa ne znam baš, dragi", reče Nikol. "Možda su oktići stigli do mnogih planetnih sistema i odasvud pokupili poneku formu života koja se, uz male izmene, mogla uklopiti u njihove grandiozne simbiotske planove... U svakom slučaju, ni za trenutak ne mogu da prihvatim ideju da se ova biološka harmonija naprosto dogodila sama od sebe, evolucijom."
<BR>&nbsp;&nbsp;&nbsp;&nbsp;&nbsp;Tri divovska svica su vodila nojosauruse. Posle dva sata približili su se, sa svojih pet putnika, ogromnom jezeru koje se pružalo ka jugu i zapadu. Nojosaurusi su tu čučnuli pa su Arči i ljudi mogli da siđu.
<BR>&nbsp;&nbsp;&nbsp;&nbsp;&nbsp;"Ovde ćemo ručati i napiti se vode", reče Arči ljudima. Dade Eli posudu sa hranom a nojosauruse povede do reke. Nikol i Eponina pođoše prema nekim plavim biljkama koje su rasle na obali, ostavljajući Ričarda i Eli same.
<BR>&nbsp;&nbsp;&nbsp;&nbsp;&nbsp;"Tvoje vladanje njihovim jezikom je, najblaže rečeno, impresivno", reče Ričard između dva zalogaja.
<BR>&nbsp;&nbsp;&nbsp;&nbsp;&nbsp;Eli se nasmeja. "Nisam ja baš toliko dobra. Oktoi mi pomažu tako što govore samo vrlo jednostavnim rečenicama. Štaviše, govore polako, širokim trakama. Ali, postajem sve bolja... Ti, naravno, shvataš da oni u razgovoru sa mnom ne upotrebljavaju svoj pravi jezik, nego samo jednu njegovu derivaciju."
<BR>&nbsp;&nbsp;&nbsp;&nbsp;&nbsp;"Kako to misliš?"
<BR>&nbsp;&nbsp;&nbsp;&nbsp;&nbsp;"Objasnila sam to majci, dok smo bili u gradu. Ona verovatno nije stigla da ti kaže..." Eli proguta zalogaj, pa nastavi. "Nihov pravi jezik ima šezdeset i četiri boje koje nose značenje, kao što sam ti rekla, ali jedanaest od njih mi ne vidimo. Osam su u infracrvenom delu spektra, a one tri u ultravioletnom. Dakle, u stanju smo da vidimo samo pedeset tri njihova simbola. To je u početku bilo krupan problem... Na sreću, pet od tih jedanaest boja su razjašnjivači. Oktići su, ukratko rečeno, smislili nešto što je u suštini nov dijalekt njihovog jezika, u kome se koriste samo one boje koje mi vidimo. Arči kaže da taj novi dijalekt već predaju u nastavi višeg stupnja, nekima od njihovih..."
<BR>&nbsp;&nbsp;&nbsp;&nbsp;&nbsp;"Zapanjujuće", reče Ričard. "Prilagodili su svoj jezik našim fizičkim ograničenjima?"
<BR>&nbsp;&nbsp;&nbsp;&nbsp;&nbsp;"Ne baš tako, oče. Između sebe i sad pričaju svojim pravim jezikom. Zato ja nisam uvek u stanju da ih razumem. Ali, jesu stvorili nov dijalekt, koji sada proširuju samo da bi komunikacija s nama išla što lakše."
<BR>&nbsp;&nbsp;&nbsp;&nbsp;&nbsp;Ričard je dovršio ručak. Spremao se da postavi Eli još neko pitanje o oktopaučkom jeziku, kad začu Nikolin glas. "Ričarde", povikala je ona s daljine od pedesetak metara. "Pogledaj gore. U vazduh, prema šumi."
<BR>&nbsp;&nbsp;&nbsp;&nbsp;&nbsp;Ričard diže glavu i šakom zakloni oči od sjaja odozgo. U daljini vide dve ptice kako lete ka njima. Iz nekog razloga ne uspe da ih prepozna sve dok se ne oglasiše na dobro znani kreštavi način. Onda skoči i potrča k avijanima. Tami i Timi, sada sasvim odrasli, jurnuše s neba i sleteše blizu njega.
<BR>&nbsp;&nbsp;&nbsp;&nbsp;&nbsp;Izgledali su savršeno zdravi. Ričard je bio presrećan dok su njegovi štićenici brbljali i natiskivali se uz njega, da ih pogladi po somotnom trbuhu. U njihovim ogromnim izražajnim očima nije bilo ni traga tuge. Nekoliko trenutaka su i Ričard i avijani uživali u ovom ponovnom susretu, onda se Timi izmače, zakrešta nešto veoma glasno, i polete. Nekoliko minuta kasnije vrati se sa trećim avijanskim bićem. Bila je to ženka, sva ružičasta; Ričard nikad ranije takvog avijana nije video. Iako zbunjen, shvatio je da ga Timi upoznaje sa svojom draganom.
<BR>&nbsp;&nbsp;&nbsp;&nbsp;&nbsp;Druženje s avijanima potrajalo je još desetak minuta. Arči je objasnio da ogromno jezero, pored koga su zastali, daje više od polovine ukupnog vodosnabdevanja u oktopaučkom vilajetu. Zatim je uporno zahtevao da se krene dalje. Troje avijana je odletelo tek kad su Ričard i Nikol već seli na svog nojosaurusa. Tami ih je nadletela nekoliko puta, brbljajući za rastanak i očigledno uznemiravajući životinju na kojoj su jahali. Posle toga je ipak odletela za svojim bratom i njegovom družbenicom, preko šume.
<BR>&nbsp;&nbsp;&nbsp;&nbsp;&nbsp;Ričard je bio neobično ćutljiv dok su ih nojosaurusi nosili takođe ka severu, ka šumi. "Avijani ti zaista mnogo znače, a?" reče Nikol.
<BR>&nbsp;&nbsp;&nbsp;&nbsp;&nbsp;"Apsolutno", odgovori njen muž. "Dugo su mi bili jedino društvo. Nikog drugog nisam imao. Opstanak Timija i Tami zavisio je od mene... Odluka da se posvetim održanju njih dvoje verovatno je bila prvi nesebičan postupak u mom životu. Otvorila mi je nove dimenzije brige, ali i sreće."
<BR>&nbsp;&nbsp;&nbsp;&nbsp;&nbsp;Nikol ga uhvati za ruku. "Tvoj emotivni život je imao neku svoju odiseju, ništa manje uzbudljivu od tvojih fizičkih putovanja."
<BR>&nbsp;&nbsp;&nbsp;&nbsp;&nbsp;Ričard je poljubi. "Imam ja i sad nekoliko demona koje nisam uspeo da prognam. Možda ću, uz tvoju pomoć, za deset godina biti pristojno ljudsko biće."
<BR>&nbsp;&nbsp;&nbsp;&nbsp;&nbsp;"Potcenjuješ sebe, dragi."
<BR>&nbsp;&nbsp;&nbsp;&nbsp;&nbsp;"Dovoljno visoko cenim svoj mozak", reče on osmehujući se, i promeni ton razgovora. "A znaš šta moj mozak sada misli? Pita se odakle je došla ona avijanka s roze trbuščićem?"
<BR>&nbsp;&nbsp;&nbsp;&nbsp;&nbsp;Nikol je izgledala zbunjena. "Pa iz drugog habitata", odgovori ona. "Sam si nam rekao da je pre invazije Nakamurinih trupa bilo bar hiljadu avijana... Sigurno su i oktopauci spasli nekolicinu."
<BR>&nbsp;&nbsp;&nbsp;&nbsp;&nbsp;"Ali ja sam mesecima živeo tamo i nikad nisam video ni jednog jedinog avijana s ružičastim trbuhom. Nijednog, nijednu. Zapamtio bih tako nešto."
<BR>&nbsp;&nbsp;&nbsp;&nbsp;&nbsp;"Šta hoćeš da kažeš?"
<BR>&nbsp;&nbsp;&nbsp;&nbsp;&nbsp;"Ništa. Tvoje objašnjenje je sasvim u skladu s Okamovim brijačem. Ali, počinjem da se pitam nemaju li naši oktićki drugari i neke tajne koje nama još nisu otkrili."
<BR>
<BR>&nbsp;&nbsp;&nbsp;&nbsp;&nbsp;Posle još nekoliko sati stigli su do velikog igloa u blizini Cilindričnog mora. Drugi, maleni iglo, onaj koji je iznutra sijao, više nije bio tu. Arči i ljudi siđoše. Oktopauk i Ričard su zatim odvezali šestougaonu sliku i prislonili je na zid igloa. Onda Arči odvede nojosauruse i dade im usmerenja za povratak kući.
<BR>&nbsp;&nbsp;&nbsp;&nbsp;&nbsp;"Zar ne bi oni mogli malo ostati?" reče Nikol. "Deca bi bila apsolutno oduševljena."
<BR>&nbsp;&nbsp;&nbsp;&nbsp;&nbsp;"Na žalost, ne", reče Arči. "Imamo ih samo nekoliko. Mnogo su traženi."
<BR>&nbsp;&nbsp;&nbsp;&nbsp;&nbsp;Iako su Eponina, Eli, Ričard i Nikol bili umorni od puta, predstojeći sastanak sa svojima izuzetno ih je uzbudio. Pre polaska iz igloa Eponina, a zatim i Eli, pažljivo su se osmotrile u ogledalu i osvežile lice. "Molim sve vas za jednu uslugu", reče Eponina. "Ne recite nikom ništa o mom izlečenju dok ne dobijem priliku da budem s Maksom nasamo. Želim da to bude moje iznenađenje."
<BR>&nbsp;&nbsp;&nbsp;&nbsp;&nbsp;"Nadam se da će me Niki prepoznati", reče Eli nervozno.
<BR>&nbsp;&nbsp;&nbsp;&nbsp;&nbsp;Sišli su niz prvo stepeniše i ušli u hodnik koji je vodio do gornjeg kraja drugog stepeništa. U jednom trenutku celu grupu zahvati panika: šta ako oni dole spavaju; onda Ričard na svom kompjuteru, koristeći algoritam za određivanje dnevnih obaveza, izračuna da je pod svodom duginih boja sada sredina jutra.
<BR>&nbsp;&nbsp;&nbsp;&nbsp;&nbsp;Sve petoro su jednovremeno stupili na odmorište na vrhu velikog cilindričnog stepeništa i pogledali kružno prostranstvo pod sobom. Na jednom mestu su blizanci Kepler i Galilej igrali žmurke; mala Niki ih je gledala smejući se. Nai i Maks su iznosili hranu iz vagona koji je, po svemu sudeći, upravo stigao. Eponina nije više mogla da izdrži. "Makse!" povika ona. "Makse!"
<BR>&nbsp;&nbsp;&nbsp;&nbsp;&nbsp;On je reagovao kao da ga je metak pogodio. Ispustio je hranu iz ruku i okrenuo se ka stepeništu. Kad shvati da mu s vrha maše Eponina, potrča kao rasni trkaći pastuv. Ni dva minuta potom, pojavi se na vrhu i zagrli Eponinu.
<BR>&nbsp;&nbsp;&nbsp;&nbsp;&nbsp;"Frenči, Frenči", reče on, dižući je pola metra od tla i grleći je silovito, "kako si mi nedostajala!"
</P></TD></TR></TABLE>
<P class="next">
<A HREF=p23.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
