<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;"Toliko se zadržasmo kod ovog eksponata", reče Orao, "da ćemo najverovatnije morati da promenimo putanju."
<BR>&nbsp;&nbsp;&nbsp;&nbsp;&nbsp;Sedeli su rame uz rame u kolima. "Je l' to kao neki diplomatski način da mi saopštiš da ova moja kuckalica popušta brže nego što ste očekivali?" Smeškala se usiljeno.
<BR>&nbsp;&nbsp;&nbsp;&nbsp;&nbsp;"Ne stvarno", reče Orao. "Zadržali smo se gotovo dvostruko duže nego što sam planirao. Ni na kraj pameti mi nije bilo nadletanje Francuske - i oktoskog grada."
<BR>&nbsp;&nbsp;&nbsp;&nbsp;&nbsp;"E, taj deo je bio predivan. Kamo sreće da mogu stvarno da otputujem tamo, ali da mi doktorka Plava bude vodič, pa da bolje upoznam njihov način života."
<BR>&nbsp;&nbsp;&nbsp;&nbsp;&nbsp;"Znači, tebi se grad oktoa dopada više nego zvezdane panorame?"
<BR>&nbsp;&nbsp;&nbsp;&nbsp;&nbsp;"Ne bih tako rekla. Sve je bilo fantastično... Ovo što sam dosad videla, potvrđuje da sam dobro odabrala mesto za..." Nije dovršila tu rečenicu. "Tek maločas, na platformi, shvatila sam da smrt nije samo kraj razmišljanja i kraj svake svesti, nego i kraj osećanja. Ne znam zašto mi to ranije nije bilo samo po sebi jasno."
<BR>&nbsp;&nbsp;&nbsp;&nbsp;&nbsp;Nastade kratka tišina.
<BR>&nbsp;&nbsp;&nbsp;&nbsp;&nbsp;"Dakle, prijatelju moj", reče Nikol vedro, "kuda nas put vodi odavde?"
<BR>&nbsp;&nbsp;&nbsp;&nbsp;&nbsp;"Mislio sam da idemo u Inženjerski deo, gde možeš videti makete raznih čvorišta, nosača i drugih svemirskih vozila, a potom, ako preostane dovoljno vremena, u Biološki deo. Tamo stanuje izvestan broj tvojih ex-utero unuka. Taj habitat je jedna od naših boljih imitacija uslova na Zemlji. U blizini je stanište onih zanimljivih vodenih jegulja ili zmija, koje smo svojevremeno upoznali, ti i ja zajedno, na onom ranijem čvorištu. Tamo je i jedna taksonomska izložba koja sistematski pokazuje telesne sličnosti i telesne razlike svih rasa koje su, u ovom regionu galaksije, uspele da se otisnu u svemir."
<BR>&nbsp;&nbsp;&nbsp;&nbsp;&nbsp;"Sve to zvuči super." Nikol se najednom nasmeja. "Baš je čudna stvar ljudski mozak. Znaš šta mi je upravo palo na um? Prva dva stiha pesme Endrua Marvela 'Njegovoj stidljivoj dragani'... A glase: 'Da nam je samo svetova dovoljno, i dovoljno vremena da imamo, ovo tvoje ustručavanje ne bi bilo zločin, moja damo.' U svakom slučaju, htedoh reći da nemamo večnost na raspolaganju, i da zato treba da odemo prvo do te makete Nosača. Rado bih videla životnu sredinu u kojoj će stanovati Patrik, Nai, Galilej i ostali. A posle toga ćemo oceniti koliko vremena preostaje."
<BR>&nbsp;&nbsp;&nbsp;&nbsp;&nbsp;Kola krenuše. Nikol reče sebi da ju je Orao maločas skenirao, ali nije saopštio rezultat. Strah joj se vrati, sad još jači. 'Grob je mesto tiho, privatno i fino, ali ništa tamo ne grli se živo', priseti se ona stihova iz iste pesme.
<BR>
<BR>&nbsp;&nbsp;&nbsp;&nbsp;&nbsp;Bili su na ravnoj palubi makete Nosača. "Ovo je model umanjen 64 puta", reče Orao. "Možeš, dakle, oceniti koliko je velik original."
<BR>&nbsp;&nbsp;&nbsp;&nbsp;&nbsp;Nikol je iz invalidskih kolica zurila u daljine. "Za ime božje, pa ova maketa palube je kilometarska."
<BR>&nbsp;&nbsp;&nbsp;&nbsp;&nbsp;"Dobro nagađanje. Paluba pravog Nosača je duga oko četrdeset a široka oko petnaest kilometara."
<BR>&nbsp;&nbsp;&nbsp;&nbsp;&nbsp;"Ispod svake od ovih kupola je drugačija životna sredina?"
<BR>&nbsp;&nbsp;&nbsp;&nbsp;&nbsp;"Da", reče Orao. "Atmosferu i druge životne uslove kontrolišemo pomoću opreme koja je na palubi, ali i pomoću instalacija koje se nalaze dole, u trupu broda. Svaki mehur je jedan habitat, i svaki se okreće drugom brzinom oko svoje sopstvene ose, da bi se dobila odgovarajuća gravitacija. Unutar istog mehura mogu se podići particije, to jest pregradni zidovi, ako treba razdvojiti neke od vrsta unutra. Na primer, stanovnici 'morske zvezde' su svi poslati u isti mehur, zato što se udobno osećaju u manje-više istim ambijentalnim uslovima, ali im je habitat tako pregrađen da nikada više neće ostvariti nikakav dodir jedni s drugima."
<BR>&nbsp;&nbsp;&nbsp;&nbsp;&nbsp;Krivudali su stazom između blokova opreme i kupola na palubi makete. "Neki od ovih habitata su baš mali", reče Nikol gledajući jedan ovalni mehur koji se dizao samo pet metara nad ravan palube. "Teško da bi tu moglo živeti više od nekoliko individua."
<BR>&nbsp;&nbsp;&nbsp;&nbsp;&nbsp;"Postoje i vrlo sitni svemirski putnici. Jedna rasa, sa jednog zvezdanog sistema ne mnogo udaljenog od tvoje matične zvezde, ima telesnu dužinu od samo jedan milimetar. Njihovi najveći svemirski brodovi nisu veći od ovog automobila."
<BR>&nbsp;&nbsp;&nbsp;&nbsp;&nbsp;Nikol pokuša da zamisli inteligentnu grupu mrava ili biljnih vaši: svi zajedno upinju svoje snage da sagrade vasionski brod. Osmehnu se takvoj slici.
<BR>&nbsp;&nbsp;&nbsp;&nbsp;&nbsp;"Svi nosači samo putuju od jednog čvorišta do drugog?" reče ona, menjajući temu.
<BR>&nbsp;&nbsp;&nbsp;&nbsp;&nbsp;"To im je glavni posao. Kad u nekom mehuru ne ostane više nijedan živi putnik, taj habitat se pri sledećem zaustavljanju kod nekog čvorišta rekondicionira."
<BR>&nbsp;&nbsp;&nbsp;&nbsp;&nbsp;"Kao Rama."
<BR>&nbsp;&nbsp;&nbsp;&nbsp;&nbsp;"Pa, da, sličnosti ima, ali ima i mnogo razlika, i to krupnih. Mi uvek pomno studiramo svaku rasu u zvezdanim brodovima klase 'Rama', kakva god da je. Nastojimo da svaka bude stavljena u maksimalno veran životni ambijent, da bi posmatranje bilo pod 'prirodnim' uslovima - najpribližnije što je moguće. Nasuprot tome, nama nisu potrebni nikakvi dalji podaci o stvorenjima koja su prebačena na flotu nosača. Zato se u njihova posla ne mešamo ni najmanje."
<BR>&nbsp;&nbsp;&nbsp;&nbsp;&nbsp;"Osim što ih sprečavate da stvaraju potomstvo... Uzgred budi rečeno, da li vaša etika smatra da je na neki način 'humanije' - ili kako već glasi vaša rač za to - uskratiti nekome pravo da ima decu, nego ga ubiti direktno?"
<BR>&nbsp;&nbsp;&nbsp;&nbsp;&nbsp;"Mi mislimo da je humanije."
<BR>&nbsp;&nbsp;&nbsp;&nbsp;&nbsp;Stigoše do mesta gde se staza račvala u dva kraka, od kojih je jedan vodio levo i nazad, ka rampama i dvoranama Modula znanja. "Mislim da smo postigli ono što sam ovde htela." Oklevala je jedan trenutak. "Ipak imam još nekoliko pitanja."
<BR>&nbsp;&nbsp;&nbsp;&nbsp;&nbsp;"Samo napred."
<BR>&nbsp;&nbsp;&nbsp;&nbsp;&nbsp;"Ako pretpostavimo da je Sveti Mihailo tačno opisao namenu Rame, Čvorišta i svega ostalog, zar nije jasno da vi sami narušavate i menjete proces koji treba da posmatrate? Jer, čim se pojavite, čim stupite u vezu sa..."
<BR>&nbsp;&nbsp;&nbsp;&nbsp;&nbsp;"Naravno da si u pravu. Naše prisustvo u nekoj meri, ali vrlo maloj, utiče na tok evolucije. To je situacija analogna Hajzenbergovom principu neodređenosti u fizici. Ne možemo posmatrati a da donekle i ne utičemo. Ali Primarni monitor može da uzme u obzir naš uticaj i da ga uračuna pri stvaranju ukupnog modela. Osim toga, mi se pridržavamo određenih pravila, s ciljem da minimalizujemo svoj uticaj na prirodnu evoluciju."
<BR>&nbsp;&nbsp;&nbsp;&nbsp;&nbsp;"Kamo sreće da je Ričard sad sa mnom, da čuje kako Sveti Mihailo objašnjava sve. On bi bio zadivljen, ali bi, sigurna sam, postavio i neka dobra pitanja."
<BR>&nbsp;&nbsp;&nbsp;&nbsp;&nbsp;Orao nije odgovorio. Nikol uzdahnu. "Dobro, šta je sledeće, Monsieur le Tour Director?"
<BR>&nbsp;&nbsp;&nbsp;&nbsp;&nbsp;"Ručak. Imamo nekoliko sendviča, vodu, i jedno odlično parče tvog omiljenog oktoskog voća u kolima."
<BR>&nbsp;&nbsp;&nbsp;&nbsp;&nbsp;Nikol se nasmeja i skrete kolicima na levu stazu. "Na sve ti misliš."
<BR>
<BR>&nbsp;&nbsp;&nbsp;&nbsp;&nbsp;"Ričard nije verovao u raj", reče ona. Orao je dovršavao još jedan pregled njenog organizma pomoću aparata za skeniranje. "Ali, da je mogao sam da konstruiše neko mesto za svoj život posle smrti, svakako bi jedan deo njegovog raja izgledao baš ovako."
<BR>&nbsp;&nbsp;&nbsp;&nbsp;&nbsp;Orao je proučavao krivudave crtice na majušnom ekranu. "Mislim da bi bilo dobro preskočiti nešto od naše turneje", reče on dižući pogled ka Nikol. "Da odemo pravo do najvažnijih eksponata u sledećem sloju Modula znanja."
<BR>&nbsp;&nbsp;&nbsp;&nbsp;&nbsp;"Tako je rđavo, a?" reče Nikol. Nije bila iznenađena. Povremeni bolovi koje je osećala u prsima u vreme 'nadletanja Francuske' i 'nadletanja grada oktoa' sad su se stopili u jedan neprekinuti bol.
<BR>&nbsp;&nbsp;&nbsp;&nbsp;&nbsp;I strah je sad bio neprekidan. Između svake dve svoje reči, između svake dve misli, bila je oštro svesna da je smrt sasvim blizu. Pa dobro, čega se ti u stvari plašiš? upita ona sebe. Kako ništa može da bude baš toliko strašno? Ipak, strah je ostajao.
<BR>&nbsp;&nbsp;&nbsp;&nbsp;&nbsp;Orao je objasnio da nema dovoljno vremena za prethodno upoznavanje sa prostornim rasporedom u drugom sloju Modula. Prošli su kroz veliku kapiju i našli se u tom donjem, drugom po redu sloju. Zatim su se vozili još desetak minuta napred. "U ovom delu Modula znanja naglasak je", reče Orao jednako vozeći, "na načinu kako se sve menja u vremenu. Postoji po jedan odeljak za svaku pojavu u galaksiji koja je podložna evolutivnim promenama, ili te promene izaziva. Smatrao sam da će te naročito interesovati ovaj prvi eksponat."
<BR>&nbsp;&nbsp;&nbsp;&nbsp;&nbsp;Sala je bila slična onoj u kojoj su nedavno 'leteli kroz Mlečni Put', ali znatno manja. Opet su se ukrcali na jednu leteću platformu i njome se otisnuli u tamu.
<BR>&nbsp;&nbsp;&nbsp;&nbsp;&nbsp;"Za ono što ćeš sad videti, potrebna su i neka objašnjenja. Biće to, u suštini, ubrzani sumarni prikaz evolucije svemirom plovećih civilizacija u onom regionu galaksije u kome se nalaze tvoje Sunce i još oko deset miliona drugih zvezdanih sistema. To je, približno, jedan desetohiljaditi deo cele galaksije, ali je uzorak reprezentativan.
<BR>&nbsp;&nbsp;&nbsp;&nbsp;&nbsp;"Nećeš videti nijednu zvezdu", nastavi Orao, "niti planetu, niti prikaz ma kog drugog materijalnog tela, iako je čitav raspored elemenata zasnovan na pretpostavci da su te konkretne zvezde tu, pred nama. Videćeš samo svetle površine. Svaka će označavati jednu živu rasu koja je postala 'svemirom ploveća', a to znači, koja je bar uspela da lansira satelit u orbitu oko svoje planete. Dokle god ta rasa živi u jednom zvezdanom sistemu, svetla površina će se videti na tom mestu.
<BR>&nbsp;&nbsp;&nbsp;&nbsp;&nbsp;"Početak će biti stanje pre deset milijardi godina, ubrzo posle formiranja one agregacije koja je danas Mlečni Put. Pošto je tada, na početku, vladala žestoka nestabilnost, i pošto su promene bile brze, tokom jednog dugog perioda niko nije poleteo u svemir. Zato ću period od prvih, približno, pet milijardi godina, a to znači do formiranja tvog solarnog sistema, prikazati jako ubrzano: tempo će biti dvadeset miliona godina u sekundi. Za nastanak grudve koja je danas Zemlja biće potrebno da protekne približno četiri minuta ovakvog 'ubrzanog filma'. Tada ću zaustaviti projekciju."
<BR>&nbsp;&nbsp;&nbsp;&nbsp;&nbsp;Bili su zajedno na letećoj platformi u dvorani: Orao je stajao, Nikol uz njega sedela u svojoj stolici s velikim točkovima. Jedina svetlost koju su videli bila je ona mala, pomoćna, na samoj platformi, koja im je omogućavala da vide jedno drugo. Nikol je tridesetak sekundi zurila u mrkli mrak oko sebe.
<BR>&nbsp;&nbsp;&nbsp;&nbsp;&nbsp;"Pa, jesi pokrenuo tu tvoju projekciju? Ništa se ne vidi."
<BR>&nbsp;&nbsp;&nbsp;&nbsp;&nbsp;"Upravo tako. Mi smo utvrdili, prateći razvoj Mlečnog Puta ali i mnogih drugih galaksija, od kojih su neke mnogo starije nego Mlečni Put, da se nikakav život ne pojavljuje dok se galaksija malo ne ustali, dok se u njoj ne razviju zone stabilnosti. Život traži da su prisutne stabilne zvezde u relativno benignom ukupnom okruženju, ali, isto tako, i da se dogodi određena stelarna evolucija, čiji rezultat mora biti stvaranje onih bitnih hemijskih elemenata bez kojih praktično nema biohemije. Kad bi sve ostalo na subatomskim česticama i lakim, najprostijim atomima, verovatnoća da se pojavi makar i najskromniji život, a o svemirskim civilizacijama da i ne govorim, bila bi vrlo, vrlo mala. Tek kad velike zvezde dođu do kraja svog životnog ciklusa i proizvedu složenije elemente, kao što su nitrogen, karbon, gvožđe i magnezijum, verovatnoća za nastanak života postaje razumno velika."
<BR>&nbsp;&nbsp;&nbsp;&nbsp;&nbsp;Ispod njih se počelo pojavljivati ponegde poneko svetlo, ali sveukupno je, u ta prva četiri minuta, zasvetlelo samo nekoliko stotina površina, od kojih je samo jedna jedina izdržala duže od tri sekunde. "Eto, stigosmo do nastanka Zemlje. Zaustavio sam projekciju", reče Orao, spreman da je nastavi.
<BR>&nbsp;&nbsp;&nbsp;&nbsp;&nbsp;"Čekaj, čekaj malo", reče Nikol. "Hoću da budem sigurna da sam shvatila. Jesi li ti meni upravo prikazao da je u prvoj polovini istorije naše galaksije, kad nije bilo ni Zemlje ni Sunca, u tom regionu oko mesta gde će Sunce nastati bilo veoma malo rasa koje su se podigle u svemir, i da su skoro sve nestale posle dvadeset, ili manje, miliona godina; najzad, da se samo jedna uspela održati nekih šezdeset miliona godina?"
<BR>&nbsp;&nbsp;&nbsp;&nbsp;&nbsp;"Odlično. E, sad ću dodati još jedan parametar ovoj projekciji. Ako je jedna rasa uspela ne samo da se otisne u svemir, nego i da se trajno nastani u nekom drugom zvezdanom sistemu, što vi, ljudi, još niste postigli, svetla površina koja prikazuje tu rasu načiniće istu takvu ekspanziju - proširiće se na prostor gde se taj zvezdani sistem nalazi. Boja će biti ista, a za druge rase druga. Na taj način ćemo moći da pratimo koja rasa se koliko i gde raširila. Osim toga, promeniću brzinu projekcije faktorom dva. Naime, sada 'film' ide brzinom od samo deset miliona godina u sekundi."
<BR>&nbsp;&nbsp;&nbsp;&nbsp;&nbsp;Posle samo pola minuta upali se jedna crvena površina u jednom uglu dvorane. Šest, sedam, osam sekundi kasnije, pojavilo se na stotine crvenih proširenja. Ukupna crvena površina zablistala je tako jako da je ostatak dvorane izgledao nezanimljivo: samo mrak i povremeno pokoja mala osvetljena površina, sa možda jednim proširenjem. Onda crveno polje u sekundi nestade. Gašenje je krenulo iz samog jezgra crvenog prostora, proširilo se, ostavljajući nekoliko crvenih mrljica na periferiji dotad ogromnog crvenog regiona, i u sledećem trenu progutalo i njih.
<BR>&nbsp;&nbsp;&nbsp;&nbsp;&nbsp;Nikolin um je radio ubrzano, dok je gledala to sevanje oko sebe. To je morala biti priča i po, pomisli ona razmišljajući o 'crvenima'. Zamisli civilizaciju koja se raširila na stotine okolnih zvezda. Onda, paffff, nema je... Nema te žive razumne vrste. Pouka neizbežno sledi. Sve ima svoj početak i svoj kraj. Besmrtnost postoji samo kao ideja, ne u stvarnosti.
<BR>&nbsp;&nbsp;&nbsp;&nbsp;&nbsp;Osvrnula se po sali. Svuda se dešavalo isto, ili slično: u sve većem broju pojavljivale su se i gasile kratkotrajne svetle površine, znak da su tu živele i nestajale civilizacije koje su letele u svemir. Malo koja je izdržala ceo sekund; neke su stizale da se prošire, ali su samo izuzetno dospevale u blizinu drugih osvetljenih zona.
<BR>&nbsp;&nbsp;&nbsp;&nbsp;&nbsp;Tako. Inteligencija je postojala u našem delu galaksije, štaviše - putovalo se u svemir još pre nego što je Zemlja nastala. Ali malo koja od tih usavršenih rasa doživela je to uzbuđenje da uspostavi trajne veze s nekom drugom. Dakle, i usamljenost je jedan od bitnih principa univerzuma... Bar ovog univerzuma.
<BR>&nbsp;&nbsp;&nbsp;&nbsp;&nbsp;Osam minuta kasnije Orao opet zaustavi projekciju. "Stigli smo do na deset miliona godina pre sadašnjice. Na Zemlji su dinosaurusi već davno nestali, uništeni svojom sopstvenom nesposobnošću da se prilagode klimatskim promenama koje su se dogodile posle pada jednog velikog asteroida. Njihov nestanak je dozvolio sisarima da bujno napreduju, a jedna od evolucionih linija sisara počinje da pokazuje minimalnu inteligenciju."
<BR>&nbsp;&nbsp;&nbsp;&nbsp;&nbsp;Orao zaćuta: Nikol je gledala gore, pravo njemu u oči, s vrlo napetim, gotovo bolnim izrazom lica. "Šta je?" reče vanzemaljac.
<BR>&nbsp;&nbsp;&nbsp;&nbsp;&nbsp;"A hoće li se naša vasiona završiti u harmoniji?" upita ona. "Ili ćemo i mi biti jedna od onih 'tačkica informacija' koje pomažu Bogu da definiše traženi skup parametara - ali pomažu tako što ostaju izvan tog skupa?"
<BR>&nbsp;&nbsp;&nbsp;&nbsp;&nbsp;"Zašto to pitaš baš sad?"
<BR>&nbsp;&nbsp;&nbsp;&nbsp;&nbsp;"Ovaj tvoj film deluje kao zapanjujući katalizator. Moj um bi sad želeo da postavi desetine pitanja." Osmehnula se. "Ali, kako nemam vremena da ih sva postavim, počela sam sa najvažnijim... Pogledaj samo šta se ovde dogodilo", nastavi ona i odmahnu rukom ka slici. "Čak i sada, posle deset milijardi godina evolucije, svetle površine su međusobno jako udaljene. Takođe se vidi da nijedna površina nije uspela naročito mnogo da se proširi, niti da se dugo zadrži. Valjda bi trebalo, ako se želi harmonija na kraju, da sva galaksija zablista; da se ove svetle zone, koje označavaju let u svemir i prisustvo inteligencije, prošire preko svih zvezdanih sistema u svim galaksijama. Ili sam pogrešno razumela značenje reči 'harmonija', u priči Svetog Mihaila?"
<BR>&nbsp;&nbsp;&nbsp;&nbsp;&nbsp;"Mislim da nisi pogrešno razumela."
<BR>&nbsp;&nbsp;&nbsp;&nbsp;&nbsp;Posle nekog vremena ona upita:
<BR>&nbsp;&nbsp;&nbsp;&nbsp;&nbsp;"A gde je tu Sunce?"
<BR>&nbsp;&nbsp;&nbsp;&nbsp;&nbsp;"Evo ovde", reče Orao spremno, i pokaza svetlosnim zrakom jedno mesto u mraku.
<BR>&nbsp;&nbsp;&nbsp;&nbsp;&nbsp;Nikol je pažljivo razgledala taj, i okolni prostor, a zatim jednim pogledom obuhvatila čitavu salu. "Znači, pre deset miliona godina nekih šezdeset svemirom plovećih rasa živelo je u našem 'komšiluku' od deset miliona zvezda. Ako dobro shvatam onaj prošireni region tamnozelene svetlosti, jedna od tih rasa ponikla je u blizini, i zaposela dvadeset ili trideset zvezdanih sistema."
<BR>&nbsp;&nbsp;&nbsp;&nbsp;&nbsp;"Tačno. Da nastavim projekciju, ali još sporije."
<BR>&nbsp;&nbsp;&nbsp;&nbsp;&nbsp;"Pričekaj još malo. Htela bih prvo da ocenim ovu konfiguraciju. Sve do sada tvoj film je išao mnogo brže nego što sam ja mogla da ga primim."
<BR>&nbsp;&nbsp;&nbsp;&nbsp;&nbsp;Zagledala se u tamnozelenu površinu, čiji je rub bio samo petnaestak svetlosnih godina udaljen od mesta gde je trebalo da se nalazi Sunce. Onda dade znak Orlu da opet pokrene projekciju. On joj reče da će tempo od sada biti samo dvesta hiljada godina u sekundi.
<BR>&nbsp;&nbsp;&nbsp;&nbsp;&nbsp;Tamnozelena plima se valjala ka Zemlji a onda je najednom iščezla. "Stani!" dreknu Nikol.
<BR>&nbsp;&nbsp;&nbsp;&nbsp;&nbsp;Orao zaustavi film i upitno je pogleda.
<BR>&nbsp;&nbsp;&nbsp;&nbsp;&nbsp;"Šta se desilo s tim momcima?"
<BR>&nbsp;&nbsp;&nbsp;&nbsp;&nbsp;"Pričao sam ti o njima pre neki dan. Genetskim inženjeringom su sami sebe izbrisali iz egzistencije."
<BR>&nbsp;&nbsp;&nbsp;&nbsp;&nbsp;Umalo da dohvate Zemlju. Koliko bi naša istorija tekla drugačije, da su uspeli... Oni bi odmah zapazili intelektualni potencijal protoljudskih bića u Africi, i nesumnjivo bi učinili s njima ono što su Prethodnici uradili s oktoima. Onda bismo...
<BR>&nbsp;&nbsp;&nbsp;&nbsp;&nbsp;U njenom umu najednom iskrsnu slika Svetog Mihaila kako stoji ispred kamina u sobi Majklovoj i Simoninoj, i smireno objašnjava čemu služi unuiverzum.
<BR>&nbsp;&nbsp;&nbsp;&nbsp;&nbsp;"Moglu li da vidim početak?"
<BR>&nbsp;&nbsp;&nbsp;&nbsp;&nbsp;"Početak čega?"
<BR>&nbsp;&nbsp;&nbsp;&nbsp;&nbsp;"Početak svega", odgovori Nikol žustro. "Taj tren kad je kosmos nastao, kad je čitav evolucioni proces pokrenut." Mahnu rukom opet ka projekciji ispod njih.
<BR>&nbsp;&nbsp;&nbsp;&nbsp;&nbsp;"To možemo", reče Orao posle kraćeg oklevanja. Sledećeg trenutka oko platforme zavlada još jednom potpuni mrak. "Nemamo nikakvog načina da saznamo ma šta o vremenu pre nastanka ove vasione, ali pretpostavljamo da je pre trenutka Postanja, ili Kreacije, postojala neka vrsta energije. To verujemo zato što nam je rečeno da je materija ove vasione nastala preobražajem, od energije."
<BR>&nbsp;&nbsp;&nbsp;&nbsp;&nbsp;Nikol se osvrtala. "Svuda tama", reče ona, maltene sama sebi. "A negde u toj tami - ako reč 'negde' u ovom slučaju ima ikakvo značenje - nalazila se energija. I Tvorac... Ili je, možda, ta energija bila deo Tvorca?"
<BR>&nbsp;&nbsp;&nbsp;&nbsp;&nbsp;"Ne znamo. Ali znamo da je sudbina svake pojedine čestice u vasioni određena u tom prvom trenu, na samom početku. Način kako je energija preobražena u materiju definisao je sledećih osamdeset milijardi godina istorije."
<BR>&nbsp;&nbsp;&nbsp;&nbsp;&nbsp;Još dok je to govorio, zaslepljujuća svetlost ispuni dvoranu. Nikol se okrete od izvora svetlosti i zakloni oči dlanom. "Uzmi", reče Orao i pruži joj specijalne naočari koje je izvadio iz kese.
<BR>&nbsp;&nbsp;&nbsp;&nbsp;&nbsp;"Pa što si pustio da bude tako jako", reče Nikol, nameštajući, ipak, naočari na lice.
<BR>&nbsp;&nbsp;&nbsp;&nbsp;&nbsp;"Da bih ti bar koliko-toliko dočarao kako su izgledali ti prvi trenuci. Vidi", nastavi on pokazujući ispod njih, "zaustavio sam projekciju u trenutku koji je 10-40 delić sekunde posle trena Postanja. Vasiona je, dakle, stara tek jedan infinitezimalno kratki delić vremena, a ipak vidimo u njoj veliko bogatstvo fizičke strukture. Ova neverovatna količina svetlosti sva dolazi iz onog majušnog delića kosmičke 'čorbe' ispod nas. Sva ta 'materija' od koje se sastoji rani univerzum, sasvim je različita od svega onoga što mi možemo prepoznati i shvatiti. Tu je gustina kvarkova, leptona, i njihovih prijatelja, tolika da bi komadić čija je zapremina ne veća od jednog vodonikovog atoma, bio teži nego velika grupa galaksija u našoj eri."
<BR>&nbsp;&nbsp;&nbsp;&nbsp;&nbsp;"Čisto iz radoznalosti da pitam", reče Nikol. "Gde smo ti i ja u tom trenu?"
<BR>&nbsp;&nbsp;&nbsp;&nbsp;&nbsp;"Najbolji odgovor... bio bi... nigde. Sad dok ja puštam film, naravno da smo izvan projekcije. A u filmu samom... mogli bismo biti u nekoj drugoj dimenziji. Matematika rane vasione ne funkcioniše ako na početku nemamo više dimenzija, više od četiri. Naravno da je ona celokupnost prostorvremena, koja će se posle pretvoriti u našu vasionu, sada sadržana u toj maloj zapremini koja tako strašno blista. Temperatura u tom prostoru, uzgred budi rečeno, bila je, tada, deset miliona milijardi puta viša nego u najtoplijoj zvezdi danas.
<BR>&nbsp;&nbsp;&nbsp;&nbsp;&nbsp;Ovaj naš model", nastavi on, "ne prikazuje tačno ni veličinu ni udaljenost. Sad ću pustiti da se projekcija pokrene dalje. Ta mala zona sjaja eksplodiraće i raširiće se brzinom koja je zapanjujuća i tebi i meni. Kosmolozi kažu da je to 'era inflacije', naduvavanja kosmosa. Samo, zamišljena veličina naše dvorane takođe će se širiti fantastičnom brzinom. Ovo što sad vidimo, silno je uvećano. Pravu vasionu iz vremena 10-40 sekundi mi nikako ne bismo mogli videti, u njenoj prirodnoj veličini, bez fantastično jakog mikroskopa."
<BR>&nbsp;&nbsp;&nbsp;&nbsp;&nbsp;Nikol je zurila u taj izvor svetlosti pod sobom. "Dakle, ta mikrominijaturna izobličena globula nečega vrelog i teškog bila je seme svega?" reče ona. "Iz te male čorbe subatomskih čestica iskočile su sve one veličanstvene galaksije koje si mi prikazivao u spoljašnjem sloju Modula? Ne izgleda da bi to moglo biti istina..."
<BR>&nbsp;&nbsp;&nbsp;&nbsp;&nbsp;"Ne samo galaksije. Potencijal za sve u celom jednom kosmosu, već je učitan u ovu neobičnu superpregrejanu supu."
<BR>&nbsp;&nbsp;&nbsp;&nbsp;&nbsp;Globula se najednom poče širiti silnom brzinom. Nikol je imala osećaj da će joj svakog trena dotaći lice. Milioni čudesnih struktura pojavljivali su se i nestajali, iz trena u tren, pred njenim očima. Nikol je kao opčinjena gledala preobražavanja tog materijala koji kao da je nekoliko puta promenio svoju prirodu. Tranzicije su bile jednako čudne i tuđinske kao i početna supervrela globula.
<BR>&nbsp;&nbsp;&nbsp;&nbsp;&nbsp;"Ubrzao sam vreme u ovoj projekciji", reče Orao nekoliko sekundi kasnije. "Ovo što sada vidiš je vasiona približno milion godina posle nastanka. Nju bi, već, prepoznao svaki vredan student fizike. Formirani su neki jednostavni atomi, na primer, tri vrste vodonika i dve vrste helijuma. Litijum je najteži obilato zastupljeni atom. Gustina univerzuma sada je približno jednaka gustini vazduha na zemlji, a temperatura je pala na relativno udobnih sto miliona stepeni Celzijusa, što je za dvadeset redova veličine manje nego u onoj vrućoj globuli."
<BR>&nbsp;&nbsp;&nbsp;&nbsp;&nbsp;Pokrenuo je platformu, poveo je kroz svetla, grudve, vlakna. "Da smo stvarno pametni, i da možemo stvarno pogledati tu ranu materiju, predvideli bismo koja će grudva jednog dana da se pretvori u koju grupu galaksija. Približno u ovo vreme pojavio se prvi od primarnih monitora. Bio je to jedini pridošlica, jedini objekat koji je spolja ušao u ovu našu vasionu. On nije deo prirodnog procesa evolucije. Nije smeo doći ranije, niti vršiti ma kakva osmatranja, jer je proces bio odveć osetljiv. Ma kakvo osmatranje tokom, recimo, prve sekunde Postanja, sasvim bi izobličilo kasniju evoluciju."
<BR>&nbsp;&nbsp;&nbsp;&nbsp;&nbsp;Orao sad pokaza jednu malenu metalnu loptu koja se pojavila između nekoliko velikih aglomeracija materije. "Evo Primarnog monitora. Poslao ga je sam Tvorac, i to iz drugih dimenzija, u vremeprostorni sistem naše mlade vasione. Zadatak Primarnog monitora bio je da posmatra šta se dešava i da pravi, po potrebi, svojom sopstvenom inteligencijom, druge takve posmatrače, da bi onda zajedno s njima prikupio sve relevantne podatke."
<BR>&nbsp;&nbsp;&nbsp;&nbsp;&nbsp;"Znači", reče Nikol polako, "Sunce, Zemlja, i sva ljudska bića samo su rezultat nepredvidljive prirodne evolucije ovog kosmosa. Ali Čvorište, Rama, pa i ti sam, i Sveti Mihailo, proizvedeni ste po planovima koje je neposredno dostavio taj prvi božji monitor..."
<BR>&nbsp;&nbsp;&nbsp;&nbsp;&nbsp;Zastala je, osvrnula se, opet usmerila pogled na Orla. "Tebe je bilo moguće predskazati ubrzo posle momenta 'velikog praska'. Međutim, ja, pa i samo postojanje ljudskog roda, iskočili smo iz jednog procesa koji je matematički toliko perverzan da nas nije bilo moguće predvideti ni pre stotinak miliona godina, a to je samo jedan posto od ukupne starosti ovog univerzuma."
<BR>&nbsp;&nbsp;&nbsp;&nbsp;&nbsp;Onda odmahnu glavom, pa rukom, u stranu. "Dobro. Dosta je. Pretovarila sam se beskonačnim."
<BR>&nbsp;&nbsp;&nbsp;&nbsp;&nbsp;Opet ih potopi crnilo, u kome ostade samo slabašna svetiljka na podu njihove platforme. "Šta je sad?" reče Orao, videći potišten izraz na Nikolinom licu.
<BR>&nbsp;&nbsp;&nbsp;&nbsp;&nbsp;"Pa ne znam baš šta je", reče ona. "Neka me tuga skolila, kao da sam nešto lično izgubila... Ako sam dobro pratila sve ovo, ispada da sam ja lično - a i svi mi, ljudi - nešto sasvim izuzetno, u poređenju s tobom ili, recimo, Ramom. Izgledi su minimalni ili nikakvi da će se ikad više, u ovom univerzumu ili u ma kom drugom, uzdići neka rasa koja bi i približno bila kao mi. Mi smo jedan od nasumičnih produkata haosa. Za razliku od toga, ti postojiš, ili bar nešto nalik na tebe postoji, u svim ostalim univerzumima koje Bog, navodno, posmatra."
<BR>&nbsp;&nbsp;&nbsp;&nbsp;&nbsp;Zastade za trenutak. "A ja, slušajući Svetog Mihaila, pomislila", nastavi ona, "da će u harmoniji za kojom Bog traga biti i ljudskih glasova... Sad shvatam da će se jedino na planeti Zemlji, i to samo u ovoj jednoj vaseljeni, naše pesme..."
<BR>&nbsp;&nbsp;&nbsp;&nbsp;&nbsp;Preseče je oštar bol u grudnom košu. Bol koji se nastavi, jako. Borila se da diše. Nekoliko trenutaka verovala je da je to kraj.
<BR>&nbsp;&nbsp;&nbsp;&nbsp;&nbsp;Orao nije rekao ništa. Samo ju je pažljivo posmatrao. Dolazeći najzad do daha, ona uspe da izgovori nekoliko kratkih, izlomljenih delova rečenica. "Rekao si mi... za ručkom... mesto samo za mene... da vidim poro... dicu. I prijatelje..."
<BR>
<BR>&nbsp;&nbsp;&nbsp;&nbsp;&nbsp;U kolima su još jednom porazgovarali, kratko. Bol je sada bio podnošljiv. Oboje su znali, nije bilo potrebno reći, da će sledeći napad biti poslednji.
<BR>&nbsp;&nbsp;&nbsp;&nbsp;&nbsp;Uđoše u sledeću izložbenu prostoriju u Modulu znanja. Bila je to soba savršeno okrugla, podeljena u šest radijalnih 'kriški' - zapravo pozornica; mesto za dvoje gledalaca bilo je u centru. Tu Nikol doveze svoja invalidska kolica. Orao stade pored nje. Na svih šest pozornica u krugu oko njih pokrenule su se figure nalik na ljude, i počele svojom glumom, u neposrednoj blizini, da dočaravaju prizore iz života odrasle Nikol d'Žarden Vejkfild.
<BR>&nbsp;&nbsp;&nbsp;&nbsp;&nbsp;Uverljivost tih 'pozorišnih' scena bila je zapanjujuća. Ne samo što su svi Nikolini srodnici i prijatelji izgledali savršeno isto kao u vreme kad su se te scene zaista događale, nego je i svaki ambijent bio savršeno rekonstruisan. Na jednoj pozornici Keti se skijala na vodi, izuzetno hrabro, blizu obale Šekspirovog jezera, smejući se i mašući, neštedimice se prepuštajući trenutku, na način tako karakterističan za nju. Na drugoj pozornici ponavljala se ona zabava kojom je mali ljudski odred na 'Rami II' proslavio hiljaditu godišnjicu smrti Eleanore Akvitanske. Nikoline oči se napuniše suzama: tu je videla Simon kao devojčicu od četiri godine, a Keti od dve godine, i Ričarda, i samu sebe - u doba kad su oboje bili još mladi i snažni.
<BR>&nbsp;&nbsp;&nbsp;&nbsp;&nbsp;Zapanjujući je ovo život bio, pomisli ona. Utera invalidska kolica na tu pozornicu. Scena sa 'Rame II' se zaustavi. Nikol se sagnu napred i podiže malenog robota Ti-Bija, koga je Ričard u to vreme napravio da bi zabavljao devojčice. U njenim šakama robotić je imao baš onu pravu težinu.
<BR>&nbsp;&nbsp;&nbsp;&nbsp;&nbsp;"Kako ste, za ime svega, ovo izveli?" upita ona.
<BR>&nbsp;&nbsp;&nbsp;&nbsp;&nbsp;"Usavršena tehnologija", odgovori Orao. "Koju ti ja ne bih mogao objasniti."
<BR>&nbsp;&nbsp;&nbsp;&nbsp;&nbsp;"A ako ja sad odem tamo gde se Keti skija, da li će ta voda pod mojim rukama biti mokra?"
<BR>&nbsp;&nbsp;&nbsp;&nbsp;&nbsp;"Apsolutno."
<BR>&nbsp;&nbsp;&nbsp;&nbsp;&nbsp;Nikol uzmače iz scene, držeći robotića u rukama. U trenutku njenog izlaska, scena se nastavila; odvijati; na mestu pređašnjeg materijalizovao se novi Ti-Bi. Pa ja sam, Ričarde, bila zaboravila briljantne male stvorove koje si ti stvarao.
<BR>&nbsp;&nbsp;&nbsp;&nbsp;&nbsp;Srce joj je dalo još nekoliko minuta da uživa u prizorima iz svog ranijeg života. Opet oseti divno ustreptalo uzbuđenje onih trenutaka kad je rađala Simonu. Prožive prvu noć ljubavi sa Ričardom, kad ju je našao u Njujorku. Dožive još jednom fantastičnu raznovrsnost prizora i stvorenja sa kojom su se suočili Ričard i ona kad su se kapije Smaragdnog Grada po prvi put raskrilile pred njima.
<BR>&nbsp;&nbsp;&nbsp;&nbsp;&nbsp;"Mogao bi da pustiš ma koji prizor iz mog života koji zatražim?" upita Nikol. Osećala je naglo stezanje u prsima.
<BR>&nbsp;&nbsp;&nbsp;&nbsp;&nbsp;"Pod uslovom da se dogodio posle tvog dolaska u Ramu, i da ga mogu pronaći u arhivima."
<BR>&nbsp;&nbsp;&nbsp;&nbsp;&nbsp;Nikol s jaukom uvuče vazduh. Počeo je poslednji srčani napad. "Molim te", uspe ona nekako da izgovori, "mogu li videti moj poslednji razgovor sa Ričardom, pre nego što je otišao..."
<BR>&nbsp;&nbsp;&nbsp;&nbsp;&nbsp;Neće još dugo potrajati, reče jedan glas u njoj. Ona steže zube i pokuša da se koncentriše na scenu koja se najednom pojavila pred njom. Ričard je objašnjavao pseudoNikol zašto on treba da bude taj koji će s Arčijem krenuti u Novi Raj.
<BR>&nbsp;&nbsp;&nbsp;&nbsp;&nbsp;"Razumem", reče pseudoNikol na pozornici.
<BR>&nbsp;&nbsp;&nbsp;&nbsp;&nbsp;Razumem, reče prava Nikol sebi. To je najvažnija izjava koju iko ikad može dati. Ključ za sav život je razumevanje... A ja sad razumem da sam smrtno stvorenje, čiji je smrtni čas došao.
<BR>&nbsp;&nbsp;&nbsp;&nbsp;&nbsp;Zapljusnu je novi talas ljutog bola, donese uspomenu na stih iz jedne drevne pesme na latinskom jeziku. 'Timor mortis conturbat me.' Da, ali neću se plašiti, jer ja razumem.
<BR>&nbsp;&nbsp;&nbsp;&nbsp;&nbsp;Orao ju je netremice gledao. "Volela bih da vidim Ričarda i Arčija", reče ona, mučeći se oko svake reči, "njihove poslednje trenutke... u ćeliji... pre dolaska biota."
<BR>&nbsp;&nbsp;&nbsp;&nbsp;&nbsp;Neću se plašiti, jer ja razumem.
<BR>&nbsp;&nbsp;&nbsp;&nbsp;&nbsp;"I moju decu, ako ona mogu nekako da budu ovde... I doktorku Plavu."
<BR>&nbsp;&nbsp;&nbsp;&nbsp;&nbsp;Soba se zamrači. Sekunde su otkucavale. Bol je bio užasan. Neću se plašiti...
<BR>&nbsp;&nbsp;&nbsp;&nbsp;&nbsp;Svetla se upališe. Ričard i Arči su bili tu, u svojoj ćeliji, neposredno ispred njenih invalidskih kolica. Ona začu kako bioroboti otvaraju vrata zatvorskog hodnika.
<BR>&nbsp;&nbsp;&nbsp;&nbsp;&nbsp;"Tu zaustavi, molim te", promuca ona. Levo od scene sa Ričardom i Arčijem bila je druga scena, takođe zaustavljena: njena deca, i doktorka Plava, stoje, svi u jednom redu. Nikol se upre svom snagom i ustade, i pođe nekoliko metara napred, da bude s njima. Suza je suzu sustizala na njenim obrazima. Nikol je uspevala da dodirne, još po jedan, poslednji put, svako od tih lica koja je volela.
<BR>&nbsp;&nbsp;&nbsp;&nbsp;&nbsp;Zidovi njenih srčanih komora bili su već u kolapsu. Nikol, teturajući se, pređe desno, u Ričardovu zatvorsku ćeliju, i zagrli taj prikaz svoga muža. "Razumem, Ričarde", reče ona.
<BR>&nbsp;&nbsp;&nbsp;&nbsp;&nbsp;Lagano je padala na kolena. Okrete se da pogleda Orla. "Razumem", reče, s osmehom.
<BR>&nbsp;&nbsp;&nbsp;&nbsp;&nbsp;A razumevanje je sreća, pomisli.
</P></TD></TR></TABLE>
<P class="next">
<A HREF=p61.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
