<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Spavala je nemirno, leđima oslonjena o zid a glave oslonjene na Ričardovo rame. Imala je košmar za košmarom, i uvek se budila s trzajem, pa bi odmah opet zadremala. U poslednjem košmaru bila je na nekom ostrvu, na samoj obali okeana, sa svom svojom decom. Ogromni plimni talas pojurio je, na ekranu njenih snova, prema njima. Nikol je zahvatila panika jer su joj deca bila razasuta po celom ostrvu. Kako, kako da ih sve spase? Stresla se i probudila.
<BR>&nbsp;&nbsp;&nbsp;&nbsp;&nbsp;Ćušnula je, u mraku, muža. "Ričarde", reče ona, "probudi se. Nešto nije u redu."
<BR>&nbsp;&nbsp;&nbsp;&nbsp;&nbsp;U prvi mah Ričard se nije pokretao. Kad ga je Nikol gurnula drugi put, on polako otvori oči. "Šta je?" reče najzad.
<BR>&nbsp;&nbsp;&nbsp;&nbsp;&nbsp;"Imam utisak da ovde nismo bezbedni", reče ona. "Mislim da bi trebalo da pođemo."
<BR>&nbsp;&nbsp;&nbsp;&nbsp;&nbsp;Ričard upali baterijsku svetiljku i poče da lagano premešta njen zrak po sobi. "Nema ovde nikoga", reče tiho. "A ništa i ne čujem... Zar ne misliš da bi trebalo da se odmorimo još malo?"
<BR>&nbsp;&nbsp;&nbsp;&nbsp;&nbsp;Nikolin strah se uvećavao dok su sedeli u toj tišini. "Imam jako predosećanje opasnosti", reče ona. "Znam da ne veruješ u te stvari, ali u mom životu uvek su se pokazivale tačnim."
<BR>&nbsp;&nbsp;&nbsp;&nbsp;&nbsp;"Dobro", reče on napokon. Ustade, ode na drugu stranu sobe i otvori zadnja vrata koja su vodila u susednu, sličnu prostoriju. Pogleda u nju. "Ništa ni ovde", reče posle nekoliko sekundi. Zatim se vrati i otvori vrata ka hodniku kojim su došli kad su pobegli iz petougaone fabrike. Tog trena oboje začuše nepogrešivo prepoznatljivi zvuk metalnih četkica što se vuku po podu.
<BR>&nbsp;&nbsp;&nbsp;&nbsp;&nbsp;Nikol skoči. Ričard nečujno zatvori vrata i pohita da stane uz nju. "Dođi", reče šapatom. "Moramo naći drugi izlaz odavde."
<BR>&nbsp;&nbsp;&nbsp;&nbsp;&nbsp;Prošli su kroz sledeću, pa još jednu i još jednu prostoriju. Sve su bile mračne i prazne. Posle nekog vremena, usled trčanja kroz nepoznate prostore, oboje izgubiše osećaj za pravac. Posle duge serije istovetnih soba, stigoše do jednih velikih dvokrilnih vrata. Ričard reče Nikol da se malo povuče, a onda obazrivo otvori levo krilo vrata. "Sranje!" reče on sledećeg trenutka. "Šta li je, za ime sveta, ovo?"
<BR>&nbsp;&nbsp;&nbsp;&nbsp;&nbsp;Nikol mu priđe i poče da pogledom prati kretanje zraka njegove baterijske svetiljke, koji je padao na čudne objekte ispred njih. Ta sala bila je pretrpana velikim predmetima. Najbliži je izgledao kao velika ameba na nekakvom skejtbordu; sledeći kao ogromno klube namotanog grubog konopca sa dve antene koje su se pružale iz sredine. Ni zvuka ni pokreta nije bilo u toj prostoriji. Ričard usmeri zrak nagore i brzo prošeta po ostalim izloženim stvarima.
<BR>&nbsp;&nbsp;&nbsp;&nbsp;&nbsp;"Vrati malo", reče Nikol uzbuđeno, jer je opazila nešto poznato. "Onamo. Nekoliko metara levo od onih vrata."
<BR>&nbsp;&nbsp;&nbsp;&nbsp;&nbsp;Sledećeg trenutka zrak obasja četiri figure slične ljudskim, u skafandrima i sa šlemovima; sedele su naslonjene na zid. "To su oni biot-ljudi", reče ona. "Oni koje smo videli neposredno pre nego što smo sreli Majkla O'Tula na dnu lifta."
<BR>&nbsp;&nbsp;&nbsp;&nbsp;&nbsp;"Norton i kompanija?" upita Ričard s nevericom. Trnci straha krenuše mu niz kičmu.
<BR>&nbsp;&nbsp;&nbsp;&nbsp;&nbsp;"Kladim se da su oni."
<BR>&nbsp;&nbsp;&nbsp;&nbsp;&nbsp;Ušli su u tu salu lagano i zaputili se, na prstima, ka grupi ljudi, zaobilazeći mnoge druge figure. Klekli su pored to četvoro.
<BR>&nbsp;&nbsp;&nbsp;&nbsp;&nbsp;"Ovo mora biti nekakvo stovarište biota", reče Nikol kad su se uverili da je lice iza providnog prednjeg dela šlema zaista kopija lica komandanta Nortona, koji je predvodio prvu ekspediciju na Ramu.
<BR>&nbsp;&nbsp;&nbsp;&nbsp;&nbsp;Ričard ustade i odmahnu glavom. "Apsolutno neverovatno", reče on. "Šta će oni ovde?" Poče ponovo da šeta zrakom baterijske svetiljke po okolnim eksponatima.
<BR>&nbsp;&nbsp;&nbsp;&nbsp;&nbsp;Nikol vrisnu. Na samo četiri metra od nje jedan oktopauk bio je u pokretu; tako joj se bar učinilo pri toj neobičnoj svetlosti. Ričard joj pritrča. Brzo se uveriše da je to samo nepomični biot oktopauk. Njihov smeh, posle toga, potraja nekoliko minuta.
<BR>&nbsp;&nbsp;&nbsp;&nbsp;&nbsp;"Ričarde Vejkfilde", reče Nikol kad je najzad obuzdala svoj nervozni smeh, "mogu li ja sada kući? Dosta mi je."
<BR>&nbsp;&nbsp;&nbsp;&nbsp;&nbsp;"Možeš, možeš", uzvrati on s osmehom. "Ako nađemo put."
<BR>
<BR>&nbsp;&nbsp;&nbsp;&nbsp;&nbsp;Prodirali su sve dublje u lavirint soba i tunela u prostorima oko pentagona. Nikol već poče da pomišlja kako izlaz nikad neće naći. Neznatno potom Ričard uspori i poče da unosi informacije u svoj računar. Posle toga bio je, bar, u mogućnosti da obezbedi da ne idu ukrug; mapa se bogatila, ali na njoj se nije pojavljivao nijedan orijentir koji su upoznali pre bekstva od oktopauka.
<BR>&nbsp;&nbsp;&nbsp;&nbsp;&nbsp;Oboje su već počeli da očajavaju kad - naiđe jedan mali biot-nosač, koji je nekim uskim hodnikom transportovao hrpu svakojakih predmeta. Ričard se donekle opusti. "Ove kreature kao da su krojene po meri, po nečijim specifikacijama", reče on Nikol. "Kao roba koju naručimo pa nam se donese u belu sobu. Ako se vratimo pravcem iz koga je ovaj biot došao, možda ćemo naći fabriku u kojoj se pravi sve ono što mi tražimo. Trebalo bi da bude lako da odatle nađemo put do našega legla."
<BR>&nbsp;&nbsp;&nbsp;&nbsp;&nbsp;Bilo je to dugo pešačenje. Nekoliko sati kasnije ipak stigoše, oboje premoreni, do mesta gde se taj hodnik proširivao u ogromnu fabričku halu veoma visokog svoda. U središtu je stajalo dvanaest debelih cilindara koji su izgledom podsećali na starinske kotlove na Zemlji. Svaki je bio visok oko četiri i po metra, a na sredini širok oko metar i po. Bili su raspoređeni u četiri reda od po tri.
<BR>&nbsp;&nbsp;&nbsp;&nbsp;&nbsp;U svaki kotao su ulazile, i iz njega izlazile, konvejerske trake, ili njihov ramanski ekvivalent. U trenutku kad stigoše Ričard i Nikol, dve su bile u pokretu. Ričard je bio zadivljen. "Gle tamo", reče on, rukom pokazujući ogromni magacinski pod pokriven hrpama predmeta svih veličina i oblika. "Ono mora biti zaliha sirovina. Narudžbina stigne u centralni računar, koji se verovatno nalazi u onoj kućici iza kotlova. On ga obradi i prosledi do jedne od ovih mašina. Bioti krenu, dohvate odgovarajuće sirovine i stave ih na pokretnu traku. U kotlovima se sirovine obrade, a ono što iziđe izlaznom trakom bude roba koju je naručila ona inteligentna rasa koja se poslužila tastaturom, ili nečim sličnim, za komunikaciju s Ramancima."
<BR>&nbsp;&nbsp;&nbsp;&nbsp;&nbsp;On priđe bližem od dva aktivna 'kotla'. "Međutim, pravo je pitanje", reče on kipeći od uzbuđenja, "koja vrsta procesa se dešava unutra? Hemijski ili možda nuklearno-transmutacijski? Ili Ramanci imaju neku drugu proizvodnu tehnologiju, koja je sasvim izvan dometa našeg saznanja?"
<BR>&nbsp;&nbsp;&nbsp;&nbsp;&nbsp;Nekoliko puta je vrlo snažno pokucao rukom po tom kotlu. "Veoma debeli zidovi", reče. Sagnu se i poče da gura glavu u otvor gde je pokretna konvejerska traka zalazila u kotao. "Ričarde", povika Nikol, "zar ne smatraš da je to nerazumno?"
<BR>&nbsp;&nbsp;&nbsp;&nbsp;&nbsp;Ričard diže pogled ka svojoj supruzi i slegnu ramenima. Sagnuo se opet, da prouči vezu kotla i trake, ali jedan neobični biot, nalik na fotoaparat na nogama, dotrča hitro kroz halu, ugura se između Ričarda i trake koja se i sad kretala, i poče se naduvavati, potiskujući Ričarda od tog mesta.
<BR>&nbsp;&nbsp;&nbsp;&nbsp;&nbsp;"Lep potez", reče Ričard s poštovanjem. Okrete se Nikol. "Stvarno, sistem sa dobrom zaštitom od kvarova."
<BR>&nbsp;&nbsp;&nbsp;&nbsp;&nbsp;"Ričarde", reče ona, "ako nemaš ništa protiv, možemo li se vratiti našem glavnom zadatku? Ili si zaboravio da još nismo našli put do našeg legla?"
<BR>&nbsp;&nbsp;&nbsp;&nbsp;&nbsp;"Samo još malo", reče on. "Hoću da vidim šta će izići iz ovog kotla. Možda, ako vidim šta je izišlo, a pre toga vidim šta ulazi, mogu da napravim neki zaključak o onom procesu unutra."
<BR>&nbsp;&nbsp;&nbsp;&nbsp;&nbsp;Nikol odmahnu glavom. "Bila sam zaboravila kakav si ti narkoman znanja. Ti si jedini čovek koga sam ikad upoznala a koji bi, ako bi zalutao u šumi, zastao da prostudira neku novu biljku ili životinju."
<BR>
<BR>&nbsp;&nbsp;&nbsp;&nbsp;&nbsp;Na suprotnoj strani fabričke dvorane Nikol nađe nov dugačak tunel. Sat kasnije pošlo joj je za rukom da istera Ričarda iz očaravajuće tuđinske fabrike. Nisu mogli znati kuda taj novi put vodi, ali to im je bila jedina nada. Usledilo je novo pešačenje... i pešačenje. Kad god bi je počinjali savladavati zamor ili neraspoloženje, Ričard ju je hrabrio tako što je veličao čudesnost svega onoga što su od polaska iz svoga staništa videli.
<BR>&nbsp;&nbsp;&nbsp;&nbsp;&nbsp;"Ovo mesto je apsolutno zapanjujuće, čudesno", reče on u jednom trenutku, jedva se obuzdavajući. "Ne mogu ni početi da procenjujem značenje svega ovoga... Ne samo što nismo sami u ovoj Vaseljeni... nego nismo, po sposobnostima, ni blizu vrhu piramide..."
<BR>&nbsp;&nbsp;&nbsp;&nbsp;&nbsp;Ričardov entuzijazam ih je držao sve dok, najzad, na rubu potpunog premora, ne ugledaše ispred sebe raskrsnicu hodnika. Osmotrivši ugao račvanja Ričard zaključi da je to ista ona prva raskrsnica na koju su naišli posle početna dva kilometra pešačenja. "Jipii", povika on ubrzavaši hod. "Vidi", i pokaza zrakom baterijske svetiljke, "još malo pa smo kod kuće."
<BR>&nbsp;&nbsp;&nbsp;&nbsp;&nbsp;Nikol, međutim, začu nešto drugo, i stade kao skamenjena. "Gasi to", reče.
<BR>&nbsp;&nbsp;&nbsp;&nbsp;&nbsp;On se okrenuo tako brzo da umalo nije pao. Ugasio je baterijsku svetiljku. Nekoliko sekundi kasnije sumnje nije moglo biti. Struganje četkica čulo se sve jače.
<BR>&nbsp;&nbsp;&nbsp;&nbsp;&nbsp;"Stigni pre njih", povika ona i projuri pored njega punim trkom. Ričard, trčeći za njom, stiže do raskrsnice jedva petnaestak sekundi pre prvih oktopauka. Grupa tuđina dolazila je drugim krakom, iz pravca kanala. Ričard se u trku okrete i za trenutak uperi mlaz svetlosti iza sebe: ugleda bar četiri obojene trake kako nailaze kroz mrak.
<BR>
<BR>&nbsp;&nbsp;&nbsp;&nbsp;&nbsp;Sav nameštaj koji su u beloj sobi mogli naći navukoše na dno crnog zastora, nastojeći da stvore kakvu-takvu barikadu. Sledećih nekoliko sati provedoše čekajući i motreći, uvereni da se zastor svakog trenutka može podići i da će tad oktopauci izvršiti invaziju na njihovo boravište. Međutim, ništa se nije dogodilo. Napokon ostaviše Jovanku i Eleanoru u beloj sobi, kao stražu, i provedoše noć u dečjoj sobi, uz Tami i Timija.
<BR>&nbsp;&nbsp;&nbsp;&nbsp;&nbsp;"Zašto nisu došli za nama?" reče joj Ričard sledećeg jutra. "Možemo biti gotovo sasvim sigurni da oktoi znaju da se zastor diže automatski. Da su samo došli do kraja hodnika..."
<BR>&nbsp;&nbsp;&nbsp;&nbsp;&nbsp;"Možda ne žele da nas opet uplaše", prekide ga ona blago. On nabra čelo i pogleda je upitno. "Još nemamo nijedan čvrst dokaz da su oktopauci neprijateljski raspoloženi", nastavi ona, "bez obzira što se tebi čini da su te maltretirali dok si bio njihov zarobljenik, tokom tvoje odiseje pre toliko godina... Nisu naneli zlo ni Keti, ni meni, kad su to lako mogli. A tebe su, na kraju, ipak vratili nama."
<BR>&nbsp;&nbsp;&nbsp;&nbsp;&nbsp;"Ali sam tada bio u dubokoj komi", uzvrati Ričard. "Zato im više nisam bio koristan, kao zamorče... A Takagiši? A napadi na princa Hala i na Falstafa?"
<BR>&nbsp;&nbsp;&nbsp;&nbsp;&nbsp;"Za svaki od tih incidenata postoji verovatno, ne-neprijateljsko objašnjenje. To i jeste ono što nas toliko zbunjuje. Pretpostavimo da je Takagiši umro od srčanog napada. Pretpostavimo takođe da su oktoi sačuvali njegovo telo, preparirano, kao svojevrstan eksponat, da bi drugi oktopauci mogli učiti... Mogli bismo i mi da učinimo nešto slično..."
<BR>&nbsp;&nbsp;&nbsp;&nbsp;&nbsp;Ona zastade malo, pa nastavi. "Ono što ti nazivaš napadom na princa Hala i na Falstafa moglo je biti samo nesporazum... Šta ako su tvoji mali roboti odlutali na neko veoma važno mesto, možda u neko gnezdo, na neko mesto koje je njima kao crkva... Bilo bi prirodno da oni brane svoje ključne lokacije."
<BR>&nbsp;&nbsp;&nbsp;&nbsp;&nbsp;"Zbunjen sam", odvrati Ričard posle jednog trenutka oklevanja. "Ma gle ti nju: brani oktoe ona koja je juče bežala od njih brže nego ja."
<BR>&nbsp;&nbsp;&nbsp;&nbsp;&nbsp;"Da..." odgovori ona zamišljeno. "Priznajem da je bila prpa. Moj animalni instinkt naterao me je da pretpostavim njihovo neprijateljstvo i da bežim. Danas sam razočarana zbog tog svog postupka. Trebalo bi da mi, ljudi, mozgom savladavamo te instinktivne reakcije... naročito ti i ja. Posle svega što smo videli u Rami i na Čvorištu, trebalo bi da smo potpuno imuni na ksenofobiju."
<BR>&nbsp;&nbsp;&nbsp;&nbsp;&nbsp;On se osmehnu i klimnu glavom. "Znači, ti sad hoćeš da kažeš da su oktopauci možda samo pokušavali da ostvare miroljubivi kontakt?"
<BR>&nbsp;&nbsp;&nbsp;&nbsp;&nbsp;"Možda", odgovori Nikol. "Ne znam ja šta oni hoće. Ali znam da nikada nisam videla nikakav nesumnjivo neprijateljski gest."
<BR>&nbsp;&nbsp;&nbsp;&nbsp;&nbsp;Nekoliko sekundi je rasejano piljio u zid, onda se protrljao po čelu. "Kamo sreće da mogu bolje da se setim svog boravka kod njih... detalja o tome. Ali kad god sam pokušao da se koncentrišem na taj period svog života, spopala bi me zaslepljujuća glavobolja - evo i sad. Samo uspomene na vreme provedeno u sesilu nisu praćene bolom."
<BR>&nbsp;&nbsp;&nbsp;&nbsp;&nbsp;"Tvoja odiseja je bila davno", reče ona. "Možda su i oktoi sposobni da uče. Možda sad imaju drugačiji stav prema nama."
<BR>&nbsp;&nbsp;&nbsp;&nbsp;&nbsp;Ričard ustade. "U redu. Ubedila si me. Kad sledeći put vidimo oktopauka, ne bežimo." On se nasmeja. "Ili bar ne bežimo odmah."
<BR>
<BR>&nbsp;&nbsp;&nbsp;&nbsp;&nbsp;Prođe još jedan mesec. Ričard i Nikol više nisu zalazili kroz crni zastor, niti su imali ikakve nove susrete s oktopaucima. Dane su provodili negujući mladunce (koji su učili da lete) i uživajući jedno u drugom. Tokom razgovora najčešće su se prisećali dece, i prošlosti.
<BR>&nbsp;&nbsp;&nbsp;&nbsp;&nbsp;"Sad smo, valjda, matorci", reče ona jednog jutra dok su šetali jednim od tri centralna njujorška trga.
<BR>&nbsp;&nbsp;&nbsp;&nbsp;&nbsp;"Kako možeš tako nešto da kažeš?" odgovori Ričard s osmehom 'zloće'. "Samo zato što glavninu svog vremena provodimo pričajući o onome što je bilo davno, i što nam svakodnevne radnje u kupatilu odvlače više vremena i energije nego seks, ti tvrdiš da smo matori?"
<BR>&nbsp;&nbsp;&nbsp;&nbsp;&nbsp;Nikol se nasmeja. "A zar je stanje stvarno tako loše?"
<BR>&nbsp;&nbsp;&nbsp;&nbsp;&nbsp;"Ne i nije", reče on neozbiljnim tonom. "Ja sam u tebe i sad zaljubljen kao neki školarac... ali s vremena na vreme tu ljubav potisnu razni telesni bolovi, koje nikad ranije nisam imao... To me podseti: zar nije trebalo da proveriš rad srca, a ja da ti u tome pomognem?"
<BR>&nbsp;&nbsp;&nbsp;&nbsp;&nbsp;"Da", reče Nikol i klimnu glavom. "Mada, zapravo, tu za tebe i nema nikakvog posla. Jedini instrumenti koje sam donela u svojoj lekarskoj torbi, kad sam bežala, jesu jedan stetoskop i jedan sfigmomanometar. Pregledala sam se već nekoliko puta pomoću oba... Nisam našla ništa neuobičajeno, osim što poneki ventil malo propušta, ponekad; kratkoća daha nije mi se ponovila." Ona se osmehnu. "Verovatno se dogodilo zbog sveg onog uzbuđenja... i zbog starosti."
<BR>&nbsp;&nbsp;&nbsp;&nbsp;&nbsp;"Da je tu naš zet kardiolog, pregledao bi te kompletno."
<BR>&nbsp;&nbsp;&nbsp;&nbsp;&nbsp;Sledećih nekoliko minuta šetali su ćutke. "Deca ti mnogo nedostaju, zar ne?" reče on.
<BR>&nbsp;&nbsp;&nbsp;&nbsp;&nbsp;"Nedostaju", reče Nikol s uzdahom. "Ali ja se trudim da o njima ne razmišljam suviše. Srećna sam što sam živa i što sam ovde s tobom - to je, ako ništa drugo, mnogo bolje od onih meseci provedenih u zatvoru. Imam takvo obilje divnih uspomena..."
<BR>&nbsp;&nbsp;&nbsp;&nbsp;&nbsp;"Neka mi Bog da mudrost da prihvatim stvari koje ne mogu promeniti", reče on citirajući početak poznate izreke. "To je jedna od tvojih najboljih osobina, Nikol... Oduvek sam ti pomalo zavideo zbog te tvoje duševne smirenosti."
<BR>&nbsp;&nbsp;&nbsp;&nbsp;&nbsp;Nikol je lagano išla dalje. Zbog čega? reče ona sebi, jasno se sećajući kakvu je opsesiju imala posle smrti Valerija Borzova, neposredno po pristajanju broda 'Njutn' uz Ramu. Nisam mogla da zaspim sve dok se nisam uverila da nije nastradao mojom krivicom. U mislima prelete kasnije godine. Ako se pojavila ikakva smirenost duše, to je odnedavno... I materinstvo i starost daju mogućnost da se svet sagleda iz nove perspektive.
<BR>&nbsp;&nbsp;&nbsp;&nbsp;&nbsp;Koji trenutak kasnije Ričard se zaustavi i okrete ka njoj. "Mnogo te volim", reče najednom i zagrli je žustro.
<BR>&nbsp;&nbsp;&nbsp;&nbsp;&nbsp;"Šta to bi?" reče ona zbunjena ovim iznenadnim izlivom osećanja. Ričardov pogled bio je dalek. "Ove nedelje se jedan ludi plan oblikovao u mojoj glavi", reče on uzbuđeno. "Od početka sam znao da je opasan i verovatno bezuman, ali, svejedno, zgrabio me je na isti način na koji su me zgrabili svi moji projekti... Dvaput sam čak ustajao noću da razmislim o svim detaljima... Mislio sam i ranije da ti ispričam, ali sam morao prethodno da ubedim sebe da je sve stvarno izvodljivo..."
<BR>&nbsp;&nbsp;&nbsp;&nbsp;&nbsp;"Pojma nemam o čemu pričaš", reče ona nestrpljivo.
<BR>&nbsp;&nbsp;&nbsp;&nbsp;&nbsp;"Deca", reče Ričard i teatralno mahnu rukom. "Imam plan kako bi i deca mogla pobeći i pridružiti nam se ovde, u Njujorku. Čak sam počeo da reprogramiram Jovankicu i Eleanoricu."
<BR>&nbsp;&nbsp;&nbsp;&nbsp;&nbsp;Nikol je zurila u svog muža; osećanja su joj se borila s razumom. On onda poče da izlaže plan bekstva. "Čekaj malo, Ričarde", prekide ga ona. "Prvo se mora odgovoriti na jedno važno pitanje... Odakle ti misao da će deca uopšte želeti da pobegnu? Nisu ni pod kakvom optužbom u Novome Raju, nisu u zatvoru. Mora se priznati da Nakamura jeste tiranin, i da život u koloniji jeste težak i sumoran, ali, koliko je meni poznato, naša deca su slobodna koliko i svi ostali građani. No, ako pokušaju da prebegnu kod nas pa im to ne uspe, životi će im biti u opasnosti... Osim toga, naš način života ovde, mada prijatan za nas dvoje, za njih ne bi baš predstavljao raj."
<BR>&nbsp;&nbsp;&nbsp;&nbsp;&nbsp;"Znam, znam", odgovori on. "Možda sam i ja već poludeo od silne želje da ih vidim... Ipak, šta rizikujemo ako pošaljemo Jovanku i Eleanoru da porazgovaraju s njima? Patrik i Eli su odrasli pa se mogu sami odlučiti..."
<BR>&nbsp;&nbsp;&nbsp;&nbsp;&nbsp;"A Bendži? A Keti?" upita Nikol.
<BR>&nbsp;&nbsp;&nbsp;&nbsp;&nbsp;Ričardovo lice se namršti. "Bendži očigledno ne bi mogao da krene samostalno, njegov dolazak zavisi dakle od toga hoće li ga drugi povesti. Što se tiče Keti, ona je tako nestabilna i nepredvidljiva... Nije nezamislivo da bi čak odlučila da izvesti Nakamuru... Mislim da nju moramo izostaviti, tu nemamo nikakvog izbora..."
<BR>&nbsp;&nbsp;&nbsp;&nbsp;&nbsp;"Roditelj nikad ne gubi nadu baš sasvim", reče ona tiho, govoreći sebi koliko i Ričardu. "Uzgred budi rečeno", dodade, "da li tvoj plan obuhvata i Maksa i Eponinu? Oni su praktično članovi porodice."
<BR>&nbsp;&nbsp;&nbsp;&nbsp;&nbsp;"Maks je savršeni kandidat za ulogu onog ko će iznutra, iz kolonije same, koordinisati bekstvo", reče on, opet uzbuđen. "Fantastično dobro te je skrivao, a onda prevezao do Šekspirovog jezera neprimetno. Patriku i Eli će biti potreban neko zreo i uravnotežen, da ih vodi kroz sve pojedinosti... Po mom planu, dve robotkinje prvo pristupaju Maksu. On ih dobro poznaje a, osim toga, on će im čestito reći svoju ocenu o izvodljivosti plana. Ako nam on, preko njih dve, javi da je cela ideja neizvodljiva, odustaćemo."
<BR>&nbsp;&nbsp;&nbsp;&nbsp;&nbsp;Nikol pokuša da zamisli kakva bi radost bila zagrliti opet svoju decu. Činilo se to - nemoguće. "Dobro, Ričarde", reče ona, osmehnuvši se tek sad. "Priznajem da sam zainteresovana. Hajde da sve lepo razmotrimo. Ali, moramo obećati sebi da nećemo učiniti ništa ako ne budemo apsolutno sigurni da decu nećemo dovesti ni u kakvu opasnost."
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
