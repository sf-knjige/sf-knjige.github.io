<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Nikol probudi galame troje dece koja su se igrala u dnevnoj sobi. Navuče kućnu haljinu; tad u spavaću sobu uđe Eli i upita je da li je negde videla Nikinu omiljenu lutku. "Mislim da je ispod kreveta", odgovori Nikol.
<BR>&nbsp;&nbsp;&nbsp;&nbsp;&nbsp;Eli se vrati da nastavi pakovanje. Nikol je čula Ričarda u kupatilu. Nema još mnogo vremena, pomisli ona. Najednom se na vratima pojavi njena unuka. "Noni, mama i ja idemo", reče devojčica smeškajući se. "Videćemo tatu."
<BR>&nbsp;&nbsp;&nbsp;&nbsp;&nbsp;Nikol raširi ruke i devojčica utrča u njen zagrljaj. "Znam, draga", reče Nikol. Držala je Niki čvrsto uza se, pa je poče gladiti po kosi. "Nedostajaćeš mi, Niki."
<BR>&nbsp;&nbsp;&nbsp;&nbsp;&nbsp;Nekoliko sekundi kasnije uleteše blizanci Vatanabe, trčeći i đipajući. "Ja gladan, gospo Vejkfild!" reče Galilej.
<BR>&nbsp;&nbsp;&nbsp;&nbsp;&nbsp;"I ja", reče Kepler.
<BR>&nbsp;&nbsp;&nbsp;&nbsp;&nbsp;Nikol nevoljno pusti svoju unuku i pođe ka njima. "Dobro, momci. Napraviću vam doručak, biće gotov kroz nekoliko minuta."
<BR>&nbsp;&nbsp;&nbsp;&nbsp;&nbsp;Maks, Eponina i Marijus su se pojavili na vratima kad su deca već dovršavala doručak. "Čika-Makse, pogodi šta ima novo", reče Niki pre nego što je Nikol imala šansu da pozdravi Paketove. "Videću mog tatu."
<BR>&nbsp;&nbsp;&nbsp;&nbsp;&nbsp;Četiri sata proleteše brzo. Ričard i Nikol su sve objasnili po dvaput, prvo Maksu i Eponini a onda mladencima, koji su oboje prosto blistali od zadovoljstava svoje prve bračne noći. Kad se primakao čas za Ričardov, Elin i Nikin polazak, uzbuđenje i energija koji su karakterisali jutarnje razgovore počeše bledeti. U Nikolinom želucu opet su zalepršali leptiri. Opusti se i smeškaj se, reče ona sebi. Ništa nećeš olakšati mrgođenjem.
<BR>&nbsp;&nbsp;&nbsp;&nbsp;&nbsp;Maks se prvi oprostio od putnika. "Dođi ti ovamo, princezo", reče on Niki, "i poljubi čika-Maksa." Devojčica poslušno učini kako je rekao. Maks ustade i ode u onaj deo sobe gde je Eli razgovarala sa svojom majkom. "Dobro čuvaj tu devojčicu", reče on grleći Eli, "i ne daj podlacima ništa da muvaju." Onda se rukovao s Ričardom, i izišao, pozivajući blizance Vatanabe da pođu s njim.
<BR>&nbsp;&nbsp;&nbsp;&nbsp;&nbsp;Raspoloženje u sobi se počelo menjati. Iako je obećala sebi da će ostati smirena, Nikol oseti da je zapljuskuje talas panike: shvatila je da ima još samo nekoliko minuta za sva opraštanja. Patrik, Nai, Bendži i Eponina su, kao Maks maločas, grljenjem ispraćali trio putnika.
<BR>&nbsp;&nbsp;&nbsp;&nbsp;&nbsp;Nikol htede još jednom da zagrli Niki, ali devojčica izmače i otrča napolje da se igra s blizancima. Eli se konačno oprosti od Eponine i okrete se Nikol. "Mama, nedostajaćeš mi", reče ona zvonko. "Mnogo te volim."
<BR>&nbsp;&nbsp;&nbsp;&nbsp;&nbsp;Nikol se borila da sačuva unutrašnju ravnotežu. "Nisam mogla tražiti bolju kćer", reče ona. Njih dve se zagrliše, a Nikol tiho progovori svojoj kćeri na uvo: "Dobro pazi. Mnogo zavisi od ishoda..."
<BR>&nbsp;&nbsp;&nbsp;&nbsp;&nbsp;Eli se odmače od nje i pogleda majci u oči. "Znam, majko", reče ona uozbiljeno, "i to me plaši. Nadam se da neću razočarati..."
<BR>&nbsp;&nbsp;&nbsp;&nbsp;&nbsp;"Nećeš", reče Nikol vedrim tonom, i potapša je po ramenu. "Samo imaj na umu šta je cvrčak rekao u Pinokiju."
<BR>&nbsp;&nbsp;&nbsp;&nbsp;&nbsp;Eli se osmehnu. "I pusti da te savest vodi."
<BR>&nbsp;&nbsp;&nbsp;&nbsp;&nbsp;"Stig'o Arči!" razleže se Nikin povik. Nikol se osvrte, pogledom tražeći svog muža. Gde je Ričard? pomisli uplašeno. Nisam se oprostila s njim... Sad je videla Eli, koja je, noseći dva ranca, krenula ka vratima, samo kao mrlju.
<BR>&nbsp;&nbsp;&nbsp;&nbsp;&nbsp;Jedva je disala. Čula je Patrikove reči "Gde je Ričard?" i glas iz radne sobe: "Ovde sam."
<BR>&nbsp;&nbsp;&nbsp;&nbsp;&nbsp;Potrča hodnikom, do radne sobe. Ričard je sedeo na podu, okružen elektronskim komponentama. Pored njega je bio njegov ranac. Nikol zastade na vratima, da uhvati dah.
<BR>&nbsp;&nbsp;&nbsp;&nbsp;&nbsp;Ričard se, čuvši da ona dolazi, okrete. "O, zdravo, draga", reče on nonšalantno. "Ja još nisam odlučio koliko rezervnih delova da ponesem za elektronske prevodioce."
<BR>&nbsp;&nbsp;&nbsp;&nbsp;&nbsp;"Došao Arči", reče Nikol tiho.
<BR>&nbsp;&nbsp;&nbsp;&nbsp;&nbsp;On pogleda na svoj ručni sat. "Paaa, onda je vreme da se krene." Uze još jednu punu šaku delova i strpa ih u ranac. Onda ustade i pođe ka Nikol.
<BR>&nbsp;&nbsp;&nbsp;&nbsp;&nbsp;"Čika-Ričarde!" povika Patrik.
<BR>&nbsp;&nbsp;&nbsp;&nbsp;&nbsp;"Dolazim", uzvrati Ričard takođe uzvikom. "Samo trenutak."
<BR>&nbsp;&nbsp;&nbsp;&nbsp;&nbsp;On je zagrli, a Nikol istog trena poče drhtati. "Ej", reče on, "nije frka... Rastajali smo se mi i ranije."
<BR>&nbsp;&nbsp;&nbsp;&nbsp;&nbsp;Strah u njoj nabuja toliko da nije mogla da progovori. Očajnički se upinjala da bude hrabra, ali - bilo je nemoguće. Znala je: sada poslednji put u životu dodiruje svog muža.
<BR>&nbsp;&nbsp;&nbsp;&nbsp;&nbsp;Provuče jednu ruku iza njegove glave i odmače se malo, da bi ga poljubila. Suze su joj tekle niz obraze. Želela je da zaustavi vreme, da rastegne ovaj jedan trenutak u večnost. Očima je fotografisala Ričardovo lice, zatim ga nežno poljubila u usta.
<BR>&nbsp;&nbsp;&nbsp;&nbsp;&nbsp;"Volim te, Nikol", reče on.
<BR>&nbsp;&nbsp;&nbsp;&nbsp;&nbsp;Na tren joj se činilo da neće biti sposobna da odgovori. "I ja tebe volim", reče, nekako.
<BR>&nbsp;&nbsp;&nbsp;&nbsp;&nbsp;On nabaci ranac na leđa i lako joj mahnu prstima. Ona stade na vrata. Odatle je gledala njegov odlazak. "Zapamti", začu u glavi Omehov glas.
<BR>
<BR>&nbsp;&nbsp;&nbsp;&nbsp;&nbsp;Niki gotovo da nije mogla da poveruje u toliku svoju sreću. Pravo ispred nje, na samoj kapiji Zelengrada, čeka ih nojosaur, baš kao što je Arči rekao! Skakutala je nestrpljivo dok joj je majka, potezanjem rajsferšlusa, zatvarala zimski kaput. "Je l' mogu ja da ga hranim, mama? Je l' mogu, je l' mogu?"
<BR>&nbsp;&nbsp;&nbsp;&nbsp;&nbsp;Iako je nojosaur sedeo na tlu, Ričard je morao pomoći Niki da se popne. "Hvala, Bubo", reče mu devojčica kad se udobno smestila u udubljenje na leđima životinje.
<BR>&nbsp;&nbsp;&nbsp;&nbsp;&nbsp;"Vremenski raspored je veoma pažljivo razrađen", reče Arči Ričardu i Eli dok su odmicali kroz šumu. "Stići ćemo u logor u trenutku kad sva vojska počinje doručak. Na taj način će nas svi videti."
<BR>&nbsp;&nbsp;&nbsp;&nbsp;&nbsp;"Kako ćemo znati da je tačno taj trenutak?" upita Ričard.
<BR>&nbsp;&nbsp;&nbsp;&nbsp;&nbsp;"Nekima od kvadroida upravlja se s dalekih severnih polja. Ubrzo posle buđenja prvih vojnika, tvoj avijanski prijatelj Timi će nadleteti, u mraku, njihov logor. Ispustiće pisanu poruku da uskoro dolazimo, da će iznad nas biti svici, i da ćemo mahati belom zastavom, kao što si predložio."
<BR>&nbsp;&nbsp;&nbsp;&nbsp;&nbsp;Niki primeti, i reče, da ih iz šume gledaju neke čudne oči. "Zar nije to zabavno?" reče ona majci. Eli ne odgovori.
<BR>
<BR>&nbsp;&nbsp;&nbsp;&nbsp;&nbsp;Arči je zaustavio nojosaura kilometar južno od ljudskog logora. Fenjeri i drugi izvori svetlosti ispred dalekih šatora pred njima izgledali su kao treperenje zvezda u noći. "Trebalo bi da Timi baci našu poruku otprilike sad", reče Arči.
<BR>&nbsp;&nbsp;&nbsp;&nbsp;&nbsp;Prethodnih nekoliko sati napredovali su polako, po mraku; nisu želeli da koriste svice, da ne bi bili prerano viđeni i otkriveni. Niki je mirno spavala sa glavom u majčinom krilu. Ričard i Eli bejahu napeti. "Šta ako počnu da pucaju pre nego što stignemo išta da kažemo?" bilo je jedno od Ričardovih pitanja pre nego što su stali.
<BR>&nbsp;&nbsp;&nbsp;&nbsp;&nbsp;"Okrećemo se i bežimo najbrže što možemo", glasio je Arčijev odgovor.
<BR>&nbsp;&nbsp;&nbsp;&nbsp;&nbsp;"A ako nas pojure helikopterima, i upotrebe reflektore?"
<BR>&nbsp;&nbsp;&nbsp;&nbsp;&nbsp;"Punom brzinom nojosaur bi stigao do šume za četiri terta", odgovorio je Arči.
<BR>&nbsp;&nbsp;&nbsp;&nbsp;&nbsp;Tad dolete Timi. Njegov raport, podnet kratkotrajnim brbljanjem, uz Arčijeve kolorne reakcije, glasio je da je svoju dužnost ispunio. Onda se Ričard i Timi oprostiše jedan od drugog. Dok mu je Ričard češkao trbuh, krupne avijanove oči izražavale su neku emociju koju Ričard ranije nije video. Nekoliko sekundi kasnije Timi odlete ka Smaragdnom Gradu a par ogromnih svitaca se upali pokraj staze i polako zaplovi ka vojnom logoru. Ričard pođe na čelu kolone, stežući u desnoj ruci belu zastavu. Nojosaur pođe za njim, nekih pedeset metara iza, noseći Eli, Arčija i usnulo dete.
<BR>&nbsp;&nbsp;&nbsp;&nbsp;&nbsp;Dvogledom je, sa oko četiri stotine metara, razaznao vojnike. Stajali su i gledali otprilike ka putnicima. Ričard ih izbroja dvadeset šest, uključujući trojicu s naperenim puškama i dvojicu koji su gledali kroz binokulare.
<BR>&nbsp;&nbsp;&nbsp;&nbsp;&nbsp;Kao što je bilo planirano, Eli, Niki i Arči siđoše sa nojosaura na nekih dvesta metara od logora. Poslaše tovarnu životinju nazad, i pođoše pešice ka ljudskoj vojsci. Niki se u prvi mah bunila: nije bila voljna da se budi. Ipak, ućutala je kad je osetila važnost zahteva njene majke da bude tiha.
<BR>&nbsp;&nbsp;&nbsp;&nbsp;&nbsp;Arči je hodao između dvoje odraslih ljudi. Niki se držala za majčinu ruku; trčkarala je da bi išla ukorak s odraslima. "Ehej!" povika Ričard ocenjujući da će ga sad čuti. "Ja sam Ričard Vejkfild. Dolazimo miroljubivo." Poče energično mahati belom zastavom. "Sa mnom su moja ćerka Eli, moja unuka Niki, i jedan predstavnik oktopauka."
<BR>&nbsp;&nbsp;&nbsp;&nbsp;&nbsp;Morali su biti zapanjujući prizor za vojnike, koji nikad ranije nisu videli nijednog oktoa. Svici se zaustaviše iznad glava vojnika, a Ričard i njegova grupica izroniše iz ramanske tame.
<BR>&nbsp;&nbsp;&nbsp;&nbsp;&nbsp;Jedan od vojnika zakorači napred. "Ja sam kapetan Enriko Piađi, komandant ovog logora. U ime oružanih snaga Novog Edena, prihvatam vašu predaju."
<BR>
<BR>&nbsp;&nbsp;&nbsp;&nbsp;&nbsp;Pošto je napisano obaveštenje o njihovom dolasku bačeno u logor samo pola sata pre toga, novoedenski lanac komandovanja nije imao vremena da sačini plan postupanja sa zarobljenicima. Čim je potvrđeno da se logoru približava grupa sačinjena od jednog muškarca, jedne žene, jednog deteta i jednog osmokrakog tuđina, kapetan Piađi je ponovo razgovarao, radio-vezom, sa svojim štabom u Njujorku, tražeći instrukcije za dalje postupanje. Pukovnik koji je rukovodio ratnom kampanjom rekao mu je da 'bezbedno sačuva zarobljenike' i da 'čeka dalja naređenja'.
<BR>&nbsp;&nbsp;&nbsp;&nbsp;&nbsp;Ričard je predvideo da nijedan oficir neće hteti da preduzme neku određenu akciju dok se ne obavi dogovor sa samim Nakamurom. Govorio je Arčiju, tokom njihovog dugog putovanja na nojosauru, da će biti veoma važno da već u logoru, družeći se sa vojnicima, počnu da opovrgavaju propagandne laži koje novorajska vlada širi.
<BR>&nbsp;&nbsp;&nbsp;&nbsp;&nbsp;"Ovo stvorenje", reče Ričard jakim glasom, kad je pretresanje zarobljenika završeno i kad su se vojnici, privučeni radoznalošću, naprosto vrzmali oko njih, "to vam je, dabome, oktopauk. Svi oni su veoma inteligentni, u ponečemu i pametniji od nas. Ima ih oko petnaest hiljada u južnom polucilindru Rame, što će reći odavde pa do početka južne polarne činije. Moja porodica i ja stanujemo kod njih, evo, već više od godinu dana, po sopstvenoj volji, i mogu vam reći da smo našli da su oktići miroljubivi i moralni. Moja ćerka Eli i ja smo došli danas sa ovim njihovim predstavnikom, koga zovemo Arči, da vidimo može li se nekako zaustaviti vojni sukob između naše dve vrste."
<BR>&nbsp;&nbsp;&nbsp;&nbsp;&nbsp;"Zar nisi ti žena doktora Tarnera?" reče jedan vojnik. "Ona koju su oktići kidnapovali?"
<BR>&nbsp;&nbsp;&nbsp;&nbsp;&nbsp;"Jesam", reče Eli jasnim glasom. "Ali nisu me baš kidnapovali. Hteli su da počnu razgovore s nama na neki način, ali nisu znali kako. Poveli su mene zato što su smatrali da ću umeti da naučim njihov jezik."
<BR>&nbsp;&nbsp;&nbsp;&nbsp;&nbsp;"To čudo govori?" reče drugi vojnik s nevericom.
<BR>&nbsp;&nbsp;&nbsp;&nbsp;&nbsp;Do tog momenta Arči je, prema njihovom planu, ćutao. Sad se sva vojska zapanjeno zagleda u boje koje su krenule iz desnog ruba njegovog uspravnog proreza na glavi i počele da plove po koži, ukrug, oko cele glave. "Arči vas pozdravlja", prevede Eli. "Moli svakog od vas ponaosob da shvatite da ni on lično, niti ma koji drugi pripadnik njegove vrste, ne želi ljudima nikakvo zlo. Takođe želi da vam ja kažem da on ume da čita sa usana, i da će rado odgovoriti na svako vaše pitanje."
<BR>&nbsp;&nbsp;&nbsp;&nbsp;&nbsp;"Je l' ovo sve... za ozbiljno?" reče jedan vojnik.
<BR>&nbsp;&nbsp;&nbsp;&nbsp;&nbsp;Za to vreme je kapetan Piađi, u nedoumici, stajao po strani, javljajući jednako pukovniku u Njujorku šta se dešava. "Da, gospodine. Boje na glavi... svaka drukčija, gospodine, crvena, plava, žuta... kao pravougaonici, pokretni pravougaonici, njegova koža menja boju a te boje mu idu oko glave, nove se pojavljuju... Šta kažete, gospodine?... Žena, doktorova žena. Izgleda da ona zna šta te boje znače... ne, ne, nisu slova u boji, gospodine, nego samo trake u boji."
<BR>&nbsp;&nbsp;&nbsp;&nbsp;&nbsp;"U ovom trenutku, ser, tuđin se obraća vojnicima... ne, pa vojnici nemaju nikakve boje. Ali, ona kaže da tuđin ume da čita reči po pokretima usana. Kao, znate, gluvi... to je ta ista tehnika valjda... U svakom slučaju, oni pitaju, on odgovori, ona prevede taj njegov odgovor, i tako."
<BR>&nbsp;&nbsp;&nbsp;&nbsp;&nbsp;"Ne, gospodine, nikakvo. Imaju igračke, odeću, i neke čudne sklopove za koje zarobljenik Vejkfild kaže da su elektronski, ali oružje ne... igračke, jeste, rekao sam igračke. Dečje. Ova devojčica ima dosta toga u rancu... Ne, skener mi nemamo ovde. Da, gospodine. Koliko dugo ćemo čekati, gospodine?"
<BR>
<BR>&nbsp;&nbsp;&nbsp;&nbsp;&nbsp;Dok je kapetanu Piađiju konačno stiglo naređenje da pošalje zarobljenike helikopterom u Njujork, Arči je uspeo da ostavi dubok utisak na sve vojnike u logoru. Počeo je demonstraciju svojih izvanrednih mentalnih sposobnosti tako što je u glavi množio petocifrene, pa i šestocifrene brojeve.
<BR>&nbsp;&nbsp;&nbsp;&nbsp;&nbsp;"A kako mi znamo da su mu ti odgovori tačni?" reče jedan mladi vojnik. "On samo pokaže neki niz boja."
<BR>&nbsp;&nbsp;&nbsp;&nbsp;&nbsp;"Pa, čoveče", nasmeja se Ričard, zar nisi maločas video na poručnikovom kalkulatoru da je cifra koju je moja ćerka rekla bila tačan odgovor? Ne misliš valjda da je ona izračunala to u glavi?"
<BR>&nbsp;&nbsp;&nbsp;&nbsp;&nbsp;"A, da", reče mladić. "Kapiram."
<BR>&nbsp;&nbsp;&nbsp;&nbsp;&nbsp;Vojnike je stvarno zapanjila Arčijeva izuzetna memorija. Na Ričardov predlog, jedan od vojnika je na list papira napisao nekoliko stotina brojeva, i onda ih pročitao Arčiju, jedan po jedan. Posle ih je oktopod-pauk ponovio, posredstvom Eli, bez ijedne greške. Neki vojnici su smatrali da tu postoji neki trik, da Ričard možda daje tajne signale Arčiju. Ali kad su, pod pomno kontrolisanim uslovima, ponovili ovaj eksperiment, uveriše se i najveći sumnjičavci.
<BR>&nbsp;&nbsp;&nbsp;&nbsp;&nbsp;Atmosfera u logoru bila je opuštena i prijateljska. Onda stiže naređenje za prebacivenje helikopterom u Njujork. Prvi deo njihovog plana uspeo je veličanstveno. Ipak, Ričard nije osećao mnogo pouzdanja dok su ulazili u letelicu. Preleteše jedan deo Cilindričnog mora.
<BR>
<BR>&nbsp;&nbsp;&nbsp;&nbsp;&nbsp;U Njujorku ostadoše samo oko jedan sat. Naoružana straža ih je čekala na helikopterskom sletištu na zapadnom trgu. Oduzeli su im rance, uprkos bučnim protestima Ričarda i Niki. Poterali su ih oštrim korakom u luku. Ričard je nosio Niki u naručju. Jedva da je imao vremena da sa divljenjem baci pogled na svoje omiljene oblakodere, koji su se uzdizali u mračne visine.
<BR>&nbsp;&nbsp;&nbsp;&nbsp;&nbsp;Jahta koja ih ponese preko severne polovine Cilindričnog mora bejaše slična onima koje su Nakamura i njegove slugeranje koristili na Šekspirovom jezeru. Tokom prelaska, nijedan stražar nije hteo da im kaže ni jednu jedinu reč. "Bubo", šapnu Niki Ričardu kad je nekoliko njihovih pitanja ostalo bez odgovora, "je l' ovi ne znaju da govore?" Zakikotala se.
<BR>&nbsp;&nbsp;&nbsp;&nbsp;&nbsp;Terensko vozilo ih je čekalo na doku, koji je nedavno konstruisan kao podrška novim aktivnostima u Njujorku i na Južnom poluvaljku. Uz veliki napor i trošak, ljudi su tu prosekli otvor u južnom pregradnom zidu, nadomak habitata avijanske i sesilne rase, i izgradili lučko postrojenje znatnih dimenzija.
<BR>&nbsp;&nbsp;&nbsp;&nbsp;&nbsp;Ričard se u prvi mah zapitao zašto ih nisu prevezli helikopterom, na samom početku, pravo u Novi Raj. Posle nekoliko hitrih mentalnih kalkulacija zaključio je da helikopteri verovatno ne mogu preletati barijerni zid, koji je toliko visok da zalazi daleko u region gde Ramina veštačka gravitacija, tačnije, centrifugalna sila stvorena rotacijom valjka oko uzdužne ose, znatno slabi. Dobrih pilota verovatno nije bilo dovoljno, a i helikopteri su bili na brzinu pravljeni, pa zbog toga visinski letački poduhvati verovatno nisu bili dozvoljeni. To znači, pomisli on, da ljudi moraju transportovati svu opremu i sav personal ili preko ovog doka, ili kroz odbrambeni rov s vodom pa kroz tunel ispod drugog habitata.
<BR>&nbsp;&nbsp;&nbsp;&nbsp;&nbsp;Terenskim vozilom je upravljao jedan biot Garsija. Ispred i iza njih išlo je još po jedno takvo vozilo, puno naoružanih ljudi. Jurili su preko Centralne ravnice, kroz tamu. Ričard je sedeo napred, pored vozača, a Arči, Eli i Niki pozadi. Upravo kad se okrenuo da podseti Arčija da u Novom Raju postoji pet različitih vrsta bioloških robota tj. biota, Garsija ga prekide. "Zatvorenik Vejkfild ima sedeti licem napred i ćutati."
<BR>&nbsp;&nbsp;&nbsp;&nbsp;&nbsp;"Nije li to malo smešno?" reče Ričard vedrim tonom.
<BR>&nbsp;&nbsp;&nbsp;&nbsp;&nbsp;Biot Garsija diže desnu šaku sa volana i udari nadlanicom žestok šamar Ričardu. "Licem napred i ćutati", ponovi biot. Ričardu se glava zanela unazad od jačine udarca.
<BR>&nbsp;&nbsp;&nbsp;&nbsp;&nbsp;Niki, videći ovo iznenadno nasilje, poče da plače. Eli pokuša da je istovremeno ućutka i uteši. "Mama, ne dopada mi se ovaj vozač. Zaista."
<BR>&nbsp;&nbsp;&nbsp;&nbsp;&nbsp;Kad su kroz kontrolni punkt prošli u ljudski habitat, u Novom Raju je bila noć. Arči i troje ljudi su premešteni u jedna otvorena električna kola koja je vozio drugi biot Garsija. Ričard odmah primeti da je u Novom Raju gotovo isto onako hladno kao u okolnom ramanskom prostoru. Kola su se jako truckala po drumu, koji je bio u veoma zapuštenom stanju. Skrenula su nalevo na mestu koje je nekad bilo železnička stanica sela Pozitano. Petnaest ili dvadeset ljudi bilo je sabijeno oko logorskih vatara na betonskim površinama oko stare stanice; troje ili četvoro drugih su spavali opruženi, pokriveni kartonskim kutijama i starom odećom.
<BR>&nbsp;&nbsp;&nbsp;&nbsp;&nbsp;"Šta rade oni tamo, mama?" upita Niki. Eli ne odgovori, jer se Garsija naglo okrete i neprijateljski ih pogleda.
<BR>&nbsp;&nbsp;&nbsp;&nbsp;&nbsp;Već su videli neonska svetla Vegasa ispred sebe, kad kola skrenuše oštro ulevo, u jedan šumovit prostor koji je nekada bio deo Šervudske šume. Tu se sad pružala ulica duž koje je bilo nekoliko kuća. Kola naglo stadoše pred jednom velikom kućom sačinjenom iz više delova, u stilu kuća na ranču. Priđoše dvojica orijentalaca, naoružani pištoljima i bodežima. Pokretima pokazaše putnicima da siđu, a biorobotu da vozi dalje. "'Aj s nama", reče im jedan od njih.
<BR>&nbsp;&nbsp;&nbsp;&nbsp;&nbsp;"Čekaj malo", reče Ričard. "Naši ranci... trebaće nam naši ranci."
<BR>&nbsp;&nbsp;&nbsp;&nbsp;&nbsp;"Biće vam vraćeni", reče čovek nestrpljivo, "čim sadržina bude pažljivo pregledana."
<BR>&nbsp;&nbsp;&nbsp;&nbsp;&nbsp;"A kad ćemo videti Nakamuru?" upita Ričard.
<BR>&nbsp;&nbsp;&nbsp;&nbsp;&nbsp;Čovek slegnu ramenima. Njegovo lice ostade bezizražajno. Pođe brzim korakom uza stepenice.
</P></TD></TR></TABLE>
<P class="next">
<A HREF=p40.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
