<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>5.
<P>&nbsp;&nbsp;&nbsp;&nbsp;&nbsp;Oktopauk na stolu bio je u nesvesti. Nikol dodade doktorki Plavoj malu plastičnu posudu, koju je ova maločas zatražila. Plava izruči malena stvorenja na zelenkastocrnu tečnost kojom je otvorena rana bila pokrivena. Manje od minut posle toga, tečnosti više nije bilo. Oktopaukinja vešto zaši ranu, koristeći samo prednjih pet centimetara dužine tri svoja pipka.
<BR>&nbsp;&nbsp;&nbsp;&nbsp;&nbsp;"To je poslednji za danas", reče doktorka Plava bojama svoje kože. "Nikol, kao i uvek, zahvaljujemo ti se na pomoći."
<BR>&nbsp;&nbsp;&nbsp;&nbsp;&nbsp;Njih dve zajedno pređoše iz operacione sale u susednu sobu. Nikol se još nije navikla na proces čišćenja koji je morao uslediti. Duboko je udahnula, skinula zaštitni mantil, i zavukla obe ruke u veliku činiju punu životinja nalik na sardine. Odupirala se gađenju dok su ta ljigava stvorenja puzila po njenim šakama i podlakticama.
<BR>&nbsp;&nbsp;&nbsp;&nbsp;&nbsp;"Znam da ti ovaj deo nije prijatan", reče Plava, "ali stvarno nemamo izbora, sad kad je prednji vodovod zagađen bombardovanjem. Ne možemo dopustiti da te zakači nešto što bi za tebe bilo toksično."
<BR>&nbsp;&nbsp;&nbsp;&nbsp;&nbsp;"Da li je sve severno od šuma uništeno?" upita Nikol dok je Plava na isti način čistila pipke.
<BR>&nbsp;&nbsp;&nbsp;&nbsp;&nbsp;"Maltene sve. Štaviše, čini se da su ljudski inženjeri dovršili modifikacije helikoptera. Glavna optimizatorka se plaši da će za nedelju ili dve oni početi da nadleću i šumu."
<BR>&nbsp;&nbsp;&nbsp;&nbsp;&nbsp;"A na vaše poruke ne stiže nikakav odgovor?"
<BR>&nbsp;&nbsp;&nbsp;&nbsp;&nbsp;"Nikakav. Znamo da ih je Nakamura čitao. Ali, poslednjeg glasnika su uhvatili i ubili blizu električne centrale, iako je nosio belu zastavu."
<BR>&nbsp;&nbsp;&nbsp;&nbsp;&nbsp;Nikol uzdahnu. Setila se šta joj je Maks kazao prethodne večeri, kad je rekla da ne razume kako Nakamura može da ignoriše sve te poruke. "Dabome da ignoriše", povikao je tada Maks ljutito. "Taj ne razume ništa osim sile. A ovi u svojim blentavim porukama samo kažu da hoće mir, mir, i da će morati da se brane ako ljudi ne prestanu sa napadima... A šta i može Nakamura da misli kad njegove trupe i helikopteri jurcaju kud im se svidi, i uništavaju sve pred sobom? Zar Glavna nije naučila ništa o ljudima? Oktići moraju povesti neku bitku protiv njegove armije."
<BR>&nbsp;&nbsp;&nbsp;&nbsp;&nbsp;"Nije to njihov stil", odgovorila je tad Nikol. "Ne upuštaju se oni u male okršaje ili u ograničene ratove. Bore se samo kad je ugrožen opstanak njihove vrste. U porukama je sve to veoma jasno kazano; one su mnogo puta sadržale i pozive Nakamuri da razgovara s Ričardom i Arčijem."
<BR>&nbsp;&nbsp;&nbsp;&nbsp;&nbsp;Sada je, u bolnici, doktorka Plava pokazivala boje Nikol, pa ona strese glavom i vrati se u sadašnjost. "Hoćeš li danas čekati Bendžija ili ideš pravo u administrativni centar?"
<BR>&nbsp;&nbsp;&nbsp;&nbsp;&nbsp;Nikol baci pogled na svoj ručni časovnik. "Mislim da ću poći odmah. Obično mi treba sat-dva da svarim sve kvadroidske podatke od prethodnog dana. Toliko toga se dešava... Molim te, reci Bendžiju da kaže ostalima da ću doći kući na vreme za večeru."
<BR>&nbsp;&nbsp;&nbsp;&nbsp;&nbsp;Nekoliko minuta kasnije, izišla je iz bolnice i krenula ka administrativnom centru. Iako je bio dan, ulice Smaragdnog Grada bile su gotovo puste. Nikol se mimoišla sa tri oktoa, koji su svi hitali suprotnom stranom ulice, i sa dve biot-krabe, koje su odavale čudan utisak da im tu nije mesto. Plava joj je ranije rekla da su krabe angažovane za đubretarske poslove u Smaragdnom Gradu.
<BR>&nbsp;&nbsp;&nbsp;&nbsp;&nbsp;Grad se, od objave rata, tako mnogo promenio, pomisli Nikol. Većina starijih oktoa su sada u ratnoj službi. Ni jednog jedinog biorobota nismo ovde videli već mesec dana, kad su pomoćna stvorenja navodno preseljena na drugu lokaciju. Maks smatra da je većina terminirana, zbog nestašica. Maks uvek misli sve najgore o oktoima.
<BR>&nbsp;&nbsp;&nbsp;&nbsp;&nbsp;Nikol je posle posla često pratila Bendžija do transportne stanice. Njen sin je takođe pomagao u bolnici, gde osoblja nije bilo dovoljno. Bendži je sve više shvatao šta se događa u gradu, a njoj je bilo sve teže da prikriva ozbiljnost njihove situacije.
<BR>&nbsp;&nbsp;&nbsp;&nbsp;&nbsp;"Zašto se na-ši biju sa ok-to-ima?" pitao je Bendži prošle nedelje. "Neće valj-da ništa nažao da..."
<BR>&nbsp;&nbsp;&nbsp;&nbsp;&nbsp;"Naseljenici u Novom Raju ne razumeju oktoe", glasio je Nikolin odgovor. "Ali, ni ne dozvoljavaju Arčiju i čika-Ričardu da išta objasne."
<BR>&nbsp;&nbsp;&nbsp;&nbsp;&nbsp;"Onda su tupaviji od mene", promumlao je Bendži.
<BR>&nbsp;&nbsp;&nbsp;&nbsp;&nbsp;Doktorka Plava i drugo osoblje, koje je uprkos premeštanjima ostalo na radu u bolnici, bejahu oduševljeni Bendžijem. U početku, kad se ponudio da pomogne, oktoi su se držali rezervisano, jer nisu znali šta bi on, sa svojim ograničenim sposobnostima, mogao da radi. Međutim, pokazalo se da on nepogrešivo obavlja jednostavne zadatke, ako mu ih Nikol objasni i ako ih jedanput izvede pred njom. Imao je snažno, mlado telo, i naročito je bio koristan u teškim fizičkim poslovima: ovo je bilo od posebnog značaja sada, u odsustvu velikog broja krupnijih stvorenja.
<BR>&nbsp;&nbsp;&nbsp;&nbsp;&nbsp;Dok je Nikol pešačila ka administrativnom centru, glavom su joj prolazile sve te lepe misli o Bendžiju. Ali tada slika Keti iskrsnu u njenom umu, i postavi se naspram osmehnutog lica njenog retardiranog sina. Nikol poče, u glavi, prelaziti s jedne na drugu sliku. Kao roditelji, pomisli ona s uzdahom, suviše se usmeravamo na intelektualni potencijal, a nedovoljno na druge, bitnije kvalitete. Sad nije najvažnije koliko intelekta dete ima, nego šta odluči da učini s njim... Bendži je postigao više nego što smo ikada zamišljali da će moći, prvenstveno zbog svoje ličnosti, zbog onoga što je u njemu... A što se tiče Keti, ja nikad, ni u najgorim košmarima...
<BR>&nbsp;&nbsp;&nbsp;&nbsp;&nbsp;Ona zakorači u zgradu i prekide ovaj lanac misli. Jedan okto, stražar, mahnu joj, ona se osmehnu. Ulazeći u svoju uobičajenu sobu za gledanje filmskih odlomaka, Nikol se iznenadi kad vide da je unutra čeka Glavna. "Želela sam da iskoristim ovu priliku", signalisala je vođa oktoa, "da ti zahvalim za doprinos koji daješ u ovom teškom periodu, i da te uverim da će tvoja porodica i svi tvoji prijatelji biti ovde u Smaragdnom Gradu zbrinuti kao da su pripadnici naše rase, bez obzira šta će se dešavati sledećih nekoliko nedelja."
<BR>&nbsp;&nbsp;&nbsp;&nbsp;&nbsp;Glavna krenu ka izlazu iz sobe. "Znači, situacija se pogoršava?" reče Nikol.
<BR>&nbsp;&nbsp;&nbsp;&nbsp;&nbsp;"Da. Čim ljudi nadlete šumu, mi ćemo biti prisiljeni na odmazdu."
<BR>&nbsp;&nbsp;&nbsp;&nbsp;&nbsp;Kad je Glavna otišla, Nikol je sela ispred konzole da pregleda kvadroidske slike od prošle nedelje. Nije joj bio dozvoljen pristup do svih informacija iz Novog Edena, ali su joj bile dostupne slike o dnevnim aktivnostima svih članova njene porodice. Svakodnevno je gledala šta se dešava u podrumu gde su Ričard i Arči, kako se Eli i Niki ponovo prilagođavaju životu u Novom Raju, i šta se zbiva u Ketinom svetu.
<BR>&nbsp;&nbsp;&nbsp;&nbsp;&nbsp;Ali, kako je vreme prolazilo, Nikol je sve manje gledala Keti. Bilo je, naprosto, suviše bolno. Nasuprot tome, gledanje njene unuke Niki bilo je čista radost. Naročito je uživala da gleda Niki u onim popodnevima kad je devojčica odlazila na igralište da se igra s drugom decom iz sela Bovoa. Iako su odlomci bili bez zvuka, Nikol je maltene čula njihovu veselu graju dok su jurili za fudbalskom loptom i tumbali se jedni preko drugih.
<BR>&nbsp;&nbsp;&nbsp;&nbsp;&nbsp;Počela se jako brinuti zbog Eli, koja, i pored ogromnih napora, nije uspevala da oživi svoj brak. Robert je ostajao povučen, uronjen u svoje ponašanje 'alkoholičara rada'; koristio je radne obaveze u bolnici kao štit kojim je odbijao sve emocije, pa i sopstvene. Preme Niki se odnosio kao vredan, ali uzdržan roditelj; samo pokatkad bi ispoljio stvarno oduševljenje. Nije vodio ljubav s Eli, niti je pristajao da o tome razgovara, osim što je jednom rekao da 'nije spreman' kad je ona, plačući, pomenula tu temu, tri nedelje posle njihovog novog početka.
<BR>&nbsp;&nbsp;&nbsp;&nbsp;&nbsp;Tokom svojih dugih, usamljeničkih sesija pred ekranom, Nikol se često pitala da li je moguće gledati nevolje svoje dece a ne zapitati se šta si mogao bolje da učiniš za njih. Roditeljstvo je avantura, ishod nije garantovan, pomišljala je, ubrzano 'prelistavajući', s bolom na licu, slike Eli kako u noći tiho plače. Sigurno je samo jedno - nikad nećeš sebe ubediti da si učinila dovoljno.
<BR>&nbsp;&nbsp;&nbsp;&nbsp;&nbsp;Uvek je čuvala Ričarda za kraj. Nije se sasvim otresla predosećanja da više nikad neće dodirnuti svoga voljenog muža, ali nije dopustila da to osećanje umanji svakodnevnu radost koju je dobijala 'deleći' s njim podrumski novoedenski život. Naročito je uživala u njegovim razgovorima s Arčijem, iako joj je često bilo teško da čita s njegovih usana. Njihove diskusije su je podsećale na ranije dane, one posle njenog bekstva iz zatvora i iz Novog Raja, kad su Ričard i ona pričali, pričali - o svemu i svačemu. Bodrilo ju je da ovako gleda Ričarda, davalo joj je snagu da se bori sa svojom usamljenošću.
<BR>&nbsp;&nbsp;&nbsp;&nbsp;&nbsp;Iznenadio ju je dolazak Keti kod Ričarda. Nije dovoljno pratila Ketin život pa joj je promaklo da su njena kćer i Franc uspešno stvorili plan za kratku posetu Ričardu. Pošto su kvadroidske slike pokrivale i infracrveni deo spektra, a ne samo vidljivi, Nikol je taj susret zapravo videla bolje nego sami učesnici. Bila je duboko dirnuta Ketinim postupkom, a još više Ketinim iznenadnim priznanjem (koje je na ekranu pustila nekoliko puta, maksimalno usporeno, da bi bila sigurna da je dobro pročitala sa Ketinih usana) da je narkomanka. Prvi korak prema savladavanju jednog problema, sećala se ona izreke koju je negde čula, sastoji se u tome da nekome koga voliš priznaš da problem postoji.
<BR>&nbsp;&nbsp;&nbsp;&nbsp;&nbsp;Suznih očiju, Nikol se odveze gotovo praznim vozilom u ljudsku enklavu Zelengrada. Ali, to su bile suze sreće. Uprkos činjenici da je čudni svet oko nje tonuo u haos, Nikol je, bar sada, s optimizmom razmišljala o Keti.
<BR>
<BR>&nbsp;&nbsp;&nbsp;&nbsp;&nbsp;Kad je, na kraju uličice, sišla iz vozila, vide da su Patrik i blizanci napolju i da Patrik pokušava da presudi u novom od nebrojenih sporova te dvojice dečaka.
<BR>&nbsp;&nbsp;&nbsp;&nbsp;&nbsp;"On uvek vara", govorio je Kepler. "Rek'o sam mu da danas više neću da se igram s njim, a on me udario."
<BR>&nbsp;&nbsp;&nbsp;&nbsp;&nbsp;"To je laž", reče Galilej. "Udario sam ga zato što mi se iskezio. On se ljuti kad gubi. Misli da ako ne može da pobedi, ima odmah pravo da odustane."
<BR>&nbsp;&nbsp;&nbsp;&nbsp;&nbsp;Patrik ih je razdvojio i naredio im da, za kaznu, sednu na ulicu, leđima naslonjeni na suprotne uglove kuće. Onda je pozdravio svoju majku zagrljajem i poljupcem.
<BR>&nbsp;&nbsp;&nbsp;&nbsp;&nbsp;"Imam velike novosti", reče Nikol osmehujući se svom sinu. "Ričard je danas imao iznenadnu posetu. I to - Keti!"
<BR>&nbsp;&nbsp;&nbsp;&nbsp;&nbsp;Patrik je, dakako, poželeo da čuje sve detalje o ovom susretu njegove sestre s Ričardom. Nikol je brzo i sažeto prepričala snimak, i priznala da je ohrabrena Ketinim priznanjem o narkomaniji. "Nemoj učitavati previše u taj njen postupak", reče joj Patrik prekorno. "Ona Keti koju sam ja poznavao, radije bi umrla nego da ostane bez svog dragocenog kokomoa."
<BR>&nbsp;&nbsp;&nbsp;&nbsp;&nbsp;Patrik se okrenuo i zaustio da kaže blizancima da mogu nastaviti da se igraju, kad nekoliko raketa polete ka nebu i rasprsnu se u lopte blistave crvene svetlosti, ispod vrha kupole. Samo nekoliko sekundi kasnije, čitav grad utonu u tamu. "Idemo, dečaci", reče Patrik. "Moramo unutra." On i Nikol pođoše za dečacima u zgradu. "Ovo je treći put danas", reče Patrik.
<BR>&nbsp;&nbsp;&nbsp;&nbsp;&nbsp;"Plava je rekla da će se svetlosti Zelengrada gasiti kad god se makar samo jedan helikopter podigne na dvadeset metara, ili čak i manje, od vrha šumskih stabala. Oktoi nikako ne žele da Nakamura otkrije gde se nalazi Zelengrad", reče ona.
<BR>&nbsp;&nbsp;&nbsp;&nbsp;&nbsp;"Šta misliš, da li će Arči i čika-Ričard ikad dobiti priliku da razgovaraju s Nakamurom?" upita je Patrik.
<BR>&nbsp;&nbsp;&nbsp;&nbsp;&nbsp;"Ne verujem. On da je hteo susret s njima, primio bi ih odavno."
<BR>&nbsp;&nbsp;&nbsp;&nbsp;&nbsp;Eponina i Nai pozdraviše i zagrliše Nikol. Tri žene popričaše ukratko o zamračenju. Eponina je držala na kuku malog Marijusa, koji se pretvorio u debelu, srećnu bebu, s ogromnom sklonošću da balavi iz usta. Zato mu krpom obrisa lice, da bi ga Nikol mogla poljubiti.
<BR>&nbsp;&nbsp;&nbsp;&nbsp;&nbsp;"Aaaa-ha", začu Maksa iza sebe. "Kraljica Natmurenkovićka ljubi Princa Žvalavkovića."
<BR>&nbsp;&nbsp;&nbsp;&nbsp;&nbsp;Nikol se okrete i zagrli Maksa. "Šta ti je ovo o Kraljici Natmurenkovićki?"
<BR>&nbsp;&nbsp;&nbsp;&nbsp;&nbsp;Maks joj dade čašu neke bistre tečnosti. "Nikol, hoću da popiješ ovo. Nije tekila, ali je najbolja imitacija koju su oktići uspeli da smućkaju po mojim opisima. Svi se mi nadamo da ćeš pre kraja čaše pronaći, možda, svoj smisao za humor."
<BR>&nbsp;&nbsp;&nbsp;&nbsp;&nbsp;"Ma, beži, ti", reče mu Eponina. "Nemoj sad da navodiš Nikol na pomisao da smo svi umešani u to. Bila je to isključivo tvoja ideja. Patrik, Nai i ja smo se samo saglasili s tobom da je Nikol vrlo ozbiljna u poslednje vreme."
<BR>&nbsp;&nbsp;&nbsp;&nbsp;&nbsp;"A sad, moja gospo", reče Maks Nikol, dižući čašu da se kucne s njom, "želim da nazdravim... svima nama koji nemamo apsolutno nikakvu kontrolu nad svojom budućnošću. Da se volimo i da se zajedno smejemo sve do kraja, ma kakav on bio."
<BR>&nbsp;&nbsp;&nbsp;&nbsp;&nbsp;Nikol još od bekstva iz zatvora nije videla Maksa pijanog. Na njegovo navaljivanje, popila je gutljaj. Grlo i ždrelo joj se počeše žariti, a oči se napuniše suzama. To piće imalo je veliki procenat alkohola.
<BR>&nbsp;&nbsp;&nbsp;&nbsp;&nbsp;"Večeras ćemo, pre večere", reče Maks, šireći ruke dramatično, "pričati seljačke viceve. U smislu obezbeđivanja hitno potrebnog komičnog olakšanja, a za nas. Ti, Nikol d'Žarden Vejkfild, zato što si naš lider stvarno, mada nisi baš na izborima pobedila, imaćeš čast da se na pozornici pojaviš prva."
<BR>&nbsp;&nbsp;&nbsp;&nbsp;&nbsp;Nikol uspe da se osmehne. "Ali ja ne znam nijednu farmersku šalu."
<BR>&nbsp;&nbsp;&nbsp;&nbsp;&nbsp;Eponini je laknulo kad je videla da se Nikol nije uvredila zbog Maksovog ponašanja. "Tako je, Nikol", reče ona sad. Niko od nas ih ne zna... A Maks ih zna dovoljno za sve nas."
<BR>&nbsp;&nbsp;&nbsp;&nbsp;&nbsp;"Bio jednom jedan selja u Oklahomi", poče Maks. "Imao debelu ženu koja se zvala Zviždanka. Zvali su je Zviždanka zato što bi, kad se tucala s njim pa kad je svršavala, svaki put zažmurila, skupila usta i otegnuto za-zviiiiiiiiiiiiii-ždala."
<BR>&nbsp;&nbsp;&nbsp;&nbsp;&nbsp;Maks tu podrignu. Blizanci su se kikotali. Nikol se zapita nije li to možda neprimereno deci, ali Nai je sedela iza svojih dečaka i smejala se s njima. Stvarno si postala namrgođena baba, reče Nikol sebi.
<BR>&nbsp;&nbsp;&nbsp;&nbsp;&nbsp;"Elem, jedne noći", nastavi Maks, "taj gedža i njegova Zviždanka se teško pofrkaju - to vam znači potuku, dečaci - i ona ode u krevet rano, sva besna. Selja sedne za sto i počne da tamani neku mnogo dobru rakijčinu. I kako noć odmiče, tako njemu sve više žao što je srao, pa počne glasno da se izvinjava. To probudi staru Zviki. I, sad, ona bude duplo ljuta: zbog onog ranije, i zato što ju je probudio. Bilo joj je jasno da će on, kad završi s tekilom, da dođe u spavaću sobu sa namerom da izvinjenje zapečati nekim supertucanjem. I zato se ona izvuče iz kuće, ode u svinjac, i donese najmanju, najmlađu krmaču u njihovu spavaću sobu.
<BR>&nbsp;&nbsp;&nbsp;&nbsp;&nbsp;I, onda, dovrši on flašiče i dotetura se u spavaću sobu, po mraku, pevajući jednu od svojih najomiljenijih pesmica. A Zviki gleda iz ćoška kako će on da uđe u krevet gde je krmača. Skine se on go golcat i skoči pod jorgan. Dočepa krmaču za uši i poljubi je u njušku, ona zaskiči, a seljober se malo odmakne, pa veli: 'Zviždanko, lepa moja, da nisi zab... zab... zaboravila zub... zub... zube da opereš večeras?"
<BR>&nbsp;&nbsp;&nbsp;&nbsp;&nbsp;Nastade opšti smeh. Maksa je sopstvena šala toliko razveselila da više nije mogao ni da sedi pravo. "Kad je izletela iz ćoška, sa metlom u rukama, pa kad je poč... počela da ga pič... piči po glavurdi..."
<BR>&nbsp;&nbsp;&nbsp;&nbsp;&nbsp;Nikol pogleda po sobi. U pravu je Maks. Treba nam ovo. Svi smo previše utonuli u brige.
<BR>&nbsp;&nbsp;&nbsp;&nbsp;&nbsp;"... moj brat Klajd", nastavljao je Maks. "Taj je znao više tih seljačkih zajebancija nego iko koga sam ikada sreo. Pomoću njih je i Vinonu smuvao, ili se bar tako hvalio. Njegova je izreka bila: 'Ženska koja se smeje, već je zavukla jednu ruku u gaće.' Nama momcima, kad smo išli da lovimo patke, vreme je prolazilo a dešavalo se da ne ubijemo ni jednu jedinu prokletu patku. Nego, šljokamo rakiju, Klajd se raspriča, mi se cerebečimo... pa na kraju više niko ne zna što smo ustali u pet ujutro i došli da sedimo na hladnom..."
<BR>&nbsp;&nbsp;&nbsp;&nbsp;&nbsp;Maks zaćuta, i u sobi na trenutak zavlada tišina. "Je'ote", nastavi on, "ja se zaneo, mislio da sam opet u Arkanzasu." Ustade. "A ne znam ni na koju stranu je Arkanzas, odavde gledano, ni kol'ko je miliona ili milijardi kilomet'ra daleko." Odmahnu glavom. "Dešava se meni da sanjam, i to tako uverljivo, i onda mislim da je to stvarnost. I da sam u Arkanzasu. Kad se probudim, budem sav izgubljen, i onda nekoliko sekundi mislim da je ovaj naš zelengradski život san."
<BR>&nbsp;&nbsp;&nbsp;&nbsp;&nbsp;"Ej, to se dešava i meni", reče Nai. "Pre dve noći sam snila da obavljam moju jutarnju meditaciju u haung prau u mojoj porodičnoj kući u Lamfunu. Recitujem mantru, kad, Patrik me budi. I kaže da sam pričala u snu. Ali, prvih nekoliko sekundi nisam znala ko je on. Uplašila sam se, mogu reći."
<BR>&nbsp;&nbsp;&nbsp;&nbsp;&nbsp;Posle duže tišine opet progovori Maks. "U redu." Okrete se Nikol. "Izgleda da smo spremni za današnju emisiju vesti. Š'a imaš da nam kažeš?"
<BR>&nbsp;&nbsp;&nbsp;&nbsp;&nbsp;"Mnogo čudne video-snimke sam videla danas", reče Nikol smeškajući se. "Prvih nekoliko minuta sam mislila da sam ušla u pogrešne fajlove... Prvo neka svinja, pa pile, pa neki pijani gejak iz Oklahome koji se nabacuje nekoj dobroj mladoj curi... Posle taj isti seljamander pokušava da pije rakiju, jede piletinu, i mažnjava žensku, sve u isto vreme... Ljudi, ne da je bila piletina, nego mmmm-MM! Je l' još neko sem mene dan-gla?"
</P></TD></TR></TABLE>
<P class="next">
<A HREF=p43.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
