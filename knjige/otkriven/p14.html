<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>12.
<P>&nbsp;&nbsp;&nbsp;&nbsp;&nbsp;Tek nekoliko sati kasnije Patrik je sastavio celovitu priču o onome šta se dešavalo posle odlaska istraživačke ekipe iz muzejske dvorane. Nai je zbog svega što se zbilo i sad bila maltene u šoku, Robert nije mogao da govori duže od jednog minuta a da ne zaplače, a deca i Bendži su često prekidali razgovor upadicama koje ponekad nisu imale nikakvog smisla. U prvi mah Patrik je pouzdano ustanovio samo jedno: da su oktopodi-pauci upali i odveli Eli i avijane, da su takođe odneli i mana-dinje i sesilni materijal. Posle mnogo postavljenih pitanja uspeo je da rekonstruiše i pojedinosti.
<BR>&nbsp;&nbsp;&nbsp;&nbsp;&nbsp;Otprilike sat po odlasku petoro istraživača, dakle u vreme kad su oni stigli na peron, ljudska bića koja su ostala u muzeju začula su 'vučenje četkica po podu' ispred vrata. Eli je otišla u izvidnicu i videla da oktopauci nailaze iz oba pravca. Vratila se s tom vešću u muzejsku dvoranu i pokušala da umiri Bendžija i decu.
<BR>&nbsp;&nbsp;&nbsp;&nbsp;&nbsp;Kad se na vratima pojavio prvi oktopauk, ljudska stvorenja su se udaljila od njega najviše što su mogla. Za prvim je ušlo još desetak oktoa. U početku su te kreature samo stajale u grupi; oko njihovih glava su strujale blistave poruke sačinjene od boja. Posle nekoliko minuta jedan oktopauk je pošao malo napred, podigao jedan crni i zlatasti pipak s poda i uperio ga pravo u Eli, a onda prikazao, i odmah potom ponovio, dugu sekvencu boja. Eli je na osnovu toga pogodila (po Nainom tvrđenju, dok je doktor Tarner insistirao da je Eli na neki način razumela oktopaučki kolorni govor) da tuđini zahtevaju da im se daju mana-dinje i sesilni materijal. Ona je to donela iz ugla i predala vodećem pauku. Pauk je pružio tri pipka i prihvatio te predmete ("Prizor koji je vredelo videti", uzviknuo je Robert, "držao ih je kao surlama, ali je koristio i one cilije ispod") i dodao ih svojim potčinjenima.
<BR>&nbsp;&nbsp;&nbsp;&nbsp;&nbsp;Eli i ostali su pomislili da će oktopauci tada otići, ali su u tome, na svoju žalost, pogrešili. Vodeći okto je ostao okrenut pravo prema Eli; nastavio je da šalje svoje poruke iskazane smenjivanjem boja. Dva druga oktopauka su polako krenula prema Tami i Timiju. "Ne", rekle je tada Eli. "Ne, to ne smete."
<BR>&nbsp;&nbsp;&nbsp;&nbsp;&nbsp;Ali bilo je prekasno. Oktopauci su omotali mnogo pipaka oko mladunaca i odneli ih, ne obraćajući nimalo pažnje na njihovo kreštanje i brbljanje. Galilej Vatanabe je pritrčao i napao onog oktoa koji je omotao pipke oko Timija. Okto je jednostavno upotrebio četvrti pipak, podigao dečaka sa tla i dodao ga jednome od svojih kolega. Zatim su oktoi jedan drugome dodavali dečaka i najzad ga spustili, nepovređenog, u najudaljeniji kutak dvorane. Uljezi su dozvolili Nai da pritrči da uteši svog sina.
<BR>&nbsp;&nbsp;&nbsp;&nbsp;&nbsp;Dotle su tri ili četiri oktopauka već izišla, odnoseći avijane, dinje i sesilni materijal. Ali šest tuđina je ostalo u dvorani. Sledećih desetak minuta razgovarali su između sebe. Tokom tog vremena (po Robertovom utisku; a Nai je rekla: "Nisam baš pazila. Bila sam odveć zabrinuta za svoju decu") Eli je posmatrala kolorne poruke koje su oktoi između sebe razmenjivali. U jednom trenutku podigla je svoju kćer Niki i stavila je Robertu u naručje. "Mislim da razumem jedan deo ovoga što govore", rekla je (opet, po Robertovom svedočenju). Lice joj je bilo apsolutno belo. "Nameravaju da uzmu i mene."
<BR>&nbsp;&nbsp;&nbsp;&nbsp;&nbsp;Vodeći okto je opet stupio napred. Svoj govor bojama kao da je usmeravao na Eli. O događajima koji su nastupili u sledećih deset minuta Nai i Robert su imali različite utiske, i žestoko su se raspravljali oko toga; Bendži se uglavnom slagao s Nai. Po Nainoj verziji, Eli je nastojala da zaštiti sva ostala ljudska bića u sali, da napravi nekakvu pogodbu s oktopaucima. Govorom, ali i pokretima ruku pokušavala je da objasni oktoima da će poći s njima pod uslovom da se svim drugim ljudima dozvoli da bezbedno odu.
<BR>&nbsp;&nbsp;&nbsp;&nbsp;&nbsp;"Eli je to izričito rekla", bila je uporna Nai. "Objasnila je da smo u klopci i da nemamo dovoljno hrane. Na žalost, zgrabili su je pre nego što je bila sigurna da su shvatili pogodbu."
<BR>&nbsp;&nbsp;&nbsp;&nbsp;&nbsp;"Naivna si ti, Nai", rekao je Robert, čije su oči bile divlje od bola i zbunjenosti. "Ne razumeš ti koliko su to opaka stvorenja. Oni su hipnotisali Eli. Jesu, jesu. Još na početku svoje posete, dok je Eli gledala njihove boje onako pažljivo. Kažem ti, bila je izvan sebe. To brbljanje o bezbednom izlasku za sve ostale bilo je samo kamuflaža. Eli je želela da pođe s njima. Izmenili su njenu ličnost, tu, na licu mesta, pomoću tih blesavih šara. To nije zapazio niko osim mene."
<BR>&nbsp;&nbsp;&nbsp;&nbsp;&nbsp;Patrik nije mnogo verovao u ovu interpretaciju zato što je Elin muž bio očito uznemiren. Nai se, međutim, slagala s Robertom u vezi s dvema završnim tačkama: Eli se nije opirala niti bunila kad ju je vodeći oktopauk omotao pipcima; pre nego što ju je okto sasvim izneo iz sale, stigla je da im smireno izrecituje dug spisak pojedinosti o načinu negovanja Niki.
<BR>&nbsp;&nbsp;&nbsp;&nbsp;&nbsp;"Kako bi iko pri čistoj svesti", reče Robert, "i kad ga ščepaju vanzemaljci, mogao tako smireno da odvergla koje ćebe njena ćerkica voli da zagrli dok spava, kad je Niki poslednji put išla u WC i druge slične stvari... Jasno da je bila hipnotisana ili drogirana, ili tako nešto."
<BR>&nbsp;&nbsp;&nbsp;&nbsp;&nbsp;Priča o tome kako se desilo da svi dođu do zazidanog ulaza bila je relativno jednostavna. Kad su oktopauci odneli Eli, Bendži je pojurio u tunel; vikao je i kukao i uzaludno napadao zadnjeg oktoa. Robert mu se pridružio, pa su njih dvojica išli za paucima i Eli sve do katedralske sale. Tamo se pokazalo da je kapija kojom je pregrađen četvrti tunel - otvorena. Jedan oktopauk je pomoću svoja četiri duga ispružena pipka odbijao Roberta i Bendžija dok su ostali oktoi odmakli. Zatim je on zaključao kapiju za sobom.
<BR>
<BR>&nbsp;&nbsp;&nbsp;&nbsp;&nbsp;Vožnja podzemnom železnicom popravila je Maksovo raspoloženje. Podsetila ga je na putovanje u veliki zabavni park blizu Litl Roka, kad je bio dečko od deset godina. Vagon je lebdeo iznad nečeg što je ličilo na metalnu traku; kretao se velikom brzinom ali nije dodirivao ništa. Ričard je nagađao da je u pitanju neka vrsta magnetskog pogona.
<BR>&nbsp;&nbsp;&nbsp;&nbsp;&nbsp;Posle otprilike dva minuta vagon je stao i vrata su se brzo otvorila. Četvoro istraživača pogledaše ravnu platformu krembele boje, iza koje se dizao svod visok oko tri metra. "Prema planu A, trebalo bi da Eponina i ja ovde siđemo", reče Maks.
<BR>&nbsp;&nbsp;&nbsp;&nbsp;&nbsp;"Tako je", reče Ričard. "Naravno, ako vagon ne pođe dalje, Nikol i ja ćemo ubrzo takođe sići."
<BR>&nbsp;&nbsp;&nbsp;&nbsp;&nbsp;Maks uze Eponinu za ruku i obazrivo siđe na platformu. Čim su njih dvoje izišli iz vagona, vrata su kliznula i zatvorila se. Nekoliko sekundi kasnije vagon je krenuo i odmah ubrzao.
<BR>&nbsp;&nbsp;&nbsp;&nbsp;&nbsp;"Romantično, zar ne?" reče Maks, kad su oboje prestali mahati Ričardu i Nikol za rastanak. "Ostadosmo nas dvoje, najzad, sasvim sami." Zagrlio ju je i poljubio. "Samo da znaš, Frenči, da te volim. Pojma nemam gde se koji kurac nalazimo, ali, gde god da smo, drago mi je što sam tu s tobom."
<BR>&nbsp;&nbsp;&nbsp;&nbsp;&nbsp;Eponina se nasmejala. "Imala sam jednu prijateljicu u sirotištu čija je omiljena fantazija bila ova: kao, ona ostane sama na pustom ostrvu s jednim slavnim francuskim glumcem koji se zvao Marsel Diboa. Tip je imao prsa mamuta i ruke kao stabla drveta. Pitam se kako bi se ona osećala da je dospela ovde." Osvrnula se. "Od nas se valjda očekuje da zađemo pod svod."
<BR>&nbsp;&nbsp;&nbsp;&nbsp;&nbsp;Maks je slegnuo ramenima. "Osim ako ne naiđe neki beli zec pa da skočimo za njim u neku rupu..."
<BR>&nbsp;&nbsp;&nbsp;&nbsp;&nbsp;S druge strane svoda bila je velika pravougaona dvorana sa plavim zidovima, sasvim prazna, s jednim otvorenim vratima, a to je bio i jedini izlaz. Prošavši kroz njih našli su se u uzanom osvetljenom hodniku koji se protezao nedogledno u daljinu, i levo i desno, paralelno s tunelom podzemne železnice. Svi zidovi su mu bili iste plave boje kao sala kroz koju su prošli.
<BR>&nbsp;&nbsp;&nbsp;&nbsp;&nbsp;"Na koju stranu?" upita Maks.
<BR>&nbsp;&nbsp;&nbsp;&nbsp;&nbsp;"Ja onamo vidim nešto što liči na dvoja vrata, koja vode na suprotnu stranu od železničkog tunela", reče Eponina pokazujući desno od sebe.
<BR>&nbsp;&nbsp;&nbsp;&nbsp;&nbsp;"Osim što i onamo postoje dvoja vrata", reče Maks gledajući levo. "'Ajmo prvo do jednih, da zavirimo i onda da se odlučimo za neku strategiju."
<BR>&nbsp;&nbsp;&nbsp;&nbsp;&nbsp;Krenuše, držeći se za ruke, pedesetak metara kroz plavi hodnik. Ono što su videli kad su stigli do prvih vrata, nije im se dopalo: još jedan plavi hodnik, istovetan, koji se protezao u daljinu, a duž njega mnoga vrata.
<BR>&nbsp;&nbsp;&nbsp;&nbsp;&nbsp;"E, sranje", reče Maks. "Izgleda da ulazimo u nekakav lavirint... A prokleto je sigurno da ne želimo da se izgubimo."
<BR>&nbsp;&nbsp;&nbsp;&nbsp;&nbsp;"I šta bi, po tvom mišljenju, trebalo da radimo?"
<BR>&nbsp;&nbsp;&nbsp;&nbsp;&nbsp;"Mis-sslim..." poče Maks, oklevajući, "mislim da treba da pripalimo po jednu cigarišku i da porazgovaramo o ovome."
<BR>&nbsp;&nbsp;&nbsp;&nbsp;&nbsp;Eponina se nasmeja. "Slažem se maksimalno."
<BR>
<BR>&nbsp;&nbsp;&nbsp;&nbsp;&nbsp;Produžili su veoma obazrivo. Na svakom skretanju u novi plavi hodnik Maks je na zidu crtao strelice njenim karminom, tako da je cela povratna putanja do plave sale pokraj železnice bila obeležena. Takođe je insistirao da Eponina, koja je u radu s računarom bila spretnija od njega, sačuva podatke o svakom takvom skretanju. "Za slučaj da nešto prođe ovim putem i izbriše moje oznake."
<BR>&nbsp;&nbsp;&nbsp;&nbsp;&nbsp;U početku je njihova avantura bila zabavna; dvaput su se vratili do plave sale samo da bi sebi dokazali da to mogu, oba puta s osećajem da su nešto postigli. Ali posle oko sat vremena, i uvek iste plave scene posle svakog zaokreta, njihovo uzbuđenje poče da popušta. Najzad su stali, seli na pod i pripalili još jednu cigaretu, zajedničku.
<BR>&nbsp;&nbsp;&nbsp;&nbsp;&nbsp;"Zašto bi ijedno inteligentno stvorenje načinilo jedan ovakav lavirint..." reče on izduvavajući kolutove dima u vazduh. "Ili nas na neki način testiraju..."
<BR>&nbsp;&nbsp;&nbsp;&nbsp;&nbsp;"Ili ovde postoji nešto ali oni ne žele da to lako pronađemo", dovrši Eponina. Uzela je cigaretu od Maksa i duboko uvukla dim. "Ako je ovo drugo, mora biti da postoji neki jednostavan kod. Pomoću njega mora biti određena ta posebna stvar ili lokacija. Kod nalik na one prastare kombinacione brave: dva desno, četiri levo, zatim..."
<BR>&nbsp;&nbsp;&nbsp;&nbsp;&nbsp;"Zatim pravo do sutra", prekide je on, osmehujući se. Dade joj kratak poljubac a onda ustade. "Prema tome, treba da pretpostavimo da tragamo za nečim naročitim, i da iznađemo neki logičan sistem traganja."
<BR>&nbsp;&nbsp;&nbsp;&nbsp;&nbsp;Eponina je ustala i pogledala ga namršteno. "Šta je tačno značila ta tvoja poslednja izjava?"
<BR>&nbsp;&nbsp;&nbsp;&nbsp;&nbsp;"To ne znam sigurno", odgovori on smejući se, "ali prokleto je sigurno da je zvučala inteligentno."
<BR>
<BR>&nbsp;&nbsp;&nbsp;&nbsp;&nbsp;Posle četiri sata pešačenja duž plavih hodnika Maks i Eponina su odlučili da jedu. Tek što su se, na jednoj četvorokrakoj raskrsnici plavih hodnika, prihvatili ramanske hrane, opaziše da se nedaleko od njih nešto pomerilo. Maks skoči i potrča na tu stranu. Na samo dve-tri sekunde uspeo je da vidi maleno vozilo, možda deset centimetara visoko, kako skreće udesno, u još jedan hodnik. Maks pojuri za njim i vide kako vozilo zalazi pod nekakav malen svod, usečen u zid sledećeg plavog hodnika, dvadesetak metara od njega.
<BR>&nbsp;&nbsp;&nbsp;&nbsp;&nbsp;"Ovamo!" doviknu on Eponini. "Našao sam nešto."
<BR>&nbsp;&nbsp;&nbsp;&nbsp;&nbsp;Ona se brzo stvorila pokraj njega. Vrh svoda bio je na samo oko dvadeset pet centimetara od poda, tako da su oboje morali da kleknu i zatim da se još dobro sagnu da bi videli kuda je vozilo otišlo. Prvo su ugledali pedesetak malenih bića, ne većih od mrava, koja su silazila iz tog vozila sličnog autobusu, i odmah polazila na sve strane.
<BR>&nbsp;&nbsp;&nbsp;&nbsp;&nbsp;"Šta je, kog đavola, ovo?" uzviknu Maks.
<BR>&nbsp;&nbsp;&nbsp;&nbsp;&nbsp;"Gledaj, Makse", reče ona uzbuđeno. "Gledaj pažljivo... Ti mali stvorovi su oktopauci. Vidiš...? Izgledaju tačno kao onaj koga si mi opisao..."
<BR>&nbsp;&nbsp;&nbsp;&nbsp;&nbsp;"Pa, đavo da me nosi", reče Maks. "U pravu si... Sigurno su to bebe oktopauci."
<BR>&nbsp;&nbsp;&nbsp;&nbsp;&nbsp;"Ne verujem", odgovori Eponina. "Pogledaj kako oni zalaze u te male košnice, ili kućice, šta li im je to... Pa, onda, vidi onaj kanal i brodić..."
<BR>&nbsp;&nbsp;&nbsp;&nbsp;&nbsp;"Kamera", povika Maks. "Vrati se po kameru. Ovo ovde je čitav jedan minijaturni grad."
<BR>&nbsp;&nbsp;&nbsp;&nbsp;&nbsp;Svoje rance i drugu opremu, pa i Eponininu kameru, ostavili su na podu, kad su seli da jedu. Eponina skoči i pojuri po kameru. Maks opstade zagledan u složeni minijaturni svet s one strane svoda. I tada začu slab vrisak. Hladni trnci straha prođoše mu kroz telo.
<BR>&nbsp;&nbsp;&nbsp;&nbsp;&nbsp;Idiote blesavi, razmišljao je hitajući ka raskrsnici. Nikad, nikad ne ostavljaj pušku.
<BR>&nbsp;&nbsp;&nbsp;&nbsp;&nbsp;Stiže do poslednjeg zaokreta i stade kao ukopan. Između njega i mesta gde je maločas jeo s Eponinom stajalo je pet oktopauka. Jedan je držao Eponinu: obavio je tri pipka oko nje. Drugi je držao Maksovu pušku. Treći je držao Eponinin ranac u koji su sve njene lične stvari bile već uredno vraćene.
<BR>&nbsp;&nbsp;&nbsp;&nbsp;&nbsp;Izraz njenog lica bio je oličenje užasa. "Pomozi mi, Makse... molim te", preklinjala je.
<BR>&nbsp;&nbsp;&nbsp;&nbsp;&nbsp;Maks zakorači napred, ali se dva pauka isprečiše ispred njega. Jedan od njih poče da pušta struju obojenih traka ukrug oko svoje glave. "Ne razumem šta mi govoriš, jebo te", povika Maks nemoćno. "Ali, nju morate pustiti."
<BR>&nbsp;&nbsp;&nbsp;&nbsp;&nbsp;On pojuri kao half u ragbiju, prolete pored ta dva oktoa, ali kad je već bio nadomak Eponine, oseti kako se oko njega svijaju pipci i stežu mu ruke uz prsa. Bacakanje je bilo sasvim beskorisno. Okto bejaše neverovatno jak.
<BR>&nbsp;&nbsp;&nbsp;&nbsp;&nbsp;Tri oktopauka, uključujući i onog koji je držao Eponinu, počeše da se udaljavaju niz plavi hodnik. "Makse... Makse..." vikala Eponina prestrašeno. Nije mogao ništa da učini. Oktopauk koji ga je držao nije se micao. Minut kasnije Maks više nije čuo ni njene krike.
<BR>&nbsp;&nbsp;&nbsp;&nbsp;&nbsp;Još desetak minuta bio je u zahvatu pipaka, a onda oseti da se opuštaju moćni mišići koji su ga dotad držali. "I šta sad?" reče Maks kad ostade slobodan. "Šta ćete vi skotovi sad učiniti?"
<BR>&nbsp;&nbsp;&nbsp;&nbsp;&nbsp;Jedan od oktoa pokaza ka Maksovom rancu koji je još ležao na istom mestu, naslonjen na zid, gde ga je Maks ostavio. Sad se Maks skljoka pored ranca i izvuče hranu i vodu. Oktopauci su bojama razgovarali između sebe dok je Maks, kome je bilo veoma jasno da ga drže pod stražom, pojeo nekoliko zalogaja hrane.
<BR>&nbsp;&nbsp;&nbsp;&nbsp;&nbsp;Ovi hodnici su preuski, razmišljao je on pokušavajući da smisli plan za bekstvo. A ovi prokletnici su preveliki i naročito su im ti pipci predugački. Izgleda da ću morati da čekam da bude šta bude.
<BR>&nbsp;&nbsp;&nbsp;&nbsp;&nbsp;Dva oktopauka se satima ne pomakoše sa svojih mesta. Maks napokon zaspa na podu između njih.
<BR>
<BR>&nbsp;&nbsp;&nbsp;&nbsp;&nbsp;Kad se probudio, bio je sam. Otišao je obazrivo do najbližeg ugla i virnuo na obe strane. U plavom hodniku nije bilo ničega. Nekoliko minuta proučavao je oznake nacrtane pomoću ruža za usne na zidovima, dodao je još nekoliko da bi opisao lokaciju grada minijaturnih oktopauka, a onda se vratio u plavu salu pokraj podzemne železnice.
<BR>&nbsp;&nbsp;&nbsp;&nbsp;&nbsp;Nije imao nikakvu jasnu ideju o otme šta bi trebalo dalje da čini. Proveo je nekoliko beskorisnih minuta lunjajući po plavim hodnicima i povremeno izvikujući Eponinino ime; to je bio uzaludan trud. Konačno je odlučio da sedne na peron i čeka nailazak vagona. Posle više od sat vremena, kad je već bio odlučio da se ipak vrati do minijaturnog oktopaučkog grada, začuo je hujanje vagona koji se približavao, i to ne iz pravca jama sa klinovima, nego iz suprotnog.
<BR>&nbsp;&nbsp;&nbsp;&nbsp;&nbsp;Kad se vagon približio, on kroz prozore ugleda Ričarda i Nikol. "Makse!" povikaše njih dvoje, uglas, još pre nego što su se vrata otvorila.
<BR>&nbsp;&nbsp;&nbsp;&nbsp;&nbsp;Oboje su bili izuzetno uzbuđeni. "Našli smo!" uzviknu Ričard iskačući na peron. "Divovsku salu, sa svodom visokim možda četrdeset metara, u duginim bojama... Nalazi se na drugoj strani Cilindričnog mora - a podzemna železnica je i podmorska, naime - prolazi kroz samu vodu, jednim providnim tunelom..." On zastade; vagon se pokrenuo i začas othujao.
<BR>&nbsp;&nbsp;&nbsp;&nbsp;&nbsp;"Unutra postoje kupatila, postelje, tekuća voda", dodade Nikol brzo.
<BR>&nbsp;&nbsp;&nbsp;&nbsp;&nbsp;"I sveža hrana, verovao ili ne... voće i povrće, doduše nekih čudnih vrsta, ali zaista dobro, dopašće se svakome..."
<BR>&nbsp;&nbsp;&nbsp;&nbsp;&nbsp;"Gde je Eponina?" reče Nikol iznenada, prekidajući Ričarda u pola rečenice.
<BR>&nbsp;&nbsp;&nbsp;&nbsp;&nbsp;"Nestala", odvrati Maks kratko.
<BR>&nbsp;&nbsp;&nbsp;&nbsp;&nbsp;"Nestala?" reče Ričard. "Šta? Kako?"
<BR>&nbsp;&nbsp;&nbsp;&nbsp;&nbsp;"Vaši prijatelji koji 'ne čine ništa neprijateljski' su je kidnapovali", nastavi Maks suvo.
<BR>&nbsp;&nbsp;&nbsp;&nbsp;&nbsp;"Štaaaa?" reče Ričard.
<BR>&nbsp;&nbsp;&nbsp;&nbsp;&nbsp;Maks im ispriča, polako i precizno, šta se dogodilo, ne izostavljajući nijedan detalj. Njih dvoje su ga s pažnjom saslušali dokraja. "Nadmudrili su nas", prokomentarisao je potom Ričard, odmahujući glavom.
<BR>&nbsp;&nbsp;&nbsp;&nbsp;&nbsp;"Nisu nas", reče Maks kivno. "Nadmudrili su mene. Naveli su Eponinu i mene da se uljuljkamo u uverenje da rešavamo nekakvu zagonetku, u tom lavirintu plavih hodnika... Sranje. Teško sranje."
<BR>&nbsp;&nbsp;&nbsp;&nbsp;&nbsp;"Nemoj sebe toliko osuđivati", reče Nikol tiho, dodirujući mu rame. "Ni na koji način nisi mogao znati..."
<BR>&nbsp;&nbsp;&nbsp;&nbsp;&nbsp;"Ali! Kakva kolosalna glupost!" reče Maks pojačavajući glas. "Ponesem pušku, radi zaštite, a gde mi je ona u času kad se naši dragi osmonogi monstrumi pojave? Leži prislonjena uz jebeni zid..."
<BR>&nbsp;&nbsp;&nbsp;&nbsp;&nbsp;"I mi smo prvo išli kroz takav lavirint", reče Ričard, "ali su naši hodnici bili svi crveni, ne plavi. Nikol i ja smo ih istraživali možda jedan sat, a onda smo se vratili na peron. Deset minuta kasnije vagon nas je opet pokupio i poneo ispod Cilindričnog mora."
<BR>&nbsp;&nbsp;&nbsp;&nbsp;&nbsp;"Jesi li pokušao da nađeš Eponinu?" upita Nikol.
<BR>&nbsp;&nbsp;&nbsp;&nbsp;&nbsp;Maks klimnu glavom. "Na neki način jesam. Smucao sam se okolo i zvao je."
<BR>&nbsp;&nbsp;&nbsp;&nbsp;&nbsp;"Možda bi trebalo da pokušamo ponovo", predloži Nikol.
<BR>&nbsp;&nbsp;&nbsp;&nbsp;&nbsp;Troje prijatelja se vratiše u svet plavih hodnika. Na prvoj raskrsnici Maks objasni Ričardu i Nikol oznake koje je karminom nacrtao na zidovima. "Možda bi trebalo da se podelimo", reče on. "Da bi traganje bilo efikasnije... Pa da se sastanemo u plavoj sali kroz, recimo, jedan sat."
<BR>&nbsp;&nbsp;&nbsp;&nbsp;&nbsp;Već na drugom uglu Maks, sada sam, ne nađe oznaku nacrtanu karminom. Zbunjen, on pokuša da se seti da li je ikako moguće da je propustio da nacrta oznaku na nekoj od raskrsnica, ili da uopšte nije išao ovim putem. Zadubljen u misli, najednom oseti nečiju ruku na ramenu. Malo je nedostajalo da istinski poskoči. "Hoo-ou", reče Ričard kad vide Maksovo lice. "To sam samo ja... Zar nisi čuo da te zovem?"
<BR>&nbsp;&nbsp;&nbsp;&nbsp;&nbsp;"Ne", reče Maks odmahujući glavom.
<BR>&nbsp;&nbsp;&nbsp;&nbsp;&nbsp;"Pa bio sam samo dva hodnika udaljen... Ovde mora biti izuzetna apsorpcija zvuka. Dakle, Nikol i ja smo već na drugoj raskrsnici videli da tvojih oznaka nema. Zato nismo bili sigurni..."
<BR>&nbsp;&nbsp;&nbsp;&nbsp;&nbsp;"E jebi ga", reče Maks naglašeno. "Baksuzi su obrisali zidove... Zar vam nije jasno? Planirali su celu stvar, od početka, a mi smo sve radili po njihovim očekivanjima."
<BR>&nbsp;&nbsp;&nbsp;&nbsp;&nbsp;"Ali, Makse", reče Ričard, "oni nisu mogli predvideti sve naše postupke. Ni mi sami nismo tačno znali šta ćemo sve uraditi. Prema tome, kako su..."
<BR>&nbsp;&nbsp;&nbsp;&nbsp;&nbsp;"Ne mogu to objasniti", reče Maks. "Ali, osećam da je tako. Ti stvorovi su namerno čekali da Eponina i ja počnemo da jedemo i baš tada su pustili da vidimo njihovo vozilo. Znali su da ćemo pojuriti za njim i da će im se tu otvoriti šansa da ugrabe Eponinu... Na neki način su nas neprestano posmatrali."
<BR>
<BR>&nbsp;&nbsp;&nbsp;&nbsp;&nbsp;Čak se i Maks saglasio da je nekorisno nastavljati traganje za Eponinom u lavirintu plavih hodnika. "Skoro je sasvim sigurno da ona više nije ovde", reče on snuždeno.
<BR>&nbsp;&nbsp;&nbsp;&nbsp;&nbsp;Dok je trio sedeo na peronu čekajući da naiđe vagon, Ričard i Nikol su ispričali Maksu nove pojedinosti o dvorani sa svodom duginih boja, koja se nalazila južno od Cilindričnog mora. "Dobro", reče on kad su završili, "jedna veza je jasna, čak i ovom mladom seljaku iz Arkanzasa. Ta duga na svodu svakako ima veze s onom dugom na nebu koja je skrenula pažnju Nakamurinih trupa. Dakle, narod duge, ko god to bio, ne želi da mi budemo pohvatani. Niti da pocrkamo od gladi... Oni su verovatno i graditelji podzemne železnice, ili se bar meni čini da bi to bilo razumno pretpostaviti. Ali, kakva je veza između naroda duge i oktoa?"
<BR>&nbsp;&nbsp;&nbsp;&nbsp;&nbsp;"Pre nego što si mi rekao da je Epi kidnapovana", odgovori mu Ričard, "bio sam siguran da je to jedan isti narod. Sad više ne znam. Teško da to što su nam uradili može biti protumačeno drugačije do kao neprijateljski akt."
<BR>&nbsp;&nbsp;&nbsp;&nbsp;&nbsp;Maks se nasmeja. "Ričarde, stvarno umeš da zavrneš reči. Zašto neprestano ostavljaš prostor za neku nedoumicu koja bi mogla ići u korist tih gadova? Ne bih se čudio da Nikol to radi, ali, oktoi su tebe držali mesecima u zarobljeništvu, puštali su mala stvorenja da ti ulaze u nos, verovatno su nešto petljali i s tvojim mozgom..."
<BR>&nbsp;&nbsp;&nbsp;&nbsp;&nbsp;"To ne znamo zasigurno", reče Ričard tiho.
<BR>&nbsp;&nbsp;&nbsp;&nbsp;&nbsp;"Dobro, ne znamo. Ali rekao bih da zanemaruješ mnogobrojne dokaze..."
<BR>&nbsp;&nbsp;&nbsp;&nbsp;&nbsp;Zastade jer se začu već poznato hujanje. Stiže vagon, sada u smeru ka oktopaučkom leglu. "I sad neko da mi objasni", reče Maks ironično, "kako to da ovaj vagon ide uvek na onu stranu gde treba?"
<BR>
<BR>&nbsp;&nbsp;&nbsp;&nbsp;&nbsp;Patrik je na kraju uspeo da nagovori Roberta i Nai da se vrate u muzejsku salu. To ubeđivanje nije išlo lako. I odrasle i decu strašno je uplašio napad oktopauka. Robert uopšte nije mogao da spava, blizance su proganjali snovi iz kojih su se obojica budili vrišteći. Do trenutka kad su se Ričard, Nikol i Maks pojavili, gotovo sva hrana je bila potrošena a Patrik je već bio počeo da sprema planove za kriznu situaciju.
<BR>&nbsp;&nbsp;&nbsp;&nbsp;&nbsp;Sastanak je prošao bez mnogo oduševljenja. Obe otmice su opširno ispripovedane, ali na kraju tih razgovora svi odrasli, pa čak i Nikol d'Žarden, ostadoše jako potišteni. Nije s nekim posebnim oduševljenjem primljena ni vest o postojanju dvorane s dugom južno od mora. Ali, nije bilo ni dvoumljenja šta treba da se učini. Ričard je sumirao njihov položaj jednom rečenicom: "Ispod tog svoda bar ima hrane."
<BR>&nbsp;&nbsp;&nbsp;&nbsp;&nbsp;Spakovali su svu svoju imovinu, ćutke. Patrik i Maks su poneli decu niz vertikalne tunele sa klinovima. Vagon se pojavio ubrzo pošto je cela grupa stigla na peron stanice. Posle toga, ostvarilo se ironično Maksovo predviđanje da vagon ovoga puta neće stati ni na jednoj od dve usputne stanice: povezao ih je, zaista, nesmanjenom brzinom, u providni podmorski tunel. Čudesna i divna morska stvorenja s onu stranu providnih zidova, koja su gotovo sigurno bila sva bioti, oduševila su decu i podsetila Ričarda na njegovo putovanje u Njujork, ono od pre mnogo godina, kad je stigao da potraži Nikol.
<BR>&nbsp;&nbsp;&nbsp;&nbsp;&nbsp;Hala ispod tog svoda, na njihovoj silaznoj stanici, bila je zaista zapanjujuća. Bendži i deca su se u prvi mah zainteresovali uglavnom za svežu, novu hranu koja je bila raspoređena na jednom dugom stolu, u jednom kraju dvorane; odrasli su, međutim, lutali po dvorani diveći se ne samo briljantnim duginim bojama visoko iznad njihovih glava, nego i mnogobrojnim udubinama blizu perona, u kojima su bila kupatila i spavaće sobe.
<BR>&nbsp;&nbsp;&nbsp;&nbsp;&nbsp;"Žao mi je zbog Eponine", reče Patrik polažući dlan na rame svog prijatelja.
<BR>&nbsp;&nbsp;&nbsp;&nbsp;&nbsp;Maks slegnu ramenima. "Na neki način je još gore što su zgrabili Eli. Ne znam da li će se Robert i Niki ikada potpuno oporaviti."
<BR>&nbsp;&nbsp;&nbsp;&nbsp;&nbsp;Njih dvojica su stajali jedan uz drugoga i gledali u dug, mračan, prazan tunel. "Znaš, Patriče", reče Maks sumorno, "prijalo bi mi kad bih mogao ubediti farmera u sebi da je našim nevoljama došao kraj i da će se narod duge odsad brinuti o nama."
<BR>&nbsp;&nbsp;&nbsp;&nbsp;&nbsp;Do njih dotrča Kepler noseći neko povrće nalik na dugu zelenu šargarepu. "Gospodine Paket", reče on, "moraš ovo da probaš. Ovo je najbolje."
<BR>&nbsp;&nbsp;&nbsp;&nbsp;&nbsp;Maks primi dečakov poklon i zagrize. "Jeste dobro, Keplere", reče on i raskuštra dečakovu kosu. "Mnogo ti hvala."
<BR>&nbsp;&nbsp;&nbsp;&nbsp;&nbsp;Kepler otrča ka ostalima. Maks je polako žvakao. "Uvek sam se odlično brinuo o mojim prasićima i pilićima", reče on Patriku. "Imali su dobru klopu i sve što im treba za život." Mahnu desnom rukom ka svodu i ka stolu na kome je bilo hrane za pravu gozbu. "Ali sam povremeno i odvodio pojedine životinje, kad im dođe vreme za klanje ili za prodaju na pijaci."
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
