<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Nikol završi pranje zuba i zagleda se u svoj odraz u ogledalu. Galilej je u pravu, pomisli ona. Ja sam baba.
<BR>&nbsp;&nbsp;&nbsp;&nbsp;&nbsp;Poče da vrhovima prstiju masirati lice, metodično gnječeći bore koje kao da su prekrile sve. Čula je kako se Bendži i blizanci igraju napolju i kako ih Nai i Patrik zovu u školu.
<BR>&nbsp;&nbsp;&nbsp;&nbsp;&nbsp;Sklopila je oči, nastojeći da se seti kako je izgledala kad je bila mlada. Nije više umela da dočara sebi kako je izgledala kao mala devojčica: premnogo drugih slika iz minulih godina mešalo se, muteći i izobličavajući taj davni lik.
<BR>&nbsp;&nbsp;&nbsp;&nbsp;&nbsp;Posle dužeg vremena otvori oči i ponovo se zagleda u ogledalo. Poče, u mašti, da briše sve bore i vrećice s lica. Boju kose i obrva preobratila je iz sive u duboku crnu. Napokon postiže da sagleda sebe kao lepoticu od dvadeset jedne godine. Zahvati je kratkotrajna ali silovita čežnja za tim danima mladosti. Jer bejasmo mladi i znadosmo da ne možemo umreti, priseti se ona.
<BR>&nbsp;&nbsp;&nbsp;&nbsp;&nbsp;Ričard izviri iza ugla. "Eli i ja ćemo raditi s Herkulom u radnoj sobi. Zašto nam se ne bi i ti pridružila?"
<BR>&nbsp;&nbsp;&nbsp;&nbsp;&nbsp;"Za neki minut", odgovori ona. Počela je da sređuje kosu. Njene misli pređoše na dnevne probleme života ljudskog klana u Smaragdnom Gradu. Za doručak se obično svi okupe u trpezariji Vejkfildovih. Zatim dolazi škola, koja se završi pre ručka. Onda odspavaju svi, sem Ričarda, i na taj način nadoknađuju činjenicu da je oktoski dan osam sati duži od zemaljskog. Većinu popodneva Nikol, Eli i Ričard provode s oktopaucima, saznaju više o svojim domaćinima ali i govore o svom životu na planeti Zemlji. Preostalo četvoro odraslih provode skoro sve svoje vreme sa Bendžijem i decom, u njihovoj enklavi na kraju slepe ulice.
<BR>&nbsp;&nbsp;&nbsp;&nbsp;&nbsp;I gde će nas sve to odvesti? zapita se ona iznenada. Koliko ćemo godina biti gosti oktopauka? I šta će biti kad Rama stigne na svoje odredište?
<BR>&nbsp;&nbsp;&nbsp;&nbsp;&nbsp;Na ta pitanja Nikol nije imala odgovore. Činilo se da je čak i Ričard prestao da se interesuje za ono što se dešava izvan Zelengrada; sav se posvetio oktopaucima i radu na svom projektu automata za prevođenje. Nebeske navigacione podatke sada je tražio od Arčija samo jednom u, približno, dva meseca. I svaki put je samo saopštavao ostalima, bez komentara, da Rama nastavlja da se kreće verovatno ka zvezdi Tau Ceti.
<BR>&nbsp;&nbsp;&nbsp;&nbsp;&nbsp;Mi smo kao mali Marijus, pomisli ona. Zadovoljni smo ovde, u našoj materici. Ako nas spoljašnji svet ne prinudi, nećemo postaviti najkrupnija, najvažnija pitanja.
<BR>&nbsp;&nbsp;&nbsp;&nbsp;&nbsp;Ona iziđe iz kupatila i hodnikom stiže do radne sobe. Ričard je sedeo na podu, između Herkula i Eli. "Lakši deo posla je praćenje boja i unošenje toga u procesor", govorio je on. "Teži deo predstavlja automatsko pretvaranje tih signala u engleske rečenice."
<BR>&nbsp;&nbsp;&nbsp;&nbsp;&nbsp;Ričard je bio okrenut licem ka Herkulu. Govorio je veoma lagano. "Pošto je vaš jezik u toj meri matematički definisan, i pošto je pikometarski raspon svake boje određen a priori, senzor treba samo da identifikuje boje dok one protiču, i širinu svake trake. Time je celokupna informaciona sadržina uhvaćena. A pošto su pravila tako precizna, nije teško sačiniti jednostavan algoritam za zaštitu od pogrešaka, za slučajeve kad razgovaramo s mladima ili s nepažljivim govornicima. Pogreška će nastati kad bilo koja boja skrene sa svog mesta u spektru... Ali, prevesti kolornu poruku na naš jezik, to je mnogo teže. Rečnik za prevođenje nije problem. Može se lako identifikovati svaka pojedina reč i svaki razjašnjivač. Ali prokleto je teško, maltene nemoguće, učiniti onaj sledeći korak, sastaviti reči u rečenice, bez ljudske pomoći."
<BR>&nbsp;&nbsp;&nbsp;&nbsp;&nbsp;"To je zato što se oktoski jezik fundamentalno razlikuje od našeg", komentarisala je Eli. "Sve je specifikovano i kvantifikovano, da bi mogućnost nesporazuma bila što manja. Nema nikakvih prefinjenosti niti nijansi. Vidi kakve su kod njih zamenice mi, vi, oni. Uvek idu s numeričkim razjašnjivačima, kažu tačno koliko je nečega, ili daju mogući raspon ako ne znaju tačno. Oktopauk nikada neće reći 'nekoliko vodena' ili 'nekoliko nileta' - uvek samo tačan broj, ili tačan mogući raspon."
<BR>&nbsp;&nbsp;&nbsp;&nbsp;&nbsp;"S naše tačke gledišta", reče Herkul pomoću svojih boja, "dva aspekta ljudskog jezika su izuzetno nezgodna. Jedan je nedostatak tačnog određivanja, zbog čega rečnik mora da bude veoma obiman. Drugi je vaša indirektnost saopštavanja. I sad teško razumem Maksa zato što on često ne kaže bukvalno ono što misli."
<BR>&nbsp;&nbsp;&nbsp;&nbsp;&nbsp;"Ne znam kako ćeš ti to izvesti u tvom računaru", reče sad Nikol, obraćajući se Ričardu, "ali, moraš postići da se sve količinski određene informacije, koje čine oktosku rečenicu, nekako nađu i u prevodu. Kod njih uz gotovo svaki glagol ili pridev ide numerička odrednica. Šta je, na primer, Eli maločas prevela rečima 'izuzetno nezgodno' i 'veoma teško'? Herkul je rekao, na oktopaučkom jeziku, 'nezgodno - broj pet' i 'teško - broj šest'. Postoje komparativni klarifikatori, koji označavaju jačinu onoga što se pridevom kaže. A pošto osnovicu njihovog računanja čini broj osam a ne deset, oni imaju sedam stupnjeva poređenja. Da je Herkul odredio pridev 'teško' brojem sedam, Eli bi to morala prevesti kao 'nemoguće teško'. A da je rekao 'teško - broj dva' ona bi to prevela sa 'malčice teško'."
<BR>&nbsp;&nbsp;&nbsp;&nbsp;&nbsp;"Greške u jačini prideva jesu važne, ali gotovo nikad ne dovedu do nesporazuma", reče Ričard, rasejano tipkajući po malom procesoru. "Međutim, netačno interpretiranje razjašnjivača koji stoje uz glagole, to je sasvim druga stvar... kao što sam nedavno saznao, na osnovu preliminarnih testova. Uzmi, na primer, jednostavan oktoski glagol 'ići', koji znači, kao što ti je poznato, ići koristeći sopstveni pogon, bez transporta. Pokažu se tri trake jednake širine i to mrkocrvena, purpurna i limunska žuta. Ali ta ista kombinacija boja, s istom širinom traka, može značiti i nekoliko desetina drugih engleskih reči, sve od 'šetkati se', 'pešačiti' i sličnih pa do 'trčati' i čak 'sprintovati'."
<BR>&nbsp;&nbsp;&nbsp;&nbsp;&nbsp;"To sam i ja upravo htela da kažem", reče Eli. "Nema prevođenja ako nisi u stanju da interpretiraš i razjašnjivače... Za glagol 'ići' oktopauci imaju dva različita razjašnjivača. Svaki put upotrebe oba, tako da, u suštini, oktopauk može da ide sa šezdeset tri različite brzine. Da bi stvar bila komplikovanija, dodaju i klarifikator, razjašnjivač za daljinu koja će biti dosegnuta, tako da njihova rečenica 'Krenimo!' može da se prevede na gotovo nebrojeno mnogo načina."
<BR>&nbsp;&nbsp;&nbsp;&nbsp;&nbsp;Ričard načini grimasu.
<BR>&nbsp;&nbsp;&nbsp;&nbsp;&nbsp;"Šta je, ćale?" reče Eli.
<BR>&nbsp;&nbsp;&nbsp;&nbsp;&nbsp;"Ništa, samo sam razočaran", odgovori on. "Nadao sam se da ću već sad imati u rukama jednu pojednostavljenu verziju mašine za prevođenje. Jer, oslonio sam se na pretpostavku da se suština svake rečenice može otprilike razumeti i bez prevođenja svih razjašnjivača. A da bih uključio i sve te dodatne trake boje, moraću da angažujem još mnogo memorije; osim toga, brzina rada automatskog prevodioca biće znatno smanjena. Možda će čak znatno kasniti za govorom."
<BR>&nbsp;&nbsp;&nbsp;&nbsp;&nbsp;"Pa šta?" upita Herkul. "Zašto te toliko brine taj tvoj prevodilac? Eli i Nikol već veoma dobro razumeju naš jezik."
<BR>&nbsp;&nbsp;&nbsp;&nbsp;&nbsp;"Ne baš", reče Nikol. "Od svih nas, jedino Eli se zaista dobro snalazi s tim vašim bojama. Ja i sad, svakodnevno, učim."
<BR>&nbsp;&nbsp;&nbsp;&nbsp;&nbsp;U odgovor Herkulu, Ričard reče: "Ja sam taj rad započeo zato što je predstavljao izazov, a i zato što sam želeo da na taj način prisilim sebe da bolje upoznam vaš jezik. Međutim, prošle nedelje smo Nikol i ja utvrdili da je automatski prevodilac zaista veoma značajan. Ona kaže, a ja se s njom slažem, da se naše ljudsko pleme ovde u Zelengradu počelo deliti na dve grupe. Eli, Nikol i ja smo postigli da naš život bude interesantniji jer se više družimo s vašom rasom. Ostali ljudi, i deca, ostaju u suštini izolovani. Pre ili kasnije, ako ne nađu neki način da razgovaraju s vama, postaće nezadovoljni i/ili nesrećni. Dobar automatski prevodilac je ključ koji će otvoriti naše ovdašnje živote."
<BR>
<BR>&nbsp;&nbsp;&nbsp;&nbsp;&nbsp;Mapa je bila izgužvana, na nekoliko mesta i pocepana. Patrik je pomogao Nai da je polako rasklopi i prikači na zid njihove trpezarije, koja je služila i kao učionica.
<BR>&nbsp;&nbsp;&nbsp;&nbsp;&nbsp;"Niki, pamtiš li šta je ovo?" upita Nai.
<BR>&nbsp;&nbsp;&nbsp;&nbsp;&nbsp;"Naravno da pamtim, gospođo Vatanabe. To je naša mapa Zemlje."
<BR>&nbsp;&nbsp;&nbsp;&nbsp;&nbsp;"Bendži, možeš li nam pokazati gde su rođeni tvoji roditelji i dede i babe?"
<BR>&nbsp;&nbsp;&nbsp;&nbsp;&nbsp;"Oooo, ne opet", progunđa Galilej, obraćajući se samo Kepleru ali tako da su ipak svi čuli. "On to nikad neće dobro naučiti. Suviše je glup."
<BR>&nbsp;&nbsp;&nbsp;&nbsp;&nbsp;"Galileju Vatanabe." Reakcija je bila brza. "Idi u svoju sobu i tamo sedi na krevetu petnaest minuta."
<BR>&nbsp;&nbsp;&nbsp;&nbsp;&nbsp;"Nije bitno, Nai", reče Bendži prilazeći mapi. "Navikao sam na to."
<BR>&nbsp;&nbsp;&nbsp;&nbsp;&nbsp;Galileju je sad, po ljudskom računanju vremena, bilo već gotovo punih šest godina. On zastade kod vrata s nadom da će njegova kazna biti povučena. "Šta si stao?" obrati mu se majka oštrim tonom. "Rekla sam ti da ideš u sobu."
<BR>&nbsp;&nbsp;&nbsp;&nbsp;&nbsp;Bendži je nekih dvadeset sekundi stajao ćutke ispred mape. "Moja ma-ma", reče on najzad, "rođena je ovde, u Francuskoj." Odmakao se malo od mape i našao, na drugoj strani okeana, Sjedinjene Američke Države. "Moj ta-ta je rođen ovde, u Bos-tonu, u A-me-ri-ci."
<BR>&nbsp;&nbsp;&nbsp;&nbsp;&nbsp;Pođe da sedne, ali Nai reče: "A tvoji deda i baba? Gde su oni rođeni?"
<BR>&nbsp;&nbsp;&nbsp;&nbsp;&nbsp;"Mama moje ma-me, moja ba-ka, rođena je u A-fri-ci", reče on polako. Zurio je u mapu sledećih nekoliko sekundi. "Ali ne pamtim gde je to."
<BR>&nbsp;&nbsp;&nbsp;&nbsp;&nbsp;"Ja znam, gospođo Vatanabe", reče mala Niki odmah. "Mogu li da pokažem Bendžiju?"
<BR>&nbsp;&nbsp;&nbsp;&nbsp;&nbsp;Bendži se okrete i pogleda zgodnu devojčicu kose crne kao antracit. Osmehnuo joj se. "Možeš mi reći, Nik-ki."
<BR>&nbsp;&nbsp;&nbsp;&nbsp;&nbsp;Devojčica ustade sa stolice i priđe mapi. Njen prst pronađe Zapadnu Afriku. "Mama naše Noni rodila se ovde", reče ona ponosito, "u ovoj zelenoj zemlji koja se zove Obala Slonovače."
<BR>&nbsp;&nbsp;&nbsp;&nbsp;&nbsp;"To je veoma dobro, Niki", reče Nai.
<BR>&nbsp;&nbsp;&nbsp;&nbsp;&nbsp;"Žao m-mi je, Nai", reče Bendži. "Toliko sam radio sa raz-razlomcima da nisam imao vremena da naučim ge-o-grafiju." Pogledom je ispratio svoju trogodišnju rođaku do njenog sedišta. A kad je opet okrenuo lice Nai, obrazi su mu bili mokri od suza. "Nai", reče on, "danas nisam raspoložen za školu... Mislim da ću sad kući."
<BR>&nbsp;&nbsp;&nbsp;&nbsp;&nbsp;"U redu, Bendži", reče Nai blago. Bendži pođe ka vratima. Patrik se pomače kao da bi hteo da mu priđe, ali mu Nai mahnu da to ne čini.
<BR>&nbsp;&nbsp;&nbsp;&nbsp;&nbsp;U učionici je gotovo čitav minut vladala nelagodna tišina. "Je l' sam sad ja na redu?" upita Kepler.
<BR>&nbsp;&nbsp;&nbsp;&nbsp;&nbsp;Nai klimnu glavom i on priđe mapi. "Moja majka je rođena ovde, u gradu Lamfunu, na Tajlandu. Tu je rođen i njen otac. Moja baba po majci takođe je rođena na Tajlandu, ali u jednom drugom gradu, koji se zove Čiang Saen. Evo ga ode, blizu kineske granice."
<BR>&nbsp;&nbsp;&nbsp;&nbsp;&nbsp;Kepler načini jedan korak ka istoku i pokaza Japan. "Moj otac Kendži Vatanabe i oba njegova roditelja rođeni su u japanskom gradu Kjotu."
<BR>&nbsp;&nbsp;&nbsp;&nbsp;&nbsp;Dečko se odmače od mape. Činilo se kao da bi hteo nešto da kaže. "Šta je?" reče Nai.
<BR>&nbsp;&nbsp;&nbsp;&nbsp;&nbsp;"Mama", reče dečak posle mučne tišine, "da li je tata bio loš čovek?"
<BR>&nbsp;&nbsp;&nbsp;&nbsp;&nbsp;"Šta?" reče Nai, zapanjena. Sagnula se do visine svog sina i pogledala ga pravo u oči. "Tvoj otac je bio divno ljudsko biće. Bio je inteligentan, osećajan, pun ljubavi i radosti - zaista princ među ljudima. On je..."
<BR>&nbsp;&nbsp;&nbsp;&nbsp;&nbsp;Morala se zaustaviti. Osetila je da će, ako nastavi, iz nje bi istoga trena grunuti sva silina zapretenih emocija. Uspravila se, zagledala se za trenutak u plafon i ovladala sobom. "Keplere, zašto postavljaš takvo pitanje? Pa ti si obožavao tvoga tatu. Kako možeš uopšte..."
<BR>&nbsp;&nbsp;&nbsp;&nbsp;&nbsp;"Čika-Maks nam je rekao da je gospodin Nakamura iz Japana. Mi znamo da je Nakamura zao čovek. E, Galilej kaže, pošto je i naš tata isto iz Japana..."
<BR>&nbsp;&nbsp;&nbsp;&nbsp;&nbsp;"Galileju!" grmnu Nai tako snažno da uplaši decu. "Smesta da si došao ovamo!"
<BR>&nbsp;&nbsp;&nbsp;&nbsp;&nbsp;Klinac dotrča u sobu i zbunjeno pogleda majku.
<BR>&nbsp;&nbsp;&nbsp;&nbsp;&nbsp;"Šta si to pričao svome bratu o tati?"
<BR>&nbsp;&nbsp;&nbsp;&nbsp;&nbsp;"Šta? O čemu?" reče Galilej trudeći se da licu da nedužan izraz.
<BR>&nbsp;&nbsp;&nbsp;&nbsp;&nbsp;"Rek'o si mi da je tata možda bio zao zato što je doš'o iz Japana isto k'o Nakamura."
<BR>&nbsp;&nbsp;&nbsp;&nbsp;&nbsp;"Pa, ja se tate i ne sećam nešto mnogo. Samo sam rek'o da možda, možda..."
<BR>&nbsp;&nbsp;&nbsp;&nbsp;&nbsp;Nai se morala svim silama uzdržavati da ne udari Galileju šamar. Samo ga je ščepala za ramena. "Mladi čoveče, ako te još jednom čujem da išta kažeš protiv svog oca..."
<BR>&nbsp;&nbsp;&nbsp;&nbsp;&nbsp;Nije mogla da dovrši tu rečenicu. Nije znala čime bi zapretila, niti šta bi drugo mogla da kaže. Odjednom se oseti kao da su je životne okolnosti potpuno savladale.
<BR>&nbsp;&nbsp;&nbsp;&nbsp;&nbsp;"Sedite, molim vas", reče ona konačno svojim sinovima blizancima, "i slušajte veoma pažljivo." Duboko udahnu. "Ova mapa na zidu", i pokaza prstom, "prikazuje sve države na planeti Zemlji. U svakom narodu ima svakojakih ljudi, i dobrih i loših, a većina su složene mešavine i dobra i zla. Nijedna država se ne sastoji samo od dobrih ili samo od zlih ljudi. Vaš tata je odrastao u Japanu. Gospodin Nakamura isto tako. Slažem se s Maksom da je Nakamura veoma zao čovek. Ali činjenica da je on zao nema nikakve veze s tim što je Japanac. Vaš otac, gospodin Kendži Vatanabe, koji je takođe bio Japanac, bio je divan čovek, boljeg nije bilo. Žao mi je što ga se ne sećate i što nikad niste stvarno saznali kakav je bio..."
<BR>&nbsp;&nbsp;&nbsp;&nbsp;&nbsp;Zastala je za trenutak. "Nikad neću zaboraviti vašeg tatu", nastavila je tiše, govoreći više sama sebi. "I sad ga vidim kako se vraća u naš dom, u Novom Edenu, u kasno popodne. Vas dvojica uvek biste povikali uglas: 'Zdravo tata! Zdravo tata!' u trenutku kad bi on stupio u kuću. On me poljubi, podigne vas dvojicu u naručje, pa vas iznese napolje, na ljuljaške koje su bile u zadnjem dvorištu. I uvek je, ma kako da je naporan njegov dan bio, bio strpljiv i pažljiv..."
<BR>&nbsp;&nbsp;&nbsp;&nbsp;&nbsp;Njen glas utihnu. Suze joj navreše na oči. Osetila je da počinje da drhti celim telom. Okrete im leđa i nađe se licem prema mapi. "Škola je završena za danas", reče ona.
<BR>
<BR>&nbsp;&nbsp;&nbsp;&nbsp;&nbsp;Patrik je stajao uz Nai. Gledali su kako se blizanci i Niki igraju velikom plavom loptom u slepoj uličici. Od prekida nastave prošlo je tek pola sata. "Žao mi je", reče ona. "Nisam očekivala da su se tako..."
<BR>&nbsp;&nbsp;&nbsp;&nbsp;&nbsp;"Nema razloga da ti bude žao", odgovori mladi čovek.
<BR>&nbsp;&nbsp;&nbsp;&nbsp;&nbsp;"Ima. Pre nekoliko godina obećala sam sebi da nikad neću ispoljiti takva osećanja pred Keplerom i Galilejem. Oni nikako ne mogu razumeti."
<BR>&nbsp;&nbsp;&nbsp;&nbsp;&nbsp;"Ma, već su zaboravili", reče Patrik posle kratke stanke. "Pogledaj ih. Sasvim su zaneti igrom."
<BR>&nbsp;&nbsp;&nbsp;&nbsp;&nbsp;U tom času rasplamte se jedna od svađa tipičnih za tu dvojicu blizanaca. Galilej je, kao i obično, pokušao da zloupotrebi činjenicu da njihova igra nema stroga pravila i da 'namesti' nešto u svoju korist. Niki je stajala po strani, pazeći na svaku reč dvojice dečaka.
<BR>&nbsp;&nbsp;&nbsp;&nbsp;&nbsp;"Dečaci, dečaci", povika Nai. "Prestanite... Ako se ne možete igrati bez svađe, onda morate ući unutra."
<BR>&nbsp;&nbsp;&nbsp;&nbsp;&nbsp;Nekoliko sekundi kasnije plava lopta je skakutala ulicom prema trgu, a sve troje dece je radosno jurilo za njom. "Jesi li za neko piće?" upita Nai Patrika.
<BR>&nbsp;&nbsp;&nbsp;&nbsp;&nbsp;"Rado... Imaš li onaj svetlozeleni sok od lubenice koji je Herkul doneo prošle nedelje? Bio je stvarno ukusan."
<BR>&nbsp;&nbsp;&nbsp;&nbsp;&nbsp;"Imam." Sagnula se do ormarića u kome su držali hladna pića. "Uzgred budi rečeno, gde je Herkul? Nisam ga videla već nekoliko dana."
<BR>&nbsp;&nbsp;&nbsp;&nbsp;&nbsp;Patrik se nasmeja. "Čika-Ričard ga je regrutovao za celodnevni rad na automatu za prevođenje. Eli i Arči provedu s njima i po celo popodne. Hvala", dodade, uzimajući od nje čašu soka.
<BR>&nbsp;&nbsp;&nbsp;&nbsp;&nbsp;Nai otpi malo iz svoje čaše i krenu u dnevnu sobu. "Znala sam, jutros, da si hteo da tešiš Bendžija. Nisam ti dala zato što tako dobro poznajem tvog brata. On je veoma ponosit. Ne želi da ga neko sažaljeva."
<BR>&nbsp;&nbsp;&nbsp;&nbsp;&nbsp;"Jasno mi je."
<BR>&nbsp;&nbsp;&nbsp;&nbsp;&nbsp;"Bendži je jutros shvatio, na nekom nivou, da će ga čak i mala Niki - koju još smatra bebom - uskoro nadmašiti u školi. To saznanje ga je šokiralo i podsetilo ga, još jednom, na njegovu ograničenost."
<BR>&nbsp;&nbsp;&nbsp;&nbsp;&nbsp;Nai stade pred mapom Zemlje, koja je još visila na zidu. "Tebi ništa na ovoj mapi ne znači nešto posebno, a?"
<BR>&nbsp;&nbsp;&nbsp;&nbsp;&nbsp;"Pa, ne stvarno. Video sam mnogo fotografija i filmova, dabome, a kad sam imao godina otprilike koliko ovi blizanci sada, otac mi je pričao o Bostonu i o boji lišća u Novoj Engleskoj u jesen, i o tome kako je jednom putovao sa svojim ocem u Irsku... Ali moje lične uspomene odnose se na druga mesta. Dobro pamtim jazbinu u Njujorku, kao i zapanjujuću godinu koju smo proveli u Čvorištu." Ćutao je jedan trenutak. "Pa Orla! Kakva je to pojava! Njega pamtim čak jasnije nego svog oca."
<BR>&nbsp;&nbsp;&nbsp;&nbsp;&nbsp;"Smatraš li sebe, dakle, Zemljaninom?"
<BR>&nbsp;&nbsp;&nbsp;&nbsp;&nbsp;"To je interesantno pitanje", reče Patrik. Ispio je čašu do dna. "Znaš, nikad nisam stvarno razmišljao o tome... Svakako smatram da sam ljudsko biće. Ali Zemljanin? To, mislim, nisam."
<BR>&nbsp;&nbsp;&nbsp;&nbsp;&nbsp;Nai pruži ruku i dotače mapu. "Ovde bi se video moj rodni grad Lamfun, da je veći. Ovde, malo južno od Čiang Maija. Ponekad mi se čini da nije moguće da sam kao dete stvarno živela tamo."
<BR>&nbsp;&nbsp;&nbsp;&nbsp;&nbsp;Stajala je pored Patrika, ćutala i prstima prelazila preko kontura Tajlanda. "Pre neko veče", reče ona najzad, "Galilej mi je sipao lonac vode na glavu, dok sam ih kupala. Tada sam se prisetila, neverovatno živopisno, ona tri dana koja sam provela u Čiang Maiju, s mojom rodbinom, kad mi je bilo četrnaest godina... Bilo je to doba svetkovine zvane Songkran, u aprilu. Ceo grad je slavio tajlandsku novu godinu. Parade, govori - ono uobičajeno: kako su svi kraljevi iz dinastije Čakri, svi posle onog prvog, Rame, pripremali tajlandski narod za važnu ulogu u svetu - ali najjasnije pamtim noćne vožnje po gradu u nekom otvorenom kamionetu na električni pogon. Ja i moja rođaka Oni, i njeno društvo. Usput bismo izručili po kofu vode na svakoga ko bi naišao, a i prolaznici na nas. Bila je smejurija bez prestanka."
<BR>&nbsp;&nbsp;&nbsp;&nbsp;&nbsp;"Zašto vodu?"
<BR>&nbsp;&nbsp;&nbsp;&nbsp;&nbsp;"To više ne pamtim", reče ona sležući ramenima. "Bilo je u nekoj vezi sa svetkovinom... Ali, sam taj doživljaj, taj zajednički smeh i ono kako se osećaš kad si potpuno mokar pa te opet zapljusne puna kofa vode - sve to zapamtila sam do sitnica."
<BR>&nbsp;&nbsp;&nbsp;&nbsp;&nbsp;Zaćutaše opet. Nai poče da skida mapu sa zida. "Onda se verovatno ni Kepler ni Galilej ne osećaju Zemljanima", razmišljala je glasno. Namota mapu u 'valjak', veoma pažljivo. "Možda je onda i učenje istorije i geografije Zemlje samo gubljenje vremena."
<BR>&nbsp;&nbsp;&nbsp;&nbsp;&nbsp;"Ne bih rekao. Šta drugo bi ova deca mogla da uče? Osim toga, svima nama je potrebno da znamo svoje poreklo."
<BR>&nbsp;&nbsp;&nbsp;&nbsp;&nbsp;Tri mlada lica proviriše iz hodnika. "Je l' vreme za ručak?" upita Galilej.
<BR>&nbsp;&nbsp;&nbsp;&nbsp;&nbsp;"Blizu je", reče Nai. "Prvo operite ruke... jedan po jedan." Mlade noge pojuriše, trupkajući, niz hodnik.
<BR>&nbsp;&nbsp;&nbsp;&nbsp;&nbsp;Nai se naglo okrete i uhvati Patrika kako je gleda na neuobičajen način. Osmehnu mu se. "Veoma mi je prijalo druženje s tobom jutros. Olakšao si mi da iziđem nakraj sa svim ovim." Nai pruži ruke i uhvati Patrika za obe šake. "Mnogo mi pomažeš oko Bendžija i dece ova poslednja dva meseca." Pogleda ga sad u oči. "Bilo bi glupo da ne priznam da se ne osećam ni približno onako usamljeno otkako si ti počeo da provodiš više vremena s nama."
<BR>&nbsp;&nbsp;&nbsp;&nbsp;&nbsp;Patrik nezgrapno zakorači ka Nai, ali ona čvrsto zadrža njegove ruke na jednakom udaljenju. "Ne još", reče ona blago. "Još nije vreme."
</P></TD></TR></TABLE>
<P class="next">
<A HREF=p28.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
