<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26. BRODOGRADILIŠTE
<BR>@03 = Visoka Tačka, 2893.
<P>&nbsp;&nbsp;&nbsp;&nbsp;&nbsp;Krstarica i teretna ploča na kojoj se nalazila uzdizali su se kroz noć. Varvija i Teger čvrsto su stezali jedno drugo u kontejneru. Strašno je kada se bojite visine. Oboje su zavrištali kada su osetili udar, a potom stali da se smeju jer su još bili živi.
<BR>&nbsp;&nbsp;&nbsp;&nbsp;&nbsp;Sada je trebalo izići iz kontejnera koji im je pružao kakvu-takvu zaštitu, što je za njih predstavljalo i te kakvo iskušenje. Ostali su bez daha i stali da drhte kada su se obreli na proređenom, hladnom vazduhu. Sunce je upravo provirilo iza senkovitog kvadrata.
<BR>&nbsp;&nbsp;&nbsp;&nbsp;&nbsp;Demoni su treptali na sve jačoj dnevnoj svetlosti i potom se uvukli u kontejner da spavaju.
<BR>&nbsp;&nbsp;&nbsp;&nbsp;&nbsp;Harfista ih je spustio na višu od dve narandžastom stene, pored još jedne teretne ploče i tri korpe zakačene za izduvane balone.
<BR>&nbsp;&nbsp;&nbsp;&nbsp;&nbsp;Selo se budilo. Dole niz padinu i sa strane počela su iz kuća sa krovovima prekrivenim snegom da izlaze obličja umotana u krzna i kreću u potragu za hranom ka strmim predelima pozadi.
<BR>&nbsp;&nbsp;&nbsp;&nbsp;&nbsp;Čak i za nomada kao što je bio Teger, ovo nije bilo veliko selo. Ali treba uzeti u obzir da je bilo gotovo nevidljivo. Krovovi su bili snežni četvorouglovi na snežnom polju; mogli su se razaznati samo po svojim senkama.
<BR>&nbsp;&nbsp;&nbsp;&nbsp;&nbsp;Petoro meštana krčilo je put uzbrdo u susret posetiocima odozdo. Oko njih je kružila jedna ptica sa kljunom grabljivice. Crveni pastiri su ih gledali kako dolaze, ali nisu mogli da vide išta osim njihovog krzna. Nosili su mešine sa vodom i još krzna.
<BR>&nbsp;&nbsp;&nbsp;&nbsp;&nbsp;Voda je bila zagrejana. Imala je predivan ukus. Varvija i Teger su se uvukli u krzna u mahnitoj žurbi, obmotavši ih oko sebe tako da su im na kraju samo nosevi virili. To i njihovo dahtanje izgleda da je zabavljalo žitelje prelivnih planina.
<BR>&nbsp;&nbsp;&nbsp;&nbsp;&nbsp;"Hajde, hajde, dan je divan!" zapevušila je Saron sa gotovo neprimetnim naglaskom. "Idete kroz mećavu. Naučim vas poštujete planinu!"
<BR>&nbsp;&nbsp;&nbsp;&nbsp;&nbsp;Stali su da obilaze drveno-železnu krstaricu, uopšte ne obraćajući pažnju na prenosnu ploču na kojoj se vozila.
<BR>&nbsp;&nbsp;&nbsp;&nbsp;&nbsp;Petoro pripadnika naroda prelivnih planina ličilo je na burad umotanu u slojeve belo-sivo-prugastog krzna. Saronino krzno bilo je drugačije: sa belim i zelenosmeđim prugama i kapuljačom koja je nekada bila glava nekog divljeg stvorenja. Mora da je imala viši rang, pomisli Teger, i zaključi da je Saron žena. Bila je najmanja od njih petoro. Na osnovu glasa ništa se nije moglo zaključiti, a krzno je skrivalo sve pojedinosti.
<BR>&nbsp;&nbsp;&nbsp;&nbsp;&nbsp;Saron je proučavala bronzanu paučinu i kamenu pozadinu. Upitala je: "Je li ovo oko?"
<BR>&nbsp;&nbsp;&nbsp;&nbsp;&nbsp;Varvija odvrati: "Jeste. Saron, ne znamo šta dalje da preduzmemo."
<BR>&nbsp;&nbsp;&nbsp;&nbsp;&nbsp;"Rečeno nam je da će doći pripadnici noćnog naroda. Gde su oni?"
<BR>&nbsp;&nbsp;&nbsp;&nbsp;&nbsp;"Spavaju. Još nije noć."
<BR>&nbsp;&nbsp;&nbsp;&nbsp;&nbsp;Saron se nasmejala. "Majka mi je rekla da se to samo tako kaže. Oni izlaze noću?"
<BR>&nbsp;&nbsp;&nbsp;&nbsp;&nbsp;Crveni klimnuše.
<BR>&nbsp;&nbsp;&nbsp;&nbsp;&nbsp;Ptica je lebdela iznad njih, klizeći na vetru, a onda se iznenada sjurila daleko dole niz padinu. Zarila je kandže i podigla se s nečim što se koprcalo u njenom kljunu.
<BR>&nbsp;&nbsp;&nbsp;&nbsp;&nbsp;Deb upita: "Šta oko mora da vidi?"
<BR>&nbsp;&nbsp;&nbsp;&nbsp;&nbsp;Teger i Varvija nisu imali pojma. To mora da je bilo očigledno, tako da je Deb sama odgovorila na postavljeno pitanje. "Ogledalo i prolaz. Ponećemo oko sa sobom. Da li priča?"
<BR>&nbsp;&nbsp;&nbsp;&nbsp;&nbsp;"Ne."
<BR>&nbsp;&nbsp;&nbsp;&nbsp;&nbsp;"Otkud znate da vidi?"
<BR>&nbsp;&nbsp;&nbsp;&nbsp;&nbsp;"Pitajte Harfistu i Tužnu Cev."
<BR>&nbsp;&nbsp;&nbsp;&nbsp;&nbsp;Varvija reče: "Idem da ih pokrijem. Mogli bi da se smrznu ovde gore."
<BR>&nbsp;&nbsp;&nbsp;&nbsp;&nbsp;"Dobro", reče Jenavil, i oni poneše krzna u kontejner.
<BR>&nbsp;&nbsp;&nbsp;&nbsp;&nbsp;Harid i Baraji već su skidali bronzanu paučinu i njenu pozadinu. Teger je zaključio da su oni muškarci. Iako su zaprepašćeno zurili iz svojih kapuljača u crvene pastire, nisu ni reč prozborili. Izgleda da su žene vodile razgovore.
<BR>&nbsp;&nbsp;&nbsp;&nbsp;&nbsp;Teger je pokušao da im pomogne. Dok je žurio, postrance noseći jednu ivicu paučine na kamenoj pozadini, stao je da dahće i da se guši. Deb i Jenavil mu pritekoše u pomoć. Teger im se sklonio s puta, boreći se da dođe do daha.
<BR>&nbsp;&nbsp;&nbsp;&nbsp;&nbsp;"Ti si iznemogao", zaključila je Saron.
<BR>&nbsp;&nbsp;&nbsp;&nbsp;&nbsp;Teger je pokušao da utiša dahtanje. "Možemo da hodamo."
<BR>&nbsp;&nbsp;&nbsp;&nbsp;&nbsp;"Pluća ti ne dobijaju dovoljno vazduha. Sutra ćete biti jači. Danas morate da se odmarate."
<BR>&nbsp;&nbsp;&nbsp;&nbsp;&nbsp;Njih četvoro podiže paučinu i krenuše postrance, nizbrdo, prema kućama sa krovovima pokrivenim snegom. Saron je išla ispred njih da pokaže uporišta za stopala Varviji i Tegeru, spremna u svakom trenutku da ih zadrži ako se okliznu.
<BR>&nbsp;&nbsp;&nbsp;&nbsp;&nbsp;Ptica se spustila na kožni podmetač prebačen preko Debinih ramena. Deb je posrnula i opsovala je na nekom nepoznatom jeziku, i ona ponovo uzlete.
<BR>&nbsp;&nbsp;&nbsp;&nbsp;&nbsp;Narod prelivnih planina delovao je neverovatno siguran u hodu.
<BR>&nbsp;&nbsp;&nbsp;&nbsp;&nbsp;Teger i Varvija išli su zagrljeni, trudeći se da ostanu uspravni. Suviše dugo su bili u pokretu. Planina kao da se ljuljala ispod njih. Vetar je pronalazio svaku, ma i najmanju pukotinu u njihovim krznima. Teger je provirio iz kapuljače kroz stisnute oči, trepćući ne bi li odagnao suze.
<BR>&nbsp;&nbsp;&nbsp;&nbsp;&nbsp;Uspeo je donekle da povrati dah. Upitao je Deb: "To je bio vaš jezik, da? Kako ste naučili trgovački govor?"
<BR>&nbsp;&nbsp;&nbsp;&nbsp;&nbsp;Debini suglasnici i samoglasnici bili su izobličeni. Morao je da se nosi sa vetrom ne bi li uhvatio smisao. "Noćni narod kaže, recite im sve. Ali vi, vi ništa ne kažete višništiju ravnica. Čuvamo svoje tajne. Da?"
<BR>&nbsp;&nbsp;&nbsp;&nbsp;&nbsp;Teger nije znao tu reč, ali Varvija ju je uhvatila. Rekla mu je: "Vašnešt", pravilno je naglasivši, a ostalima je rekla: "Da."
<BR>&nbsp;&nbsp;&nbsp;&nbsp;&nbsp;Vašnešt: zaštitnici. Čuvaj tajne od zaštitnika ispod prelivnih planina. "Da", reče Teger.
<BR>&nbsp;&nbsp;&nbsp;&nbsp;&nbsp;Deb reče: "Tila je došla odozdo. Iz ravnih. Čudna osoba, sva čvornovata, nije mogla da upražnjava reštru. Vi razumete, reštra? Nije mogla. Ništa tamo. Dopustila nam da pogledamo.
<BR>&nbsp;&nbsp;&nbsp;&nbsp;&nbsp;Naučila nas da govorimo. Poznavali smo jezik ogledala, ali smo ga pogrešno izgovarali. Tila nas naučila, a onda nam rekla naučite ljude koji se voze u balonima.
<BR>&nbsp;&nbsp;&nbsp;&nbsp;&nbsp;Potom je prošla kroz prolaz. Vratila se posle sedamdeset falana, ista. Mislili smo da je višništi, ali onda smo znali."
<BR>&nbsp;&nbsp;&nbsp;&nbsp;&nbsp;Upravo su prolazili pored kuća: pravolinijske kuće od drveta koje mora da je bilo dovezeno iz šume ispod. Za njima je krenula svita znatiželjne dečurlije: oči su provirivale iz krznatih kapuljača, kao i čavrljanje koje je dopiralo u oblačićima magle. Varvija je pokušavala da im odgovori.
<BR>&nbsp;&nbsp;&nbsp;&nbsp;&nbsp;Teger upita: "Možemo li da razgovaramo sa tom Tilom?"
<BR>&nbsp;&nbsp;&nbsp;&nbsp;&nbsp;"Tila je ponovo otišla dole, pre četrdeset falana i više", reče Deb.
<BR>&nbsp;&nbsp;&nbsp;&nbsp;&nbsp;"Više", odlučno reče Saron.
<BR>&nbsp;&nbsp;&nbsp;&nbsp;&nbsp;Jenavil upita: "Šta znate o reštri?"
<BR>&nbsp;&nbsp;&nbsp;&nbsp;&nbsp;Teger pogleda Varviju. Varvija je odugovlačila. "Otkud vi znate za rišatru? Da li vam odozdo dolaze i drugi posetioci?"
<BR>&nbsp;&nbsp;&nbsp;&nbsp;&nbsp;Meštani se nasmejaše, čak i muškarci. Deb reče: "Ne odozdo, već sa strane! Dolaze ljudi sa obližnjih planina..."
<BR>&nbsp;&nbsp;&nbsp;&nbsp;&nbsp;"Ali svi oni pripadaju narodu prelivnih planina, je li tako?"
<BR>&nbsp;&nbsp;&nbsp;&nbsp;&nbsp;"Vairbi, narod sa planina nije sav od iste vrste. Mi smo Visoka Tačka. Saron..."
<BR>&nbsp;&nbsp;&nbsp;&nbsp;&nbsp;Evo vrata. Teger propusti Varviju ispred sebe. Ptica se spustila na Debino rame i sa njom ušla unutra.
<BR>&nbsp;&nbsp;&nbsp;&nbsp;&nbsp;Ovaj uski prolaz nije, zapravo, predstavljao kuću, već samo malo predvorje sa drvenim gredama i nizovima kuka za kačenje krzna. Vrata na suprotnom kraju otvarala su se jedna naspram drugih.
<BR>&nbsp;&nbsp;&nbsp;&nbsp;&nbsp;Počeli su da skidaju krzna. Dve vrste zagledale su se međusobno, uz silnu znatiželju.
<BR>&nbsp;&nbsp;&nbsp;&nbsp;&nbsp;Žitelji visoke tačke imali su široke torzoe, široka lica, široka usta i duboko usađene oči. Njihova kosa bila je kovrdžava i tamna, kao i brade kod muškaraca. Ispod krzna nosili su tkanine koje su im obavijale torzoe do lakata i kolena, a ispod manžetni bili su veoma dlakavi.
<BR>&nbsp;&nbsp;&nbsp;&nbsp;&nbsp;Deb je bila snažna žena srednjih godina. Ptica, Skripu, pripadala je Deb. Isto kao i istovetni mladići, Harid i Baraji: oni su bili njeni sinovi. Jenavil je bila mlada žena koja se parila sa Barajiem.
<BR>&nbsp;&nbsp;&nbsp;&nbsp;&nbsp;I Saron je bila žena, dubokog glasa, stara i veoma izborana. Vilica i šake bili su joj nekako čudni. Varvija upita: "Pripadaš li ti narodu Visoke Tačke?"
<BR>&nbsp;&nbsp;&nbsp;&nbsp;&nbsp;"Ne, ja sam od naroda Dva Vrha. Balon nas je poneo do Visoke Tačke, daleko od Kratkog koji smo želeli da posetimo. Vetar ovde ne duva kako bi trebalo. Nismo mogli da se vratimo. Ostali su odleteli dalje, u istraživanje, a moj čovek Mekrej bio je dovoljno ubedljiv. Nije mogao da ima više dece, ja sam imala svoju, zašto da ne?"
<BR>&nbsp;&nbsp;&nbsp;&nbsp;&nbsp;Dok je Deb skidala krzno i kačila ga, Skripu se držala za kožnu traku. Kada je Saron povela ostale u glavnu kuću, velika ptica se nadigla i krenula za njima.
<BR>&nbsp;&nbsp;&nbsp;&nbsp;&nbsp;Tavanica je bila visoka. Namštaj - samo ono najneophodnije. Imali su uzdignuto postolje za pticu, dva niska stola, nijednu stolicu. Ovo je bila polovina kuće za posetioce, odeljena od druge polovine dugačkim predvorjem. Teger se pitao hoće li sresti posetioce, ko god oni bili, koji su stanovali na drugom kraju.
<BR>&nbsp;&nbsp;&nbsp;&nbsp;&nbsp;Muškarci su uspravili bronzanu paučinu uza zid. Zatim su žitelji Visoke Tačke posedali prekrštenih nogu u krug, ostavivši mesta za posetioce.
<BR>&nbsp;&nbsp;&nbsp;&nbsp;&nbsp;"Ovo je vaše, kuća za posetioce", reče Saron. "Dovoljno toplo za većinu onih koji dođu, ali možda ćete ipak hteti da spavate u krznu."
<BR>&nbsp;&nbsp;&nbsp;&nbsp;&nbsp;Jenavil pokaza rukom oko sebe. "Mi smo žitelji Visoke Tačke. Prvi do nas u smeru okretanja nazivaju sebe orlovski narod. Nosevi kao kljunovi. Niži su od nas i nisu ovako snažni, ali njihovi baloni su najbolji koje smo videli, i oni prodaju balone drugim narodima. S njima možemo da imamo decu, ali to se veoma retko dešava, tako da se bavimo reštrom s malim rizikom.
<BR>&nbsp;&nbsp;&nbsp;&nbsp;&nbsp;Suprotno od smera okretanja živi ledeni narod. Oni žive na još većim visinama, i hladnoća im malo šteti. Mazarestš ima dečaka sa pripadnikom ledenog naroda. Ako je verovati njenim rečima, u stanju su da pomere planinu. Dečak Jart može da ide u potragu za hranom mnogo više od bilo kog svog vršnjaka.
<BR>&nbsp;&nbsp;&nbsp;&nbsp;&nbsp;Posetioci dolaze izdaleka, kako iz smera okretanja tako i iz suprotnog smera. Sve ih dočekujemo dobrodošlicom i upražnjavamo reštru s njima, ali ne dobijamo decu. Kažu nam da je isto i sa njima. Reštra je za različite vrste, parenje je za dvoje od iste vrste. Narodi sa susednih planina mogu međusobno da se pare, ali ne mogu sa onima koji dođu iz daleka. Tila nam je kazala da naši preci mora da su putovali od jedne planine do druge, menjajući se pri tom.
<BR>&nbsp;&nbsp;&nbsp;&nbsp;&nbsp;A vi?"
<BR>&nbsp;&nbsp;&nbsp;&nbsp;&nbsp;Varvija se smejala tako jako da nije mogla da odgovori, i to zato što joj je bilo neugodno, a ne zato što ju je sve ovo zabavljalo, pomisli Teger. Pokušao je da sroči odgovor. "U ravnici se lako putuje. Sve vrste su izmešane. Viđamo svakakve rišatre. Mi crveni pastiri putujemo čitavog života sa životinjama o kojima se staramo. Ne možemo da upražnjavamo rišatru. Parimo se samo jednom"
<BR>&nbsp;&nbsp;&nbsp;&nbsp;&nbsp;Nije mogao da zaključi kako su reagovali na ovo: njihova lica su mu bila suviše strana. On reče: "Ali neke vrste upražnjavaju rišatru radi zadovoljstva, neke da bi sklopile trgovačke ugovore, ili okončale rat, ili da bi odložile dolazak deteta. Čuli smo da se sakupljači korova, koji gotovo da ne spadaju u razumne, veoma lepo bave rišatrom, što dođe zgodno onima koji neće da gube vreme na... udvaranje. Pripadnici vodenog naroda upražnjavaće rišatru sa svakim ko je u stanju da zadrži dah dovoljno dugo, ali malo je takvih..."
<BR>&nbsp;&nbsp;&nbsp;&nbsp;&nbsp;"Vodeni narod?"
<BR>&nbsp;&nbsp;&nbsp;&nbsp;&nbsp;"Žive ispod površine tečne vode, Baraji. Pretpostavljam da nemate baš puno takve."
<BR>&nbsp;&nbsp;&nbsp;&nbsp;&nbsp;Smeh. Jenavil upita Varviju: "Vi ne upražnjavate rišatru, već samo slušate?"
<BR>&nbsp;&nbsp;&nbsp;&nbsp;&nbsp;"Šta drugo preostaje mojoj vrsti kada dođu posetioci? Ali vi sigurno želite da porazgovarate sa pripadnicima noćnog naroda kada se probude."
<BR>&nbsp;&nbsp;&nbsp;&nbsp;&nbsp;Teger primeti da se Jenavil veoma trudila da ostane ozbiljna.
<BR>&nbsp;&nbsp;&nbsp;&nbsp;&nbsp;"Molim vas da shvatite", reče Saron, "Mi smo samo upražnjavali reštru sa vrstama sa obližnjih planina. Vrste sa prelivnih planina, svi mi, veoma smo slični, čak i ako ne možemo da imamo decu jedni s drugima. Vi..." Trudila se da pronađe odgovarajuće reči, ali nije uspela.
<BR>&nbsp;&nbsp;&nbsp;&nbsp;&nbsp;Pomalo čudni? Veoma neobični? Demoni iz nizije? Pre nego što je tišina postala neugodna, Varvija reče: "Čujemo da zaštitnici mogu da proniknu u svaku tajnu. Kako možete da se nadate da ćete bilo šta sakriti?"
<BR>&nbsp;&nbsp;&nbsp;&nbsp;&nbsp;"Od višništija iz doline", reče Deb.
<BR>&nbsp;&nbsp;&nbsp;&nbsp;&nbsp;Saron objasni. "Višništi predstavljaju opasnost. Tako nam je Tila kazala, to nam govore i pripadnici noćnog naroda, a i legende nam isto pričaju. Međutim, prolaz pripada Visokoj Tački. Višništi su zainteresovani za prolaz. Prolaz vodi kroz obodni zid. Oni mogu da iziđu iz sveta kroz taj prolaz ako obuku svoja balon-odela i kacige sa prozorima. Pripadnici noćnog naroda ne vole da privuku pažnju višništija."
<BR>&nbsp;&nbsp;&nbsp;&nbsp;&nbsp;"Imate ovde zaštitnike?"
<BR>&nbsp;&nbsp;&nbsp;&nbsp;&nbsp;Bilo je očigledno da je Saronin govor podjednako bio upućen bronzanoj mreži kao i Tegeru i Varviji. "Tri višništija iz doline gospodare prolazom. Još nešto: odveli su neke od nas, starije, i neki od njih su nam se vratili kao višništi.
<BR>&nbsp;&nbsp;&nbsp;&nbsp;&nbsp;Višništi iz ravnice su nam pokazali kako da se sakrijemo od mrtvačke svetlosti. Busen ili stena u stanju su da zaustave svetlost koja prolazi kroz krzno i telo, ali najbolje je sakriti se u samom prolazu. Makrej je bio u lovu kada se pojavila mrtvačka svetlost", reče Saron. "Pola dana od zaklona, i nijednog višništija da mu kaže šta da radi."
<BR>&nbsp;&nbsp;&nbsp;&nbsp;&nbsp;Deb reče: "Mnogi od nas bili su u lovu, ili bili uhvaćeni napolju. Svaki treći je umro. Čudna i slabašna deca su se rađala posle toga. Sve planine unaokolo pričaju istu priču, i samo mi i obližnje planine imali smo višništije da nas upozore. Višništi iz ravnice nisu sasvim zli."
<BR>&nbsp;&nbsp;&nbsp;&nbsp;&nbsp;Teger upita: "Mrtvačka svetlost?"
<BR>&nbsp;&nbsp;&nbsp;&nbsp;&nbsp;Međutim, svi žitelji Visoke tačke napraviše se da ga nisu čuli, i Teger nije ponovio pitanje. Saron reče: "Višništi Visoke Tačke služe višništijima iz ravnice da bismo mi bili bezbedni. Ali oni neće reći višništijima iz doline gde držimo ogledalo, a ovi to neće sami saznati. Oni su vešti u saznavanju tajni, ali planine nisu njihove."
<BR>&nbsp;&nbsp;&nbsp;&nbsp;&nbsp;Varvija uzdahnu. "Pripadnicima noćnog naroda veoma će se svideti vaši odgovori. Dosta smo proputovali da bismo došli do njih. Oni će sigurno umeti da postave bolja pitanja."
<BR>&nbsp;&nbsp;&nbsp;&nbsp;&nbsp;"A Luis Vu", primeti Deb. "Ili je on samo predanje?"
<BR>&nbsp;&nbsp;&nbsp;&nbsp;&nbsp;"Gde ste ga čuli?"
<BR>&nbsp;&nbsp;&nbsp;&nbsp;&nbsp;"Od ogledala koja prenose poruke i od Tile."
<BR>&nbsp;&nbsp;&nbsp;&nbsp;&nbsp;Teger reče: "Luis Vu je proključao okean. Graditeljka gradova Halrloprilalar je trgovala i upražnjavala rišatru s njim. Luis Vu je stvaran, ali da li se on nalazi sa druge strane te paučine? Deb, moram da spavam."
<BR>&nbsp;&nbsp;&nbsp;&nbsp;&nbsp;Varvija reče: "Da!"
<BR>&nbsp;&nbsp;&nbsp;&nbsp;&nbsp;Jenavil je izrazila čuđenje ostalih. "Tek je sredina dana."
<BR>&nbsp;&nbsp;&nbsp;&nbsp;&nbsp;"Radili smo noću. Teško dišemo", reče Varvija.
<BR>&nbsp;&nbsp;&nbsp;&nbsp;&nbsp;"Pustite ih da spavaju", naredi Saron. "Idemo. Tegr, Varbija, hoćete li se probuditi kada i pripadnici noćnog naroda?"
<BR>&nbsp;&nbsp;&nbsp;&nbsp;&nbsp;Teger je jedva uspevao da poveže misli i da drži oči otvorene. "Možemo se nadati."
<BR>&nbsp;&nbsp;&nbsp;&nbsp;&nbsp;"Hrana iza onih vrata. Flap, zaboravili smo! Šta jedete?"
<BR>&nbsp;&nbsp;&nbsp;&nbsp;&nbsp;"Sveže meso", odvrati Varvija.
<BR>&nbsp;&nbsp;&nbsp;&nbsp;&nbsp;"Iza onih malih vrata - ne, nema veze. Skripu će vam već nešto naći. Lepo spavajte." Žitelji Visoke Tačke iziđoše jedan za drugim.
<BR>
<BR>&nbsp;&nbsp;&nbsp;&nbsp;&nbsp;Morali su da pogledaju šta se nalazi iza malih vrata, čime su ispustili pola toplote iz kuće. Kada su otvorili mala vrata, otkrili su hranu - hranu za posetioce, biljke i staro meso, ne hranu za crvene pastire - i snežni predeo viđen kroz drvene letvice. Šipke koje su osujećivale grabljivice i prostranstvo koje je obezbeđivalo hladnoću potrebnu za čuvanje hrane.
<BR>&nbsp;&nbsp;&nbsp;&nbsp;&nbsp;Varvija i Teger su se sklupčali jedno uz drugo, sa krznom ispod i krznom iznad. Odložili su odeću da se provetri. Bilo im je prilično toplo, ali Teger je osećao hladnoću kako ga štipa za nos. Mogao je da čuje kuckanje s druge strane zida dok su žitelji Visoke Tačke navlačili svoja krzna.
<BR>&nbsp;&nbsp;&nbsp;&nbsp;&nbsp;Samo što ga nije obuzeo san kada Varvija reče: "Šapat bi umeo da postavi bolja pitanja."
<BR>&nbsp;&nbsp;&nbsp;&nbsp;&nbsp;On odvrati: "Šapat je bio samo moje ludilo."
<BR>&nbsp;&nbsp;&nbsp;&nbsp;&nbsp;"I moje. Šapat me je naučio neke stvari..."
<BR>&nbsp;&nbsp;&nbsp;&nbsp;&nbsp;"Šta?"
<BR>&nbsp;&nbsp;&nbsp;&nbsp;&nbsp;Varvija mu prošaputa u uho. "Bila je sa nama na vazdušnim sankama, ispod krstarice. Podučavala me je o brzini, kako ne bih izludela od brzine kojom smo se kretali. Ona hoće da ostane tajna, Tegeru. Ne želim da nas paučina čuje."
<BR>&nbsp;&nbsp;&nbsp;&nbsp;&nbsp;Oslonili su paučinu uza zid. Teger pogleda prema paučini koja je gledala na celu prostoriju, i nasmeja se. "Ako paučina nije samo komad kamena..."
<BR>&nbsp;&nbsp;&nbsp;&nbsp;&nbsp;"Svi ćemo ispasti velike budale."
<BR>&nbsp;&nbsp;&nbsp;&nbsp;&nbsp;"Kako izgleda Šapat?"
<BR>&nbsp;&nbsp;&nbsp;&nbsp;&nbsp;"Nikada ga nisam videla. Možda je lokalni duh bez tela."
<BR>&nbsp;&nbsp;&nbsp;&nbsp;&nbsp;"Čemu te je podučavao? Ne, nemoj mi sada reći. Trebalo bi da spavamo."
<BR>&nbsp;&nbsp;&nbsp;&nbsp;&nbsp;"Zašto si rekao da ne možemo da upražnjavamo rišatru? Možda zbog njihovog izgleda?"
<BR>&nbsp;&nbsp;&nbsp;&nbsp;&nbsp;"Ne. Nisu ništa čudniji od pripadnika naroda peska. U mislima sam video sebe u Jenavilinom naručju, kako dahćem poput ribe na suvom..."
<BR>&nbsp;&nbsp;&nbsp;&nbsp;&nbsp;Varvija mu se slatko nasmejala u uho.
<BR>&nbsp;&nbsp;&nbsp;&nbsp;&nbsp;"A onda sam se setio da oni govore sa carstvom demona... u ime njega. Bili bismo slavni. Da li si želela da se skrasiš negde, jednog dana, gde nijedan crveni pastir nije čuo za crvene pastire koji su upražnjavali rišatru sa svim vrstama pod lukom?"
<BR>&nbsp;&nbsp;&nbsp;&nbsp;&nbsp;"Mi to nismo radili!"
<BR>&nbsp;&nbsp;&nbsp;&nbsp;&nbsp;"Priče se nadograđuju dok se pričaju. Oni su moćni pripovedači, carstvo demona, a ovaj narod prelivnih planina prenosi njihove reči, a ti i ja smo uništili najveće gnezdo vampira pod Lukom."
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"Mislila si..."
<BR>&nbsp;&nbsp;&nbsp;&nbsp;&nbsp;"Njima je ovo novo. Upražnjavali su rišatru samo sa sličnima sebi. Ljubavi, da li bi voleo da podučavaš rišatru, makar samo jednom?"
<BR>&nbsp;&nbsp;&nbsp;&nbsp;&nbsp;Zaspali su.
</P></TD></TR></TABLE>
<P class="next">
<A HREF=p30.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
