<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11. STRAŽARSKA DUŽNOST
<BR>@03 = Grad tkača, 2892.
<P>&nbsp;&nbsp;&nbsp;&nbsp;&nbsp;Dnevna svetlost obasjavala mu je kapke. Luis pokuša da se preokrene, ali zastade. Probudio bi je.
<BR>&nbsp;&nbsp;&nbsp;&nbsp;&nbsp;Polako mu se vratilo sećanje. Sejvur. Tkači, dolina reke Šenti. Poslednji, vampiri i ubice vampira, skriveni zaštitnik...
<BR>&nbsp;&nbsp;&nbsp;&nbsp;&nbsp;Okrenula se u njegovom naručju. Zlatno-srebrno krzno; tanke usne. Grudi su joj bile gotovo sasvim ravne, ali su zato istaknute bradavice štrčale kroz krzno. Probudila se u tren oka. Goli crni kapci doprinosili su tome da joj smeđe oči deluju ogromno.
<BR>&nbsp;&nbsp;&nbsp;&nbsp;&nbsp;Sejvur ga je proučavala, želeći da se uveri da je i on budan. A onda - nije pitao, ali je pretpostavio. Jutro je bilo Sejvurino vreme za rišatru, a i Luisu je upravo to bilo strašno potrebno.
<BR>&nbsp;&nbsp;&nbsp;&nbsp;&nbsp;Strašno potrebno. Nema sumnje da je osetila kako nešto nije u redu. Odmakla se dva inča da mu vidi lice. "Da li si gladan ujutro?"
<BR>&nbsp;&nbsp;&nbsp;&nbsp;&nbsp;"Ponekad."
<BR>&nbsp;&nbsp;&nbsp;&nbsp;&nbsp;"Nešto ti odvlači pažnju."
<BR>&nbsp;&nbsp;&nbsp;&nbsp;&nbsp;"Nešto mi je odvlačilo pažnju. Odvlači je. Izvini."
<BR>&nbsp;&nbsp;&nbsp;&nbsp;&nbsp;Sačekala je dok se nije uverila da nema šta više da kaže, a onda: "Hoćeš li podučavati danas?"
<BR>&nbsp;&nbsp;&nbsp;&nbsp;&nbsp;"Trebalo bi da pođem u potragu za biljkama koje mogu da jedem. Mi smo svaštojedi. Našoj utrobi je potrebna sirova hrana. Hej, starija deca idu u lov..."
<BR>&nbsp;&nbsp;&nbsp;&nbsp;&nbsp;"Da, poći ćemo s njima", reče Sejvur. "Više će od tebe naučiti u šumi nego od mene u kolibi. Evo, neka ti ovo bude poklon za rastanak, ali potreban ti je sada."
<BR>&nbsp;&nbsp;&nbsp;&nbsp;&nbsp;Iz ugla je izvukla nešto sa trakama. Luis iznese stvar na sunce i stade da se divi. Bila je to predivno ukrašena istkana stvar, vredan poklon: vreća za leđa.
<BR>&nbsp;&nbsp;&nbsp;&nbsp;&nbsp;Pronašao je ostatke sinoćnje ribe u pepelu roštilja, zamotane u lišće. Bio je to dobar doručak.
<BR>&nbsp;&nbsp;&nbsp;&nbsp;&nbsp;Sustigao je Sejvur koja je pokušavala da potera izvestan broj dece u jednom pravcu, dok im je pričala o biljkama, gljivama, životinjama i životinjskim tragovima.
<BR>&nbsp;&nbsp;&nbsp;&nbsp;&nbsp;Juče je video mesnate listove u obliku glave strele na purpunoj stabljici koja je rasla u podnožju drveća. Nešto slično raslo je i nizvodno, i ti listovi bili su jestivi.
<BR>&nbsp;&nbsp;&nbsp;&nbsp;&nbsp;Obično je svaštojed mogao da posmatra šta druge hominidne vrste jedu i da i sam to proba, da proba da jede sve što drugi hominid smatra da je bezbedno. Ali to nije mogao da uradi među zadrtim mesojedima.
<BR>&nbsp;&nbsp;&nbsp;&nbsp;&nbsp;S druge, pak, strane, ono što pronađe neće morati da deli. Ako je otrovno, bio je tu medicinski komplet. Treba jesti jednu stvar za drugom i proveravati sebe. Ako je blago otrovna, možda bi ipak mogao da je pojede da bi uneo u organizam nešto sirovo, radi kalijuma ili zbog bilo kakve retke supstance koju nije unosio.
<BR>&nbsp;&nbsp;&nbsp;&nbsp;&nbsp;Deca su gledala dok je on probao ovo i ono, jedno žvakao, drugo odbacivao, ovo ili ono stavljao u vreću na leđima. Sejvur je pokušala da mu pomogne. Ukazala mu je na otrovnu puzavicu pre nego što je Luis stigao da si naudi, kao i plave bobice koje su ptice volele i koje su imale dobar ukus, ukus limuna. Gljivu veličine plitkog tanjira koja je očigledno lečila alergije...
<BR>&nbsp;&nbsp;&nbsp;&nbsp;&nbsp;Stigli su do jezerceta nešto pre dece. Sejvur ga je zadržala, dodirnuvši mu šakom ruku. Voda je bila ravna i mirna. Kolena i leđa mu se pobuniše dok se spuštao na kolena.
<BR>&nbsp;&nbsp;&nbsp;&nbsp;&nbsp;Njegova kosa... Nikada je ovakvu nije video, prošarana belim pramenovima. Imao je bore oko očiju. Luis vide da je ostario.
<BR>&nbsp;&nbsp;&nbsp;&nbsp;&nbsp;U agoniji žaljenja, pomisli: Ovako! Trebalo je da se oblačim ovako kada mi je bilo sto! Svi na zabavi bi se užasnuli!
<BR>&nbsp;&nbsp;&nbsp;&nbsp;&nbsp;Sejvur mu se vragolasto osmehnula. "Da li si se nadao da će ti Stril doći?"
<BR>&nbsp;&nbsp;&nbsp;&nbsp;&nbsp;Luis se zagledao u nju, a onda se iznenađeno nasmejao. Sejvur nije videla njegove godine, već svoje! Bio je pošteđen odgovora: deca su se ponovo okupljala oko njih.
<BR>
<BR>&nbsp;&nbsp;&nbsp;&nbsp;&nbsp;Luis je nešto želeo da sazna. To je mogao da uradi podučavajući. Odabrao je plavokrznog bacača mreže koji se strašno trudio da privuče Strilinu pažnju. "Paralde, znaš li da su sva ljudska bića nekada bila slična?"
<BR>&nbsp;&nbsp;&nbsp;&nbsp;&nbsp;Čuli su za to. Nisu baš verovali, ali nisu ni sasvim odbacivali tu mogućnost.
<BR>&nbsp;&nbsp;&nbsp;&nbsp;&nbsp;Luis poče da crta u blatu: homo habilisa, u pravoj veličini, što je najbolje umeo. "Pak roditelj. Naši preci živeli su na planeti nalik na svet na kome sam ja rođen, lopti, ali mnogo bližoj središtu našeg vrtloga zvezda", i nacrtao je ispruganu spiralu, galaksiju. "Mi smo ovde napolju. Paki su živeli tamo unutra." Nije mogao da nacrta svet Paka. Niko ga nikada nije video. "Tamo je rasla jedna biljka koja se zvala 'drvo života'."
<BR>&nbsp;&nbsp;&nbsp;&nbsp;&nbsp;Počeo je da menja homo habilisa, nacrtavši mu naduvenu izobličenu glavu, naduvene zglobove, naboranu kožu, bezubu vilicu koja je izrasla kroz desni u koščati kljun.
<BR>&nbsp;&nbsp;&nbsp;&nbsp;&nbsp;"Vi od dece postajete odrasli", rekao im je. "Kada su sva ljudska bića bila slična, pre postanka Prstena, bilo je dece i odraslih koji su pravili još dece, kao i treći oblik koji ih je i jedne i druge štitio. Odrasli tada nisu bili razumni. Kada bi koji odrastao dovoljno ostareo, on bi pojeo drvo života..."
<BR>&nbsp;&nbsp;&nbsp;&nbsp;&nbsp;"Ona", primeti Parald i zakikota se.
<BR>&nbsp;&nbsp;&nbsp;&nbsp;&nbsp;Stet, njihova opšta zamenica bila je ženskog roda. Luis reče: "Potom bi ona zaspala i promenila se u snu, poput leptira. Njen pol bi izbledeo. Zaštitnici muškarci i žene se ne razlikuju. Vilica bi joj izrasla da zameni zube, proširio bi se omotač mozga, kao i zglobovi, tako da mišići dobiju veću polugu, koža bi joj se pretvorila u debeo kožni oklop. Kada bi promena bila gotova, ona je postajala pametnija i snažnija, i jedino bi joj bilo stalo da zaštiti svoju decu. Zaštitnici su vodili strašne ratove oko toga čija će deca preživeti.
<BR>&nbsp;&nbsp;&nbsp;&nbsp;&nbsp;Stril upita: "Zašto se to nama ne dešava?"
<BR>&nbsp;&nbsp;&nbsp;&nbsp;&nbsp;"Zbog jednog elementa koga gotovo da nema u tlu ispod Luka. Virus koji stvara zaštitnike ne može da živi bez njega. Ali u pećini ispod jednog od ostrva na Velikom Okeanu još raste drvo života sa virusom u korenu.
<BR>&nbsp;&nbsp;&nbsp;&nbsp;&nbsp;Užasna stvar vezana za zaštitnika jeste to što će ona sve učiniti za svoje rođake. Ko god da je sagradio Prsten, zaključao je drvo života tako da niko ne može da dopre do njega. Raste pod veštačkom svetlošću na velikim plantažama ispod Karte Marsa. Ali neko mora da je dospeo do njega..."
<BR>&nbsp;&nbsp;&nbsp;&nbsp;&nbsp;"To je ono što plaši Žitelja mreže!" zakrešta Parald.
<BR>&nbsp;&nbsp;&nbsp;&nbsp;&nbsp;"Tačno. Misli da je pronašao zaštitnika na drugom Velikom Okeanu, i još jednog na pola puta uz Luk suprotno od smera okretanja, a možda ih još ima koji posluju na obodnom zidu. Žitelj mreže nije u srodstvu ni sa jednim ljudskim zaštitnikom. Oni će ga nagonski smatrati neprijateljem. On upravlja odbranom od meteora u središtu za popravke. Što znači da je u mogućnosti da spali šta god želi, bilo gde na Luku.
<BR>&nbsp;&nbsp;&nbsp;&nbsp;&nbsp;Koga onda treba da se bojimo? Žitelja mreže ili zaštitnika?"
<BR>&nbsp;&nbsp;&nbsp;&nbsp;&nbsp;Deca su se stresla, zakikotala, a onda počela da pričaju.
<BR>&nbsp;&nbsp;&nbsp;&nbsp;&nbsp;Luis je slušao i učio. Znali su za zaštitnike. Rat je za njih predstavljao samo glasine, pa ipak su te glasine stigle do njih odevene u oklop u obliku zaštitnika. Izgleda da su sva ljudska bića nosila taj oblik u umovima, poistovećujući ga sa junacima ili čudovištima, kao što su sveti Georgije ili Grendel; kao crteže na oklopu među divovima trave i kao skafandre na kosmodromu.
<BR>&nbsp;&nbsp;&nbsp;&nbsp;&nbsp;Posle dosta rasprave, izgleda da su deca stala na stranu Poslednjeg. Tuđinci se nisu nadmetali, nisu krali, nisu silovali; a šta može biti čudnije od Žitelja mreže?
<BR>&nbsp;&nbsp;&nbsp;&nbsp;&nbsp;Uskoro su svi otrčali da plivaju u jezeru.
<BR>
<BR>&nbsp;&nbsp;&nbsp;&nbsp;&nbsp;Ovdašnje biljke podsetile su Luisa na jednu drugu biljku sa debelim korenom nalik na repu. Počeo je da kopa. Sejvur ga je izvesno vreme gledala, a onda upita: "Dakle, Luvivu, možeš li da se prehraniš?"
<BR>&nbsp;&nbsp;&nbsp;&nbsp;&nbsp;"Mislim da ću moći. To baš nije način života koji ti omogućuje da se ugojiš", reče on.
<BR>&nbsp;&nbsp;&nbsp;&nbsp;&nbsp;"Je li ti drago što si došao među nas?"
<BR>&nbsp;&nbsp;&nbsp;&nbsp;&nbsp;"Oh, da." Gotovo da je nije slušao. Odluka koju je doneo pre jedanaest godina se razrešavala.
<BR>&nbsp;&nbsp;&nbsp;&nbsp;&nbsp;"Ali poželeo si Stril."
<BR>&nbsp;&nbsp;&nbsp;&nbsp;&nbsp;Luis uzdahnu. Stril bi predstavljala pravo zadovoljstvo, ali čak i Sejvur, zrela sa svojih četrdesetak zemaljskih godina, nije bila daleko od onoga koliko je želeo da se približi napastvovanju dece.
<BR>&nbsp;&nbsp;&nbsp;&nbsp;&nbsp;On reče: "Stril je prelepa. Sejvur, da je Stril došla, to bi bilo loše. Umem da procenim koliko je jedna kultura bogata po ženi koja sa mnom deli šator. Ja sam ovde zgoditak, bez obzira na moje stvarne vrednosti..."
<BR>&nbsp;&nbsp;&nbsp;&nbsp;&nbsp;"Veliki."
<BR>&nbsp;&nbsp;&nbsp;&nbsp;&nbsp;"...a ti si me tražila za sebe. Ali ako ljudi gladuju, ili ih napadaju grabljivice, ili ratuju, onda oni pokušavaju da pogode kakvu nagradu ja želim. I tada zatičem neku predivnu mladu ženu u svom krevetu i svestan sam da imamo problem."
<BR>&nbsp;&nbsp;&nbsp;&nbsp;&nbsp;"Ali ti ne bi."
<BR>&nbsp;&nbsp;&nbsp;&nbsp;&nbsp;"Ne, hoću da kažem možda im je potrebno nešto više od ideja." Poklonio je dve svoje teretne ploče ljudima duž reke kojima je bilo potrebno nešto da podižu teške terete. Nije hteo to da kaže Sejvur, tako je samo primetio: "Znanje je poput rišatre. Imaš ga, daš ga, i dalje ga imaš. Ali morao sam da dajem alatke."
<BR>&nbsp;&nbsp;&nbsp;&nbsp;&nbsp;"Zašto si bio onako nervozan jutros? Zaštitnici?"
<BR>&nbsp;&nbsp;&nbsp;&nbsp;&nbsp;Luis spusti koren u vreću. Sada je imao četiri. "Znaš za zaštitnike?"
<BR>&nbsp;&nbsp;&nbsp;&nbsp;&nbsp;"Još od malena. U pričama su oni junaci, ali na kraju vremena njihove bitke uništavaju Luk i svet zajedno s njim. Kidada i ja više ne pričamo te priče."
<BR>&nbsp;&nbsp;&nbsp;&nbsp;&nbsp;"Ti jesu junaci", složio se Luis. "Oni na obodnom zidu popravljaju motore koji drže Luk tamo gde mu je mesto. Drugi je odbijao osvajače. Međutim, zaštitnici mogu biti i prava napast. Zapisi Žitelja mreže nagoveštavaju da su zaštitnici uništili sav život na Domu, na jednom od naših svetova-lopti. U ratu između zaštitnika koji su želeli više utrina za svoje rasplođivače."
<BR>&nbsp;&nbsp;&nbsp;&nbsp;&nbsp;Sejvur upita: "Veruješ li ti zapisima Žitelja mreže?"
<BR>&nbsp;&nbsp;&nbsp;&nbsp;&nbsp;"Dosta su dobri."
<BR>&nbsp;&nbsp;&nbsp;&nbsp;&nbsp;"Da plivamo?"
<BR>
<BR>&nbsp;&nbsp;&nbsp;&nbsp;&nbsp;Sredinom popodneva dečaci su ubili nešto što je ličilo na malu antilopu. Deca su isekla motku kako bi je odneli do sela, sa Luisom koji je marširao ispred svih. Prijatno je kada si najjači muškarac, a to uopšte nije bila nikakva novina. Prosečno ljudsko biće sa Prstena bilo je manje od Luisa Vua.
<BR>&nbsp;&nbsp;&nbsp;&nbsp;&nbsp;Plivači su otišli dalje, ali su zato mornari i njihov brod još bili u luci. Uhvatili su nekoliko riba i potpirili vatru. Do pola noći antilopa je bila skoro gotova.
<BR>&nbsp;&nbsp;&nbsp;&nbsp;&nbsp;Večeras je prozor u steni, koji se napola mogao videti između koliba, prikazivao Prsten od ivice do ivice, kariranu plavo-belu traku sa crnim nebom duž obe ivice.
<BR>&nbsp;&nbsp;&nbsp;&nbsp;&nbsp;Gde li su tanj neustrašivi lovci na vampire?
<BR>&nbsp;&nbsp;&nbsp;&nbsp;&nbsp;Luis je spustio svoj asortiman korenja na sam kraj ugljevlja da se ispeče. Deca i odrasli bombardovali su ga pitanjima.
<BR>&nbsp;&nbsp;&nbsp;&nbsp;&nbsp;"To je Luk", rekao im je. "Večeras Žitelj mreže mora da gleda sve tamo do suprotne ivice. Vidite, eno ivice samog sunca, a ono je deo jednog od senkovitih kvadrata koji noću skrivaju sunce. Svo to nepravilno belilo su oblaci. Ne, ne možete ih videti kako se kreću. Kada bi se oni tako brzo kretali, vetar bi istog časa oduvao predeo sa osnove od skrita! One svetlucave tačke, krive i linije, ako možete da ih razaznate, to su mora i reke."
<BR>&nbsp;&nbsp;&nbsp;&nbsp;&nbsp;"On i zvezde prikazuje uvećane", primeti stari Kidada. "Šta je ono što se kreće? I, Luise, šta to Žitelj mreže pokušava da ti kaže?"
<BR>&nbsp;&nbsp;&nbsp;&nbsp;&nbsp;S one strane ivice Luka, sve sjajne zvezde su se kretale. Najsjajnija se popreko pomicala u odnosu na ostale. Luis ju je posmatrao. Usporila je kada se približila obodnom zidu. Sada je bila na obodnom zidu, pretvorivši potez oboda u sjajnu plavo-belu liniju... i ugasila se.
<BR>&nbsp;&nbsp;&nbsp;&nbsp;&nbsp;Luis reče: "Pokušava da mi kaže da je pod Luk stigao novi osvajač."
<BR>&nbsp;&nbsp;&nbsp;&nbsp;&nbsp;Parald odseče komad mesa i doda ga Kidadi, zatim Sejvur, a onda onima koji su se hitro okupili. Vik ponudi Luisu ribu na štapu. Tkači i mornari uzeše svoje obroke i prođoše između koliba ka pročelju stene.
<BR>&nbsp;&nbsp;&nbsp;&nbsp;&nbsp;Pokazujem ti invaziju na Prsten; dođi da razgovaraš. Neću da ti prikažem Valavirgilin živu ili mrtvu; moraš da tražiš.
<BR>&nbsp;&nbsp;&nbsp;&nbsp;&nbsp;Luis je prihvatio komad antilope i, jedući iz obe šake, krenuo za Paraldom.
<BR>&nbsp;&nbsp;&nbsp;&nbsp;&nbsp;Tkači posedaše po stolovima i pesku, posmatrajući. Sejvur mu napravi mesta na stolu.
<BR>&nbsp;&nbsp;&nbsp;&nbsp;&nbsp;Unutar prozora mrene, senkoviti kvadrat pređe preko sunca. Pojedinosti postaše jasnije, oštrije.
<BR>&nbsp;&nbsp;&nbsp;&nbsp;&nbsp;Sjajna svetlost plamtela je na obodnom zidu. Tokom nekoliko narednih minuta tačka se pomerila ka unutrašnjosti, preko površine Prstena; postala je prigušena, zamagljena, ugasila se.
<BR>&nbsp;&nbsp;&nbsp;&nbsp;&nbsp;Jednoličan prizor, ali oni su gledali. Luis se zapitao neće li tkači postati zavisnici pasivne zabave.
<BR>&nbsp;&nbsp;&nbsp;&nbsp;&nbsp;Oblaci su se sada kretali. Nepregledna ustrojstva vetrova prikazivala su svoje oblike na ubrzanom snimku. Sićušan, bledi peščani sat usisavao je vazdušne struje na oba kraja: uragan na njegovoj padini, rupu od meteora.
<BR>&nbsp;&nbsp;&nbsp;&nbsp;&nbsp;Pri ubrzanoj reprodukciji, solarno ispupčenje uzdiglo se pored oboda senkovitog kvadrata. Udarni talas zelenog bleštavila dodirnuo je obodni zid u tački gde je malopre počivala zvezda. Zelena zvezda odvojila se od zida i postala nejasna dok je presecala oblake.
<BR>&nbsp;&nbsp;&nbsp;&nbsp;&nbsp;Dok su poslednji srebrni zraci sunca nestajali iznad njihovih glava, svi tkači su pohrlili u svoje kolibe, uzbuđeno čavrljajući i zevajući. Luis ih je zapanjeno gledao. Ti tkači su zaista bili dnevna bića.
<BR>&nbsp;&nbsp;&nbsp;&nbsp;&nbsp;Pre nego što je Poslednji stigao da odluči da progovori pred njima, Luis se vratio do vatre. Izgrabuljao je dva korena iz ugljevlja.
<BR>&nbsp;&nbsp;&nbsp;&nbsp;&nbsp;Jedan je bio kiseo. Drugi nije bio loš. Nije uvek ovako dobro jeo.
<BR>&nbsp;&nbsp;&nbsp;&nbsp;&nbsp;Mornari su ostali. Jedan mu se pridružio. "Ta predstava je za tebe, je li tako?"
<BR>&nbsp;&nbsp;&nbsp;&nbsp;&nbsp;Luis se osvrnu. Zelena zvezda unutar prozora Poslednjeg se ugasila.
<BR>&nbsp;&nbsp;&nbsp;&nbsp;&nbsp;"Ne znam šta da mu kažem", primeti Luis. "Vik, da li ti se obratio?"
<BR>&nbsp;&nbsp;&nbsp;&nbsp;&nbsp;"Nije. Plaši me."
<BR>&nbsp;&nbsp;&nbsp;&nbsp;&nbsp;Poruka Poslednjeg bila je dovoljno jasna. Fuzioni pogon: osvajačka svemirska letelica. ARM, Patrijaršija i Flota svetova - svi su oni znali za Prsten. Svako od njih imao je vremena da opremi pohod. Možda je osvajač kakva letelica graditelja gradova koja se upravo vratila, ili neko sasvim drugi.
<BR>&nbsp;&nbsp;&nbsp;&nbsp;&nbsp;Automatska odbrana od meteora neće reagovati ako se osvajač sporo kreće. Neki entitet je aktivno uništavao brodove.
<BR>&nbsp;&nbsp;&nbsp;&nbsp;&nbsp;I ubica je imao problem. Brzinu svetlosti. Osvajač se spustio nekoliko svetlosnih minuta od drugog Velikog Okeana, ali je napad usledio tek posle nekoliko časova. Solarni pramen mora biti izbačen, efekat supertermalnog lasera mora da se rasprostre duž plazme, a za sve to potrebno je vreme; ali i dalje je postojalo to zakašnjenje usled ograničene brzine svetlosti. Lovina bi još mogla umaći.
<BR>&nbsp;&nbsp;&nbsp;&nbsp;&nbsp;Poslednji bi i te kako voleo da nađe neoštećen brod sa hiperpogonom.
<BR>&nbsp;&nbsp;&nbsp;&nbsp;&nbsp;Kroz udaljene grane dopirala je tiha muzika. Vik je otišao na svoj brod. Luis je iščeprkao i treći koren iz vatre. Zasekao ga je, a zatim pritisnuo krajeve ne bi li ga otvorio. Potekoše para i miris slični slatkom krompiru. Zapitao se da nije možda pronašao divlje drvo života. Nije važno. U tlu nije bilo dovoljno talijuma; biljka ne bi podržala virus koji uzrokuje promenu; a i kuvanje bi ga ionako ubilo. Luis nije žurio sa jelom, a onda se uputio prema Sejvurinoj kolibi od pruća.
<BR>&nbsp;&nbsp;&nbsp;&nbsp;&nbsp;Muzika kao da je postala bučnija. Bila je čudna, podsećala je na vetar i brujanje žica. Zastao je ispred Sejvurine kolibe od pruća da sluša.
<BR>&nbsp;&nbsp;&nbsp;&nbsp;&nbsp;Muzika je prestala. Neki glas reče: "Zar nećeš razgovarati sa Žiteljem mreže?"
<BR>&nbsp;&nbsp;&nbsp;&nbsp;&nbsp;"Ne noćas", odvrati Luis i osvrnu se oko sebe. Glas je bio dečiji i imao je poteškoća sa govorom. Noć je bila maglovita, ali noći na Prstenu su sjajne i trebalo bi nešto da vidi, pomisli Luis.
<BR>&nbsp;&nbsp;&nbsp;&nbsp;&nbsp;"Hoćeš li da se pokažeš?"
<BR>&nbsp;&nbsp;&nbsp;&nbsp;&nbsp;Košmar se podigao iz niskog grmlja, suviše blizu. Glatka dlaka boje noći prekrivala mu je telo. Veliki očnjaci primoravali su ga da se preterano osmehuje. Dugačke ruke, velike šake; minijaturna harfa u jednoj šaci.
<BR>&nbsp;&nbsp;&nbsp;&nbsp;&nbsp;Demon je, izgleda, bio muško, ali kilt je to skrivao. Retke dlake po licu, ravna prsa: dete, dečak ili devojčica.
<BR>&nbsp;&nbsp;&nbsp;&nbsp;&nbsp;"Lep kilt", reče Luis.
<BR>&nbsp;&nbsp;&nbsp;&nbsp;&nbsp;"Lepa vrećica za leđa. Svi u dolini reke Šenti vole radove tkača."
<BR>&nbsp;&nbsp;&nbsp;&nbsp;&nbsp;Luis je to znao: viđao je radove tkača desetinama hiljada milja nizvodno. Upitao je: "Da li ti obezbeđuješ tkače?"
<BR>&nbsp;&nbsp;&nbsp;&nbsp;&nbsp;"Obez...?"
<BR>&nbsp;&nbsp;&nbsp;&nbsp;&nbsp;"Čuvaš njihove stvari noću."
<BR>&nbsp;&nbsp;&nbsp;&nbsp;&nbsp;"Da, mi zaustavljamo lopove."
<BR>&nbsp;&nbsp;&nbsp;&nbsp;&nbsp;"Ali ne plaćaju vas za uobičajeno... ovaj..."
<BR>&nbsp;&nbsp;&nbsp;&nbsp;&nbsp;Umesto odgovora - da li je postojala reč za odnošenje đubreta i pogrebne usluge? - dete dunu u dršku svoje harfe dok su mu prsti prelazili preko rupa i trzali žice. Odsviralo je melodiju na svom duvačko-gudačkom instrumentu, zatim ga je pružilo. "Imaš li naziv za ovo?"
<BR>&nbsp;&nbsp;&nbsp;&nbsp;&nbsp;"Vanbračno dete harfe i kazua. Kazarf?"
<BR>&nbsp;&nbsp;&nbsp;&nbsp;&nbsp;"Onda sam ja Kazarf", odvrati demon. "Jesi li ti Luis Vu?"
<BR>&nbsp;&nbsp;&nbsp;&nbsp;&nbsp;"Otkud..."
<BR>&nbsp;&nbsp;&nbsp;&nbsp;&nbsp;"Znamo da si proključao okean, daleko uz Luk..." Kazarf pokaza prstom. "...tamo. Nestao si na četrdeset jedan falan, i sada te nalazimo ovde."
<BR>&nbsp;&nbsp;&nbsp;&nbsp;&nbsp;"Kazarfe, vaše veze su zadivljujuće. Kako to uspevate?" Luis nije očekivao da dobije odgovor. Demoni su imali svoje tajne.
<BR>&nbsp;&nbsp;&nbsp;&nbsp;&nbsp;"Sunčeva svetlost i ogledala", reče Kazarf. "Da li je Žitelj mreže nekada bio tvoj prijatelj?"
<BR>&nbsp;&nbsp;&nbsp;&nbsp;&nbsp;"Saveznik. Ne prijatelj. Složeno je to."
<BR>&nbsp;&nbsp;&nbsp;&nbsp;&nbsp;Hominid zašiljenog lica proučavao je Luisa. Luis je pokušao da ne obraća pažnju na zadah koji je dopirao iz usta strvinara. Dete upita: "Da li bi razgovarao sa ocem?"
<BR>&nbsp;&nbsp;&nbsp;&nbsp;&nbsp;"Možda. Koliko si star?"
<BR>&nbsp;&nbsp;&nbsp;&nbsp;&nbsp;"Skoro četrdeset falana."
<BR>&nbsp;&nbsp;&nbsp;&nbsp;&nbsp;Deset godina. "Koliko je star tvoj otac?"
<BR>&nbsp;&nbsp;&nbsp;&nbsp;&nbsp;"Sto pedeset."
<BR>&nbsp;&nbsp;&nbsp;&nbsp;&nbsp;"U falanima meni je oko hiljadu", primeti Luis Vu. Zaključio je da je dete bilo suviše upadljivo. Da nije samo trebalo da mu odvuče pažnju? Da li njegov otac prisluškuje?
<BR>&nbsp;&nbsp;&nbsp;&nbsp;&nbsp;E pa, kako onda da kaže ovo? Da li bi trebalo? Luis poče: "Žitelj mreže, velika mačka, dvoje graditelja gradova i ja. Mi smo spasli sve pod Lukom."
<BR>&nbsp;&nbsp;&nbsp;&nbsp;&nbsp;Kazarf ništa ne odvrati. Neke lutalice mora da su veliki lažovi, pomisli Luis. Reče: "Imali smo plan. Ali trebalo je da pobijemo n-n-nešto... Pobio bi mnogo ljudi koje smo pokušavali da spasemo. Isto sam onoliko kriv koliko sam mislio da je i Žitelj mreže, i mrzeo sam ga zbog toga. Sada sam otkrio da je Žitelj mreže spasao mnogo više ljudi nego što sam toga bio svestan."
<BR>&nbsp;&nbsp;&nbsp;&nbsp;&nbsp;"Onda mu moraš zahvaliti. I izviniti se?"
<BR>&nbsp;&nbsp;&nbsp;&nbsp;&nbsp;"Učinio sam to, Kazarfe. Kazarfe, očekujem da ćemo ponovo razgovarati, ali mojoj vrsti je potreban san. Ako tvoj otac želi da razgovara, nema sumnje da me jedan demon uvek može naći." Luis je kleknuo kako bi ušao u kuću od pruća.
<BR>&nbsp;&nbsp;&nbsp;&nbsp;&nbsp;"Da li ti je zbog toga ostao neprijatan ukus u ustima?"
<BR>&nbsp;&nbsp;&nbsp;&nbsp;&nbsp;Luis se nasmeja. Demon verovatno sve zna o neprijatnom ukusu! Ali taj glas nije pripadao Kazarfu.
<BR>&nbsp;&nbsp;&nbsp;&nbsp;&nbsp;Vratio se napolje. Reče: "Da."
<BR>&nbsp;&nbsp;&nbsp;&nbsp;&nbsp;"Pa ipak, progutao si ono što si morao. Sada je na Žitelju mreže da odluči. Vredan savez, rđavi maniri - ti imaš hiljadu falana? Koliko je star Žitelj mreže?"
<BR>&nbsp;&nbsp;&nbsp;&nbsp;&nbsp;"Već od nagađanja me zaboli glava."
<BR>&nbsp;&nbsp;&nbsp;&nbsp;&nbsp;Dete je selo prekrštenih nogu i pratilo svirkom glas koji je dopirao niodkuda. Glas odraslog reče: "Mi živimo možda dve stotine falana. Ako te je taj nesporazum koštao samo četrdeset do pedeset falana, za nekog kao što si ti mora da ga vredi izgladiti."
<BR>&nbsp;&nbsp;&nbsp;&nbsp;&nbsp;"Oh, graditelji gradova bili su izbeglice, a ubijanje nije smetalo Hmiiju! Ali ja sam i dalje kriv. Ja sam pristao. Mislio sam da smo pobili sve te ljude kako bismo spasli ostale."
<BR>&nbsp;&nbsp;&nbsp;&nbsp;&nbsp;"Razvedri se."
<BR>&nbsp;&nbsp;&nbsp;&nbsp;&nbsp;"Aha." Nije čak ni od jednog demona mogao da traži da razmišlja o kolikom broju je tu bila reč. Nema tog zdravog uma koji bi mogao da ga svari. Hominidi različite inteligencije naseljavaju Prsten, osvajaju svaku zamislivu ekološku nišu. Stoka, vidre, slepi miševi vampiri, hijene, sokolovi... Otrpilike trideset biliona, sa marginom greške većom nego što su svi žitelji poznatog svemira.
<BR>&nbsp;&nbsp;&nbsp;&nbsp;&nbsp;Možemo spasti većinu njih. Generisaćemo solarni plamen i okrenuti ga ka površini Prstena kako bismo doveli zagrejano vodonično gorivo u nekoliko ponovo postavljenih visinskih potisnika na obodnom zidu. Izgubićemo hiljadi i po milijardi usled zračenja i vatre. Oni bi ionako pomrli. Spasićemo dvadeset puta toliko.
<BR>&nbsp;&nbsp;&nbsp;&nbsp;&nbsp;Međutim, napredni, prilagodljivi programi Poslednjeg savršeno su kontrolisali plazma-potisnik veći od svetova. Poslednji nije pobio hiljadu i po milijardi. Nipošto.
<BR>&nbsp;&nbsp;&nbsp;&nbsp;&nbsp;Ipak, Luis Vu je pristao na njihovu smrt.
<BR>&nbsp;&nbsp;&nbsp;&nbsp;&nbsp;On reče: "Ta oblast središta za popravke bila je zaražena drvetom života... biljkom koja pretvara hominide u nešto sasvim drugačije. Kazarf kaže da si ti u pravim godinama da postaneš zaštitnik. Ja sam sedam puta stariji. Virus u drvetu života ubio bi starog Luisa Vua.
<BR>&nbsp;&nbsp;&nbsp;&nbsp;&nbsp;I tako sam poslao Žitelja mreže samog unutra da ih pobije. Inače bih video koliko ih nije umrlo. Oduzeo sam sve te živote, i jedini način da se izvinim bio je da umrem."
<BR>&nbsp;&nbsp;&nbsp;&nbsp;&nbsp;"Ali ti nisi mrtav", primeti skriveni glas.
<BR>&nbsp;&nbsp;&nbsp;&nbsp;&nbsp;"Umirem. Sa medicinskim kompletom na mojim teretnim pločama mogu da izdržim još najviše jedan falan."
<BR>&nbsp;&nbsp;&nbsp;&nbsp;&nbsp;Detetova muzika završi se u nesaglasju, i noć utihnu.
<BR>&nbsp;&nbsp;&nbsp;&nbsp;&nbsp;Tanj! Imao je dugovečnost i odbacio ju je, ali ovi ljudi nikada nisu imali izbora. Kako se samo rđavo poneo?
<BR>&nbsp;&nbsp;&nbsp;&nbsp;&nbsp;Odrasli reče: "I odrekao si se njegovog prijateljstva."
<BR>&nbsp;&nbsp;&nbsp;&nbsp;&nbsp;"Žitelj mreže nema prave prijatelje. On se krajnje precizno pogađa, a cilj mu je uvek da bude što bezbedniji. Namerava da živi zauvek, po bilo koju cenu. To mi je onda smetalo. Smeta mi i sada. Koliko će to da košta?"
<BR>&nbsp;&nbsp;&nbsp;&nbsp;&nbsp;"Vaš savez? Da li on može nešto da dobije od tebe?"
<BR>&nbsp;&nbsp;&nbsp;&nbsp;&nbsp;"Putujući par ruku. Život koji može da rizikuje, a nije njegov vlastiti. Drugo mišljenje. On meni može da ponudi još sto dvadeset falana života." To je bilo zastrašujuće.
<BR>&nbsp;&nbsp;&nbsp;&nbsp;&nbsp;"Može li on to da uradi za, recimo, mene?"
<BR>&nbsp;&nbsp;&nbsp;&nbsp;&nbsp;Ponuditi dugovečnost jednom demonu? "Ne. Njegovi sistemi... Programi koji leče njega, mene ili veliku mačku... mora da ih je projektovao i napravio pre nego što je otišao od kuće. Ne može da se vrati kući. Ja sam to sprečio. A ako bi mogao, zašto ne bi jednostavno ostao?"
<BR>&nbsp;&nbsp;&nbsp;&nbsp;&nbsp;Dalje je razmišljao: Ima program za popravku ljudskih bića, program za kzina. Za demona bi morao da napiše novi program. Moj život bi me već suviše koštao, ali koliko bi stajalo pisanje programa za tretman još jedne vrste? Ako bi mu Luis Vu zatražio da spase jednog demona, zašto naredni ne bi bio neki tkač? Graditelj gradova? Neki...?
<BR>&nbsp;&nbsp;&nbsp;&nbsp;&nbsp;Nemoguće.
<BR>&nbsp;&nbsp;&nbsp;&nbsp;&nbsp;Skriveni demon je to prihvatio... ili je mislio da su neke lutalice lude. Kazarf je nastavio da svira. Luis reče: "Dok sam mislio da sam pobio tolike ljude... Odlučio sam da ostarim i umrem na tradicionalan način. Koliko bi to loše moglo biti? Ljudi su to radili od kada je ljudi."
<BR>&nbsp;&nbsp;&nbsp;&nbsp;&nbsp;"Luvivu, dao bih sve što imam da sam stotinu falana mlađi."
<BR>&nbsp;&nbsp;&nbsp;&nbsp;&nbsp;"Žitelj mreže može to da učini za mene... za moju vrstu. Može to da ponovi kada opet ostarim. Tražeći svaki put od mene šta god mu padne na pamet."
<BR>&nbsp;&nbsp;&nbsp;&nbsp;&nbsp;"Svaki put možeš da odbiješ."
<BR>&nbsp;&nbsp;&nbsp;&nbsp;&nbsp;"Ne. U tome i jeste moj problem." Luis se zagledao u tamu. "Kako da te zovem?"
<BR>&nbsp;&nbsp;&nbsp;&nbsp;&nbsp;Muzika kazu-harfe iznenada je dobila pratnju basa. Luis je izvesno vreme slušao. Instrument na vetar? Nije mogao da nasluti njegov oblik.
<BR>&nbsp;&nbsp;&nbsp;&nbsp;&nbsp;"Kovač Melodije", odluči on. "Kovaču Melodije, mnogo mi je pomoglo što sam s tobom razgovarao."
<BR>&nbsp;&nbsp;&nbsp;&nbsp;&nbsp;"Trebalo bi da porazgovaramo i o drugim stvarima."
<BR>&nbsp;&nbsp;&nbsp;&nbsp;&nbsp;"Brodovima, cipelama, vosku, i..."
<BR>&nbsp;&nbsp;&nbsp;&nbsp;&nbsp;"Zaštitnicima."
<BR>&nbsp;&nbsp;&nbsp;&nbsp;&nbsp;Šta li je heliografska mreža demona znala o zaštitnicima? "Ali sada sam grogi. Sutra uveče", reče Luis i uvuče se unutra da spava.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
