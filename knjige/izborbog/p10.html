<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>10.
<P>&nbsp;&nbsp;&nbsp;&nbsp;&nbsp;"U početku sam", rekao je Džon Vitni, "samo lutao. Svima nam je to bilo divno, naravno, ali nekako mislim da je meni bilo najlepše. Pomisao da čovek može da bude slobodan u svemiru, da može da ide kuda god poželi, bila je čudo magije, potpuno van moći poimanja, a što je mogao to da radi sam, bez mašinerije, bez instrumenata, koristeći samo telo i um, uz moć koju ima u sebi a za koju ranije nije znao, bilo je prosto neverovatno, i ja sam isprobavao tu moć kako bih stalno iznova dokazivao sebi da se to zaista može, da je to čvrsta i uvek prisutna sposobnost koja se može prizvati po volji, da nikada ne nestaje, da mi pripada po pravu što sam čovek a ne usled nekih naročitih okolnosti, koje mogu svakog časa nestati. Ti to nikada nisi probao, Džesone, ni ti ni Marta?"
<BR>&nbsp;&nbsp;&nbsp;&nbsp;&nbsp;Džeson je odmahnuo glavom. "Mi smo našli nešto drugo. Možda ne toliko fantastično, ali ipak nam je donelo duboko zadovoljstvo. Ljubav prema zemlji i osećanje stalnosti, osećanje za tradiciju, čak i osećanje da si sastavni deo te tradicije, sigurnost vezana za zemlju."
<BR>&nbsp;&nbsp;&nbsp;&nbsp;&nbsp;"Mislim da razumem", rekao je Džon. "To je nešto što ja nikad nisam imao, i verujem da me je upravo nedostatak toga vodio dalje, i onda kada je čisto oduševljenje zbog putovanja sa zvezde na zvezdu prestalo. Mada se i dalje uzbuđujem kad naiđem na neko novo mesto - jer nikad nijedno od njih ne liči na ostala. Najčudnije mi je, i stalno mi je iznova čudno, što postoje ogromne razlike, čak i na onim planetama koje su međusobno slične geološki i istorijski."
<BR>&nbsp;&nbsp;&nbsp;&nbsp;&nbsp;"Ali zašto si tako dugo čekao, Džone? Toliko godina nisi dolazio kući. Rekao si da si susretao druge, da su ti rekli da smo mi još na Zemlji, da nikad nismo otišli."
<BR>&nbsp;&nbsp;&nbsp;&nbsp;&nbsp;"Pomišljao sam na to", rekao je Džon. "Mnogo puta sam mislio na to - da se vratim i posetim te. Ali vratio bih se praznih šaka, ne bih imao šta da pokažem posle mnogih godina lutanja. Ne mislim na nešto materijalno, naravno, jer sada znamo da to nije bitno. Ali ne bih doneo nikakav nauk, nikakvo suštinski novo razumevanje stvari. Šačica priča o tome gde sam bio i šta sam video - to bi bilo sve. Poslovični povratak kući, a ja..."
<BR>&nbsp;&nbsp;&nbsp;&nbsp;&nbsp;"Ali ne bi bilo tako. Uvek bismo te dočekali dobrodošlicom. Godinama smo čekali, i raspitivali se za tebe."
<BR>&nbsp;&nbsp;&nbsp;&nbsp;&nbsp;"A meni nije jasno", rekla je Marta, "kako to da nismo ništa čuli. Rekao si da si sretao ostale, a ja stalno razgovaram s našima tamo napolju, i nikad nisam čula ništa o tebi, nikakve vesti. Prosto si nestao."
<BR>&nbsp;&nbsp;&nbsp;&nbsp;&nbsp;"Bio sam daleko, Marta. Mnogo dalje od većine ostalih. Išao sam naporno i brzo. Ne pitaj me zašto. I ja sam se ponekad to pitao, i nikad nisam došao do odgovora. Nikakvog pravog odgovora. Ostali koje sam sretao, njih dvoje-troje, i to sasvim slučajno, putovali su kao i ja. Kao gomila klinaca, čini mi se, koji su stigli na novo i čudesno mesto, i tu ima toliko novih stvari da se boje da neće stići da vide sve pa trče iz sve snage da do svega stignu, i govore sebi kako će se, čim sve vide, vratiti na mesto koje je najbolje, a verovatno znaju da to nikad neće učiniti, jer najbolje mesto je uvek, po njihovom mišljenju, samo još malo napred, i postaju opsednuti pomišlju da ga neće naći ako ne budu nastavili da trče. Znao sam šta radim i znao sam da to nema smisla, i malo sam se utešio kad sam sreo te druge koji su bili isti kao ja."
<BR>&nbsp;&nbsp;&nbsp;&nbsp;&nbsp;"Ali tvoje trčanje je imalo smisla", rekao je Džeson. "Čak i ako tada nisi znao, svrha je postojala. Jer si našao Čovečanstvo. Da nisi otišao tako daleko, verovatno ih nikada ne bi našao."
<BR>&nbsp;&nbsp;&nbsp;&nbsp;&nbsp;"To je tačno", rekao je Džon, "ali ja nisam imao osećanje cilja. Prosto sam naleteo na njih. Nisam znao ništa o njima, nisam ni slutio gde su. Nisam ih tražio. Osetio sam Princip i tražio sam njega."
<BR>&nbsp;&nbsp;&nbsp;&nbsp;&nbsp;"Princip?"
<BR>&nbsp;&nbsp;&nbsp;&nbsp;&nbsp;"Ne znam kako da ti kažem, Džesone. Nema reči kojima bih mogao da objasnim. Nema načina da tačno izrazim šta je to, iako sam siguran da imam prilično čvrstu predstavu. Možda nijedan čovek ne može tačno znati šta je to. Sećaš se da si rekao kako u središtu postoji zlo. To zlo je Princip. Ljudi koje sam sretao tamo daleko takođe su ga osetili, i mora da su nekako poslali vest nazad. Ali zlo nije prava reč; to nije stvarno zlo. Ako se oseti, nanjuši, ako ga se postane svestan izdaleka, postaje neki miris zla zato što je toliko drugačije, toliko neljudsko, toliko nemarno. Po ljudskim merilima, slepo je i nerazumno, a izgleda slepo i nerazumno zato što u njemu nema ni jednog jedinog osećanja, nikakvog motiva ni svrhe, nijednog misaonog procesa koji bi se mogao uporediti s ljudskim umom. U poređenju s njim, pauk nam je krvni brat i jednak nam je po intelektu. Ono sedi tamo i zna. Zna sve što se može znati. A to znanje je izraženo u tako neljudskim pojmovima da nikad ne bismo mogli ni da zagrebemo po površinskom značenju tih pojmova. Ono sedi tamo i zna, i prevodi znanje, a taj prevod njegovog znanja je toliko hladno tačan da čovek poželi da pobegne, jer ništa ne bi moglo da bude tako tačno, bez i najmanje mogućnosti greške. Rekao sam da je neljudsko, i tako deluje verovatno baš zbog toga to je tako potpuno u pravu, tako apsolutno tačno. Jer ma koliko smo ponosni na svoj intelekt i razumevanje, niko od nas ne bi mogao iskreno i bespogovorno da ustvrdi kako je u pravu za bilo koji podatak ili tumačenje."
<BR>&nbsp;&nbsp;&nbsp;&nbsp;&nbsp;"Ali rekao si da si našao ljude i da se oni vraćaju na Zemlju", rekla je Marta. "Zar ne možeš da nam kažeš nešto više o njima, i kada će se vratiti..."
<BR>&nbsp;&nbsp;&nbsp;&nbsp;&nbsp;"Draga moja", nežno je rekao Džeson, "mislim da Džon želi da nam kaže mnogo toga, da mora mnogo da nam kaže pre nego što pređe na priču o Čovečanstvu."
<BR>&nbsp;&nbsp;&nbsp;&nbsp;&nbsp;Džon je ustao iz stolice na kojoj je sedeo, prišao prozoru zalivenom kišom i pogledao napolje; potom se vratio i pogledao njih dvoje koji su i daje sedeli. "Džeson je u pravu", rekao je. "Moram još da pričam. Toliko dugo sam želeo da to nekom kažem, da sve to podelim s nekim. Možda grešim. Toliko dugo sam razmišljao o ovome da sam možda postao smeten. Voleo bih da me vas dvoje saslušate i kažete mi svoje mišljenje."
<BR>&nbsp;&nbsp;&nbsp;&nbsp;&nbsp;Ponovo je seo. "Pokušaću da sve iznesem što je objektivnije moguće", rekao je. "Jasno vam je da nikada nisam video tu stvar, taj Princip. Možda mu se čak nisam ni približio. Ali bio sam dovoljno blizu da znam da on postoji i da osetim malo, možda onoliko koliko čovek može da oseti, kakva je to stvar. Ne da je razumem, naravno, čak ni da pokušam da je razumem, jer znam da smo suviše mali i slabi da bismo razumeli. To je ono što najviše boli, možda - shvatanje koliko si mali i slab, ne samo ti lično, nego čitavo čovečanstvo. Nešto što svodi ljudsku rasu na nivo mikroba, možda i na nešto manje. Nagonski znaš da si, kao ljudsko biće, ispod nivoa njegove pažnje, iako postoje dokazi, ili mi se čini da postoje, kako je to ipak moglo da stekne, i steklo, nekakav utisak o Čovečanstvu.
<BR>&nbsp;&nbsp;&nbsp;&nbsp;&nbsp;Prišao sam mu onoliko blizu koliko je moj um mogao da podnese. Prepao sam se pred njim. Ne znam šta sam još radio. Deo sećanja mi je još zamagljen. Možda sam prišao preblizu. Ali znate, morao sam da saznam. Morao sam da se uverim, i uverio sam se. Ono je tamo, posmatra, zna i, ako ustreba, i delovaće, iako mi se čini da ne bi delovalo brzo..."
<BR>&nbsp;&nbsp;&nbsp;&nbsp;&nbsp;"Da deluje - kako?" upitao je Džeson.
<BR>&nbsp;&nbsp;&nbsp;&nbsp;&nbsp;"Ne znam", odgovorio je Džon. "Moraš shvatiti da je sve to samo utisak. Nisam ništa video ni čuo. Upravo činjenica da je sve to samo intelektualni utisak otežava opisivanje. Kako da opišeš reakciju ljudskog uma? Kako da napraviš shemu emocionalnog utiska tih reakcija?"
<BR>&nbsp;&nbsp;&nbsp;&nbsp;&nbsp;"Dobili smo izveštaj", rekao je Džeson Marti. "Ti si ga primila od nekoga. Sećaš li se ko je to bio, ko je to mogao stići daleko koliko i Džon, ili gotovo tako daleko..."
<BR>&nbsp;&nbsp;&nbsp;&nbsp;&nbsp;"Nisu morali da stignu tako daleko", rekao je Džon. "Mogli su da ga osete i sa velike daljine. Ja sam bio odlučio da pokušam da mu se približim."
<BR>&nbsp;&nbsp;&nbsp;&nbsp;&nbsp;"Ne sećam se ko je to bio", rekla je Marta. "Čula sam od dvoje ili troje ljudi. Sigurna sam da je sve bilo iz druge ruke. Možda i iz desete ili dvanaeste. Poruka je prenošena od osobe do osobe, od mnogih osoba do mnogih drugih osoba. I samo to: da postoji nešto zlo blizu središta galaksije. Da je neko bio tamo i naišao na to. Ali nije bilo ni nagoveštaja da je iko otišao to da istraži. Verovatno su se bojali da istražuju."
<BR>&nbsp;&nbsp;&nbsp;&nbsp;&nbsp;"To bi bilo tačno", rekao je Džon. "Ja sam se strašno bojao."
<BR>&nbsp;&nbsp;&nbsp;&nbsp;&nbsp;"Nazivaš ga Principom", rekao je Džeson. "To je čudan naziv. Zašto Princip?"
<BR>&nbsp;&nbsp;&nbsp;&nbsp;&nbsp;"Na to sam pomislio kad sam mu se približio", rekao je Džon. "Nije mi ono reklo. Nismo uopšte razgovarali. Verovatno me nije ni bilo svesno, nije znalo da postojim. Jedan sićušni mikrob koji gamiže po njemu..."
<BR>&nbsp;&nbsp;&nbsp;&nbsp;&nbsp;"Ali Princip? To je bila stvar, stvorenje, ličnost. Čudan naziv za stvorenje ili ličnost. Mora da si imao razloga."
<BR>&nbsp;&nbsp;&nbsp;&nbsp;&nbsp;"Nisam siguran, Džesone, da je to stvorenje ili ličnost. Prosto je nešto. Možda masa inteligencije. A kakav bi oblik zauzimala masa inteligencije? Na šta bi ličila? Da li bi uopšte mogao da je vidiš? Da li bi bila oblak, pramen gasa, trilioni sitnih čestica koje poigravaju u svetlosti središnjih sunaca. A zašto sam ga nazvao Princip? Ne umem da ti kažem. Nema nikakve logike, nikakvog razloga koji bih mogao da navedem. Prosto sam osećao da je to osnovni princip svemira, direktor svemira, središnji mozak svemira, ono što drži svemir na okupu i pomaže mu da funkcioniše - sila koja tera elektrone da se okreću oko jezgra, tera galaksije da rotiraju oko svojih središta, drži sve na svom mestu."
<BR>&nbsp;&nbsp;&nbsp;&nbsp;&nbsp;"Da li bi mogao da tačno kažeš gde je?" upitao je Džeson.
<BR>&nbsp;&nbsp;&nbsp;&nbsp;&nbsp;Džon je odmahnuo glavom. "Nikako. Nema tu orijentacije. Osećanje o prisustvu Principa je bilo svuda, čini mi se; dolazilo je odasvud. Sklapalo se oko tebe. Prigušivalo te je i opkoljavalo; nije bilo osećanja za pravac. U svakom slučaju, bilo bi teško, jer tamo je tako mnogo sunaca i tako mnogo planeta. Zbijenih. Sunca dele samo delići svetlosnih godina. Većina ih je vrlo stara. Većina planeta je mrtva. Na nekima od njih stoje otpad i ruševine onoga što mora da su bile velike civilizacije, ali sada je sve nestalo..."
<BR>&nbsp;&nbsp;&nbsp;&nbsp;&nbsp;"Možda je to jedna od tih civilizcija..."
<BR>&nbsp;&nbsp;&nbsp;&nbsp;&nbsp;"Možda", rekao je Džon. "I ja sam to prvo pomislio. Da je jedna od drevnih civilizacija uspela da preživi i da je njena inteligencija evoluirala u Princip. Ali kasnije sam počeo da sumnjam. Jer, ubeđen sam, bilo bi potrebno više vremena nego što pruža životni vek galaksije. Ne mogu ni početi da ti pričam, ne znam kako da ti kažem kolika je sila te inteligencije, koliko je tuđa. Nije samo različita. U čitavom svemiru nalazimo rasejane inteligencije koje su različite a te razlike ih čine tuđima. Ali ne onako tuđima kako je tuđ Princip. Toliko je strašno tuđ da to ukazuje kako ne potiče iz galaksije, nego iz vremena pre galaksije, s mesta i vremena toliko različitih od galaksije da je to nezmislivo. Pretpostavljam da ti je poznata teorija stabilnog stanja?"
<BR>&nbsp;&nbsp;&nbsp;&nbsp;&nbsp;"Da, naravno", rekao je Džeson. "Univerzum nema početak i neće imati ni kraj, nego je u stanju stalnog stvaranja, formira se nova materija, nastaju nove galaksije čak i dok stare umiru. Ali kosmolozi su, pre nestanka Čovečanstva, prilično jasno utvrdili da je ta teorija neodrživa."
<BR>&nbsp;&nbsp;&nbsp;&nbsp;&nbsp;"Znam", rekao je Džon. "Ali i dalje je postojala nada - možeš je nazvati nadom, jer je bilo ljudi koji su se, iz filozofskih razloga, tvrdoglavo držali shvatanja o stabilnom stanju. Ono je tako divno, tako savršeno i čudesno, da nisu hteli da odustanu. I govorili su: pretpostavimo da je svemir mnogo veći nego što izgleda, da je ono što vidimo samo lokalni delić, sićušan lokalni mehurić na površini tog većeg svemira, a taj lokalni mehurić prolazi kroz fazu u kojoj izgleda kao da nije u stabilnom stanju, nego da evoluira."
<BR>&nbsp;&nbsp;&nbsp;&nbsp;&nbsp;"I ti misliš da su bili u pravu?"
<BR>&nbsp;&nbsp;&nbsp;&nbsp;&nbsp;"Mislim da su možda bili u pravu. Stabilno stanje bi dalo Principu vreme potrebno za nastajanje. Možda je svenir, pre nego što je on nastao, bio u haosu. Možda je Princip ona oblikujuća sila koja ga je uredila."
<BR>&nbsp;&nbsp;&nbsp;&nbsp;&nbsp;"I ti veruješ u to?"
<BR>&nbsp;&nbsp;&nbsp;&nbsp;&nbsp;"Da, verujem. Imao sam vremena da razmislim i sve sredim, i uradio sam to tako dobro da sam sad ubeđen. Nema nikakvih dokaza. Nikakvih informacija. Ali učvršćeno mi je u umu, i ne mogu da ga se oslobodim. Pokušavam da kažem sebi kako je Princip, ili određene odlike Principa, možda stavljen u moj um, usađen u njega. Pokušavam to sebi da kažem, jer jedino tako mogu da ga objasnim. Pa ipak znam da sigurno grešim, jer uveren sam da Princip uopšte nije svestan mene. Nije bilo nikakvog znaka da me je svestan."
<BR>&nbsp;&nbsp;&nbsp;&nbsp;&nbsp;"Rekao si da si mu prišao blizu."
<BR>&nbsp;&nbsp;&nbsp;&nbsp;&nbsp;"Onoliko blizu koliko sam se usudio. Čitavim putem sam se bojao. Stigao sam do tačke gde sam morao da se slomim i pobegnem."
<BR>&nbsp;&nbsp;&nbsp;&nbsp;&nbsp;"Negde usput si našao Čovečanstvo. Znači da je ipak bilo svrhe. Uopšte ga ne bi našao da nisi išao u potragu za tom stvari koju zoveš Princip."
<BR>&nbsp;&nbsp;&nbsp;&nbsp;&nbsp;"Džesone", rekla je Marta, "ti kao da se ne raduješ! Šta ti je? Brat ti se vratio i..."
<BR>&nbsp;&nbsp;&nbsp;&nbsp;&nbsp;"Izvini", rekao je Džeson. "Verovatno još nisam sve shvatio. Suviše je veliko. Možda sam duboko užasnut i govorim 'ta stvar' zbog zaštitnog mehanizma, da se izolujem od nje."
<BR>&nbsp;&nbsp;&nbsp;&nbsp;&nbsp;"I ja sam slično postupio", rekao je Džon Marti. "Barem u početku. Brzo sam to prevladao. I, zaista, ne bih našao Čovečanstvo da nisam tragao za Principom. Bila je čista sreća što sam ih našao. Pošao sam nazad, znaš, i skakutao sam po planetama, ali drugim putem nego kad sam išao tamo. Moraš biti strašno oprezna, verovatno znaš, dok biraš planete koje ćeš koristiti. Možeš ih osetiti i možeš odabrati one koje izgledaju najbolje, ima mnogo predznaka koji služe da se opredeliš, ali uvek postoji mogućnost da planeta ima neku odliku koju nisi otkrio, ili joj nedostaje nešto što si zasigurno očekivao a prosto ga nema, pa moraš da imaš jednu ili dve rezerve jer - ako išta pođe naopako s planetom koju si odabrao, možeš brzo da se prebaciš na neku drugu. Imao sam rezerve a naleteo sam na planetu koja je bila ako ne smrtonosna a ono neudobna, pa sam se brzo prebacio na drugu, i tu sam našao Čovečanstvo. I dalje sam bio prilično blizu Principa, i pitao sam se kako oni to podnose, kako mogu da žive tako blizu a da ga potpuno zanemaruju, ili se pretvaraju da ga zanemaruju. Pomislio sam da su se možda privikli, iako mi se nije činilo da se na to može lako privići. Tek posle nekog vremena shvatio sam da ga oni uopšte nisu svesni. Nisu razvili parapshičke sposobnosti kao mi, i potpuno su neosetljivi na njega. Nemaju pojma da tako nešto uopšte postoji.
<BR>&nbsp;&nbsp;&nbsp;&nbsp;&nbsp;Imao sam sreće. Materijalizovao sam se na otvorenom polju; naravno, materijalizacija nije prava reč, nema prave reči za to. Neverovatno je da čovek nešto može da učini a nema reč za to što čini. Znaš li, Džesone, je li iko zaista shvatio šta se dešava kada putujemo po zvezdama?"
<BR>&nbsp;&nbsp;&nbsp;&nbsp;&nbsp;"Ne, ne znam", rekao je Džeson. "Verovatno nije. Marta će to bolje znati. Ona održava razgovore sa zvezdama. Ona čuje sve vesti."
<BR>&nbsp;&nbsp;&nbsp;&nbsp;&nbsp;"Bilo je onih koji su pokušali", rekla je Marta. "Nisu nikud stigli. To je bilo ranije. Mislim da se odavno niko ne trudi. Sada svi to prosto prihvataju. Niko se više ne pita kako i zašto im uspeva."
<BR>&nbsp;&nbsp;&nbsp;&nbsp;&nbsp;"Možda je tako i bolje", rekao je Džon. "Pa, s obzirom na situaciju, mogao sam da prođem i gore. Mogao sam da stignem na mesto krcato ljudima, i neko bi me video kako se pojavljujem niotkuda, ili bih ja, videvši masu ljudi prvi put posle mnogo stoleća, ili ih nekako prepoznavši kao ljude koji su odvedeni, pojurio da ih zagrlim, oduševljen što sam ih konačno našao, mada ih nisam tražio. Nisu mi ni padali na pamet.
<BR>&nbsp;&nbsp;&nbsp;&nbsp;&nbsp;Ali pojavio sam se na otvorenom polju i nešto dalje sam video ljude. Ili barem nešto što mi se učinilo kao ljudi, farmeri, kako rade nekim ogromnim poljoprivrednim mašinama. A kada sam video mašine znao sam da, mada možda liče na ljude, sigurno nisu ljudi od naše vrste, jer mi već milenijumima nemamo ništa s mašinama. Prošlo mi je kroz glavu da, ako su ta stvorenja sigurno ljudi, onda su to možda oni koji su odvedeni sa Zemlje; kolena su mi zaklecala od te pomisli i preplavilo me je ogromno oduševljenje. Iako sam ponavljao u sebi da je to potpuno neverovatno i da sam najverovatnije sreo još jednu rasu humanoidnih stvorenja, mada je i to neverovatno jer u čitavoj galaksiji niko nikad nije našao drugu ljudsku rasu. Ili možda jeste? Toliko dugo sam bio odsutan da možda imam zastarele podatke."
<BR>&nbsp;&nbsp;&nbsp;&nbsp;&nbsp;"Nije", rekla je Marta. "Mnogo drugih stvorenja, ali ne ljudskih."
<BR>&nbsp;&nbsp;&nbsp;&nbsp;&nbsp;"A tu je bila i činjenica da koriste mašine. Na to sam rekao sebi kako je zato mogućnost još manja. Jer, nalazili smo nove tehnološke rase, čak i takve čija tehnologija nam je bila potpuno strana, čak nam je ponekad bilo nemoguće da shvatimo njen princip i svrhu. Naći drugu ljudsku rasu sa mašinskom tehonlogijom činilo mi se apsurdnim. Jedini odgovor mogao je biti da je to Čovečanstvo. Kad sam to shvatio, postao sam oprezan. Možda smo iste krvi, ali razdvaja nas pet hiljada godina. A za to vreme su, rekao sam sebi, oni možda postali isto onako tuđi kao sve što smo nalazili u svemiru. A ako ništa drugo, naučili smo da u prvom dodiru s tuđincima treba biti veoma oprezan.
<BR>&nbsp;&nbsp;&nbsp;&nbsp;&nbsp;Neću ni pokušati da vam ispričam sve što se dogodilo. Možda kasnije. Ali mislim da sam se prilično dobro snašao. Iako je to, verovatno, bila samo sreća. Kada sam prišao farmerima, oni su pomislili da sam lutajući naučnik s neke druge od tri planete koje ljudska rasa naseljava - da sam malko udaren, jer razmišljam o stvarima o kojima nijedan normalan čovek ne bi razmišljao. Kad sam to shvatio, igrao sam njihovu igru. Time sam pravdao mnoge greške koje sam načinio. Svaka greška im se činila kao neka moja nova nastranost. Verovatno su pomislili da sam lutalica, zbog moje odeće i jezika. Srećom, govorili su neku vrstu engleskog, ali znatno različitog od jezika kojim mi govorimo. Pretpostavljam da bi i naš jezik, na Zemlji od pre pet hiljada godina, bio malo teže razumljiv. Protok vremena, promena okolnosti i neobavezno izražavanje unose mnoge promene u govorni jezik. Koristeći se njihovom greškom, uspeo sam da se promuvam unaokolo i utvrdim šta se dešava, da razumem kakvo društvo su razvili i kakve dugoročne planove imaju."
<BR>&nbsp;&nbsp;&nbsp;&nbsp;&nbsp;"I nije ispalo naročito lepo", rekao je Džeson.
<BR>&nbsp;&nbsp;&nbsp;&nbsp;&nbsp;Džon ga je iznenađeno pogledao. "Otkud znaš?"
<BR>&nbsp;&nbsp;&nbsp;&nbsp;&nbsp;"Rekao si da još imaju mašinsku tehnologiju. Mislim da mi je to pomoglo. Pretpostavljam da su nastavili, čim su se malo sredili, istim putem kojim su išli i pre nego što su ih otrgli sa Zemlje. A ako je tako, slika svakako nije lepa."
<BR>&nbsp;&nbsp;&nbsp;&nbsp;&nbsp;"U pravu si", rekao je Džon. "Očito im nije dugo trebalo da se, kako kažeš, srede. Samo nekoliko godina pošto su se našli, u treptaju oka, na drugoj planeti, ili bolje na drugim planetama, u nepoznatom delu svemira, prikupili su snage, organizovali se i nastavili otprilike onako kako su radili i ranije. Morali su da počnu od samog početka, naravno, ali imali su tehnološko znanje i lepe sveže planete pune nedirnutih sirovina, i brzo su se sredili. Štaviše, imaju isti životni vek, istu dugovečnost kao mi. Mnogi su pomrli prvih godina, dok su se trudili da se prilagode, ali i dalje ih je ostalo mnogo, a ostali su im i ljudi koju su poznavali sve veštine potrebne za razvijanje novih tehnologija. Možete li da zamislite šta se dešava kada vešt, stručan inženjer ili učen i maštovit naučnik žive stolećima? Društvo više ne gubi njihovu veštinu smrću, kao što je bilo ranije. Geniji ne umiru, nego nastavljaju da budu geniji. Inženjeri ne grade i ne planiraju samo nekoliko godina pre nego što umru, ili se penzionišu, nego nastavljaju da grade i planiraju. Čovek s nekom teorijom ima mnoga stoleća da je razvije do pune snage, a ima mladost i snagu potrebne da bez prestanka radi. Naravno, postoji i jedna velika mana. Prisustvo ljudi sa mnogo godina i ogromnim iskustvom na svim značajnijim položajima verovatno sprečava mlađe snage, društvo naginje konzervativizmu koji je slep za nove ideje, i na kraju bi napredak potpuno zastao, ako ne bi umeli da ga prepoznaju i podstaknu. Čovečanstvo je bilo dovoljno razumno da ga prepozna i da ugradi u društvenu strukturu odgovarajuće odlike."
<BR>&nbsp;&nbsp;&nbsp;&nbsp;&nbsp;"Jesi li uspeo da dokučiš njihovu istoriju? Koliko brzo su ponovo počeli i koliko su napredovali?"
<BR>&nbsp;&nbsp;&nbsp;&nbsp;&nbsp;"Samo delimično. Ništa definitivno, naravno. Ali recimo da su se za stotinu godina učvrstili u stabilnom društvu, za možda tri stotine stvorili nešto nalik tehnološkoj situaciji koju su ostavili ovde na Zemlji. A otada su gradili na osnovu onoga što su imali, uz veliku prednost da su mogli da odbace mnoge drevne predrasude koje su ih sputavale. Gradili su od početka a nisu morali da se bore s nerazvijenošću koja ih je opterećivala na Zemlji. Za manje od hiljadu godina grupe koje su živele na tri različite planete - međusobno udaljene manje od svetlosne godine - saznale su jedne za druge, i vrlo brzo su projektovani i sagrađeni svemirski brodovi, pa se ljudska rasa ponovo ujedinila. Fizički dodir i trgovina koju je to omogućilo, dali su novi podstrek tehnologiji, jer tokom tih oko hiljadu godina, koliko su bili razdvojeni, svi su razvijali svoju tehnologiju pomalo drugačije, jer su istraživali u različitim pravcima. Uz to, imali su prirodne izvore na tri planete umesto na samo jednoj, i to mora da je isto tako predstavljalo prednost. Potom su se tri odvojene kulture stopile u neku vrstu natkulture koja je i dalje imala sva preimućstva tri različita korena."
<BR>&nbsp;&nbsp;&nbsp;&nbsp;&nbsp;"Nikad nisu razvili parapsihičke moći? Nije bilo nikakvog znaka?"
<BR>&nbsp;&nbsp;&nbsp;&nbsp;&nbsp;Džon je odmahnuo glavom. "Slepi su za to baš kao mi nekada. Da bi se one razvile, nije potrebno samo vreme, jer sada svaki od njih, svi oni, imaju vremena koliko i mi. Mora biti da je potreban drugačiji pogled na svet, oslobođenje od pritiska koje izvesna vrsta tehnologije vrši ne samo na rasu, nego i na svako ljudsko biće."
<BR>&nbsp;&nbsp;&nbsp;&nbsp;&nbsp;"A taj tip tehnologije?"
<BR>&nbsp;&nbsp;&nbsp;&nbsp;&nbsp;"Meni i tebi", rekao je Džon, "zvučalo bi brutalno. Pošto ne znaju ništa bolje, a u svetlu ciljeva kojima teže, njima sigurno deluje divno. Ili zadovoljavajuće, ako već ne divno. Za njih to predstavlja slobodu, slobodu da se odignu iznad i preko životne sredine koju su se trudili da podrede sebi i uobliče je za svoje ciljeve; za nas to bi bilo gušenje."
<BR>&nbsp;&nbsp;&nbsp;&nbsp;&nbsp;"Ali morali su da razmišljaju", rekla je Marta. "Njihov odlazak sa Zemlje mora da je dovoljno svež da ga se sećaju. Mora da postoje zapisi. Mora da su se sve ovo vreme pitali šta im se desilo i gde bi mogla da bude Zemlja."
<BR>&nbsp;&nbsp;&nbsp;&nbsp;&nbsp;"Da zapisi", rekao je Džon. "Prepuni legendi, jer prošlo je vreme, mnogo godina, pre nego što se iko setio da zapiše, a dotle je događaj postao maglovit i najverovatnije se ni dvoje ljudi ne bi sasvim složilo šta se zaista dogodilo. Ali razmišljali su o tome. Uvek im je bilo na umu. Pokušali su da objasne, i postoje neke sjajne teorije, mada opet nisu uspeli da se slože ni oko jedne od njih. Toliko su zbrkani da nam je teško to da razumemo, jer ti, Džesone, imaš svoje zapise, one koje je deda počeo. Pretpostavljam da ih i dalje dopunjavaš."
<BR>&nbsp;&nbsp;&nbsp;&nbsp;&nbsp;"Povremeno", rekao je Džeson. "Često nemam o čemu da pišem."
<BR>&nbsp;&nbsp;&nbsp;&nbsp;&nbsp;"Naši zapisi", nastavio je Džon, "sačinjeni su sa jasnim ciljem, potpuno smireno. Nije bilo panike; prosto smo ostali, ostavljeni. Ali ostali su imali komešanje. Teško je zamisliti kako je to moglo da izgleda. U jednoj sekundi si na poznatoj Zemlji, a sledeće se nađeš bačen na planetu koja je, naravno, veoma slična Zemlji, ali u mnogo čemu je i potpuno drugačija. Ostavljen si tamo bez hrane, bez imovine, bez zaklona. U trenutku postaješ pionir, pod najneverovatnijim okolnostima. Bili su preplašeni i zbunjeni i, najgore od svega, potpuno opsenjeni. Čovek ima užasnu potrebu da objasni kako mu se nešto dešava ili zašto mu se baš to desilo, a oni nisu mogli da dođu ni do kakvih objašnjenja. Kao da je bila u pitanju magija - veoma zlobna i bezosećajna magija. Čudo da su uopšte preživeli. Mnogi i nisu. I do dana današnjeg ne znaju zašto ni kako im se sve dogodilo. Ali ja mislim da znam zašto, da znam razlog. Možda ne metod, ali barem razlog."
<BR>&nbsp;&nbsp;&nbsp;&nbsp;&nbsp;"Misliš li na Princip?"
<BR>&nbsp;&nbsp;&nbsp;&nbsp;&nbsp;"Ta pomisao je možda samo fantazija", rekao je Džon. "Možda sam došao na to samo zato što mi je izgledalo da nema drugog objašnenja. Da je Čovečanstvo imalo parapsihičke moći i da je znalo ono što ja znam, da postoji Princip, sigurno bi došli na istu ideju kao i ja. Što ne bi značilo da smo u pravu. Rekao sam da mi se čini kako me Princip nije bio svestan. Nisam siguran može li uopšte da bude svestan izdvojenog ljudskog bića - to bi bilo kao da čovek postane svestan jednog određenog mikroba. Iako svakako ima moć usmeravanja do vrlo finih pojedinosti; možda uopšte ne poznaje nikakva ograničenja. No, u svakom slučaju, mnogo verovatnije da bi obratio pažnju na ljude u masi, na bilo kakva bića u masi; možda ga privuče društvena struktura i intelektualni putevi kojima se koristi takva masa stvorenja, a ne sam broj bića u masi. Pretpostavljam da mu pažnju privlače situacije koje su jedinstvene, a po onome što smo mi do sada pronašli u galaksiji, čini mi se da se Čovečanstvo od pre pet milenijuma, u punom procvatu tehnološkog razvoja i sa materijalističkim pogledom na svet, svakako činilo jedinstvenim. Možda nas je Princip proučavao neko vreme i čudio nam se, a možda je čak i došao na ideju kako bismo, uz dovoljno vremena, mogli da poremetimo preciznost i urednost svemira - što on možda ne bi mogao da trpi. I tako mislim da je uradio s nama isto ono što bi ljudi iz onoga vremena uradili kad bi pronašli novi soj virusa koji možda mogu biti opasni. Takav virus bi smestili u epruvete i izveli bi na njemu mnogo testova, pokušavajući da odrede kako se ponaša u različitim uslovima. Princip je pružio ruku i ščepao Čovečanstvo, a onda ga je rasuo na tri planete i seo da gleda, pitajući se, možda, hoće li se pojaviti razlike ili će soj ostati svuda isti. Kulture na tri planete su se razlikovale, naravno, ali uprkos tome sve tri su bile tehnološke i materijalističke, i čim su postale svesne jedne drugih, potrudle su se da se stope i postanu natkultura, i dalje materijalistička, i dalje tehnološka."
<BR>&nbsp;&nbsp;&nbsp;&nbsp;&nbsp;"Ne znam zašto", rekao je Džeson, "ali kad govoriš o Čovečanstvu, imam utisak da opisuješ čudovišnu tuđinsku rasu a ne čoveka. Pošto ne znam detalje, ovo mi zvuči zastrašujuće."
<BR>&nbsp;&nbsp;&nbsp;&nbsp;&nbsp;"I meni", rekao je Džon. "Možda ne zbog neke konkretne odlike njihove kulture, jer ima i vrlo prijatnih stvari, nego zbog osećanja nesavladive osionosti u njoj. Nije u pitanju sama moć, mada je imaju, nego čista osionost rase koja sve smatra svojim vlasništvom, koja svim može da manipuliše i da koristi sve."
<BR>&nbsp;&nbsp;&nbsp;&nbsp;&nbsp;"Pa ipak", rekla je Marta, "oni su naši. Mi ostali smo se tako dugo pitali šta je bilo s njima, brinuli se za njih, pitali se šta im se moglo desiti, plašili se. Treba da smo srećni što smo ih našli, srećni što im tako dobro ide."
<BR>&nbsp;&nbsp;&nbsp;&nbsp;&nbsp;"Možda bi trebalo", rekao je Džeson, "ali ja ne mogu. Kad bi ostali tamo gde su, verovatno bih se drugačije osećao. Ali Džon kaže da se oni vraćaju na Zemlju. Ne smemo im dozvoliti da dođu. Možeš li da zamisliš kako bi to izgledalo? Šta bi uradili Zemlji, i nama?"
<BR>&nbsp;&nbsp;&nbsp;&nbsp;&nbsp;"Mogli bismo mi da odemo", rekla je Marta.
<BR>&nbsp;&nbsp;&nbsp;&nbsp;&nbsp;"To ne", rekao je Džeson. "Zemlja je deo nas. Ne samo mene i tebe, nego i ostalih. Zemlja je veza, sidro. Drži nas zajedno - sve nas, čak i one koji nikada nisu bili na Zemlji."
<BR>&nbsp;&nbsp;&nbsp;&nbsp;&nbsp;"Zašto su morali da nađu Zemlju?" upitala je Marta. "Kako su uspeli da nađu Zemlju, izgubljenu među zvezdama?"
<BR>&nbsp;&nbsp;&nbsp;&nbsp;&nbsp;"Ne znam", rekao je Džon. "Ali pametni su oni. Suviše pametni, najverovatnije. Njihova astronomija, sve njihove nauke, prevazišle su sve o čemu se čovek sa Zemlje usuđivao i da sanja. Nekako su uspeli da proseju zvezde i tako su našli i prepoznali drevno predačko sunce. A imaju brodove da dođu ovamo. Obišli su mnoga druga, njima bliža sunca, istražujući i stičući iskustva."
<BR>&nbsp;&nbsp;&nbsp;&nbsp;&nbsp;"Trebaće im vremena da stignu ovamo", rekao je Džeson. "Imaćemo kad da smislimo šta da radimo."
<BR>&nbsp;&nbsp;&nbsp;&nbsp;&nbsp;Džon je odmahnuo glavom. "Ne s onakvim brodovima, putuju mnogo brže od svetlosti. Istraživački brod je krenuo godinu dana pre nego što sam ja to saznao. Može da stigne ovamo gotovo svakog trenutka."
</P></TD></TR></TABLE>
<P class="next">
<A HREF=p11.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
