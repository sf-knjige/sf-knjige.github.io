<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>26.
<P>&nbsp;&nbsp;&nbsp;&nbsp;&nbsp;Ubio je onog poslednjeg medveda kada je ovaj već bio toliko blizu da nije bilo vremena da se pristojno nacilja. Ubio je i sve ostale - po jednog medveda za svaku kandžu koju je nosio u ogrlici oko vrata. Neke od tih ostalih, možda i sve, ubio je strelama - dobrim, čvrstim, dobro izrađenim strelama odapetim iz moćnog luka. Ali sada više nije mogao da bude siguran, ne potpuno siguran, za te strele.
<BR>&nbsp;&nbsp;&nbsp;&nbsp;&nbsp;A nije u pitanju bilo samo ubijanje. Bilo je tu i lečenje.
<BR>&nbsp;&nbsp;&nbsp;&nbsp;&nbsp;Ubio je medvede, ali drveće je izlečio. Tada je samo mislio tako, a sada je bio siguran. Osetio je da nešto s njim ne valja, i ispravio je to iako nikad nije tačno shvatio šta to nije valjalo.
<BR>&nbsp;&nbsp;&nbsp;&nbsp;&nbsp;Tuđinac se pojavio gamižući kroz drveće, po mesečini, i čučnuo blizu njega. Njegovi crvi su se okretali i prevrtali na sve strane. Pratio ga je danima, i to ga je umaralo.
<BR>&nbsp;&nbsp;&nbsp;&nbsp;&nbsp;"Gubi se", povikao je. "Odlazi", vikao je.
<BR>&nbsp;&nbsp;&nbsp;&nbsp;&nbsp;Ovaj nije obraćao pažnju. Ostao je na mestu, premeštajući crve. Dolazio je u iskušenje da mu uradi isto što i medvedima. Ali rekao je sebi da to ne bi valjalo učiniti jednom tuđincu. Tuđinac nije predstavljao stvarnu pretnju, ili mu se barem tako činilo; samo je bio dosadan.
<BR>&nbsp;&nbsp;&nbsp;&nbsp;&nbsp;Tuđinac je prišao.
<BR>&nbsp;&nbsp;&nbsp;&nbsp;&nbsp;"Dao sam ti šta si želeo", povikao je na njega Dejvid Hant. "Popravio sam ono što u tebi nije valjalo. Odagnao sam bol. Sad me ostavi na miru."
<BR>&nbsp;&nbsp;&nbsp;&nbsp;&nbsp;Tuđinac se povukao.
<BR>&nbsp;&nbsp;&nbsp;&nbsp;&nbsp;Dejvid je čučnuo u podnožju moćnog javora i pokušao da razmisli - mada, zapravo, nije bilo mnogo šta da se razmišlja. Situacija se činila jasnom: izlečio je drveće, izlečio je ovo čudno biće koje se stalno šunjalo za njim, izlečio je pticu sa slomljenim krilom i starog crnog medveda kojeg je boleo zub, i očistio je bokor zvezdana od smrtonosne stvari koja im je isisavala život (i tu nije bio sasvim miran jer je, da bi pomogao zvezdanima, izgleda ubio neki drugi oblik života - možda niži oblik, ali ipak život). Kao da se ogromno saosećanje izlivalo iz njega da pomogne i zaleči sve živo; pa ipak, vrlo čudno, nije osećao to ogromno saosećanje. Pre je osećao nelagodnost kad bi osetio pogrešnu ili bolnu stvar, pa je zato morao da je uredi. To je, valjda, ispravno, pa što da se muči. Da li treba da idem kroz život, pitao se, osećajući sve što je pogrešno na svetu? Bilo mu je dobro sve do one večeri kad je čuo drveće; u stvari, dok nije osetio nešto pogrešno u njemu, nije ni obraćao pažnju na loše stvari, nije bio osetljiv na loše i bio je bezbrižan jer nije znao za to. Nešto u muzici, mislio je. Nešto u robotu koji je stajao kraj njega? I šta to znači, pitao se, da moram da idem kroz život svestan svake sitne nevolje, svake male bolesti, i da neću imati mira ni spokoja sve dok ih sve ne zalečim?
<BR>&nbsp;&nbsp;&nbsp;&nbsp;&nbsp;Krajičkom oka Dejvid Hant je primetio da mu se tuđinac primiče. Razmahao se rukama ka njemu, kao da ga odguruje.
<BR>&nbsp;&nbsp;&nbsp;&nbsp;&nbsp;"Gubi se odavde!" viknuo je.
</P></TD></TR></TABLE>
<P class="next">
<A HREF=p27.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
