<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Večernja Zvezda je hodala kroz jutro i pričala sa prijateljima koje je sretala. Pazi se, zeko, dok grickaš detelinu; crveni lisac ima jazbinu tik iza brega. A zašto ti čavrljaš, mali čupavi repe, i trupkaš nogama nada mnom: to tvoj prijatelj prolazi. Odvukla si sve hikori orahe sa tri velika drveta kroz ulaz u svoju duplju pre nego što sam ja stigla da ih uzmem i sklonim. Trebalo bi da si zadovljna, jer si najsrećnija među vevericama. Imaš duboku jazbinu u šupljem hrastu i tu će ti biti fino i udobno kada dođe zima, a na sve strane imaš skrivenu hranu. Mrazovče, pogrešio si vreme i mesto, mada si raširio latice. Ne treba da si tako rano ovde. Ti cvetaš tek kad je vazduh pun pahulja. Kao da si se iskrao ispred svojih; bićeš usamljen ovde dok ostali ne dođu. Ili si kao i ja - uživaš u poslednjim zlatnim danima pre nego što mrazevi stegnu?
<BR>&nbsp;&nbsp;&nbsp;&nbsp;&nbsp;Hodala je po jutarnjem suncu, a svuda oko nje su se boje otvorene šume prelivale u plamenu i zlatu. Videla je uglačani metal ruja, nebeskoplave zvezdane. Hodala je kroz travu koja je nekada bila jedra i zelena a sada je postajala siva i klizava pod mokasinama. Klekla je da prevuče dlanom preko zelenog i skerletnog tepiha lišaja na staroj sivoj steni, i pevala je u sebi, jer bila je deo toga - da, čak i lišaja, čak i stene.
<BR>&nbsp;&nbsp;&nbsp;&nbsp;&nbsp;Došla je do vrha grebena kojim se bila zaputila, ispod nje je ležala gušća šuma - pokrivala je bregove oko reka. Udolina se protezala između padina s obe strane, i pošla je njome. Na deliću tla pokrivenom matičnjakom žuborio je izvor; ona je pošla niz padinu, usklađujući korak s muzikom skrivene, raspevane vode iz tog izvora. U sećanje joj se vratio onaj dan. Tada je bilo leto, bregovi su bili zeleni a ptice su pevale na drveću. Stegla je na grudi lutku koju je nosila i ponovo je začula reči kojima joj se drvo obratilo. Sve je to bilo pogrešno, naravno, jer nijedna žena ne bi trebalo da stupa u vezu sa nečim tako snažnim i veličanstvenim kao što je drvo. Možda samo s nekom brezom, ili sa topolom, ili nekim drugim nižim, ženstvenijim drvetom - na to bi se drugi svakako mrštili, ali bilo bi shvatljivo. Ali drvo koje se njoj obratilo bilo je drevni beli hrast - drvo lovaca.
<BR>&nbsp;&nbsp;&nbsp;&nbsp;&nbsp;Stajalo je sada tačno pred njom, staro, čvornovato i snažno, ali uprkos svom obimu i snazi izgledalo je kao da čuči na tlu, kao da je ukopano. Lišće mu je bilo smeđe i već je opadalo, ali još je bilo tu. Ono se držalo u ratničkom plaštu dok je neko okolno drveće već stajalo ogoljeno.
<BR>&nbsp;&nbsp;&nbsp;&nbsp;&nbsp;Probila se do njega, našla trulu ljuspastu šupljinu koja mu se zarivala u masivno stablo. Popevši se na prste ustanovila je da se na tom tajnom mestu još uvek nalazi lutka koju je tu ostavila pre mnogo godina - mala lutka od kukuruzovine obučena u komadiće vunene tkanine. Bila je isprana i potamnela od kiše koja je prodirala u šupljinu i stalno je natapala, ali zadržala je oblik, i dalje se držala drveta.
<BR>&nbsp;&nbsp;&nbsp;&nbsp;&nbsp;Još uvek stojeći na prstima, spustila je donesenu lutku u šupljinu, pažljivo je smeštajući kraj one prve. Onda se malo udaljila.
<BR>&nbsp;&nbsp;&nbsp;&nbsp;&nbsp;"Stari Deko", rekla je, pogleda uprtog u zemlju u znak poštovanja, "otišla sam, ali nisam te zaboravila. U dugim noćima i sjajnim podnevima, sećala sam te se. Sada sam se ponovo vratila da ti kažem kako ću možda opet otići, mada na drugačiji način. Ali nikada neću sasvim otići, jer suviše volim ovaj svet. I uvek ću misliti na tebe, znajući da ćeš znati kada ispružim ruke, i ja ću znati da na ovom tlu stoji neko u koga verujem i na koga mogu da se oslonim. Duboko sam ti zahvalna, Stari Deko, za tvoje razumevanje i za snagu koju mi daješ."
<BR>&nbsp;&nbsp;&nbsp;&nbsp;&nbsp;Zastala je, čekajući odgovor, ali odgovora nije bilo. Drvo joj se nije obratilo kao prošli put.
<BR>&nbsp;&nbsp;&nbsp;&nbsp;&nbsp;"Ne znam kuda ću otići", rekla je drvetu, "ni kada ću ići, pa čak ni da li ću uopšte otići, ali došla sam da ti kažem. Da podelim s tobom osećanje koje ne mogu da podelim ni sa kim drugim."
<BR>&nbsp;&nbsp;&nbsp;&nbsp;&nbsp;Ponovo je sačekala da joj drvo odgovori, i nije bilo reči, ali učinilo joj se da se ogromni hrast promeškoljio, kao da se budi, i imala je osećanje da su se ogromne ruke podigle i pružile joj se nad glavom, i da se nešto - blagoslov? - širi iz drveta i spušta na nju.
<BR>&nbsp;&nbsp;&nbsp;&nbsp;&nbsp;Polako se povukla, korak po korak, očiju još uvek uprtih u tlo, a onda se okrenula i pobegla, divlje jureći uzbrdo, ispunjena osećanjem da je nešto izašlo iz drveta i dotaklo je.
<BR>&nbsp;&nbsp;&nbsp;&nbsp;&nbsp;Spotakla se o površinski koren koji se izvijao sa šumskog tla, pridržala se za veliko palo deblo i sela na njega. Osvrnula se i ustanovila da se drevni hrast više ne vidi. Između njih je bilo suviše drveća.
<BR>&nbsp;&nbsp;&nbsp;&nbsp;&nbsp;Šuma je bila tiha. Ništa se nije micalo u grmlju, a nije bilo ni ptica. U proleće i leto ovo mesto bilo bi prepuno ptica, ali sada nije bilo nijedne. Ili su otišle na jug ili su negde drugde, okupljaju se spremne za pokret. Dole, na rekama, ogromna jata gusaka su galamila i svađala se u plićacima, a tršćaci su bili puni vodomara što su se zarivali u nebo kao bačene strele. Ali nežne ptice su otišle odavde, i šuma je bila tiha, u ozbiljnom ćutanju koje je pomalo ličilo na usamljenost.
<BR>&nbsp;&nbsp;&nbsp;&nbsp;&nbsp;Rekla je drvetu da će možda otići nekuda i pitala se je li rekla ono što zaista zna i da li zna onoliko koliko bi trebalo o tom odlaženju. Ponekad joj se činilo da će uskoro otići nekuda, a možda uopšte nije tako. Osećala je u sebi neku nelagodnost, iščekivanje, peckavo osećanje da će se dogoditi nešto veoma naglo, ali nije mogla da odredi šta. Bilo je to neobično, prilično zastrašujuće za nekoga ko je čitav život proveo u svetu koji tako prisno poznaje. Svet je bio pun prijatelja - ne samo ljudi, nego i mnogih drugih bića, malih glodara u šumama i grmlju, stidljivog cveća skrivenog u šumskim udubinama, skladnog drveća koje se uspravljalo pod nebom, samog vetra i vremena.
<BR>&nbsp;&nbsp;&nbsp;&nbsp;&nbsp;Potapšala je staro poluraspadnuto deblo kao da je i ono prijatelj, i videla kako se vres i visoke šumske biljke okupljaju oko njega, pouzdajući se u njegovu zaštitu, krijući se u trenutku nedostojanstva i potrebe.
<BR>&nbsp;&nbsp;&nbsp;&nbsp;&nbsp;Ustala je sa debla i nastavila uzbrdo, sada polako koračajući umesto da trči. Ostavila je lutku, a drvo joj se nije obratilo kao prošli put, ali učinilo je nešto drugo, izvelo je neki drugi čin, i sve je bilo dobro.
<BR>&nbsp;&nbsp;&nbsp;&nbsp;&nbsp;Stigla je do prevoja strmine i pošla niz suprotnu stranu, prema logoru; kad je pošla nizbrdo shvatila je, iznenada, mada nije zapravo videla, da nije sama. Brzo se okrenula i ugledala ga, obučenog samo u kratke pantalone, tako da mu se bronzano telo, glatko i čvrsto, sjajilo pod suncem; ranac mu je bio kraj nogu a luk naslonjen na telo. Oko vrata je na vrpci nosio dvogled, napola sakriven ogrlicom.
<BR>&nbsp;&nbsp;&nbsp;&nbsp;&nbsp;"Da li sam uljez na tvojoj zemlji?" učtivo je upitao.
<BR>&nbsp;&nbsp;&nbsp;&nbsp;&nbsp;"Zemlja je slobodna", odgovorila je.
<BR>&nbsp;&nbsp;&nbsp;&nbsp;&nbsp;Ogrlica ju je zaprepastila. Nije prestajala da zuri u nju.
<BR>&nbsp;&nbsp;&nbsp;&nbsp;&nbsp;On ju je dotakao prstom. "Taština", rekao je.
<BR>&nbsp;&nbsp;&nbsp;&nbsp;&nbsp;"Ubio si velikog belog medveda", rekla je ona. "Više od jednog, po broju kandži."
<BR>&nbsp;&nbsp;&nbsp;&nbsp;&nbsp;"To je i način", kazao je, "da se pazi na broj. Jedna kandža, jedan medved. Po kandža od svakog."
<BR>&nbsp;&nbsp;&nbsp;&nbsp;&nbsp;Glasno je dahnula. "Tvoja medicina je snažna."
<BR>&nbsp;&nbsp;&nbsp;&nbsp;&nbsp;Potapšao je luk. "Moj luk je snažan. Moje strele su prave, sa vrhovima od kremena. Kremen je bolji od svega, sem čelika, a gde sad da nađeš dobar čelik."
<BR>&nbsp;&nbsp;&nbsp;&nbsp;&nbsp;"Dolaziš sa Zapada", rekla je. Znala je da veliki beli medvedi žive samo na Zapadu. Jednog iz njenog naroda, Jelena Koji Trči, ubio je jedan takav, pre nekih godinu dana.
<BR>&nbsp;&nbsp;&nbsp;&nbsp;&nbsp;Klimnuo je glavom. "Daleko sa Zapada. Sa mesta gde je velika voda. Sa okeana."
<BR>&nbsp;&nbsp;&nbsp;&nbsp;&nbsp;"Koliko je to daleko?"
<BR>&nbsp;&nbsp;&nbsp;&nbsp;&nbsp;"Daleko? Ne znam. Mnogo mesečevih mena na putu."
<BR>&nbsp;&nbsp;&nbsp;&nbsp;&nbsp;"Računaš u mesečevim menama. Jesi li ti od mog naroda?"
<BR>&nbsp;&nbsp;&nbsp;&nbsp;&nbsp;"Ne, mislim da nisam. Da nije sunca, moja koža bi bila bela. Sreo sam neke od tvojih, lovili su bafala. Oni su bili prvi ljudi koje sam sreo, osim mojih. Nisam ni znao da ima drugih ljudi. Znao sam samo za divlje robote."
<BR>&nbsp;&nbsp;&nbsp;&nbsp;&nbsp;Napravila je pokret odbijanja. "Mi nemamo ništa s robotima."
<BR>&nbsp;&nbsp;&nbsp;&nbsp;&nbsp;"To sam već shvatio."
<BR>&nbsp;&nbsp;&nbsp;&nbsp;&nbsp;"Koliko još nameravaš da hodaš? Prerije se završavaju na istoku. Ostaje samo šuma. A onda dođe drugi okean. Videla sam mape."
<BR>&nbsp;&nbsp;&nbsp;&nbsp;&nbsp;Pokazao je ka kući koja je stajala na vrhu visoravni. "Možda samo donde. Ljudi u ravnicama pričali su mi o velikoj kamenoj kući u kojoj žive ljudi. Video sam mnoge kamene kuće, ali u njima niko nije živeo. Žive li ljudi u ovoj?"
<BR>&nbsp;&nbsp;&nbsp;&nbsp;&nbsp;"Njih dvoje."
<BR>&nbsp;&nbsp;&nbsp;&nbsp;&nbsp;"I to je sve?"
<BR>&nbsp;&nbsp;&nbsp;&nbsp;&nbsp;"Ostali su", rekla je, "otišli na zvezde."
<BR>&nbsp;&nbsp;&nbsp;&nbsp;&nbsp;"I to su mi rekli", odgovorio je, "i pitao sam se šta to znači. Nisam mogao da verujem. Ko bi želeo da ode na zvezde?"
<BR>&nbsp;&nbsp;&nbsp;&nbsp;&nbsp;"Našli su druge svetove na kojima žive."
<BR>&nbsp;&nbsp;&nbsp;&nbsp;&nbsp;"Zvezde su samo sjajna svetla na nebu."
<BR>&nbsp;&nbsp;&nbsp;&nbsp;&nbsp;"To su druga sunca", rekla je. "Zar nisi čitao knjige?"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Jednom sam video jednu. Rekli su mi da je to knjiga. Rekli su mi da bi mi pričala kad bih znao kako. Ali osoba koja mi ju je pokazala zaboravila je način."
<BR>&nbsp;&nbsp;&nbsp;&nbsp;&nbsp;"Ne umeš da čitaš?"
<BR>&nbsp;&nbsp;&nbsp;&nbsp;&nbsp;"Znači, to se zove čitanje? Način na koji knjige govore?"
<BR>&nbsp;&nbsp;&nbsp;&nbsp;&nbsp;"Da, tako je", rekla je. "Postoje mali znakovi. Treba da čitaš znakove."
<BR>&nbsp;&nbsp;&nbsp;&nbsp;&nbsp;"Imaš li ti knjigu?" upitao je.
<BR>&nbsp;&nbsp;&nbsp;&nbsp;&nbsp;"Veliku kutiju punu knjiga. Sve sam ih pročitala. Ali tamo gore", pokazala je, "imaju sobe ispunjene samo knjigama. Moj deda, iz ne znam tačno kog kolena, danas će ih pitati mogu li da čitam te knjige."
<BR>&nbsp;&nbsp;&nbsp;&nbsp;&nbsp;"Čudno", rekao je. "Ti čitaš knjige. Ja ubijam medvede. Ne sviđa mi se pomisao na knjige. Rekli su mi da knjige govore, ali po drevnoj magiji, i da ih treba ostaviti na miru."
<BR>&nbsp;&nbsp;&nbsp;&nbsp;&nbsp;"To nije tačno", rekla je. "Ti si čudan čovek."
<BR>&nbsp;&nbsp;&nbsp;&nbsp;&nbsp;"Dolazim iz daleka", rekao je, kao da je to objašnjenje. "Preko visokih planina, preko velikih reka, preko mesta gde postoji samo pesak i previše sunca."
<BR>&nbsp;&nbsp;&nbsp;&nbsp;&nbsp;"Zašto si to učinio? Zašto si pošao ovako daleko?"
<BR>&nbsp;&nbsp;&nbsp;&nbsp;&nbsp;"Nešto u meni je reklo idi i nađi. Nije reklo šta treba da nađem. Samo - idi i nađi. Niko drugi od mog naroda nikada nije otišao da nađe. Osećam da me nešto vodi, kao da ne mogu da mirujem. Kada su mi ljudi u ravnici rekli za ovu veliku kamenu kuću, pomislio sam da je možda to ono što treba da nađem."
<BR>&nbsp;&nbsp;&nbsp;&nbsp;&nbsp;"Ideš tamo gore?"
<BR>&nbsp;&nbsp;&nbsp;&nbsp;&nbsp;"Da, naravno", rekao je.
<BR>&nbsp;&nbsp;&nbsp;&nbsp;&nbsp;"A ako je to ono što si pošao da nađeš, hoćeš li ostati neko vreme?"
<BR>&nbsp;&nbsp;&nbsp;&nbsp;&nbsp;"Možda. Ne znam. Reći će mi ono u meni što me vodi. Pre nekog vremena sam pomislio da sam našao ono što je trebalo i bez ulaženja u kuću. Veliki hrast se promenio. Ti si ga navela da se promeni."
<BR>&nbsp;&nbsp;&nbsp;&nbsp;&nbsp;Porumenela je od besa. "Špijunirao si me. Sedeo si tamo i špijunirao me."
<BR>&nbsp;&nbsp;&nbsp;&nbsp;&nbsp;"Nisam hteo da te špijuniram", rekao je. "Dolazio sam uzbrdo, a ti si silazila, i video sam te kraj drveta. Sklonio sam se da me ne vidiš. Pomislio sam da ne bi želela da iko zna. Zato sam ćutao. Sakrio sam se. Tiho sam se udaljio, kako ne bi saznala."
<BR>&nbsp;&nbsp;&nbsp;&nbsp;&nbsp;"Pa ipak si mi rekao."
<BR>&nbsp;&nbsp;&nbsp;&nbsp;&nbsp;"Da, rekao sam. Hrast se promenio. To je nešto čudesno."
<BR>&nbsp;&nbsp;&nbsp;&nbsp;&nbsp;"Kao znaš da se promenio?"
<BR>&nbsp;&nbsp;&nbsp;&nbsp;&nbsp;Nabrao je čelo. "Ne znam. Tako je bilo i s medvedom. Moja strela ga nije ubila a ipak mi je mrtav pao pred noge. To me sve zbunjuje. Ne znam ništa o takvim stvarima."
<BR>&nbsp;&nbsp;&nbsp;&nbsp;&nbsp;"Kaži mi, kako se to hrast promenio?"
<BR>&nbsp;&nbsp;&nbsp;&nbsp;&nbsp;Odmahnuo je glavom. "Samo sam osetio promenu."
<BR>&nbsp;&nbsp;&nbsp;&nbsp;&nbsp;"Nisi smeo da špijuniraš."
<BR>&nbsp;&nbsp;&nbsp;&nbsp;&nbsp;"Stidim se. Neću više govoriti o tome."
<BR>&nbsp;&nbsp;&nbsp;&nbsp;&nbsp;"Hvala", rekla je i okrenula se da nastavi nizbrdo.
<BR>&nbsp;&nbsp;&nbsp;&nbsp;&nbsp;"Mogu li da pođem s tobom?"
<BR>&nbsp;&nbsp;&nbsp;&nbsp;&nbsp;"Ja idem ovuda", rekla je. "Ti ideš u kuću."
<BR>&nbsp;&nbsp;&nbsp;&nbsp;&nbsp;"Videćemo se ponovo", rekao je.
<BR>&nbsp;&nbsp;&nbsp;&nbsp;&nbsp;Nastavila je nizbrdo. Kada se konačno osvrnula, još uvek je stajao tamo. Ogrlica od medveđih kandži blistala je pod suncem.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
