<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Osetio je krik stvorenja iz jaruge, nedostatak nečega što je ono tražilo, i prokletstvo toga nedostatka. Stao je tako naglo da je Večernja Zvezda, koja je išla pozadi, naletela na njega.
<BR>&nbsp;&nbsp;&nbsp;&nbsp;&nbsp;"Šta je bilo?" šapnula je.
<BR>&nbsp;&nbsp;&nbsp;&nbsp;&nbsp;Ukočeno je stajao, osećao taj nedostatak i potrebu, i nije joj odgovorio. Plima osećanja iz jaruge izlivala se preko njega i u njega - beznađe, sumnja, čežnja i potreba. Drveće je stajalo uspravno i nemo u mirnom popodnevu i za trenutak je sve u šumi - ptice, sitne životinje, insekti - prelila tišina. Ništa se nije micalo, ništa nije proizvodilo zvuk, kao da je čitava priroda zadržala dah da bi oslušnula stvorenje u jaruzi.
<BR>&nbsp;&nbsp;&nbsp;&nbsp;&nbsp;"Šta ne valja?" upitala je Večernja Zvezda.
<BR>&nbsp;&nbsp;&nbsp;&nbsp;&nbsp;"Tamo nešto pati", rekao je. "Zar ne osećaš patnju? Tamo, tačno pred nama."
<BR>&nbsp;&nbsp;&nbsp;&nbsp;&nbsp;"Ne možeš osetiti patnju", rekla je.
<BR>&nbsp;&nbsp;&nbsp;&nbsp;&nbsp;On je polako krenuo napred, i tišina je trajala, i tamo je bilo stvorenje - grozna konzerva crva zgrbljena kraj hrpe stenja ispod nadvijene breze. Ali on nije video konzervu crva, samo je čuo krik potrebe, i nešto mu se okrenulo u umu, i za trenutak je uspeo da umom uhvati tu potrebu.
<BR>&nbsp;&nbsp;&nbsp;&nbsp;&nbsp;Večernja Zvezda je ustukunula i naslonila se na grubu koru hrasta koji je stajao kraj staze. Konzerva crva se stalno menjala, baš kao što bi se menjala prava konzerva crva, jer svi crvi su jednako gmizali jedni preko drugih, u komešanju, i previranju, radi neke bezimene, besmislene potrebe. A iz te uskomešane mase dopro je onda krik zadovoljstva i olakšanja - krik zadovoljstva i olakšanja koji uopšte nije imao zvuka, krik koji se nekako prepleo s utiskom saosećanja i moći, koji nije imao nikakve veze s konzervom crva. A preko svega toga širilo se, kao plašt nade i razumevanja, ono što je veliki beli hrast rekao, ili pokušao da kaže, ili nije uspeo da kaže, i u njenom umu vaseljena se otvorila kao cvet probuđen izlaskom sunca. Za trenutak je osetila i znala (nije videla ni čula ni razumela, jer to je bilo van granica običnog vida i razumevanja) univerzum do same njegove srži i sve do najdaljih granica - njegov mehanizam, svrhu njegovog postojanja i mesto koje u njemu zauzima sve što ima dah života.
<BR>&nbsp;&nbsp;&nbsp;&nbsp;&nbsp;Samo za trenutak, u deliću sekunde razumevanje i znanje, a zatim neznanje, a onda se ponovo vratila sebi, postala je nepotpun, beznačajan oblik života koji čuči kraj drveta, oseća grubu koru ogromnog hrasta ramenima i leđima, sa Dejvidom Hantom koji stoji na stazi kraj nje, i s konzervom crva u jaruzi, koja kao da je sijala posvećenim svetlom, tako jakim i blistavim da je bila lepša nego što ijedna konzerva crva ikada može biti, uzvikujući i uzvikujući u njenome mozgu, a taj uzvik je sadržavao značenje koje nije mogla da razume.
<BR>&nbsp;&nbsp;&nbsp;&nbsp;&nbsp;"Dejvide", uzviknula je, "šta smo to učinili? Šta se dogodilo?"
<BR>&nbsp;&nbsp;&nbsp;&nbsp;&nbsp;Znala je da se zbio neki veliki događaj, ili možda više velikih događaja, i bila je zbunjena, iako je u toj zbunjenosti postojalo nešto što je istovremeno bilo i sreća i čuđenje. Čučala je kraj drveta a svemir se nagijao nad nju,i osećala je ruke kako je dodiruju i uspravljaju,i našla se u Dejvidovom zagrljaju, privijajući se uz njega kao što se nikada ranije ni uz koga nije privijala, srećna što je on tu u trenutku za koji je znala da je najveći trenutak u njenom životu, bezbedna tako obavijena snagom njegovog vitkog, čvrstog tela.
<BR>&nbsp;&nbsp;&nbsp;&nbsp;&nbsp;"Ti i ja", rekao je. "Ti i ja, zajedno. Između nas dvoje..."
<BR>&nbsp;&nbsp;&nbsp;&nbsp;&nbsp;Glas ga je izdao, i znala je da je uplašen pa je ispružila ruke i zagrlila ga što je nežnije mogla.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
