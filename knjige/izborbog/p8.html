<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>8.
<P>&nbsp;&nbsp;&nbsp;&nbsp;&nbsp;Ne bi prepoznao brata, zaključio je Džeson, da ga je sreo bez najave. Bio je jednako građen i imao je isto ponosno, čvrsto držanje, ali lice mu je bilo skriveno tamnom neurednom bradom. Bilo je još nešto - hladnoća u pogledu, napetost na licu. Džona godine nisu omekšale; prekalile su ga i očvrsle, i donele mu tugu koje ranije nije bilo.
<BR>&nbsp;&nbsp;&nbsp;&nbsp;&nbsp;"Džone", rekao je i stao na samom ulazu. "Džone, tako smo se često pitali..." a onda je zaćutao, zagledan u stranca koji je stajao u sobi.
<BR>&nbsp;&nbsp;&nbsp;&nbsp;&nbsp;"U redu je, Džesone", rekao mu je brat. "Ni Marta me nije prepoznala. Promenio sam se."
<BR>&nbsp;&nbsp;&nbsp;&nbsp;&nbsp;"Poznala bih te", rekla je Marta. "Da sam imala samo malo vremena, poznala bih te. To je zbog brade."
<BR>&nbsp;&nbsp;&nbsp;&nbsp;&nbsp;Džeson je brzo prešao preko sobe, prihvatio bratovu pruženu ruku, obgrlio ga oko ramena i čvrsto ga privukao u zagrljaj. "Drago mi je što te vidim", rekao je. "Tako je dobro što si se vratio. Dugo je trajalo."
<BR>&nbsp;&nbsp;&nbsp;&nbsp;&nbsp;Obojica su zakoračili unazad i ostali tako za trenutak, ćutke, gledajući jedan u drugog, pokušavajući da u onom drugom vide čoveka kakvog pamte od poslednjeg viđenja. Džon je prvi progovorio. "Dobro izgledaš, Džesone. Znao sam da ću te naći u dobrom zdravlju. Ti si uvek umeo da paziš na sebe. A imaš i Martu da pazi na tebe. Neki od naših koje sam sretao rekli su mi da si ostao kod kuće."
<BR>&nbsp;&nbsp;&nbsp;&nbsp;&nbsp;"Neko je morao", rekao mu je Džeson. "Nije to žrtvovanje. Imali smo dobar život. Bili smo srećni."
<BR>&nbsp;&nbsp;&nbsp;&nbsp;&nbsp;"Često sam pitala šta je s tobom", rekla je Marta. "Uvek sam pitala za tebe. Niko nije znao."
<BR>&nbsp;&nbsp;&nbsp;&nbsp;&nbsp;"Bio sam daleko", rekao je Džon. "Daleko, ka središtu. Tamo je bilo nešto što sam morao da nađem. Išao sam ka središtu, otišao dalje od svih ostalih. Drugi su mi rekli šta je tamo, ili, bolje, šta bi moglo biti tamo, jer nisu tačno znali; činilo mi se da bi neko trebalo da ode i vidi, a niko drugi to nije želeo. Neko je morao da ode. Neko je morao da ode, kao što je neko morao da ostane kod kuće."
<BR>&nbsp;&nbsp;&nbsp;&nbsp;&nbsp;"Hajde da sednemo", rekao je Džeson. "Treba mnogo šta da nam ispričaš, pa hajde da se udobno smestimo. Tačer će nam nešto doneti, pa možemo da sednemo i pričamo. Jesi li gladan, Džone?"
<BR>&nbsp;&nbsp;&nbsp;&nbsp;&nbsp;Njegov brat je odmahno glavom.
<BR>&nbsp;&nbsp;&nbsp;&nbsp;&nbsp;"Možda piće. Sve staro je potrošeno, ali neki od naših robota sasvim dobro prve viski. Dobro je negovan i lepo je odležao, pa nije loš. Pokušali smo da pravimo i vino, ali ovo nije vinski kraj. Tle nije dobro, nema ni dovoljno sunca. Vino je uvek ispadalo loše."
<BR>&nbsp;&nbsp;&nbsp;&nbsp;&nbsp;"Kasnije", rekao je Džon. "Kad vam budem rekao. Onda možemo da popijemo nešto."
<BR>&nbsp;&nbsp;&nbsp;&nbsp;&nbsp;"Išao si daleko da bi našao zlo", rekao je Džeson. "Mora da je to. Znamo da tamo negde postoji zlo. Čuli smo tu vest pre više godina. Niko nije znao šta je to - čak ni da li je zaista zlo. Znali su samo da ima zao miris."
<BR>&nbsp;&nbsp;&nbsp;&nbsp;&nbsp;"Nije zlo", odgovorio je Džon. "Nešto gore od zla. Velika nebriga. Intelektualna nebriga. Inteligencija koja je izgubila ono što bismo mi zvali humanošću. Možda je i nije izgubila, možda je nikada i nije imala. Ali to nije sve. Našao sam Čovečanstvo."
<BR>&nbsp;&nbsp;&nbsp;&nbsp;&nbsp;"Čovečanstvo!" uzviknuo je Džon. "Ne misliš ozbiljno. Niko nikad nije znao. Niko nije imao pojma..."
<BR>&nbsp;&nbsp;&nbsp;&nbsp;&nbsp;"Naravno, niko nije znao. Ali ja sam našao. Nalaze se na tri planete, blizu jedni drugima, i dobro im ide, možda čak i suviše dobro. Nisu se promenili. Isti su kao i pre pet hiljada godina. Doveli su do logičnog kraja put kojim smo svi išli do pre pet hiljada godina, i sada se vraćaju nazad, na Zemlju. Već su na putu ka Zemlji."
<BR>&nbsp;&nbsp;&nbsp;&nbsp;&nbsp;Zid vode je iznenada pljusnuo u prozore, nošen vetrom koji je zavijao oko zabata, visoko gore.
<BR>&nbsp;&nbsp;&nbsp;&nbsp;&nbsp;"Izgleda", rekla je Marta, "da je počela oluja. Može biti i prilično gadna."
</P></TD></TR></TABLE>
<P class="next">
<A HREF=p9.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
