<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Uzet prema uputstvu, Ubik
<BR>&nbsp;&nbsp;&nbsp;&nbsp;&nbsp;osigurava nesmetan san, bez
<BR>&nbsp;&nbsp;&nbsp;&nbsp;&nbsp;jutarnje omamljenosti.
<BR>&nbsp;&nbsp;&nbsp;&nbsp;&nbsp;Budite se sveži, spremni da
<BR>&nbsp;&nbsp;&nbsp;&nbsp;&nbsp;se uhvatite ukoštac sa
<BR>&nbsp;&nbsp;&nbsp;&nbsp;&nbsp;svim onim sitnim, dosadnim
<BR>&nbsp;&nbsp;&nbsp;&nbsp;&nbsp;problemima koji vas čekaju.
<BR>&nbsp;&nbsp;&nbsp;&nbsp;&nbsp;Ne prekoračujte propisane doze.
<BR>
<BR>&nbsp;&nbsp;&nbsp;&nbsp;&nbsp;"Hej, ta boca koju imate", reče Džespersen s neobičnim prizvukom u glasu, zvireći u kola. "Mogu li da je pogledam...?"
<BR>&nbsp;&nbsp;&nbsp;&nbsp;&nbsp;Bez ijedne reči, Džo Čip pruži avijatičaru pljosnatu bacu Eliksira od Ubikve.
<BR>&nbsp;&nbsp;&nbsp;&nbsp;&nbsp;"Moja staramajka pričala mi je o ovome", reče Džespersen, podigavši bocu ka svetlosti. "Odakle vam? To se ne pravi još od vremena građanskog rata."
<BR>&nbsp;&nbsp;&nbsp;&nbsp;&nbsp;"Nasledio sam je", reče Džo.
<BR>&nbsp;&nbsp;&nbsp;&nbsp;&nbsp;"Mora da jeste. Dabome, ove ručno rađene staklenice više se ne viđaju. Pre svega, kompanija nije pustila u promet mnogo ovakvih. Ovaj lek pronađen je u San Francisku oko 1850. Nikada nije prodavan u dućanima; izrađivali su ga samo po porudžbini mušterija. Pravljen je u tri jačine. Ovaj koji vi imate, najjači je od sve tri." On pogleda Džoa. "Znate li šta je unutra?"
<BR>&nbsp;&nbsp;&nbsp;&nbsp;&nbsp;"Svakako", reče Džo:. "Ulje od metvice, cinkoksid, natrijumcitrat, biljni ugalj..."
<BR>&nbsp;&nbsp;&nbsp;&nbsp;&nbsp;"Manite to", prekide ga Džespersen. Mrštio se i izgledao je zauzet nečim što je premetao po glavi. Onda se, naposletku, njegov izraz promenio. Doneo je odluku. "Odvešću vas avionom do Demuana u zamenu za ovu pljosku Eliksira od Ubikve. Da krenemo odmah; želim da što je moguće veći deo leta obavimo po danu." Dugim koracima udaljio se od forda iz '29 nosći sa sobom bocu.
<BR>&nbsp;&nbsp;&nbsp;&nbsp;&nbsp;Deset minuta kasnije dvokrilac kertis-rajt bio je napunjen gorivom, elisa ručno pokrenuta i sa Džoom Čipom i Džespersenom počeo je da plete hirovitu, aljkavu putanju po poletno-sletnoj stazi, odskočio u vazduh, a onda pao natrag. Džo zaškrguta zubima i grčevito se pridrža.
<BR>&nbsp;&nbsp;&nbsp;&nbsp;&nbsp;"Suviše smo opterećeni", reče Džespersen ravnodušno; nije izgledao uznemiren. Avion je najzad kolebljivo uzleteo, trajno ostavljajući za sobom poletno-sletnu stazu; bučno je brujao: iznad kućnih krovova, na putu na zapad.
<BR>&nbsp;&nbsp;&nbsp;&nbsp;&nbsp;"Koliko će nam vremena biti potrebno da stignemo tamo?" viknu Džo.
<BR>&nbsp;&nbsp;&nbsp;&nbsp;&nbsp;"Zavisi od toga, koliko vetra budemo dobijali u rep. Verovatno do sutra oko podne, ako nas sreća posluži."
<BR>&nbsp;&nbsp;&nbsp;&nbsp;&nbsp;"Hoćete li mi sada reći šta je u boci?" viknu Džo.
<BR>&nbsp;&nbsp;&nbsp;&nbsp;&nbsp;"Zlatne ljuspe suspendovane u bazi koja se sastoji pretežno od mineralnih ulja", viknu pilot u odgovor.
<BR>&nbsp;&nbsp;&nbsp;&nbsp;&nbsp;"Koliko zlata? Mnogo?"
<BR>&nbsp;&nbsp;&nbsp;&nbsp;&nbsp;Džespersen okrete glavu i iskezi se, ne odgovorivši. Nije morao ništa da kaže; bilo je očigledno.
<BR>&nbsp;&nbsp;&nbsp;&nbsp;&nbsp;Stari dvokrilac kertis-rajt nastavio je da se ljuljuška približno u pravcu Ajove.
<BR>
<BR>&nbsp;&nbsp;&nbsp;&nbsp;&nbsp;Sutradan u tri po podne stigli su do aerodroma u Demuanu. Pošto je spustio avion, pilot je odlutao u nepoznatom pravcu i odneo sa sobom bocu zlatnih ljuspi. Sav ukočen i bolno zgrčen, Džo iziđe iz aviona, postoja neko vreme masirajući utrnule noge, a onda se nesigurno uputi ka aerodromskoj upravi, tako maloj da se neuglednija teško mogla zamisliti.
<BR>&nbsp;&nbsp;&nbsp;&nbsp;&nbsp;"Mogu li da se poslužim telefonom?" upitao je jednog starijeg službenika seljačkog izgleda, koji je sedeo pogrbljen iznad meteorološke karte, zadubljen u svoj posao.
<BR>&nbsp;&nbsp;&nbsp;&nbsp;&nbsp;"Ako imate pet centi." Službenik kome je s čela štrčao jedan pramen kose, pokretom glave pokaza javni telefon.
<BR>&nbsp;&nbsp;&nbsp;&nbsp;&nbsp;Džo razvrsta novac i odbaci sve metalne komade s Ransiterovim profilom; najzad je pronašao jedan autentični bufalo-novčić od pet centi iz tog doba i spustio ga pred starijeg službenika.
<BR>&nbsp;&nbsp;&nbsp;&nbsp;&nbsp;"Hm", progunđa službenik ne dižući pogled. Prelistavši mesni telefonski imenik, Džo pronađe broj Mrtvačnice Prostog Pastira. Dao je taj broj telefonistkinji i tražena strana ubrzo se odazvala.
<BR>&nbsp;&nbsp;&nbsp;&nbsp;&nbsp;"Mrtvačnica Prostog Pastira. Na telefonu gospodin Blis."
<BR>&nbsp;&nbsp;&nbsp;&nbsp;&nbsp;"Ja sam ovde da prisustvujem pogrebnim svečanostima za Glena Ransitera", reče Džo. "Jesam li zakasnio?" Nemo se molio u sebi da nije.
<BR>&nbsp;&nbsp;&nbsp;&nbsp;&nbsp;"Svečanosti za gospodina Ransitera upravo su sada u toku", reče gospodin Blis. "Gde ste vi gospodine? Da li želite da pošaljem neko vozilo po vas?" Izgledalo je da je uzrujan i da u sebi negoduje.
<BR>&nbsp;&nbsp;&nbsp;&nbsp;&nbsp;"Ja sam na aerodramu", reče Džo.
<BR>&nbsp;&nbsp;&nbsp;&nbsp;&nbsp;"Trebalo je da stignete ranije", ukori ga gospodin Bliis. "Ozbiljno sumnjam da ćete moći da prisustvujete jednom crkvenom obredu. Bilo kako bilo, gospodin Ransiter će ležati na odru za preostalo vreme današnjeg dana i sutradan izjutra. Pripazite na naša kola gospodine..."
<BR>&nbsp;&nbsp;&nbsp;&nbsp;&nbsp;"Čip", reče Džo.
<BR>&nbsp;&nbsp;&nbsp;&nbsp;&nbsp;"Da, očekivali su vas. Neki od ožalošćanih zamolili su nas da održimo noćnu molitvu pre sahrane zarad vas i gospodina Hamonda, kao i neke..." On načini pauzu, "neke gospođice Rajt. Jesu li oni s vama?"
<BR>&nbsp;&nbsp;&nbsp;&nbsp;&nbsp;"Nisu" reče Džo. Prekinuo je vezu i seo na jednu uglačanu, drvenu klupu lučnog oblika, odakle je mogao da posmatra kola koja su se približavala aerodromu. Ipak sam stigao na vreme da se priključim ostatku grupe, rekao je u sebi. Još nisu napustili grad, a to je najvažnije.
<BR>&nbsp;&nbsp;&nbsp;&nbsp;&nbsp;Onaj stariji službenik doviknu: "Gospodine, dođite ovamo za časak."
<BR>&nbsp;&nbsp;&nbsp;&nbsp;&nbsp;Džo ustade i pređe čekaonicu. "Šta sada nije u redu?"
<BR>&nbsp;&nbsp;&nbsp;&nbsp;&nbsp;"Ovih pet centi što ste mi ih dali." Službenik ih je kritički motrio celo vreme.
<BR>&nbsp;&nbsp;&nbsp;&nbsp;&nbsp;"To je komad od pet centi s bufalom", reče Džo. "Zar to nije novac koji važi u ovom razdoblju?"
<BR>&nbsp;&nbsp;&nbsp;&nbsp;&nbsp;"Ovih pet centi su iz godine 1940." Stariji službenik netremice ga je posmatrao.
<BR>&nbsp;&nbsp;&nbsp;&nbsp;&nbsp;Džo zastenja, izvadi preostali kovani novac i ponovo ga razvrsta; najzad nađe pet centi iz 1938. i baci ih pred službenika. "Zadržite ih oba", reče i ponovo sede na uglačanu drvenu klupu lučnog oblika.
<BR>&nbsp;&nbsp;&nbsp;&nbsp;&nbsp;"Tu i tamo pokušavaju da nam poture falsifikovan novac", reče službenik.
<BR>&nbsp;&nbsp;&nbsp;&nbsp;&nbsp;Džo ne odgovori ništa; usredsredio je pažnju na orman srednje visine s radio-aparatom marke Audiola koji je svirao nekako sam za sebe u jednom uglu čekaonice. Spiker je slušaocima probijao uši nekom pastom za zube po imenu Ipana. Zanima me koliko ću morati da čekam ovde, upita se Džo, Postajao je sve nervozniji kako se fizički približavao inercijalcima. Bilo bi mi mrsko da dospem ovako daleko, pomislio je, nadomak nekoliko milja, a onda - na tom mestu prekinuo je tok misli i jednostavno nastavio da sedi.
<BR>&nbsp;&nbsp;&nbsp;&nbsp;&nbsp;Pola sata kasnije jedan vilis-najt 87 iz 1930. dotandrkao se na aerodromsko parkiralište; jedna seoska spodoba u upadljivom crnom odelu pojavila se i dlanom zaklonila oči, kako bi pogledala u čekaonicu.
<BR>&nbsp;&nbsp;&nbsp;&nbsp;&nbsp;Džo mu priđe. "Vi ste gospodin Blis?" upita on.
<BR>&nbsp;&nbsp;&nbsp;&nbsp;&nbsp;"Naravno da jesam." Blis se kratko rukova s njim, šireći pri tom oko sebe jak miris sen-sena, a onda se odjednom vrati u vilis-najt i ponovo upali motor. "Hajdemo, gospodine Čipe. Molim vas, požurite. Možda još možemo stići na jedan deo službe. Otac Abernati po pravilu govori duže u važnim prilikama kao što je ova."
<BR>&nbsp;&nbsp;&nbsp;&nbsp;&nbsp;Džo zauze prednje sedište pored gospodina Blisa. Trenutak kasnije, tandrkali su putem koji je vodio u poslovni deo Demuana, vozeći se ponekad brzinom koja je dostizala četrdeset milja na sat.
<BR>&nbsp;&nbsp;&nbsp;&nbsp;&nbsp;"Vi ste službenik gospodina Ransitera?" upita Blis.
<BR>&nbsp;&nbsp;&nbsp;&nbsp;&nbsp;"Tako je", reče Džo.
<BR>&nbsp;&nbsp;&nbsp;&nbsp;&nbsp;"Neobična je ta struka kojom se bavio gospodin Ransiter. Nisam siguran da sam baš sve razumeo." Blis trubom upozori jednog riđeg setera koji se osmelio da izađe na asfaltirani drum; pas se povuče, dajući prvenstvo pompeznom vilis-najtu. "Šta znači 'psionički'? Neki službenici gospodina Ransitera upotrebili su taj izraz."
<BR>&nbsp;&nbsp;&nbsp;&nbsp;&nbsp;"Parapsihološke moći", reče Džo. "Duhovna sila koja operiše direktno, bez posedovanja ikakvog fizičkog agensa."
<BR>&nbsp;&nbsp;&nbsp;&nbsp;&nbsp;"Mislite dakle na mistične moći? Kao što je proricanje budućnosti? Razlog mog interesovanja je taj što je nekoliko vaših ljudi govorilo o budućnosti kao da ona već postoji. Ne meni lično; nisu to uopšte pominjali osim u međusobnom razgovoru, ali ja sam slušao - znate kako je. Jeste li vi, ljudi, medijumi? Je l' u tom grmu leži zec?"
<BR>&nbsp;&nbsp;&nbsp;&nbsp;&nbsp;"U izvesnom smislu, jesmo."
<BR>&nbsp;&nbsp;&nbsp;&nbsp;&nbsp;"Šta predviđate o ratu u Evropi?"
<BR>&nbsp;&nbsp;&nbsp;&nbsp;&nbsp;"Nemačka i Japan će biti poraženi", reče Džo. "Sjediinjene Države stupiće u rat 7. decembra 1941." Zatim je utonuo u ćutanje, jer nije bio sklon da o tome raspravlja; imao je dosta svojih problema koji su ga zaokupljali.
<BR>&nbsp;&nbsp;&nbsp;&nbsp;&nbsp;"Ja sam i sam član Reda Mističnog života", reče Blis.
<BR>&nbsp;&nbsp;&nbsp;&nbsp;&nbsp;Šta li doživljavaju ostali iz grupe? - razmišljao je Džo. Ovu stvarnost? Sjedinjene Države iz 1939? Ili će, kad im se priključim, moja regresija biti preokrenuta i pomeriti me u neko kasnije razdoblje? Dobro pitanje. Jer, kolektivno, oni bi morali da nađu put natrag kroz sve pedeset tri godine do razumnih i prikladno sazdanih elemenata savremenog, neregresiranog Vremena. Ako je grupa kao celina doživljavala isti stepen regresije kao on, onda njihov ponovni sastanak neće pomoći ni njemu ni njima: mogao bi biti pošteđen mučenja da i dalje podnosi prizor sveta u raspadanju. S druge strane, ova stvarnost iz 1939. izgledala je prilično stabilna; za poslednja dvadeset četiri časa ostala je praktično nepromenjena. Ali to bi mogla biti posledica mog približavanja grupi, razmišljao je on.
<BR>&nbsp;&nbsp;&nbsp;&nbsp;&nbsp;S druge strane, boca Ubika-balzama za jetru i bubrege iz 1939. nazadovala je za još osamdeset prekobrojnih godina: od limenke sa sprejom, preko obične boce, do pljoske izlivene u drvenom kalupu - i to u roku od nekoliko časova. Kao lift sa kavezom iz 1908. koji je video samo Al...
<BR>&nbsp;&nbsp;&nbsp;&nbsp;&nbsp;Ali ovo nije bilo isto. Onaj omaleni, debeli pilot, Sendi Džespersen, takođe je video bocu izlivenu u drvenom kalupu, Eliksir od Ubikve, što je najzad postala. To nije bilo lično priviđenje; štaviše, dovelo ga je ovamo u Demuan. A pilot je video i preobražaj lasala. Ala je, izgleda, zadesilo nešto sasvim drugo. Bar se tome nadao. Molio se.
<BR>&nbsp;&nbsp;&nbsp;&nbsp;&nbsp;Recimo da ne možemo da preokrenemo našu regresiju, razmišljao je on; recimo da ovde ostanemo do kraja života. Je li to tako loše? Možemo se navići na Filko radioaparate - ormane s devet glomaznih lampi - mada oni nisu neophodni, jer je superheteroidni prijemnik već otkriven, premda ga ja ovde još nisam video. Možemo naučiti da vozimo američki automobil ostin koja se prodaje za 445 dolara - ta cena pala mu je na um naizgled slučajno, ali je naslućivao da je tačna. Kad se već jednom zaposlimo i počnemo da zarađujemo novac iz ovog razdoblja, nećemo više putovati prastarim dvokrilcima kertis-rajt; najzad, pre četiri godine, 1935, za transpacifički saobraćaj uvedeni su veliki putnički četvoromotorni avioni čajna. Fordov tromotorac je sada avion star jedanaest godina; za ove ljude bio je ostatak iz starih dana, a dvokrilac kojim sam stigao ovamo muzejski je primerak - čak i za njih. Onaj lasal koji sam imao pre nego što se vratio na primitivniji oblik, bio je solidno izrađena mašina; osećao sam istinsko zadovoljstvo dok sam ga vozio.
<BR>&nbsp;&nbsp;&nbsp;&nbsp;&nbsp;"A kako stoji stvar s Rusijom?" upita gaspodin Blis. "U ratu mislim. Hoćemo li zbrisati crvene? Možete li videti tako daleko u budućnost?"
<BR>&nbsp;&nbsp;&nbsp;&nbsp;&nbsp;"Rusija će se boriti na istoj strani sa SAD." I svi ostali predmeti, bića i artefakti ovog sveta, umovao je on. Medicima će biti velika smetnja; da vidimo - sada bi trebalo da se koriste farmaceutski sulfamidni preparati. Biće ozbiljno ako se neko od nas razboli. Ni zubarske intervencije neće biti vesele. Još se upotrebljavaju vruće bušilice i novokain. Zubne paste s fluorom ne postoje; one će se pojaviti tek kroz dvadeset godina.
<BR>&nbsp;&nbsp;&nbsp;&nbsp;&nbsp;"Na našoj strani?" zagrcnu se Blis. "Komunisti? To je nemoguće; oni su sklopili onaj pakt s nacistima."
<BR>&nbsp;&nbsp;&nbsp;&nbsp;&nbsp;"Nemačka će prekršiti taj pakt", reče Džo. "Hitler će napasti Sovjetski Savez u junu 1941."
<BR>&nbsp;&nbsp;&nbsp;&nbsp;&nbsp;"I zbrisati ga s lica zemlje, nadam se." Prenuvši se iz zanetosti, Džo se okrete da pažljivije pogleda gospodina Blisa, koji je vozio svoj devet godina star vilis-najt.
<BR>&nbsp;&nbsp;&nbsp;&nbsp;&nbsp;"Ti komunisti su prava pretnja, ne Nemci", reče Blis. "Uzmite postupak prema Jevrejima. Znate li kome to dobro dođe? Jevrejima u ovaj zemlji, od kojih mnogi nisu državljani, već izbeglice i žive od socijalne pomoći. Mislim da su nacisti neosporno malo preterali u nekim stvarima koje su radili Jevrejima, ali u osnovi, jevrejsko pitanje postoji već odavno i nešto je trebalo da se uradi s njima, mada možda ne tako pogano kao što su oni koncentracioni logori. Mi ovde, u Sjedinjenim Državama, imamo sličan problem i s Jevrejima i s crnjama. Nešto ćemo najzad morati da preduzmemo u oba slučaja."
<BR>&nbsp;&nbsp;&nbsp;&nbsp;&nbsp;"Nikada nisam čuo da neko odistinski koristi izraz 'crnnja'" reče Džo i odjednom sagleda ovu eru iz malo drugačijeg ugla. Ovo sam zaboravio, sinulo mu je.
<BR>&nbsp;&nbsp;&nbsp;&nbsp;&nbsp;"Lindberg je u pravu što se tiče Nemačke", reče Blis. "Jeste li slušali ono što je govorio? Ne mislim na to šta piše štampa, već u stvarnom životu..." On uspori, da bi zaustavio kola ispred jednog signala nalik na semaforski. "Uzmite senatora Bora i senatora Naja. Da nije bilo njih, Ruzvelt bi prodavao vojnu opremu Engleskoj i uvukao bi nas u jedan rat koji nas se ne tiče. Ruzvelt je tako prokleto zainteresovan da iz nacrta Zakona o neutralnosti izbaci odredbu o embargu o prodaji oružja; on želi da uđemo u rat. Amarički narod ga neće podržati. Američkom narodu nije stalo da se bori u ratu koji vode Englezi ili ma ko drugi." Odjeknuo je zvučni signal, a semafor se promenio na zeleno. Blis je ponovo ubacio u prvu brzinu a vilis-najt je uobraženo krenuo dalje, utopivši se u podnevni saobraćaj u poslovnoj četvrti Demuara.
<BR>&nbsp;&nbsp;&nbsp;&nbsp;&nbsp;"Vi nećete uživati u sledećih pet godina." reče Džo.
<BR>&nbsp;&nbsp;&nbsp;&nbsp;&nbsp;"Zašto? Moje gledište nije samo moje, deli ga cela država Ajova. Znate li šta ja mislim o vama, službenicima gospodina Ransitera? Po onome što ste rekli i po onome što su rekli ostali, a što sam čuo, mislim da ste profesionalni agitatori." Blis okrznu pogledom Džoa neustrašivim prkosom.
<BR>&nbsp;&nbsp;&nbsp;&nbsp;&nbsp;Džo ne reče ništa; posmatrao je kako promiču staromodne zgrade od cigala, drveta i betona, kao i neabična kola - za koja mu se činilo da su većinom crna - i razmišljao je da li se on jedini iz grupe suočio s ovim posebnim vidom sveta iz 1939. U Njujorku će biti drugačije, rekao je u sebi; ovo je pojas Biblije, izolacionistički Srednji zapad. Nećemo živeti ovde; bićemo mi na Istočnoj obali ili na Zapadnoj.
<BR>&nbsp;&nbsp;&nbsp;&nbsp;&nbsp;Ali nagonski je osećao da se baš sada ispoljio glavni problem za sve njih. Mi znamo suviše da bismo lagodno živeli u ovom vremenskom segmentu, shvatio je. Da smo se vratili u prošlost za samo dvadeset ili trideset godina, verovatno bismo psihološki savladali taj prelaz; možda ne bi bilo zanimljivo još jednom preživljavati šetnje po svemiru u okviru programa 'Džemini' i prve škripave letove 'Apola', ali bar bi bilo podnošljivo. Ali u ovoj vremenskoj tački...
<BR>&nbsp;&nbsp;&nbsp;&nbsp;&nbsp;Još su slušali 'Dve crne vrane' snimljene na ploču prečnika deset inča, na 78 obrtaja. I Džoa Penera. 'Merta i Mardž'. Depresija još traje. U naše vreme, imamo kolonije na Marsu i Luni; usavršavamo funkcionalne međuzvezdane letove - ovi ljudi nisu u stanju da zavedu kontrolu peščanih oluja u Oklahomi.
<BR>&nbsp;&nbsp;&nbsp;&nbsp;&nbsp;Ovo je svet koji živi u skladu s retorikom Vilijama Dženingsa Brajana; Skoupsov 'majmunski proces' ovde je živa stvarnost. Nema načina da se prilagodimo njihovoj tački gledanja, njihovoj etičkoj političkoj i asocijalnoj sredini, mislio je on. Za njih smo profesionalni agitatori, tuđinci više od nacista, veća pretnja verovatno čak i od komunističke partije. Mi smo najopasniji agitatori s kojima je ovaj vremenski segment do sada imao posla. Blis je potpuno u pravu.
<BR>&nbsp;&nbsp;&nbsp;&nbsp;&nbsp;"Odakle ste vi, ljudi?" upita Blis. "Niste ni iz jednog dela Sjedinjenih Država; jesam li pogodio?"
<BR>&nbsp;&nbsp;&nbsp;&nbsp;&nbsp;"Pogodili ste", reče Džo. "Mi smo iz severnoameričke Konfederacije." Iz džepa je izvadno Ransiterovih dvadeset pet centi i dao ih Blisu. "Pogledajte ovo", rekao je.
<BR>&nbsp;&nbsp;&nbsp;&nbsp;&nbsp;Blis baci pogled na profil, zagronu se i drhtavim glasom reče: "Profil na ovom novcu - pa to je pokojnik. To je gospodin Ransiter!" On ga još jednom pogleda i preblede. "A datum, 1990."
<BR>&nbsp;&nbsp;&nbsp;&nbsp;&nbsp;"Nemojte sve potrošiti na jednom mestu", reče Džo.
<BR>&nbsp;&nbsp;&nbsp;&nbsp;&nbsp;Kada je vilis-najt stigao do Mrtvačnice Prostog Pastira, služba je već bila završena. Na širokim, belim, drvenim stepenicama dvospratne građevine s drvenim kasturom stajala je jedna grupa ljudi i Džo ih je sve prepoznao. Najzad su bili tu: Eda Dorn, Tipi Džekson, Džon Ild, Fransi Speniš, Tito Apostos, Don Deni, Sami Mundo, Fred Zafski i - Pat. Moja žena, rekao je sebi, još jednom očaran njenim izgledom, dramatičnošću njene crne kose, žestinom boje njenih očiju i kože - i svom snagom kontrasta, koja je zračila iz nje.
<BR>&nbsp;&nbsp;&nbsp;&nbsp;&nbsp;"Ne", reče on glasno, kada je izašao iz parkiranih kola. "Ona nije moja žena; to je izbrisala." Ali setio se da je zadržala prsten. Jedinstvenu burmu od kovanog srebra i žada, koju smo izabrali ona i ja... Samo je to preostalo. Pa ipak, kakav je šok videti je ponovo. Odići za trenutak avetinjski pokrov s jednog braka koji je poništen. Braka koji, u stvari, nikada nije ni postojao - ako se izuzme onaj prsten. A i taj prsten mogla je da uništi kad god joj se prohte.
<BR>&nbsp;&nbsp;&nbsp;&nbsp;&nbsp;"Zdravo, Džo Čipe", reče ona hladnim, gotovo podrugljivim glasom; njene prodorne oči zaustaviše se na njemu da bi ga procenile.
<BR>&nbsp;&nbsp;&nbsp;&nbsp;&nbsp;"Zdravo", reče on nezgrapno. Ostali su ga takođe pozdravili, ali to mu se nije činilo tako važno; Pat je zadobila svu njegovu pažnju.
<BR>&nbsp;&nbsp;&nbsp;&nbsp;&nbsp;"Nema Ala Hamonda?" upita Don Deni.
<BR>&nbsp;&nbsp;&nbsp;&nbsp;&nbsp;"Al je mrtav. Vendi Rajt je mrtva", reče Džo.
<BR>&nbsp;&nbsp;&nbsp;&nbsp;&nbsp;"Znali smo za Vendi", reče Pat spokojno.
<BR>&nbsp;&nbsp;&nbsp;&nbsp;&nbsp;"Ne, nismo", reče Dom Deni. "Pretpostavljali smo, ali nismo bili sigurni. Ja nisam bio siguran." On se obrati Džou: "Šta im se desilo? Šta ih je ubilo?"
<BR>&nbsp;&nbsp;&nbsp;&nbsp;&nbsp;"Istrošili su se", reče Džo.
<BR>&nbsp;&nbsp;&nbsp;&nbsp;&nbsp;"Zašto?" upita Tito Apostas promuklo i progura se u krug ljudi oko Džoa.
<BR>&nbsp;&nbsp;&nbsp;&nbsp;&nbsp;"Poslednje što si nam kazao, Džo Čipe, tamo u Njujorku, pre nego što si otišao s Hamondom..." poče Pat Konli.
<BR>&nbsp;&nbsp;&nbsp;&nbsp;&nbsp;"Znam šta sam kazao", reče Džo.
<BR>&nbsp;&nbsp;&nbsp;&nbsp;&nbsp;"Pominjao si neke godine", nastavi Pat. "Kazao si 'bilo je odveć dugo'. Šta to znači? Nešto u vezi s vremenom?"
<BR>&nbsp;&nbsp;&nbsp;&nbsp;&nbsp;"Gospodine Čipe, otkako smo došli ovamo, ovaj grad korenito se izmenio", reče Edi Dorn uzrujano. "Niko od nas to ne razume. Vidite li vi ono što mi vidimo?" Rukom je pokazala zgradu mrtvačnice, zatim ulicu i ostale kuće.
<BR>&nbsp;&nbsp;&nbsp;&nbsp;&nbsp;"Nisam siguran šta vi vidite", reče Džo.
<BR>&nbsp;&nbsp;&nbsp;&nbsp;&nbsp;"Ajde, Čipe", reče Tito Apostas ljutito. "Ne traćite vreme; prosto nam kažite, za ime sveta, kako vam izgleda ovo mesto. Ono vozilo." On pokaza na vilis-najt. "Njime ste se dovezli. Kažite nam šta je to; kažite nam u čemu ste se dovezli." Svi su čekali i napregnuto posmatrali Džoa.
<BR>&nbsp;&nbsp;&nbsp;&nbsp;&nbsp;"Gospodine Čipe", promuca Sami Mundo, "to su jedna zaista stara kola, eto šta su; je li?" on se zakikota. "Koliko su tačno stara?"
<BR>&nbsp;&nbsp;&nbsp;&nbsp;&nbsp;Nakon kratke pauze Džo reče: "Šezdeset dve godine."
<BR>&nbsp;&nbsp;&nbsp;&nbsp;&nbsp;"To bi bila 1930", reče Tipi Džekson Donu Deniju. "Što je dosta blizu onaga što smo mi izračunali."
<BR>&nbsp;&nbsp;&nbsp;&nbsp;&nbsp;"Mi smo izračunali da je 1939", reče Don Deni Džou uravnoteženim glasom. Umerenim, objektivnim, zrelim baritonom. Bez prekomernog uzbuđenja. Čak i pod ovim okolnostima.
<BR>&nbsp;&nbsp;&nbsp;&nbsp;&nbsp;"To je prilično lako utvrditi", reče Džo. "Bacio sam pogled na jedne novine u svom potrošačkom stanu u Njujorku. Bile su od 12. septembra. Danas je dakle 13. septembar 1939. Francuzi misle da su probili Zigfridovu liniju."
<BR>&nbsp;&nbsp;&nbsp;&nbsp;&nbsp;"Što je samo po sebi dovoljno da čovek pukne od smeha", reče Džon Ild.
<BR>&nbsp;&nbsp;&nbsp;&nbsp;&nbsp;"Ja sam se nadao da vi kao grupa doživljavate neku docniju stvarnost", reče Džo. "Dakle, tako stoji stvar."
<BR>&nbsp;&nbsp;&nbsp;&nbsp;&nbsp;"Ako je 1939, onda je 1939", reče Fred Zafski piskavim, prodornim glasom. "Naravno da svi to doživljavamo; šta drugo možemo?" Energično je mahnuo dugačkim rukama, pozivajući ostale da se slože s njim.
<BR>&nbsp;&nbsp;&nbsp;&nbsp;&nbsp;"Odfukaj, Zafski", reče Tito Apostas s dosadom.
<BR>&nbsp;&nbsp;&nbsp;&nbsp;&nbsp;Džo Čip obrati se Pat: "Šta ti kažeš na ovo?"
<BR>&nbsp;&nbsp;&nbsp;&nbsp;&nbsp;Ona slegnu ramenima.
<BR>&nbsp;&nbsp;&nbsp;&nbsp;&nbsp;"Ne sleži", reče on. "Odgovori."
<BR>&nbsp;&nbsp;&nbsp;&nbsp;&nbsp;"Vratili smo se u prošlost", reče Pat.
<BR>&nbsp;&nbsp;&nbsp;&nbsp;&nbsp;"U istvari, nismo", reče Džo.
<BR>&nbsp;&nbsp;&nbsp;&nbsp;&nbsp;"Šta smo onda uradili?" upita Pat. "Otišli u budućnost, je li to?"
<BR>&nbsp;&nbsp;&nbsp;&nbsp;&nbsp;"Nismo nikuda otišli", reče Džo. "Tamo smo gde smo uvek bili. Ali iz nekog razloga - nekog od više mogućnih razloga - stvarnost je iščilela; izgubila je svoje oslonce i povukla se na ranije oblike. Oblike koje je uzimala pre pedeset tri godine. Ta regresija može i dalje da traje. U ovom trenutku, više me zanima da li se Ransiter u nekom vidu manifestovao pred vama."
<BR>&nbsp;&nbsp;&nbsp;&nbsp;&nbsp;"Ransiter", reče Don Deni ovog puta s prekomernim uzbuđenjem, "leži u ovoj zgradi, u svom kovčegu, mrtav kao dimljena haringa. To je jedina njegova manifestacija koju smo videli i jedina koju ćemo videti."
<BR>&nbsp;&nbsp;&nbsp;&nbsp;&nbsp;"Da li vam reč 'Ubik' nešto znači, gospodine Čipe?" upita Frančeska Speniš.
<BR>&nbsp;&nbsp;&nbsp;&nbsp;&nbsp;Bio mu je potreban dugi trenutak da upije u sebe to što je rekla. "Za boga miloga", reče on, "zar ne razlikujete manifestacije od..."
<BR>&nbsp;&nbsp;&nbsp;&nbsp;&nbsp;"Fransi ima snove" reče Tipo Džekson. "Oduvek ih je imala. Ispričajte mu svoj san o Ubiku, Fransi." Ona se obrati Džou: "Fransi će vam sada ispričati svoj san o Ubiku, kako ga ona zove. Usnila ga je noćas."
<BR>&nbsp;&nbsp;&nbsp;&nbsp;&nbsp;"Zovem ga tako jer je to bio", reče Frančeska Speniš žustro; ona skupi ruke u grču pobuđenog nespokojstva. "Čujte, gospodine Čipe, taj san bio je drugačiji od svih koje sam ikada usnila. Velika ruka spustila se iz neba, kao ruka i šaka Gospodnja. Ogromna, ravna nekoj planini. I u tom času znala sam koliiko je to važno; šaka je bila skupljena u pesnicu tvrdu kao kamen i ja sam znala da drži nešto tako važno da od toga zavise moj život i životi svih ostalih na Zemlji. Čekala sam da se pesnica otvori, i ona se otvarila. I ja sam videla šta je unutra."
<BR>&nbsp;&nbsp;&nbsp;&nbsp;&nbsp;"Limenka aerol-spreja", reče Don Deni suvo. "Na limenci sa sprejom bila je samo jedna reč ispisana zlatnim slovima, blistava; žeženim zlatom pisalo je UBIK. Ništa više. Samo ta čudna reč. A onda se šaka ponovo sklopila oko spreja, pa su šaka i ruka iščezle, povukle se u nekakav suri prekrivač oblaka. Danas, pre pogrebne svečanosti, pogledala sam u rečnik i telefonirala u javnu biblioteku, ali niko nije znao tu reč, pa čak ni iz kog je jezika, a u rečniku je nije bilo. Nije engleska, rekla mi je bibliotekarka. Postoji jedna latinska reč koja joj je veoma bliska: ubique. To znači..."
<BR>&nbsp;&nbsp;&nbsp;&nbsp;&nbsp;"Svagde", reče Džo.
<BR>&nbsp;&nbsp;&nbsp;&nbsp;&nbsp;Frančeska Speniš klimnu. "Baš to znači. Ali ne Ubik, a tako je pisalo u snu."
<BR>&nbsp;&nbsp;&nbsp;&nbsp;&nbsp;"To je ista reč", reče Džo. "Samo drugačije napisana."
<BR>&nbsp;&nbsp;&nbsp;&nbsp;&nbsp;"Otkud znaš?" upita Pat Konli lukavo. "Ransiter mi se juče manifestovao", reče Džo. "U jednoj TV reklami koju je snimio na video-traku pred svoju smrt." Nije to podrobnije opisivao; bar u ovam trenutku činilo mu se suviše složeno da to objašnjava.
<BR>&nbsp;&nbsp;&nbsp;&nbsp;&nbsp;"Ti, bedni glupane", reče mu Pat Konli.
<BR>&nbsp;&nbsp;&nbsp;&nbsp;&nbsp;"Zašto?" upnta on.
<BR>&nbsp;&nbsp;&nbsp;&nbsp;&nbsp;"Je li to tvoja predstava o manifestacijama jednog mrtvaca? Mogao bi isto tako da pisma koja je pisao pred svoju smrt proglasiš za 'manifestacije'. Ili službene beleške za internu upotrebu koje je godinama snimao na traku. Ili čak..."
<BR>&nbsp;&nbsp;&nbsp;&nbsp;&nbsp;"Idem sada unutra da bacim poslednji pogled na Ransitera" reče Džo. Odvojio se od grupe, ostavio ih da stoje tamo i preko širokih, daščanih basamaka uputio se u mračnu, hladnu unutrašnjost mrtvačnice.
<BR>&nbsp;&nbsp;&nbsp;&nbsp;&nbsp;Praznina. Nije video nikoga, samo jednu prostranu odaju s redovima klupa kao u crkvi i na suprotnom kraju sanduk okružen cvećem. Po strani, u jednoj pobočnoj sobi, staromodne orgulje sa sviralama i crpnim mehom i nekoliko drvenih stolica na sklapanje. Mrtvačnica je odisala mirisom prašine i cveća, sladunjavom, ustajalom mešavinom od koje mu se gadilo. Kad čovek samo pomisli na sve Ajovljane koji su primili večnost u ovoj ravnodušnoj odaji. Uglačani pod, maramice, teška, crna, vunena odela... Sve osim penija stavljenih preko mrtvih očiju. A orgulje sviraju skladne, male, duhovne pesme.
<BR>&nbsp;&nbsp;&nbsp;&nbsp;&nbsp;On stiže do sanduka, kalebljivo zastade, a onda pogleda unutra.
<BR>&nbsp;&nbsp;&nbsp;&nbsp;&nbsp;Spržena, sasušena hrpa kostiju ležala je na jednom kraju sanduka, a vrhunac svega bila je lobanja nalik na papirnu, koja se cerila, očiju ulegnutih u šupljine kao suvo grožđe. Dronjci tkanine s nakostrešenim nitima zgrnule su se pokraj sićušnog tela kao da ih je tamo, naneo vetar. Kao da ih je telo dišući privuklo k sebi svojim sipljivim i slabašnim procesima - udisanjem i disanjem koji su sada prestali. Ništa se nije micalo. Ona tajanstvena promena koja je uništila Vendi Rajt i Ala očevidno se završila davno. Pre mnogo godina, pomislio je setivši se Vendi.
<BR>&nbsp;&nbsp;&nbsp;&nbsp;&nbsp;Jesu li i ostali iz grupe videli ovo? Ili se to desilo posle službe božje? Džo ispruži ruku, uhvati hrastov poklopac sanduka i zatvori ga; gromki udarac drveta o drvo zaori se u pustoj mrtvačnici, ali ga niko ne ču. Niko se ne pojavi.
<BR>&nbsp;&nbsp;&nbsp;&nbsp;&nbsp;Zaslepljen suzama od užasa, on iziđe iz prašnjave tihe odaje. Napolje, na slabe sunčeve zrake poznog popodneva.
<BR>&nbsp;&nbsp;&nbsp;&nbsp;&nbsp;"Šta je bilo?" upita ga Don Deni kada se priključio grupi.
<BR>&nbsp;&nbsp;&nbsp;&nbsp;&nbsp;"Ništa", reče Džo.
<BR>&nbsp;&nbsp;&nbsp;&nbsp;&nbsp;"Izgledaš van sebe od straha", reče Pat Konli oštro.
<BR>&nbsp;&nbsp;&nbsp;&nbsp;&nbsp;"Ništa! " On se upilji u nju s dubokim, jarosnim neprijateljstvom.
<BR>&nbsp;&nbsp;&nbsp;&nbsp;&nbsp;"Dok ste bili unutra, da niste slučajno videli Edi Dorn?" upita ga Tipi Džekson.
<BR>&nbsp;&nbsp;&nbsp;&nbsp;&nbsp;"Ona je nestala", dodade Džon Ild da bi objasnio.
<BR>&nbsp;&nbsp;&nbsp;&nbsp;&nbsp;"Ali maločas je bila ovde", pabuni se Džo.
<BR>&nbsp;&nbsp;&nbsp;&nbsp;&nbsp;"Ceo dan se žalila da joj je strašno hladno i da je umorna", reče Don Deni. "Moguće je da se vratila u hotel; ranije je pomenula nešto tako, da želi da prilegne i odrema neposredno posle ceremonije. Verovatno joj je sada dobro."
<BR>&nbsp;&nbsp;&nbsp;&nbsp;&nbsp;"Verovatno je sada mrtva", reče Džo. Zatim se obrati svima: "Mislio sam da ste razumeli. Ko god se od nas odvoji od grupe, taj neće preživeti; ono što se desilo Vendi, Alu i Ransiteru..." On naglo ućuta.
<BR>&nbsp;&nbsp;&nbsp;&nbsp;&nbsp;"Ransiter je poginuo od eksplozije", reče Don Deni.
<BR>&nbsp;&nbsp;&nbsp;&nbsp;&nbsp;"Svi mi poginuli smo od eksplozije", reče Džo. "Znam to jer mi je Ransiter kazao; napisao je to na zidu muškog toaleta u našoj njujorškoj poslovnici. I video sam to ponovo na..."
<BR>&nbsp;&nbsp;&nbsp;&nbsp;&nbsp;"Ono što govoriš je ludo", prekide ga Pat Konli jetko. "Je li Ransiter mrtav ili nije? Jesmo li mi mrtvi ili nismo? Prvo kažeš jedno, pa onda kažeš drugo. Zar ne možeš da budeš dosledan?"
<BR>&nbsp;&nbsp;&nbsp;&nbsp;&nbsp;"Pokušajte da budete dosledni", umeša se Džon Ild. Ostali, lica zgrčenih i izboranih od brige, nemo klimnuše u znak slaganja.
<BR>&nbsp;&nbsp;&nbsp;&nbsp;&nbsp;"Mogu da vam ispričam šta kažu grafiti", reče Džo. "Mogu da vam ispričam za istrošeni magnetofom i uputstva koja su išla s njim; mogu da vam ispričam za Ransiterovu TV reklamu, za belešku u kutiji cigareta u Baltimoru - mogu da vam ispričam za nalepnicu na pljoski Eliksira od Ubikve. Ali ne mogu da sve to povežem. U svakom slučaju, moramo se vratiti u vaš hotel i pokušati da dopremo do Edi Dorn pre nego što malakše i nepovratno izdahne. Gde možemo da dobijemo taksi?"
<BR>&nbsp;&nbsp;&nbsp;&nbsp;&nbsp;"Mrtvačnica nam je stavila na raspolaganje jedna kola da ih koristimo za vreme našeg boravka ovde", reče Don Deni. "Onaj pirs-erou, parkiran tamo preko." Pohitali su ka njemu.
<BR>&nbsp;&nbsp;&nbsp;&nbsp;&nbsp;"Nećemo svi stati unutra", reče Tipi Džekson kada je Don Deni jednim trzajem otvorio masivna gvozdena vrata i ušao.
<BR>&nbsp;&nbsp;&nbsp;&nbsp;&nbsp;"Pitajte Blisa možemo li uzeti vilis-najt", reče Džo; pokrenuo je motor pirs-eroua i, čim su svi koji su mogli ušli u kola, povezao se prometnom glavnom ulicom Demuana. Vilis-najt pratio ih je na kratkom odstojanju, a njegova truba žalostivo se oglašavala dajući znak Džou da su tu.
</P></TD></TR></TABLE>
<P class="next">
<A HREF=p13.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
