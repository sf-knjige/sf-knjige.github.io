<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>15.
<P>&nbsp;&nbsp;&nbsp;&nbsp;&nbsp;Je li moguće da imam
<BR>&nbsp;&nbsp;&nbsp;&nbsp;&nbsp;neprijatan dah iz usta,
<BR>&nbsp;&nbsp;&nbsp;&nbsp;&nbsp;Tome? Pa, Ede, ako te to
<BR>&nbsp;&nbsp;&nbsp;&nbsp;&nbsp;brine, probaj sadašnji novi
<BR>&nbsp;&nbsp;&nbsp;&nbsp;&nbsp;Ubik s jakom aktivnom bakte-
<BR>&nbsp;&nbsp;&nbsp;&nbsp;&nbsp;ricidnom penom, zajemčeno
<BR>&nbsp;&nbsp;&nbsp;&nbsp;&nbsp;bezopasan kada se uzima prema uputstvu.
<BR>
<BR>&nbsp;&nbsp;&nbsp;&nbsp;&nbsp;Vrata prastare hotelske sobe se otvoriše. Unutra stupi Don Deni u pratnji jednog sredovečnog čoveka odgovorna izgleda i uredno podšišane sede kose. Lica napeta od zabrinutosti, Deni reče: "Kako ste, Džo? Zašto ne ležite? Za ime božje, idite u krevet."
<BR>&nbsp;&nbsp;&nbsp;&nbsp;&nbsp;"Molim vas, lezite, gospodine Čipe", reče doktor stavljajući lekarsku torbu na toaletni sto i otvarajući je. "Osećate li pored iznurenosti bol i teškoće pri disanju?" Prišao je krevetu, sa staromodnim stetoskopom i kabastim priboram za merenje krvnog pritiska. "Jeste li u prošlosti imali srčane tegobe, gospodine Čipe? Ili vaša majka i otac? Otkopčajte košulju, molim." Privukao je krevetu drvenu stolicu i seo na nju, pun iščekivanja.
<BR>&nbsp;&nbsp;&nbsp;&nbsp;&nbsp;"Sada mi je dobro", reče Džo.
<BR>&nbsp;&nbsp;&nbsp;&nbsp;&nbsp;"Neka vam oslušne srce", reče Deni kratko.
<BR>&nbsp;&nbsp;&nbsp;&nbsp;&nbsp;"Važi." Džo se ispruži na krevetu i otkopča košulju. "Ransiter je uspeo da uspostavi kontakt sa mnom", reče on Deniju. "Mi smo u hladnom pakovanju; on je na drugoj strani i pokušava da nas nađe. Neko drugi pokušava da nam naudi. To ne čini Pat, ili bar ne ona sama. Ni ona, ni Ransiter ne znaju šta se događa. Kada ste otvorili ta vrata, jeste li videli Ransitera?"
<BR>&nbsp;&nbsp;&nbsp;&nbsp;&nbsp;"Ne", reče Deni.
<BR>&nbsp;&nbsp;&nbsp;&nbsp;&nbsp;"Sedeo je u sobi prako puta mene", reče Džo. "Pre dva-tri minuta. 'Žao mi je, Džo', kazao je; bilo je to poslednje što mi je rekao, a onda je prekinuo vezu, presekao komunikacije, jednostavno izbrisao samoga sebe. Pogledajte na toaletni sto i proverite je li ostavio limenku spreja Ubik."
<BR>&nbsp;&nbsp;&nbsp;&nbsp;&nbsp;Deni potraži, a zatim diže limenku išaranu vedrim bojama. "Evo je. Ali izgleda prazna." Deni je protrese.
<BR>&nbsp;&nbsp;&nbsp;&nbsp;&nbsp;"Gotovo prazna", reče Džo. "Poprskajte sebe onim što je ostalo, Hajde." Načinio je jedan energičan pokret.
<BR>&nbsp;&nbsp;&nbsp;&nbsp;&nbsp;"Ne govorite, gospodine Čipe", reče lakar osluškujući stetoskopom. Onda podvrnu Džoov rukav i poče da omotava gumenu manžetnu za naduvavanje oko njegove ruke, pripremajući se da mu izmeri krvni pritisak.
<BR>&nbsp;&nbsp;&nbsp;&nbsp;&nbsp;"Kako moje srce?" upnta Džo.
<BR>&nbsp;&nbsp;&nbsp;&nbsp;&nbsp;"Izgleda normalno", reče lekar. "Mada pomalo ubrzano."
<BR>&nbsp;&nbsp;&nbsp;&nbsp;&nbsp;"Vidite", reče Džo Donu Deniju. "Oparavio sam se."
<BR>&nbsp;&nbsp;&nbsp;&nbsp;&nbsp;"Ostali umiru, Džo", reče Deni.
<BR>&nbsp;&nbsp;&nbsp;&nbsp;&nbsp;Džo se napola uspravi i upita: "Svi?"
<BR>&nbsp;&nbsp;&nbsp;&nbsp;&nbsp;"Svi koji su ostali." Držao je limenku, ali je nije upotrebio.
<BR>&nbsp;&nbsp;&nbsp;&nbsp;&nbsp;"I Pat?" upita Džo.
<BR>&nbsp;&nbsp;&nbsp;&nbsp;&nbsp;"Kada sam izašao iz lifta, ovde, na drugom spratu, našao sam je. Upravo ju je zahvatilo. Izgledala je strašno iznenađena; očigledno nije mogla da poveruje u to." On ponovo spusti limenku. "Mislim da je smatrala da to izaziva ona. Svojim talentom."
<BR>&nbsp;&nbsp;&nbsp;&nbsp;&nbsp;"Tako je; to je smatrala", reče Džo. "Zašto ne upotrebite Ubik?"
<BR>&nbsp;&nbsp;&nbsp;&nbsp;&nbsp;"Do đavola, Džo, umrećemo. Vi to znate, baš kao i ja." On skide naočari s kožnim okvirom i protrlja oči. "Pošto sam video u kakvom je stanju Pat, otišao sam u druge sobe i tada sam video sve ostale. One koji su ostali od nas. Zato nam je bilo potrebno toliko vremena da stignemo ovamo; pustio sam da ih doktor Tejlor pregleda. Nisam mogao da poverujem da nestaju tako naglo. Ubrzanje je bilo tako đavolski veliko. Samo u toku poslednjeg sata..."
<BR>&nbsp;&nbsp;&nbsp;&nbsp;&nbsp;"Upotrebite Ubik", reće Džo. "Ili ću ga ja upotrebiti na vama."
<BR>&nbsp;&nbsp;&nbsp;&nbsp;&nbsp;Don Deni ponovo diže limenku, ponovo je protrese i okrete ka sebi otvor raspršivača. "U redu", reče. "Ako to želite. Zaista nemam razloga da to ne učinim. Ovo je kraj, zar ne? Hoću da kažem, svi oni su mrtvi; ostali smo samo vi i ja, a Ubik će prestati da deluje kroz nekoliko časova. I vi nećete biti u stanju da nabavite još. Dakle, ostaću samo ja." Pošto je doneo odluku, Deni pritisnu dugme na limenci sa sprejem; iznenada ga obavi svetlucava, treperava para, ispunjena česticama metalne svetlosti, koje su žustro poigravale. Don Deni iščeze, zaklonjen oblakom pobuđenog ergičkog zračenja.
<BR>&nbsp;&nbsp;&nbsp;&nbsp;&nbsp;Prekinuvši posao merenja Džoovog krvnog pritiska, doktor Tejlor okrete glavu da to vidi. I on i Džo gledali su kako se para sada kondenzuje; barice nekadašnje pare već su blistale na tepihu, a niz zid iza Denija tečnost je curila u sjajnim prugama.
<BR>&nbsp;&nbsp;&nbsp;&nbsp;&nbsp;Oblak koji je zaklanjao Dona Denija ispari. Osoba koja je stajala tamo, usred ishlapele mrlje od Ubika, koja je promočila otrcani prljavi tepih, nije bila Don Deni.
<BR>&nbsp;&nbsp;&nbsp;&nbsp;&nbsp;Jedan mladić, neprijatno mršav, nejednakih očiju nalik na crnu dugmad ispod zamršenih veđa. Bio je anahronično odeven: u beloj košulji koju nije trebalo peglati, pantalonama od teksas platna i kožnim sportskim cipelama bez pređica. Garderoba sa sredine stoleća. Na njegovom izduženom licu Džo je video osmeh, ali bio je to nesrećan osmeh, iskošenih bora koje su se sada gotovo preobrazile u podrugljivo cerenje. Ni dve crte nisu se slagale: uši su mu bile suviše smotane da bi pristajale uz oči, kao oklopljene hitinom. Ravna kosa protivurečila je isprepletanim kovrdžavim čekinjama obrva. A nos, pomisli Džo, odveć je tanak, odveć oštar, odveć dugačak. Čak je i podbradak sasvim skladno remetio ravnatežu njegovog lica; imao je dubok beleg, kao urezan dletom, procep koji je očigledno sezao u samu kost... pomisli Džo, kao da je na tom mestu tvorac ovog bića zadao svom delu udarac koji je trebalo da ga satre. Ali fizički materijal, osnovna supstanca, imao je suviše veliku gustinu; mladić nije prsnuo i raspao se. Postajao je uprkos čak i sili koja ga je sazdala; rugao se svemu ostalom, pa i tome.
<BR>&nbsp;&nbsp;&nbsp;&nbsp;&nbsp;"Ko ste vi?" upita Džo.
<BR>&nbsp;&nbsp;&nbsp;&nbsp;&nbsp;Mladićevi prsti uzrujano su se trzali u grču koji ga je očevidno spasavao od mucanja. "Katkad sebe nazivam Matom, a katkad Bilom", reče on. "Ali uglavnom sam Džori. To je moje pravo ime - Džori." Govoreći, otkrivao je sive krnje zube. I prljav jezik.
<BR>&nbsp;&nbsp;&nbsp;&nbsp;&nbsp;Posle izvesne pauze Džo reče: "Gde je Deni? On nije ni ušao u ovu sobu, je li?" Mrtav je, pomisli kao i svi ostali.
<BR>&nbsp;&nbsp;&nbsp;&nbsp;&nbsp;"Ja sam davno pojeo Denija", reče mladić po imenu Džori. "Na samom početku, pre nego što su oni došli ovamo iz Njujorka. Prvo sam pojeo Vendi Rajt. Deni je bio drugi."
<BR>&nbsp;&nbsp;&nbsp;&nbsp;&nbsp;"Kako to mislite 'pojeli'?" upita Džo. Bukvalno? - razmišljao je, dok mu se meso talasalo od odvratnosti; snažan fizički pokret prostrujao je kroz njega i survao ga u bezdan kao da mu telo želi da iščezne. Ali uspeo je da to manje ili više prikrije.
<BR>&nbsp;&nbsp;&nbsp;&nbsp;&nbsp;"Uradio sam ono što radim", reče Džori. "Teško je to objasniti, ali počeo sam davno i uradio to mnogim ljudima u poluživotu. Ja jedem njihove živote, ono što je preostalo od njih. U svakoj osobi ima ga vrlo malo, pa mi je potrebna velika količina. Ranije sam čekao da neko vreme provedu u poluživotu, ali sad moram da ih imam odmah. Da bih sam preživeo. Ako mi priđete i oslušnete - držaću usta otvorena - možete čuti njihove glasove. Ne baš sve, ali barem one koje sam pojeo poslednje. One koje poznajete." Noktom je očistio jedan gornji sekutić, glave nagnute u stranu, dok je posmatrao Džoa, očevidno čekajući da čuje njegovu reakciju. "Zar nemate ništa da kažate?" upitao je.
<BR>&nbsp;&nbsp;&nbsp;&nbsp;&nbsp;"Vašom zaslugom počeo sam da umirem tamo dole, u predvorju."
<BR>&nbsp;&nbsp;&nbsp;&nbsp;&nbsp;"Mojom, a ne Patinom. Ja sam je pojeo u predvorju kod lifta, a onda i ostale. Mislio sam da ste mrtvi." Okretao je limenku Ubika, koju je još držao. "Ovo ne mogu da shvatim. Šta je unutra i odakle je Ransiter to dobio." On se namrgodi. "Ali nemoguće je da je to Ransiterovo delo; vi ste u pravu. On je napolju. Ovo potiče iz naše sredine. Mora da je tako jer ništa ne može da uđe ovamo spolja osim reči."
<BR>&nbsp;&nbsp;&nbsp;&nbsp;&nbsp;"Znači, ništa ne možete da mi uradite", reče Džo. "Ne možete me pojesti zbog Ubika."
<BR>&nbsp;&nbsp;&nbsp;&nbsp;&nbsp;"Za sada ne mogu da vas pojedem. Ali dejstvo Ubika će proći."
<BR>&nbsp;&nbsp;&nbsp;&nbsp;&nbsp;"Vi to ne znate; vi čak ne znate šta je to, ni odakle je." Zanima me mogu li da ubijem, mislio je. Mladić Džori izgledao je slabunjav. Ovo je biće koje je ubilo Vendi, pomisli. Nalazim se oči u oči s njim, kao što sam znao da će se najzad dogoditi. Vendi, Al, pravi Don Deni - i svi ostali. Ono je pojelo čak i Ransiterov leš, dok je ležao u kovčegu, u mrtvačnici; mora biti da je u njemu ili pored njega bio neki treptaj zaostale protofazične aktivnosti ili u svakom slučaju nešto što ga je privuklo.
<BR>&nbsp;&nbsp;&nbsp;&nbsp;&nbsp;"Gospodine Čipe, niste mi dozvolili da završim merenje vašeg krvnog pritiska", reče lekar. "Molim vas, lezite."
<BR>&nbsp;&nbsp;&nbsp;&nbsp;&nbsp;Džo se ukočeno zagleda u njega, a potom reče: "Zar on nije video da se manjate, Džori? Zar nije čuo ono što ste govorili?"
<BR>&nbsp;&nbsp;&nbsp;&nbsp;&nbsp;"Doktor Tejlor je proizvod mog duha", reče Džori. "Kao i svaka druga trajnost u ovom pseudosvetu."
<BR>&nbsp;&nbsp;&nbsp;&nbsp;&nbsp;"Ne verujem", reče Džo. On se obrati lekaru: "Čuli ste šta je kazao, zar ne?"
<BR>&nbsp;&nbsp;&nbsp;&nbsp;&nbsp;Sa šupljim, zviždukavim praskom lekar nestade.
<BR>&nbsp;&nbsp;&nbsp;&nbsp;&nbsp;"Vidite?" reče Džori zadovoljno.
<BR>&nbsp;&nbsp;&nbsp;&nbsp;&nbsp;"Šta ćete učiniti kad me ubijete?" upita Džo mladića. "Hoćete li nastaviti da održavate ovaj svet iz 1939, ovaj pseudosvet, kako ga zovete?"
<BR>&nbsp;&nbsp;&nbsp;&nbsp;&nbsp;"Naravno da neću. Ne bih imao razloga."
<BR>&nbsp;&nbsp;&nbsp;&nbsp;&nbsp;"Znači da je sav za mene, samo za mene. Ceo ovaj svet."
<BR>&nbsp;&nbsp;&nbsp;&nbsp;&nbsp;"Nije baš veliki", reče Džori. "Jedan hotel u Demuanu. I ulica ispred prozora s malo sveta i kola. I možda nekoliko drugih nabacanih zgrada: dućana preko puta stvorenih da ih vidite kad slučajno pogledate napolje."
<BR>&nbsp;&nbsp;&nbsp;&nbsp;&nbsp;"Znači, ne održavate ni Njujork, ni Cirih, ni..."
<BR>&nbsp;&nbsp;&nbsp;&nbsp;&nbsp;"Zašto bih? Tamo nema nikoga. Kud god da ste išli vi i ostali iz grupe, oblikovao sam opipljivu stvarnost u skladu s vašim minimalnim očekivanjima. Kada ste leteli ovamo iz Njujorka, stvorio sam stotine milja zemlje, grad za gradom - i to me je veoma iscrpilo. Morao sam mnogo da jedem da bih to nadoknadio. U stvari, to je razlog što sam ostale dokrajčio tako brzo po vašem dolasku. Bilo mi je potrebno da se ponovo napunim."
<BR>&nbsp;&nbsp;&nbsp;&nbsp;&nbsp;"Zašto 1939?" upita Džo. "Zašto ne naš savremeni svet, 1992?"
<BR>&nbsp;&nbsp;&nbsp;&nbsp;&nbsp;"Napor; ne mogu da sačuvam predmete od regresije. Pošto sve radim sam, to je blo suviše za mene. Isprva sam stvorio 1992, ali onda su stvari počele da propadaju. Kovani novac, skorup, cigarete - sve one pojave koje ste primetili. A onda je Ransiter počeo da uspostavlja kontakt spolja; to mi je još više otežalo posao. U stvari, bilo bi bolje da se nije mešao." Džori se lukavo iskezi. "Ali nisam mario zbog vraćanja na primitivnije oblike. Znao sam da ćete posumnjati na Pat Konli. To je moglo da izgleda kao njen talenat, jer je bilo nalik na stvari koje je ona postizala svojim talentom. Mislio sam da ćete je možda vi ostali ubiti. Uživao bih u tome." Njegovo keženje se pojača.
<BR>&nbsp;&nbsp;&nbsp;&nbsp;&nbsp;"Kakvog smisla ima održavati sada za mene ovaj hotel i ulicu napolju?" upita Džo. "Sad pošto znam."
<BR>&nbsp;&nbsp;&nbsp;&nbsp;&nbsp;"Ali ja to uvek tako radim." Džorijeve oči se raširiše.
<BR>&nbsp;&nbsp;&nbsp;&nbsp;&nbsp;"Ubiću vas", reče Džo. Koraknuo je ka Džoriju jednim neusklađenim pokretom, kao da pada. Podigao je raširene šake i bacio se na mladića pokušavajući da ga zgrabi za vrat, svim prstima tražeći povijeni čibuk njegovog grkljana.
<BR>&nbsp;&nbsp;&nbsp;&nbsp;&nbsp;Režeći, Džori ga ugrize. Zubi veliki kao lopate duboko se zariše u Džoovu desnu šaku. Držali su ga i kada je u međuvremenu Džori uspravio glavu, digavši Džoovu ruku svojom čeljusti; Džori je zurio u njega netremice, vlažno frkćući, dok je pokušavao da zatvori čeljusti. Zubi su potonuli dublje i Džo je osetio kako ga celog razdire bol. On me jede, sinulo mu je. "Ne možete", rekao je glasno; lupio je Džorija po njušci i nastaviio da ga udara iznova i iznova. "Ubik vas drži na odstojanju", rekao je i pri tom šljisnuo Džorija po podrugljivim očima. "Ne možete mi to uraditi."
<BR>&nbsp;&nbsp;&nbsp;&nbsp;&nbsp;"Njam grrr", ključao je Džori, dok su mu se vilice pokretale postrance kao u ovce. Mleo je Džoovu šaku, dok bol za Džoa nije postao neizdržljiv. Ritnuo je Džorija. Zubi su mu pustili šaku; puzeći je uzmakao i pogledao krvavu ranu na mestu uboda trolovskih zuba. Bože mili, rekao je sebi sa užasom.
<BR>&nbsp;&nbsp;&nbsp;&nbsp;&nbsp;"Ne možete mi učiniti ono što ste uradili drugima", reče Džo. Pronašao je limenku sa sprejom Ubika i upravio otvor raspršivača ka krvavoj rani u koju mu se preobrazila ruka. Pritisnuo je crveno plastično dugme, a slaba struja čestica potekla je i u tankom sloju nataložila se na izgriženom, poderanom mestu. Bol je smesta iščezao. Na njegove oči rana se zacelila.
<BR>&nbsp;&nbsp;&nbsp;&nbsp;&nbsp;"A vi ne možete da ubijete mene", reče Džori. Još se kezio.
<BR>&nbsp;&nbsp;&nbsp;&nbsp;&nbsp;"Idem dole", reče Džo. Nesigurno je otišao do sobnih vrata i otvorio ih. Napolju je ležalo prašnjavo predsoblje; krenuo je napred, pažljivo gazeći korak po korak. Pod je, međutim, izgledao materijalan. Uopšte ne kao neki tobožnji ili nestvarni svet.
<BR>&nbsp;&nbsp;&nbsp;&nbsp;&nbsp;"Ne idite predaleko", reče Džori iza njega. "Ne mogu da držim u pogonu suviše veliku oblast. Dakle, kada biste ušli u jedna od onih kola i vozili se miljama... najzad biste stigli do tačke gde sve propada. A to vam se ne bi dopalo, baš kao ni meni."
<BR>&nbsp;&nbsp;&nbsp;&nbsp;&nbsp;"Ne vidim šta imam da izgubim." Džo stiže do lifta i pritisnu dugme za silazak.
<BR>&nbsp;&nbsp;&nbsp;&nbsp;&nbsp;Džori doviknu za njim: "Imam problema s liftovima. Oni su komplikovani. Možda je bolje da siđete stepenicama."
<BR>&nbsp;&nbsp;&nbsp;&nbsp;&nbsp;Posle malo dužeg čekanja, Džo popusti; kao što mu je Džori savetovao, sišao je stepenicama - onim istim kojima je nedavno došao, basamak po basamak, uz samrtni napor.
<BR>&nbsp;&nbsp;&nbsp;&nbsp;&nbsp;Pa, to je jedna od dve pokretačke sile koje dejstvuju, pomislio je; Džori je ona koja nas uništava - koja je uništila sve izuzev mene. Iza Džorija nema ničega; on je kraj. Hoću li sresti drugu? Verovatno ne tako skoro da to bude od neke koristi, zaključio je. Još jednom je pogledao ruku. Potpuno zdrava.
<BR>&nbsp;&nbsp;&nbsp;&nbsp;&nbsp;Stigavši u predvorje, obazro se, pogledao svet i veliki luster iznad njihovih glava. Džori je dobro obavio posao u mnogom pogledu, uprkos povratku na ove stare oblike. Kao pravi, pomislio je, osećajući pod ispod svojih nogu. To ne mogu da poreknem.
<BR>&nbsp;&nbsp;&nbsp;&nbsp;&nbsp;Pomislio je da Džori mora biti ima iskustva. Zacelo je to u prošlosti radio mnogo puta.
<BR>&nbsp;&nbsp;&nbsp;&nbsp;&nbsp;On ode do hotelske recepcije i obrati se službeniku: "Ima li neki restoran koji biste mi preporučili?"
<BR>&nbsp;&nbsp;&nbsp;&nbsp;&nbsp;"Niže u ulici", reče službenik i prestade da sređuje poštu. "S vaše desne strane. Matador. Uverićete se da je sjajan, gospodine."
<BR>&nbsp;&nbsp;&nbsp;&nbsp;&nbsp;"Usamljen sam", reče Džo spontano. "Ima li ovaj hotel neki izvor snabdevanja? Devojke?"
<BR>&nbsp;&nbsp;&nbsp;&nbsp;&nbsp;Gutajući reči, službenik s negodavanjem izusti: "Ne ovaj hotel, gospodine; u ovom hotelu nema podvođenja."
<BR>&nbsp;&nbsp;&nbsp;&nbsp;&nbsp;"Vi držite dobar, čist, porodični hotel", reče Džo.
<BR>&nbsp;&nbsp;&nbsp;&nbsp;&nbsp;"Nadamo se da je tako, gospodine."
<BR>&nbsp;&nbsp;&nbsp;&nbsp;&nbsp;"Samo sam vas proveravao", reče Džo. "Želeo sam da budem siguran u kakvom sam hotelu odseo." Odvojio se od pulta, prošao kroz predvorje i krenuo niz široke mermerne stepenice, kroz obrtna vrata, na pločnik ispred zgrade.
</P></TD></TR></TABLE>
<P class="next">
<A HREF=p17.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
