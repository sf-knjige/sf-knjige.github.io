<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>3.
<P>&nbsp;&nbsp;&nbsp;&nbsp;&nbsp;Instant Ubik ima neokrnjeni
<BR>&nbsp;&nbsp;&nbsp;&nbsp;&nbsp;krepki ukus sveže pripremljene
<BR>&nbsp;&nbsp;&nbsp;&nbsp;&nbsp;kafe. Vaš muž će reći,
<BR>&nbsp;&nbsp;&nbsp;&nbsp;&nbsp;Bože, Sali, mislio sam
<BR>&nbsp;&nbsp;&nbsp;&nbsp;&nbsp;da kuvaš kafu tako-tako.
<BR>&nbsp;&nbsp;&nbsp;&nbsp;&nbsp;Ali sada, svaka čast!
<BR>&nbsp;&nbsp;&nbsp;&nbsp;&nbsp;Neškodljiv kad se uzima
<BR>&nbsp;&nbsp;&nbsp;&nbsp;&nbsp;prema uputstvu.
<BR>
<BR>&nbsp;&nbsp;&nbsp;&nbsp;&nbsp;Još uvek u šarenoj klovnovskoj pidžami s uzanim prugama, Džo Čip opijeno sede za svoj kuhinjski sto, pripali cigaretu i, pošto je ubacio kovani novac od deset centi, poigra se brojčanikom svog nedavno unajmljenog homeonovog aparata. Onako mamuran, našao je na brojčaniku interplan novosti, trenutno se kolebao kod domaćih novosti, a onda izabrao trač.
<BR>&nbsp;&nbsp;&nbsp;&nbsp;&nbsp;"Da, gospodine moj", reče aparat srdačno. "Trač. Pogodite šta baš u ovom trenutku smera da učini Stenton Mik, povučeni, interpalanetarno poznati špekulant i finansijer." Pogon aparata je zazujao i svijutak štampanih stvari izmileo je iz proreza; izbačena rolna, jedan četvorobojni dokument fino odštampan u krupnom slogu, zakofirljao se preko ploče stola od neotikovine i odskočio na pod. Mučen glavoboljom, Čip ga podiže i raširi pred sobom.
<BR>
<BR>&nbsp;&nbsp;&nbsp;&nbsp;&nbsp;MIK TRAŽI OD SVETSKE BANKE DVA BILIONČETA
<BR>&nbsp;&nbsp;&nbsp;&nbsp;&nbsp;(AP) London. Šta to može da smera Stentan Mik, povučeni, interplanetarno poznati špekulant i finansijer? - upitao se poslovni svet kada je iz Vajthola procurila vest da je odvažni ali neobični industrijski magnat, koji je jednom ponudio da besplatno sagradi flotu pomoću koje bi Izrael mogao da kolonizuje i pretvori u plodno tlo inače pustinjske oblasti Marsa, zatražio - uz dobre izglede da dobije - vrtoglavi zajam bez presedana od okruglo
<BR>
<BR>&nbsp;&nbsp;&nbsp;&nbsp;&nbsp;"To nije trač", reče Džo Čip 'nov aparatu. "To je spekulacija o finansijskim transakcijama. Danas želim da čitam o tome koja TV zvezda spava s čijom drogiranom ženom." Kao i obično, on nije spavao dobro, bar ne sa stanovišta REM sna (Rapid eye movement - živahni pokreti očnih jabučica). A uzdržavao se od uzimanja uspavljujućih sredstava jer je, na veliku nesreću, njegovo nedeljno sledovanje stimulanata, kojima ga je snabdevala autonomna apoteka njegove potrošačke stambene zgrade, već bilo iscrpljeno - mora se priznati, usled njegove oralne lakomosti, ali u svakom slučaju, otišlo je u nepovrat. Po zakonu, nije mogao da se obrati apoteci za još lekova do utorka. Dva dana, dva duga dana.
<BR>&nbsp;&nbsp;&nbsp;&nbsp;&nbsp;"Potražite na brojčanom biraču vulgarni trač", reče 'nov aparat.
<BR>&nbsp;&nbsp;&nbsp;&nbsp;&nbsp;On to učini i pojavi se drugi smotuljak, bez odlaganja izlučen iz 'nov aparata; Čip zabrunda pred sjajnom karikaturom Lole Hercburg-Rajt, zadovoljno oliza usne na nestašno izlaganje njenog celog desnog uha, a onda se usredsredi na tekst.
<BR>
<BR>&nbsp;&nbsp;&nbsp;&nbsp;&nbsp;Kada je pre neko veče jedan džeparoš prišao LOLI HERCBURG-RAJT u elegantnom njujorškom sastajalištu posle radnog vremena, ona je nevaljalca tako zviznula desnicom po njušci da se preturio na sto gde su sedeli KRALJ EGON, zvani SREBRNI GROŠ OD ŠVEDSKE i jedna anonimna gospođica sa zadivljujuće velikim
<BR>
<BR>&nbsp;&nbsp;&nbsp;&nbsp;&nbsp;Naprava za zvonjenje na vratima njegovog potrošačkog stana zatrešta; Džo Čip uplašeno diže pogled, otkri da je njegova cigareta na dobrom putu da progori providni površinski sloj termostabilne plastike na stolu od neotikovine, uspešno otkloni tu opasnost, a onda se zamućenih očiju odvuče do cevnog zvučnika, zgodno montiranog pored reze za deblokiranje vrata. "Ko je to?" progunđa on; proverivši na svom ručnom satu, video je da još nema osam. Verovatno robot za iznajmljivanje, zaključi on. Ili neki poverilac. Nije otkočio rezu za deblokiranje vrata.
<BR>&nbsp;&nbsp;&nbsp;&nbsp;&nbsp;Jedan razdragani muški glas zaori se iz zvučnika na vratima: "Znam da je rano, Džo, ali tek sam dofurao u grad. Ovde Dži Dži Ešvud; imam u izgledu nešto sasvim sigurno što sam ulovio u Topeki - nalazim da je veličanstveno i želim tvoju potvrdu pre nego što s tim izletim pred Ransitera. Bilo kako bilo, on je u Švajcarskoj."
<BR>&nbsp;&nbsp;&nbsp;&nbsp;&nbsp;"Moj pribor za ispitivanje nije ovde u stanu", reče Čip.
<BR>&nbsp;&nbsp;&nbsp;&nbsp;&nbsp;"Trknuću do firme da ga donesem."
<BR>&nbsp;&nbsp;&nbsp;&nbsp;&nbsp;"Nije u firmi; ostao mi je u kolima", priznade on nerado. "Sinoć se nisam rešio da ga istovarim." U stvari, bio je suviše urokan papa-šljokom da otvori prtljažnik svog automobila na vazdušnom jastuku. "Zar to ne može da sačeka bar do devet?" upitao je razdražljivo. Nestabilna, manična energija Dži Dži Ešvuda smetala mu je i u popodnevnim časovima... Sada, u dvadeset do osam, činila mu se dibidus nemoguća; gora čak i od nekog poverioca.
<BR>&nbsp;&nbsp;&nbsp;&nbsp;&nbsp;"Čipe, lepi moj, ovo je slatka numera, pokretni simpozijum čuda koji će kao vihor zavrteti kazaljke tvojih instrumenata, a uz to udahnuti novi život firmi, što joj je preko potrebno. I nadalje..."
<BR>&nbsp;&nbsp;&nbsp;&nbsp;&nbsp;"To je anti-šta?" upita Džo Čip. "Telepata?"
<BR>&nbsp;&nbsp;&nbsp;&nbsp;&nbsp;"Pošteno ću ti izložiti stvar", izjavi Dži Dži Ešvud. "Ne znam. Čuj, Čipe," Ešvud spusti glas. "Ovo je poverljivo, naročito ovaj slučaj; ne mogu da stojim ovde na kapiji i meljem na sav glas; moguće je da neko prisluškuje. U stvari, već hvatam misli nekog bezveznjaka u jednom stanu u prizemlju; on..."
<BR>&nbsp;&nbsp;&nbsp;&nbsp;&nbsp;"U redu", predade se Džo Čip. Kada bi Dži Dži Ešvud jednom otpočeo svoje nemilosrdne monologe, bilo ih je nemoguće prekinuti. Naprosto je morao da ga sasluša. "Daj mi pet minuta da se obučem i proverim da li mi je negde u stanu ostalo još malo kafe." Imao je nejasnu predstavu o tome da je sinoć pazario u potrošačko-stambenoj samoposluzi, a naročito da je otcepio jednu zelenu markicu za snabdevanje, što je moglo da znači da je kupio ili kafu, ili čaj, ili cigarete ili uvozni deluks duvan za šmrkanje.
<BR>&nbsp;&nbsp;&nbsp;&nbsp;&nbsp;"Dopašće ti se", izjavi Dži Dži Ešvud energično. "Mada je ona, kao što to često biva, kćer jednog..."
<BR>&nbsp;&nbsp;&nbsp;&nbsp;&nbsp;"Ona?" upita Džo Čip unezvereno. "Moj stan nije za pokazivanje; zaostao sam u plaćanju kućnim robotima-čistačima - nisu bili onde pune dve nedelje."
<BR>&nbsp;&nbsp;&nbsp;&nbsp;&nbsp;"Pitaću je da li joj to smeta?"
<BR>&nbsp;&nbsp;&nbsp;&nbsp;&nbsp;"Nemoj ništa da je pitaš. Meni smeta. Testiraću je tamo, u firmi, u vremenu za koje me plaća Ransiter."
<BR>&nbsp;&nbsp;&nbsp;&nbsp;&nbsp;"Čitam njene misli i njoj to ne smeta."
<BR>&nbsp;&nbsp;&nbsp;&nbsp;&nbsp;"Koliko joj je godina?" Možda je još dete, pomisli on. Među novim, potencijalnim inercijalcima bilo je podosta dece koja su tu sposobnost razvijala u cilju zaštite od svojih psioničkih roditelja.
<BR>&nbsp;&nbsp;&nbsp;&nbsp;&nbsp;"Koliko ti je godina, draga?" upita Dži Dži Ešvud tiho, okrenuvši glavu da bi se obratio osobi pored sebe. "Devetnaest", obavesti ona Džoa Čipa.
<BR>&nbsp;&nbsp;&nbsp;&nbsp;&nbsp;Pa, toliko o tome. Ali sada se u njemu probudila radoznalost. Zvučna i bučna, uzbuđena nakresanost Dži Dži Ešvuda obično se ispoljavala u sadejstvu s privlačnim ženama; možda je ova devojka spadala u tu kategoriju. "Daj mi četvrt sata", kazao je Dži Džiju. Ako požuri, nekako izmuva operaciju čišćenja i preskoči kafu i doručak, verovatno bi do tada mogao da postigne da mu stan bude čist. Uostalom, ništa ga nije koštalo da pokuša.
<BR>&nbsp;&nbsp;&nbsp;&nbsp;&nbsp;On prekide vezu, a onda potraži u kuhinjskim ormanima metlu (ručnu ili automatsku) ili usisivač (na helijumsku bateriju ili s priključkom na gradsku mrežu). Nije našao ni jedno ni drugo. Očigledno, kućni snabdevački organ nije mu nikada dostavio nikakav pribor za čišćenje. Divan trenutak da sada to otkrije, pomisli on. A živeo je ovde već četiri godine.
<BR>&nbsp;&nbsp;&nbsp;&nbsp;&nbsp;Mašio se vidfona i pozvao lokal 214, liniju za održavanje zgrade. "Čujte", rekao je kada se odazvalo homeostatsko biće. "Ja sam sada u mogućnosti da deo svojih sredstava odvojim u cilju podmirivanja svog duga vašim robotima-čistačima. Voleo bih da odmah dođu ovamo gore i srede mi stan. Račun ću isplatiti uredno i u celosti čim završe."
<BR>&nbsp;&nbsp;&nbsp;&nbsp;&nbsp;"Gospodine, isplatiće račun uredno i u celosti pre nego što počnu."
<BR>&nbsp;&nbsp;&nbsp;&nbsp;&nbsp;Sada je već držao novčanik u ruci; istresao je iz njega svoju rezervu Volšebnih kreditnih ključeva - od kojih je sada većina bila bez pokrića. Njegov odnos prema novcu i vraćanju hitnih dugova verovatno će za večna vremena ostati ovakav kakav je. "Za neplaćeni račun jemčiću svojim Trouglastim čarobnim ključem", obavesti on svog nebuloznog protivnika. "Tako će se ta obaveza preneti van vaše nadležnosti; u vašim knjigama biće evidentirana kao potpuni povraćaj."
<BR>&nbsp;&nbsp;&nbsp;&nbsp;&nbsp;"Plus globa, plus penali."
<BR>&nbsp;&nbsp;&nbsp;&nbsp;&nbsp;"To ću pokriti svojim Srcolikim..."
<BR>&nbsp;&nbsp;&nbsp;&nbsp;&nbsp;"Gospodine Čipe, Ferisov i Brokmenov kreditni biro za analizu i reviziju računa na malo izdao je specijalni listić o vama. U naš prijemni prorez opomena je prispela juče i ostaje sveža u našoj memoriji. Od jula, vi ste sa trostrukog G stanja kreditne sposobnasti pali na četvorostruko G. Naše odeljenje - u stvari, cela ova potrošačko-stambena zgrada - sada je programirana protivu daljeg pružanja usluga i/ili kreditiranja takvih žaljenja dostojnih nepravilnosti kao što ste vi, gospodine. Što se vas tiče, ubuduće sve mora da se reguliše na načelno gotovinskoj podosnovi. Drugim rečima, najverovatnije ćete biti na načelno gotovinskoj podosnovi dok ste živi. U stvari..."
<BR>&nbsp;&nbsp;&nbsp;&nbsp;&nbsp;On prekide vezu. I odreče se nade da će domamiti ili pretnjama dovesti robote-čistače u svoj prljavi stan. Umesto toga, odgegao se u spavaću sobu da se obuče; to je mogao da učini bez tuđe pomoći.
<BR>&nbsp;&nbsp;&nbsp;&nbsp;&nbsp;Kada je bio odeven - u sportskom ogrtaču kestenjaste boje, sa svetlucavim cipelama, čiji su vrhovi bili okrenuti nagore, i filcanom kapom s kićankom - pun nade stao je da čeprka po kuhinji za izvesnim ostacima kafe. Nije ih bilo. On se zatim usredsredi na sobu za dnevni boravak i nađe pored vrata kupatila noćašnji ogrtač, svaki jard te plave tačkaste tkanine, i jednu plastičnu vrećicu s pola funte prave kenijske kafe, veliko uživanje i nešto za čim bi posegnuo samo onako urokan. Naročito s obzirom na svoju sadašnju nezavidnu situaciju.
<BR>&nbsp;&nbsp;&nbsp;&nbsp;&nbsp;Vrativši se u kuhinju, on u brojnim džepovima potraži kovani novac od deset centi i njime stavi u pokret lonče za kafu. Udahnuvši - bar za njega - nesvakidašnji miris, opet je pogledao na sat i video da je petnaest minuta prošlo, pa je stoga energično zakoračio ka vratima stana, okrenuo okruglu ručicu i povukao rezu za deblokiranje.
<BR>&nbsp;&nbsp;&nbsp;&nbsp;&nbsp;Vrata su odbila da se otvore. Rekla su: "Pet centi, molim."
<BR>&nbsp;&nbsp;&nbsp;&nbsp;&nbsp;On pretraži džepove. Više nije bilo kovanog novca; baš ništa. "Platiću sutra", kazao je vratima. Opet je pokušao da okrene ručicu, ona je ponovo ostala zaglavljena. "Ono što ti plaćam samo je vid napojnice", obavestio ih je. "Nisam dužan da plaćam."
<BR>&nbsp;&nbsp;&nbsp;&nbsp;&nbsp;"Ja mislim drugačije", rekoše vrata. "Pogledajte kupoprodajni ugovor koji ste potpisali kada ste kupili ovaj potrošački stan."
<BR>&nbsp;&nbsp;&nbsp;&nbsp;&nbsp;Ugovor je našao u ladici svog stola. Otkako ga je potpisao, mnogo puta je bio prisiljen da zaviri u taj dokument. Bez sumnje; plaćanje vratima da se otvaraju i zatvaraju predstavljalo je obaveznu novčanu naknadu. Ne bakšiš.
<BR>&nbsp;&nbsp;&nbsp;&nbsp;&nbsp;"Videćete da sam u pravu", rekoše vrata. To je zvučalo samozadovoljno.
<BR>&nbsp;&nbsp;&nbsp;&nbsp;&nbsp;Iz ladice pored sudopera Džo Čip uze jedan nož od nerđajućeg čelika i poče njime sistematski da odvrće komplet reze na vratima stana halapljivog na novac.
<BR>&nbsp;&nbsp;&nbsp;&nbsp;&nbsp;"Tužiću vas", rekoše vrata, kada je prvi zavrtanj ispao.
<BR>&nbsp;&nbsp;&nbsp;&nbsp;&nbsp;"Nikada me još nisu tužila jedna vrata", reče Džo Čip. "Ali mislim da bih to preživeo."
<BR>&nbsp;&nbsp;&nbsp;&nbsp;&nbsp;Na vratizna odjeknu kucanje. "Hej, Džo, lafe, to sam ja, Dži Dži Ešvud. A ona je ovde sa mnom. Otvori."
<BR>&nbsp;&nbsp;&nbsp;&nbsp;&nbsp;"Ubaci u prorez jedan komad od pet centi mesto mene", reče Džo. "Izgleda da se mehanizam na mojoj strani zaglavio."
<BR>&nbsp;&nbsp;&nbsp;&nbsp;&nbsp;Jedan metalni novčić zazveča padajući u automat na vratima; ona se otvoriše i ukaza se Dži Dži Ešvud s licem koje je prosto sijalo. Pulsiralo je lukavom snagom, nekim čudnim, zračećim likovanjem, kada je devojku gurnuo ispred sebe u stan.
<BR>&nbsp;&nbsp;&nbsp;&nbsp;&nbsp;Ona je za trenutak zastala i upiljila se u Džoa; očigledno je bila mlađa od sedamnaest godina, vitka i bakarne boje kože, krupnih i tamnih očiju. Bože, pomisli on, kako je lepa. Nosila je radničku bluzu od grubog erzac-platna, farmerke i teške čizme, ulepljene nečim što je ličilo na pravo blato. Zamršena, blistava kosa bila joj je na potiljku skupljena i vezana crvenom maramom. Podvrnuti rukavi otkrivali su preplanule, vične ruke. Za opasačem od imitacije kože nosila je nož, poljski telefon i poprilične zalihe sledovanja hrane i vode. Primetio je da je nešto istetovirano na njenoj obnaženoj, tamnoj podlaktici. CAVEAT EMPTOR, glasile su reči. On se upita šta to znači.
<BR>&nbsp;&nbsp;&nbsp;&nbsp;&nbsp;"Ovo je Pat", reče Dži Dži Ešvud, držeći ruku s razmetljivom prisnošću obavijenu oko devojčinog struka. "Njeno prezime nije važno." Podbuo i širok kao preteška cigla, u svom uobičajenom ponču od mohera, s filcanim šeširom boje kajsije, skijaškim čarapama s argajlskom šarom i vunenim papučama, on se pomače napred ka Džou, samozadovoljno se kezeći svakim molekulom svog tela; pronašao je nešto vredno i spremao se da iz toga izvuče najviše što može. "Pat, ovo je najstručniji, prvorazredni elektrotehnički ispitivač u našoj kompaniji."
<BR>&nbsp;&nbsp;&nbsp;&nbsp;&nbsp;"Jeste li vi električni? Ili vaša ispitivanja?" devojka hladno upita Džo Čipa.
<BR>&nbsp;&nbsp;&nbsp;&nbsp;&nbsp;"Smenjujemo se", reče Džo. Odasvud je osećao kužna isparenja svog neočišćenog stana; mesto je predstavljalo pravo oličenje krša i darmara, a on je znao da je Pat to već primetila. "Sedite", izustio je nategnuto. "Poslužite se šoljicom originalne kafe."
<BR>&nbsp;&nbsp;&nbsp;&nbsp;&nbsp;"Kakav luksuz", reče Pat, sedajući za kuhinjski sto; refleksnim pokretom skupila je nedeljnu hrpu novina na uredniju gomilu. "Kako sebi možete da dozvolite da pijete pravu kafu, gospodine Čipe?"
<BR>&nbsp;&nbsp;&nbsp;&nbsp;&nbsp;"Džo besno zarađuje. Firma ne bi mogla da opstane bez njega", reče Dži Dži Ešvud; pružio je ruku i uzeo jednu cigaretu iz pakla koje je ležalo na stolu.
<BR>&nbsp;&nbsp;&nbsp;&nbsp;&nbsp;"Vrati je natrag", reče Džo Čip. "Ostao sam gotovo bez ijedne, a poslednju zelenu markicu za snabdevanje potrošio sam na kafu."
<BR>&nbsp;&nbsp;&nbsp;&nbsp;&nbsp;"Ja sam platio vratima", istače Dži Dži i ponudi paklo devojci. "Džo se pretvara; ne obraćajte pažnju. Vidite kakav mu je stan. To dokazuje da je kreativan. Svi geniji žive ovako. Gde ti je pribor za ispitivanje, Džo? Dangubimo."
<BR>&nbsp;&nbsp;&nbsp;&nbsp;&nbsp;Džo se obrati devojci: "Neobično ste odeveni."
<BR>&nbsp;&nbsp;&nbsp;&nbsp;&nbsp;"Ja održavam podzemne vidfanske linije u Topeka kibucu", reče Pat. "Izuzetno u tom kibucu samo žene smeju da obavljaju poslove koji se rade rukama. Zato sam se zaposlila tamo umesto u kibucu Vičita Fols." Njene crne oči gordo su zasijale.
<BR>&nbsp;&nbsp;&nbsp;&nbsp;&nbsp;"Taj istetovirani natpis na vašoj ruci, je li to hebrejski?" upita Džo.
<BR>&nbsp;&nbsp;&nbsp;&nbsp;&nbsp;"Latinski." Oči joj sakriše njenu veselost. "Nikada nisam videla stan tako pun smeća. Zar nemate ljubavnicu?"
<BR>&nbsp;&nbsp;&nbsp;&nbsp;&nbsp;"Ovi elektrotehnički stručnjaci nemaju vremena za takva glupiranja", reče Dži Dži Ešvud, razdražljivo. "Čuj, Čipe, roditelji ove devojke rade za Reja Holisa. Ako saznaju da je bila ovde, izvešće na njoj čeonu leukotopiju."
<BR>&nbsp;&nbsp;&nbsp;&nbsp;&nbsp;Džo Čip se obrati devojci: "Oni ne znaju da vi imate protivtalenat?"
<BR>&nbsp;&nbsp;&nbsp;&nbsp;&nbsp;"Ne." Ona odmahnu glavom. "U stvari, ni ja to nisam razumela dok vaš izviđač nije seo sa mnom u ekspres restoran u kibucu i ispričao mi. Možda je to istina." Ona slegnu ramenima. "A možda nije. Rekao je da vi svojom baterijom za ispitivanje možete da mi pružite objektivan dokaz."
<BR>&nbsp;&nbsp;&nbsp;&nbsp;&nbsp;"Kako biste se osećali da ispitivanja pokažu da ste zaista obdareni?" upita Džo Čip.
<BR>&nbsp;&nbsp;&nbsp;&nbsp;&nbsp;Razmislivši, Pat reče: "Čini mi se da je to tako... negativno. Ja ne radim ništa; ne pomeram predmete, ne pretvaram kamenje u hleb, ne rađam bez začeća i ne preokrećem tok bolesti kod bolesnika. Ne čitam misli, niti gledam u budućnost - nemam čak ni tako obične talente. Ja prosto onemogućujem nečiju tuđu sposobnost. To mi se čini..." Ona napravi pokret rukom. "Budalasto."
<BR>&nbsp;&nbsp;&nbsp;&nbsp;&nbsp;"Kao činilac održanja života ljudske rase, to je isto tako korisno kao i psionički talenti", reče Džo. "Naročito za nas, Norme. Antipsi faktor je prirodno vaspostavljanje ekološke ravnoteže. Jedan insekt nauči da leti i eto ga drugi koji uči da tka mrežu u koju će ga uloviti. Nije li to isto kao da nema letenja? Kod jestivih školjki razvile su se tvrde ljušture u cilju zaštite; ptice su stoga naučile da sa školjkom uzlete visoko u vazduh i ispuste je na hridi. U izvesnom smislu, vi ste oblik života koji vreba psihike, a psihici su oblik života koji vreba Norme. To vas čini prijateljem vrste Norma. Ravnoteža, pun krug, grabljivac i plen. Izgleda da je to večiti sistem; i, iskreno, ne vidim kako bi mogao biti poboljšan."
<BR>&nbsp;&nbsp;&nbsp;&nbsp;&nbsp;"Mogu se smatrati izdajicom", reče Pat.
<BR>&nbsp;&nbsp;&nbsp;&nbsp;&nbsp;"To vam smeta?"
<BR>&nbsp;&nbsp;&nbsp;&nbsp;&nbsp;"Smeta mi što će ljudi prema meni gajiti naprijateljska osećanja. Ali mislim da se ne može dugo živeti bez izazivanja nečijeg neprijateljstva; ne može se svima ugoditi, jer koliko ljudi, toliko ćudi. Ugodiš jednom i zamerićeš se drugome."
<BR>&nbsp;&nbsp;&nbsp;&nbsp;&nbsp;"Šta predstavlja vaš antitalenat?" upita Džo.
<BR>&nbsp;&nbsp;&nbsp;&nbsp;&nbsp;"Teško je to objasniti."
<BR>&nbsp;&nbsp;&nbsp;&nbsp;&nbsp;"Kao što rekoh, jedinstven je", reče Dži Dži Ešvud. "Nikada nisam čuo za tako nešto."
<BR>&nbsp;&nbsp;&nbsp;&nbsp;&nbsp;"Kojem psi-talentu odgovara to protivdejstvo?" upita Džo devojku.
<BR>&nbsp;&nbsp;&nbsp;&nbsp;&nbsp;"Prekogniciji", reče Pat. "Mislim." Ona pokaza Dži Dži Ešvuda, čiji oduševljeni osmeh još nije minuo. "To mi je objasnio vaš izviđač, gospodin Ešvud. Znala sam da radim nešto neobično; uvek sam imala ona čudna razdoblja u životu, počev od svoje šeste godine. Nikada to nisam kazala roditeljima jer sam osećala da im se to ne bi svidelo."
<BR>&nbsp;&nbsp;&nbsp;&nbsp;&nbsp;"Jesu li oni prekogninivci?" upita Džo.
<BR>&nbsp;&nbsp;&nbsp;&nbsp;&nbsp;"Da."
<BR>&nbsp;&nbsp;&nbsp;&nbsp;&nbsp;"U pravu ste, ne bi im se svidelo. Ali, da ste to primenili u njihovoj blizini - masakr samo jednom - oni bi to znali. Zar nisu posumnjali? Zar niste stvarali smetnje njihovoj sposobnosti?"
<BR>&nbsp;&nbsp;&nbsp;&nbsp;&nbsp;"Ja..." poče Pat i proprati to gestikulacijom. "Mislim da sam im pravila smetnje, ali oni to nisu znali." Na njenom licu ogledala se zbunjenost.
<BR>&nbsp;&nbsp;&nbsp;&nbsp;&nbsp;"Dozvolite mi da objasnim kako u načelu funkcioniše jedan antiprekog", reče Džo. "U stvari, kako funkcioniše u svakom do sada poznatom slučaju. Prekog vidi mnoštvo budućnosti, složenih kao saće u košnici. Za njega jedna ima veću blistavost i on je bira. Kada je već jedanput odabere, antiprekog je nemoćan; antiprekog mora da bude prisutan dok je prekog u procesu odlučivanja, ne posle toga. Antiprekog čini da prekogu sve budućnosti budu podjednako stvarne; on potire njegov talenat da uopšte bira. Prekog je trenutno svestan kada je antiprekog u blizini, jer je ceo njegov odnos prema budućnosti preinačen. U slučaju telepata, slično pogoršanje..."
<BR>&nbsp;&nbsp;&nbsp;&nbsp;&nbsp;"Ona se vraća u vremenu," reče Dži Dži Ešvud.
<BR>&nbsp;&nbsp;&nbsp;&nbsp;&nbsp;Džo se upilji u njega.
<BR>&nbsp;&nbsp;&nbsp;&nbsp;&nbsp;"Vraća se u vremenu", ponovi Dži Dži sa uvažavanjem. Njegove oči značajno su streljale u sve uglove kuhinje Džoa Čipa. "Prekog na koga ona deluje vidi jednu nadmoćnu budućnost; kako ti reče, jednu blistavu budućnost. On je bira i u pravu je. Ali zašto je u pravu? Zašto je ona blistava? Zato što ova devojka..." On slegnu ramenima u njenom pravcu. "Pat kontroliše budućnost; ona blistava magućnost je blistava zato što je ona otišla u prošlost i izmenila je. Promenivši je, ona menja sadašnjost koja obuhvata prekoga; na njega se vrši dejstvo, a on to ne zna. Izgleda mu da njegov talenat deluje, a u stvari je onemogućen. To je, dakle, prva prednost njenog talenta nad drugim antiprekognitivnim talentima. Druga - i veća - jeste ta, što ona može da izbriše odluku prekoga pošto ju je ovaj doneo. Može kasnije da se uključi u situaciju, a taj problem, kao što znaš uvek nas je sputavao; ako ne bismo bili tamo od samog početka, nismo ništa mogli da učinimo. U izvesnom pogledu, mi nikada nismo mogli da uspešno pariramo sposobnosti prekoga kao što vam je to polazilo za rukom s drugim talentnima. Je li tako? Nije li to slaba karika u našoj službi?" On se s iščekivanjem zagleda u Džoa Čipa.
<BR>&nbsp;&nbsp;&nbsp;&nbsp;&nbsp;"Zanimljivo", reče Džo Čip malo kasnije.
<BR>&nbsp;&nbsp;&nbsp;&nbsp;&nbsp;"Vraga - zanimljivo!" prasnu Dži Dži Ešvud, ogorčeno. "Ovo je najveći antitalenat koji se do sada pojavio!"
<BR>&nbsp;&nbsp;&nbsp;&nbsp;&nbsp;Pat tiho reče: "Ja se ne vraćam u vremenu." Ona diže pogled i suoči se s Džoom Čipom upola pokajnički upola ratoborno. "Ja nešto radim, ali gospodin Ešvud je to naduvao preko svake stvarne mere.."
<BR>&nbsp;&nbsp;&nbsp;&nbsp;&nbsp;"Ja čitam tvoje misli", reče joj Dži Dži, koji je izgledao pomalo razdražen. "Znam da možeš da izmeniš prošlost, već si to činila."
<BR>&nbsp;&nbsp;&nbsp;&nbsp;&nbsp;"Mogu da izmenim prošlost, ali ne mogu da idem u prošlost", reče Pat. "Ja ne putujem kroz vreme, kao što biste vi hteli da vaš ispitivač pomisli."
<BR>&nbsp;&nbsp;&nbsp;&nbsp;&nbsp;"Kako menjate prošlost?" upita je Džo.
<BR>&nbsp;&nbsp;&nbsp;&nbsp;&nbsp;"Mislim na nju. Na neki njen poseban vid, kao što je izvestan dagađaj, ili nešto što je neko rekao. Ili na neku sitnicu koja se desila, a ja bih želela da nije. Prvi put sam to učinila kao dete..."
<BR>&nbsp;&nbsp;&nbsp;&nbsp;&nbsp;"Kada je imala šest godina", upade joj Dži Dži u reč, "i živela u Detroitu s roditeljima, razbila je jednu starinsku figuru od keramike koju je njen otac čuvao."
<BR>&nbsp;&nbsp;&nbsp;&nbsp;&nbsp;"Zar vaš otac to nije predvideo?" upita Džo. "Svojom prekognitivnom sposobnošću?"
<BR>&nbsp;&nbsp;&nbsp;&nbsp;&nbsp;"Predvideo je", odgovori Pat, "i kaznio me je nedelju dana pre nego što sam razbila figuru. Ali rekao je da je to neizbežno; vi znate talenat prekognitivaca; oni mogu da predvide događaje, ali ništa ne mogu da izmene. Onda, pošto je figura bila razbijena - bolje reći, pošto sam je ja razbila - mozgala sam o tome i mislila na onu nedelju pre nego što se razbila, kada uz večeru nisam dobijala dezert, a morala sam da ležem već u pet po podne. Bože mili, mislila sam - ili šta već dete kaže u takvim prilikama - zar ne postoji neki način da se ti nesrećni dagađaji izbegnu? Prekognitivna sposobnost mog oca nije mi se činila naročito spektakularnom, jer on nije mogao da menja stvari; još to osećam, neku vrstu prezira. Provela sam mesec dana naprežući svu svoju volju da se ta prokleta figura vrati u jedan komad. U duhu sam se stalno vraćala u vreme pre nego što se razbila, predočavajući sebi kako je izgledala... A bila je grozna. I onda, jednog jutra kada sam ustala - noću sam čak i sanjala o tome - figura je stajala onde. Onakva kakva je nekada bila." Ona se napregnuto nagnu ka Džou Čipu. Govorila je oštrim, odlučnim glasom. "Ali ni moj otac, ni moja majka nisu ništa primetili. Njima je izgledalo savršeno normalno što je figura cela; mislili su da je uvek bila cela. Ja sam je se jedina sećala." Ona se osmehnu, zavali natrag, uze još jednu cigaretu iz njegovog pakla i pripali je.
<BR>&nbsp;&nbsp;&nbsp;&nbsp;&nbsp;"Idem da donesem iz kola svoj pribor za ispitivanje", reče Džo, polazeći ka vratima.
<BR>&nbsp;&nbsp;&nbsp;&nbsp;&nbsp;"Pet centi, molim", rekoše vrata kada se latio okrugle ručice.
<BR>&nbsp;&nbsp;&nbsp;&nbsp;&nbsp;"Plati vratima", reče Džo Dži Dži Ešvudu.
<BR>
<BR>&nbsp;&nbsp;&nbsp;&nbsp;&nbsp;Kada je u naručju dovukao aparate za ispitivanje iz svojih kola u stan, Džo reče izviđaču iz firme da hvata džadu.
<BR>&nbsp;&nbsp;&nbsp;&nbsp;&nbsp;"Šta?" reče Dži Dži zapanjeno. "Ali ja sam je otkrio, premija je moja. Izgubio sam skoro deset dana prateći polje do nje; ja..."
<BR>&nbsp;&nbsp;&nbsp;&nbsp;&nbsp;"Ne mogu da je ispitam u prisutnosti tvog polja, kao što dobro znaš", reče mu Džo. "Polja talenata i antitalenata uzajamno se izobličuju; da toga nema, ne bismo bili u ovoj struci." On ispruži šaku kada se Dži Dži namćorasto podigao. "I ostavi mi koji novčić od pet centi. Da ona i ja možemo izaći odavde."
<BR>&nbsp;&nbsp;&nbsp;&nbsp;&nbsp;"Ja imam sitnog novca", promrmlja Pat. "U svojoj torbici."
<BR>&nbsp;&nbsp;&nbsp;&nbsp;&nbsp;"Možeš da izmeriš silu koju ona proizvodi na osnovu gubitka u mom polju", reče Dži Dži. "Video sam stotinu puta kako to radiš."
<BR>&nbsp;&nbsp;&nbsp;&nbsp;&nbsp;"Ovo je drugačije", reče Džo kratko.
<BR>&nbsp;&nbsp;&nbsp;&nbsp;&nbsp;"Nemam više novčića od pet centi", požali se Dži Dži. "Ne mogu da izađem."
<BR>&nbsp;&nbsp;&nbsp;&nbsp;&nbsp;Letimično pogledavši Džoa, a onda Dži Džija, Pat reče: "Evo vam jedan moj." Ona dobaci Dži Džiju novčić koji on dohvati sa zbunjenim izrazom lica. Zbunjenost se onda postepeno preobrazi u ožalošćenu zlovolju.
<BR>&nbsp;&nbsp;&nbsp;&nbsp;&nbsp;"Lepo ste mi dali nogu", reče on, ubacujući pet centi u prorez na vratima. "Oboje", mrmljao je, dok su se vrata za njim zatvarala. "Ovo je stvarno vraški posao kada..." Glas mu je oslabio čim su se vrata čvrsto zabravila. Potom je zavladala tišina.
<BR>&nbsp;&nbsp;&nbsp;&nbsp;&nbsp;Malo kasnije, Pat reče: "Kad ga oduševljenje napusti, od njega ne ostane bog zna šta."
<BR>&nbsp;&nbsp;&nbsp;&nbsp;&nbsp;"On je na svom mestu", reče Džo; tištalo ga je uobičajeno osećanje krivice. Ali ne preterano. "Kako god bilo, obavio je svoj deo posla. Sada..."
<BR>&nbsp;&nbsp;&nbsp;&nbsp;&nbsp;"Sada je red na vas", reče Pat. "Tako reći. Smem li da izujem čizme?"
<BR>&nbsp;&nbsp;&nbsp;&nbsp;&nbsp;"Svakako" reče on. Počeo je da postavlja pribor za ispitivanje, prokontrolisao magnetne kalemove i napajanje energijom. Izazvao je probni otklon svake kazaljke, puštajući određene naponske impulse i registrujući njihovo dejstvo.
<BR>&nbsp;&nbsp;&nbsp;&nbsp;&nbsp;"Tuš?" upita ona, uredno maknuvši čizme s puta.
<BR>&nbsp;&nbsp;&nbsp;&nbsp;&nbsp;"Dvadeset pet centi", promrmlja on. "To staje dvadeset pet centi." Digao je letimice pogled ka njoj i video da je počela da raskopčava bluzu. "Nemam dvadeset pet centi", upozorio ju je on.
<BR>&nbsp;&nbsp;&nbsp;&nbsp;&nbsp;"U kibucu je sve džabe", reče Pat.
<BR>&nbsp;&nbsp;&nbsp;&nbsp;&nbsp;"Džabe?" On se upilji u nju. "To je ekonomski neostvarljivo. Kako stvar može da deluje na toj osnovi? Duže od mesec dana?"
<BR>&nbsp;&nbsp;&nbsp;&nbsp;&nbsp;Ona bezbrižno nastavi da otkopčava bluzu. "Naše prinadležnosti se uplaćuju i evidentiraju nam se kad završimo posao. Ukupni iznos naših zarada osigurava kibuc kao celinu. Odista, Tapeka kibuc beleži profit već nekoliko godina; mi kao grupa unosimo više nego što uzimamo." Otkopčavši bluzu, ona je prebaci preko naslona stolice. Ispod plave, grube bluze nije nosila ništa i on spazi njene dojke: čvrste i uzdignute, s dobrim uporištem u odgovarajućim mišićima ramena.
<BR>&nbsp;&nbsp;&nbsp;&nbsp;&nbsp;"Jeste li sigurni da želite to da uradite?" upita on. "Da se svučete, mislim."
<BR>&nbsp;&nbsp;&nbsp;&nbsp;&nbsp;"Ne sećate se", reče Pat.
<BR>&nbsp;&nbsp;&nbsp;&nbsp;&nbsp;"Čega da se sećam."
<BR>&nbsp;&nbsp;&nbsp;&nbsp;&nbsp;"Da se nisam svukla. U drugoj sadašnjosti. Nije vam se mnogo svidelo, pa sam to sasvim uklonila; otuda ovo." Ona gipko ustade.
<BR>&nbsp;&nbsp;&nbsp;&nbsp;&nbsp;"Šta sam uradio kad se niste svukli?" upita on oprezno. "Jesam li odbio da vas ispitujem?"
<BR>&nbsp;&nbsp;&nbsp;&nbsp;&nbsp;"Promrmljali ste nešto o tome da je gospodin Ešvud precenio moj talenat."
<BR>&nbsp;&nbsp;&nbsp;&nbsp;&nbsp;"Ja tako ne poslujem", reče Džo. "To ja ne radim."
<BR>&nbsp;&nbsp;&nbsp;&nbsp;&nbsp;"Evo vam." Povijena, dojki koje su se njihale ispred nje, stala je da pretura po džepu na bluzi, a onda izvadila odatle jedan savijeni list hartije koji mu je dodala. "Iz prethodne prošlosti, one koju sam poništila."
<BR>&nbsp;&nbsp;&nbsp;&nbsp;&nbsp;On to pročita, pročita svoju procenu vrednosti u jednom redu, na kraju. "Proizvedeno antipsi polje - neadekvatno. Sasvim ispod standarda. Beskorisno protiv nominalne snage postojećih prekognitivaca." A zatim, kodirana oznaka koju je primenjivao, krug podeljen jednim potezom pera. Ne zapošljavati je, značio je simbol. A to su znali samo on i Glen Ransiter. Čak ni njihovi izviđači nisu bili upućeni u značenje tog simbola, pa Ešvud nije mogao da joj ga oda. On joj ćutke vrati hartiju; devojka je presavi i stavi natrag u džep na bluzi.
<BR>&nbsp;&nbsp;&nbsp;&nbsp;&nbsp;"Je li neophodno da me testirate?" upita ona. "Posle ovoga što ste videli."
<BR>&nbsp;&nbsp;&nbsp;&nbsp;&nbsp;"Ja imam svoj redovni postupak", reče Džo. "Šest indeksa koji..."
<BR>&nbsp;&nbsp;&nbsp;&nbsp;&nbsp;"Vi ste mali, zaduženi, nesposobni birokrata koji ne može da skrpi čak ni dovoljno sitnine da plati svojim vratima da ga puste iz sopstvenog stana." Njen ton, neutralan ali razoran, odzvanjao mu je u ušima; osetio je kako se koči, trza i kako mu krv žestoko navaljuje u lice.
<BR>&nbsp;&nbsp;&nbsp;&nbsp;&nbsp;"Trenutno me bije maler", reče on. "Već za koji dan ponovo ću finansijski stati na noge. Mogu da podignem zajam. Od firme, ako je potrebno." On nesigurno ustade, uze dve šoljice i tacne i nasu kafu iz lončeta. "Šećer?" upitao je. "Skorup?"
<BR>&nbsp;&nbsp;&nbsp;&nbsp;&nbsp;"Skorup", reče Pat, i dalje stojeći bosonoga, bez bluze.
<BR>&nbsp;&nbsp;&nbsp;&nbsp;&nbsp;On pipanjem patraži ručicu na vratima frižidera da bi izvadio mleko u kartonskoj ambalaži.
<BR>&nbsp;&nbsp;&nbsp;&nbsp;&nbsp;"Deset centi, molim", reče frižider. "Pet centi za otvaranje vrata; pet centi za skorup."
<BR>&nbsp;&nbsp;&nbsp;&nbsp;&nbsp;"To nije skorup", pobuni se on. "To je obično mleko." Nastavio je da cima vrata frižidera - uzaludno. "Samo još ovaj put," reče im on. "Kunem se u boga da ću ti to platiti. Večeras."
<BR>&nbsp;&nbsp;&nbsp;&nbsp;&nbsp;"Evo vam", reče Pat; gurnula je ka njemu preko stola kovani novac od deset centi. "Bolje bi bilo da ona ima para," primetila je, posmatrajući kako on ubacuje kovani novac u prorez na frižideru. "Vaša ljubavnica. Vi ste stvarno bankrot, zar ne? Znala sam to čim je gospodin Ešvud..."
<BR>&nbsp;&nbsp;&nbsp;&nbsp;&nbsp;"Nije uvek ovako", zaškrguta on.
<BR>&nbsp;&nbsp;&nbsp;&nbsp;&nbsp;"Želite li da vas ja izbavim iz teškoća, gospodine Čipe?" Ruku zavučenih u džepove farmerki, bezizrazno ga je gledala; nikakvo osećanje nije bacilo senku na njeno lice. Samo oprez. "Znate da to mogu. Sedite i napišite izveštaj o proceni moje vrednosti. Zaboravite ispitivanja. Moj talenat je ionako jedinstven. Polje koje ja stvaram ne možete da izmerite - ono je u prošlosti, a vi me ispitujete u sadašnjosti, koja jednostavno nastaje kao automatska posledica. Da li se slažete?"
<BR>&nbsp;&nbsp;&nbsp;&nbsp;&nbsp;"Dajte opet da vidim taj list s ocenom koji imate u bluzi", reče on. "Želim ponovo da ga pogledam. Pre nego što odlučim."
<BR>&nbsp;&nbsp;&nbsp;&nbsp;&nbsp;Ona još jednom izvadi iz bluze presavijeni, žuti list hartije; mirno mu ga je dodala preko stola i on ga je nanovo pročitao. Moj rukopis, rekao je sebi; da, istina je. Vratio joj ga je i iz zbirke opitnog pribora uzeo jedan nov, čist list iste poznate, žute hartije.
<BR>&nbsp;&nbsp;&nbsp;&nbsp;&nbsp;Na listu je ispisao njeno ime, zatim lažne, izuzetno visoke rezultate testa i onda, na kraju, zaključke. Nove zaključke. "Ima neverovatnu moć. Antipsi polje jedinstveno po obimu. Verovatno može da onemogući svaku koncentraciju prekognitivaca koja se da zamisliti." Posle toga nažvrljao je jedan simbol: ovog puta dva krsta, oba podvučena. Stojeći iza njega, Pat ga je pažljivo motrila kako piše; osećao je njen dah na potiljku.
<BR>&nbsp;&nbsp;&nbsp;&nbsp;&nbsp;"Šta znače dva podvučena krsta?" upita ana.
<BR>&nbsp;&nbsp;&nbsp;&nbsp;&nbsp;"'Unajmite je'." reče Džo. "'Po svaku cenu koju zatraži'."
<BR>&nbsp;&nbsp;&nbsp;&nbsp;&nbsp;"Hvala vam." Ona posegnu u torbicu, izvadi šaku poskredskih novčanica, odabra jednu i predade mu je. Bila je krupna. "Ovo će vam pokriti deo troškova. Nisam mogla da vam je dam ranije pre nego što ste dali zvaničnu procenu moje vrednosti. Inače bi ste izbrisali gotovo sve i otišli biste u grob verujući da sam vas podmitila. Na kraju biste čak zaključili da nemam nikakav protivtalenat." Ona zatim otvori patent zatvarača na farmerkama i nastavi da se hitro i vešto svlači.
<BR>&nbsp;&nbsp;&nbsp;&nbsp;&nbsp;Džo Čip pregleda šta je napisao, ne posmatrajući pri tom devojku. Podvučeni krstovi nisu simbolizirali ono što joj je kazao. Njihovo značenje je bilo: motriti na ovu osobu. Ona je rizik za firmu. Opasna je.
<BR>&nbsp;&nbsp;&nbsp;&nbsp;&nbsp;Potpisao je dokument o testu, savio ga i dodao joj ga. Ona ga je odmah stavila u torbicu.
<BR>&nbsp;&nbsp;&nbsp;&nbsp;&nbsp;"Kada mogu da prebacim ovamo svoje stvari?" upitala je, tapkajući ka kupatilu. "Od sada smatram da je stan moj, jer sam već platila toliko da to praktično mora biti cela mesečna kirija."
<BR>&nbsp;&nbsp;&nbsp;&nbsp;&nbsp;"U svako doba" reče on.
<BR>&nbsp;&nbsp;&nbsp;&nbsp;&nbsp;Kupatilo reče: "Pedeset centi, molim! Pre nego što pustim vodu."
<BR>&nbsp;&nbsp;&nbsp;&nbsp;&nbsp;Pat dotapka natrag u kuhinju da ponovo posegne u torbicu.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
