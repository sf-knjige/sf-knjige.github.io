<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Dignite ruke i odjednom steknite
<BR>&nbsp;&nbsp;&nbsp;&nbsp;&nbsp;zanosne obline! Novi ekstra nežni
<BR>&nbsp;&nbsp;&nbsp;&nbsp;&nbsp;Ubik grudnjak i Ubik specijalni
<BR>&nbsp;&nbsp;&nbsp;&nbsp;&nbsp;grudnjak s produžetkom poručuju:
<BR>&nbsp;&nbsp;&nbsp;&nbsp;&nbsp;dignite ruke i odjednom steknite
<BR>&nbsp;&nbsp;&nbsp;&nbsp;&nbsp;zanosne obline! Pruža čvrst i
<BR>&nbsp;&nbsp;&nbsp;&nbsp;&nbsp;olakšavajući oslanac grudima preko
<BR>&nbsp;&nbsp;&nbsp;&nbsp;&nbsp;celog dana kada se namesti prema uputstvu.
<BR>
<BR>&nbsp;&nbsp;&nbsp;&nbsp;&nbsp;Tama oko njega je hučala, lepila se za njega kao skupljena, vlažna i topla vuna. Strava koju je osetio kada se nagoveštaj istopio s tamom postala je potpuna i stvarna. Bio sam nepažljiv, sinulo mu je. Nisam uradio ono što mi je Ransiter savetovao; dozvolio sam joj da vidi poziv.
<BR>&nbsp;&nbsp;&nbsp;&nbsp;&nbsp;"Šta je, Džo?" glas Dona Denija bio je opervažen dubokom brigom. "Šta se desilo?"
<BR>&nbsp;&nbsp;&nbsp;&nbsp;&nbsp;"Dobro mi je." Sada je pomalo video; tamu su prošarale vodoravne, sive linije, kao da je počela da se raspada na elementarne delove. "Samo sam umoran", reče on i shvati koliko mu je odista umorno telo. Nije mogao da se seti takve iscrpljenosti. Nikada u životu.
<BR>&nbsp;&nbsp;&nbsp;&nbsp;&nbsp;"Dajte da vam pomognem da dođete do stolice", reče Don Deni. Džo oseti Denijevu ruku kako mu steže rame; shvatio je da Deni upravlja njime i uplašio se od same potrebe da ga neko vodi. Otrgnuo se.
<BR>&nbsp;&nbsp;&nbsp;&nbsp;&nbsp;"Dobro mi je", ponovio je. Denijev lik počeo je da se obrazuje u njegovoj blizini; on se usredsredi na njega i još jednom razazna predvorje iz razdobIja na prelazu stoleća, s kitnjastim kristalnim lusterima i njihovom složenom, žutom svetlošću. "Pustite me da sednem", reče i, pipajući oko sebe, nađe jednu stolicu sa sedištem od trske.
<BR>&nbsp;&nbsp;&nbsp;&nbsp;&nbsp;Don Deni se oštro obrati Pat: "Šta ste mu uradili?"
<BR>&nbsp;&nbsp;&nbsp;&nbsp;&nbsp;"Nije mi ništa uradila", reče Džo, trudeći se da mu glas zvuči čvrsto. Ali on je piskavo potonuo, s neprirodnim alikvotnim tonovima. Kao da je ubrzan, pomisli. Isforsiran. Ne moj sopstveni.
<BR>&nbsp;&nbsp;&nbsp;&nbsp;&nbsp;"Tako je", reče Pat. "Nisam ništa uradila ni njemu ni ma kome drugom."
<BR>&nbsp;&nbsp;&nbsp;&nbsp;&nbsp;"Otišao bih gore da legnem", reče Džo.
<BR>&nbsp;&nbsp;&nbsp;&nbsp;&nbsp;"Uzeću sobu za vas", reče Don Deni nervozno; lebdeo je blizu Džoa, pojavljivao se i nestajao kako su svetlosti u predvorju stale da trnu. Svetlost je oslabila do tamnocrvene boje, a onda se pojačala i opet oslabila. "Ostanite u toj stolici, Džo; odmah se vraćam." Deni pohita u pravcu recepcije. Pat ostade.
<BR>&nbsp;&nbsp;&nbsp;&nbsp;&nbsp;"Mogu li nešto da učinim za tebe?" upita Pat ljubazno.
<BR>&nbsp;&nbsp;&nbsp;&nbsp;&nbsp;"Ne", reče on. Stalo ga je golemog napora da glasno izgovori tu reč; ona je čvrsto zapela u jednoj unutarnjoj kaverni smeštenoj u njegovom srcu, šupljini koja je rasla iz trena u tren. "Možda jednu cigaretu", reče on, a izgovaranje cele rečenice ga iscrpe; osećao je kako mu srce bije. Mučni otkucaji samo su pojačavali njegovo breme; novi teret navalio se na njega, stisla ga je jedna gorostasna ruka. "Imaš li jednu?" upitao ju je, uspevši da je pogleda kroz dimljivo, crveno svetlo. Kroz hiroviti treperavi žar jedne nejake stvarnosti.
<BR>&nbsp;&nbsp;&nbsp;&nbsp;&nbsp;"Žalim", reče Pat. "Nemam."
<BR>&nbsp;&nbsp;&nbsp;&nbsp;&nbsp;"Šta je - sa mnom?" upita Džo.
<BR>&nbsp;&nbsp;&nbsp;&nbsp;&nbsp;"Možda srčani blok", reče Pat.
<BR>&nbsp;&nbsp;&nbsp;&nbsp;&nbsp;"Misliš li da imaju hotelskog lekara?" uspeo je da promuca.
<BR>&nbsp;&nbsp;&nbsp;&nbsp;&nbsp;"Sumnjam."
<BR>&nbsp;&nbsp;&nbsp;&nbsp;&nbsp;"Nećeš da pogledaš? Nećeš da proveriš?"
<BR>&nbsp;&nbsp;&nbsp;&nbsp;&nbsp;"Mislim da su posredi samo psihosomatske smetnje", reče Pat. "Ti nisi stvarno bolestan. Oporavićeš se."
<BR>&nbsp;&nbsp;&nbsp;&nbsp;&nbsp;Don Deni se vrati i reče: "Uzeo sam sobu za vas, Džo. Na drugom spratu. Soba 203." On načini pauzu i Džo oseti kako ga ispitivački i zabrinuto gleda. "Džo, vi jezivo izgledate. Krhki... kao da će vas odneti prvi povetarac. Zaboga, znate li kako izgledate? Izgledate kao što je izgledala Edi Dorn kada smo je našli."
<BR>&nbsp;&nbsp;&nbsp;&nbsp;&nbsp;"Oh, ni izbliza", reče Pat. "Edi Dorn je mrtva. Džo nije mrtav. Je li, Džo?"
<BR>&nbsp;&nbsp;&nbsp;&nbsp;&nbsp;"Želim da odem gore. Želim da legnem", reče Džo. Nekako je stao na noge; srce mu je lupalo, izgledalo je da okleva, da za trenutak prestaje da kuca, a onda ponovo hvata korak i treska kao uspravni gvozdeni odlivak koji se survava na cement: svaki udar damara potresao mu je celo telo. "Gde je lift?" upita on.
<BR>&nbsp;&nbsp;&nbsp;&nbsp;&nbsp;"Ja ću vas odvesti donde", reče Deni; njegova ruka ponovo steže Džou rame. "Laki ste kao perce", reče Deni. "Šta vam je, Džo? Umete li da kažete? Da li znate? Pokušajte da mi objasnite."
<BR>&nbsp;&nbsp;&nbsp;&nbsp;&nbsp;"On ne zna", reče Pat.
<BR>&nbsp;&nbsp;&nbsp;&nbsp;&nbsp;"Mislim da mu je potreban lekar", reče Deni. "Odmah."
<BR>&nbsp;&nbsp;&nbsp;&nbsp;&nbsp;"Ne", reče Džo. Ležanje će mi pomoći, kazao je u sebi; osećao je privlačnu snagu okeana, moćnu struju koja ga je vukla; gonila ga da legne. Primoravala ga na jednu jedinu stvar, da se ispruži na leđa, sam, gore u svojoj hotelskoj sobi. Gde ga niko ne može videti. Moram da pobegnem, kazao je u sebi. Moram da se osamim. Zašto? razmišljao je. Nije znao; to ga je spopalo kao nagon, iracionalan, nepojmljiv i neobjašnjiv.
<BR>&nbsp;&nbsp;&nbsp;&nbsp;&nbsp;"Idem da dovedem lekara", reče Deni. "Pat, vi ostanite ovde s njim. Ne puštajte ga iz vida. Vratiću se čim budem mogao." Krenuo je; Džo je nejasno video njegovu priliku koja se udaljavala. Izgledalo je da se Deni smanjuje, da iščezava. A onda je sasvim nestao. Patriša Konli je ostala, ali on se zbog toga nije osećao manje usamljen. Uprkos njenom fizičkom prisustvu, njegova izdvojenost postala je apsolutna.
<BR>&nbsp;&nbsp;&nbsp;&nbsp;&nbsp;"Pa, Džo", reče ona. "Šta želiš? Šta mogu da učinim za tebe? Samo kaži."
<BR>&nbsp;&nbsp;&nbsp;&nbsp;&nbsp;"Lift", reče on.
<BR>&nbsp;&nbsp;&nbsp;&nbsp;&nbsp;"Želiš da te odvedem do lifta? Rado ću to učiniti." Krenula je, a on ju je pratio što je bolje mogao. Činilo mu se da ona korača neobično brzo; nije ga čekala, niti se osvrtala - bilo mu je gotovo nemoguće da je drži na oku. Je li to samo moje uobraženje da se ona kreće tako hitro? - zapitao se. Biće da je to do mene; ja postajem sporiji, sabijen grivitacijom. Njegov svet stekao je svojstvo čiste mase. Opažao je sebe u jednom jedinom obliku: kao objekat izložen delovanju sile teže. Jedan kvalitet, jedno svojstvo. I jedan doživljaj. Inercija.
<BR>&nbsp;&nbsp;&nbsp;&nbsp;&nbsp;"Ne tako brzo", reče on. Sada više nije mogao da je vidi; ona se gipko izvukla iz njegovog vidokruga. On je zastao, nemoćan da produži, i dahtao; osećao je kako mu s lica kaplje znoj, a oči ga peku od slane tečnosti. "Čekaj", reče on.
<BR>&nbsp;&nbsp;&nbsp;&nbsp;&nbsp;Pat se ponovo pojavi. Razaznao je njeno lice kada se sagnula da ga osmotri. Njen savršen i spokojan izraz. Odsustvo njene pažnje, njena naučna objektivnost. "Želiš li da ti otrem lice?" upitala je; izvadila je jednu maramicu, malu, finu i ukrašenu čipkom. Osmehnula se istim osmehom kao ranije.
<BR>&nbsp;&nbsp;&nbsp;&nbsp;&nbsp;"Samo me uvedi u lift." Prinudio je svoje telo da se ponovo pokrene. Jedan korak. Dva. Sada je već mogao da razabere lift koji je čekalo nekoliko osoba. Iznad vrata na guranje staromodna okrugla skala s jednom kazaljkom. Kazaljka, igla u baroknom stilu njihala se između cifara tri i četiri; povukla se ulevo, stigla do trojke, a onda se zanjihala između trojke i dvojke.
<BR>&nbsp;&nbsp;&nbsp;&nbsp;&nbsp;"Biće ovde začas", reče Pat. Ona izvadi cigarete i upaljač iz svoje tašne, pripali i pusti kroz nozdrve pruge sivog dima. "To je prastari tip lifta", obrati mu se ona staloženo skrštenih ruku. "Znaš šta mislim? Mislim da je to jedan od onih sa starim, otvorenim, gvozdenim kavezom. Da li ih se bojiš?"
<BR>&nbsp;&nbsp;&nbsp;&nbsp;&nbsp;Kazaljka je sada prešla preko broja dva; lebdela je iznad jedinice, a onda je odlučno zaronila naniže. Vrata su skliznula u stranu.
<BR>&nbsp;&nbsp;&nbsp;&nbsp;&nbsp;Džo je video kavez ograđen šipkama, rešetkastu konstrukciju. Video je uniformisanog služitelja koji je sedeo na stolici s rukom na obrtnoj ručici za upravljanje. "Idemo gore", reče služitelj. "Pomerite se nazad, molim."
<BR>&nbsp;&nbsp;&nbsp;&nbsp;&nbsp;"Ja tamo ne ulazim", reče Džo.
<BR>&nbsp;&nbsp;&nbsp;&nbsp;&nbsp;"Zašto nećeš?" upita Pat. "Misliš da će se uže prekinuti? Da li se toga plašiš? Vidim da si uplašen."
<BR>&nbsp;&nbsp;&nbsp;&nbsp;&nbsp;"Ovo je video Al", reče on.
<BR>&nbsp;&nbsp;&nbsp;&nbsp;&nbsp;"Pa, Džo, jedini drugi put do tvoje sobe vodi preko stepenica", reče Pat. "A ti nii sposoban da se penješ stepenicama, ne u ovakvom stanju."
<BR>&nbsp;&nbsp;&nbsp;&nbsp;&nbsp;"ldem gore stepenicama." Okrenuo se u potrazi za stepenicama. Ne vidim! rekao je sebi. Ne mogu da ih nađem! Natovareno breme drobilo mu je pluća pretvarajući disanje u težak, bolni čin; morao je da ostane i usredsredi se na uzimanje vazduha - samo na to. Možda je srčani napad, mislio je. Ako jeste, ne mogu da se penjem uz stepenice. Ali žudnja u njemu narasla je još više, neodoljiva potreba da bude sam. Zaključan u praznoj sobi, bez ijednog svedoka, nem, okrenut nauznak. Ispružen, tako da ne mora da govori, ne mora da se miče. I da nije dužan da se hvata ukoštac ni sa kim i ni sa kakvim problemom. Niko čak neće znati gde sam, kazao je u sebi. Na neki neobjašnjiv način to mu se činilo veoma važno; želeo je da bude anoniman i nevidljiv, da živi neprimetno. Naročito ne Pat, mislio je; neću nju; ona ne sme da bude blizu mene.
<BR>&nbsp;&nbsp;&nbsp;&nbsp;&nbsp;"Evo nas", reče Pat. Povela ga je i skrenula malo ulevo. "Pravo pred tobom. Samo se drži ograde i idi klaj-klaj gore do kreveta. Vidiš?" Vešto se popela, razigrano i lepršavo, uspostavila ravnotežu, a onda se s lakoćom prebacila na sledeći basamak. "Možeš li?"
<BR>&nbsp;&nbsp;&nbsp;&nbsp;&nbsp;"Ja - ne želim", reče Džo. "Da ti ideš sa mnom."
<BR>&nbsp;&nbsp;&nbsp;&nbsp;&nbsp;"Oh, bože", zakvoca ona s podrugljivim žaljenjem. Crne oči joj blesnuše. "Bojiš se da ću zloupotrebiti tvoje stanje? Učiniti nešto da ti naudim?"
<BR>&nbsp;&nbsp;&nbsp;&nbsp;&nbsp;"Ne." On odmahnu glavom. "Ja - samo želim - da budem - sam." Ščepao je ogradu i uspeo da se podigne na prvi stepenik. Tu je zastao i digao pogled, pokušavajući da nazre vrh stepeništa, pokušavajući da proceni koliko je daleko, koliko mu je basamaka ostalo.
<BR>&nbsp;&nbsp;&nbsp;&nbsp;&nbsp;"Gospodin Deni me je zamolio da ostanem s tobom. Mogu da ti čitam ili da ti donosim stvari. Mogu da te čekam."
<BR>&nbsp;&nbsp;&nbsp;&nbsp;&nbsp;On se pope još jedan stepenik. "Sam", izustio je dahćući.
<BR>&nbsp;&nbsp;&nbsp;&nbsp;&nbsp;"Smem li da gledam kako se penješ? Zanima me koliko će ti biti potrebno. Pod pretpostavkom da uopšte uspeš", reče Pat.
<BR>&nbsp;&nbsp;&nbsp;&nbsp;&nbsp;"Uspeću." Stavio je nogu na sledeći stepenik, čvrsto stegao ogradu i povukao sopstveno telo uvis. Naduvano srce popelo mu se u podgrlac; zažmurio je i, gušeći se, sipljivo udahnuo vazduh.
<BR>&nbsp;&nbsp;&nbsp;&nbsp;&nbsp;"Zanima me da li je i Vendi to radila", reče Pat. "Ona je bila prva, je li?"
<BR>&nbsp;&nbsp;&nbsp;&nbsp;&nbsp;"Bio sam - zaljubljen - u nju", dahtao je Džo.
<BR>&nbsp;&nbsp;&nbsp;&nbsp;&nbsp;"Oh, znam. Dži Dži Ešvud mi je kazao. On ti je čitao misli. Dži Dži i ja postali smo veoma dobri prijatelji; proveli smo zajedno mnogo vremena. Moglo bi se reći da smo imali ljubavnu vezu. Da, moglo bi se to reći."
<BR>&nbsp;&nbsp;&nbsp;&nbsp;&nbsp;"Naša teorija bila je tačna", reče Džo i dublje udahnu vazduh. "Jedan", uspeo je da kaže; popeo se još jedan stepenik, a zatim, uz ogroman napor, još jedan. "Da ste ti i Dži Dži - udesili to s Rejom Holisom - da se infiltrirate."
<BR>&nbsp;&nbsp;&nbsp;&nbsp;&nbsp;"Sasvim tačno", složi se Pat.
<BR>&nbsp;&nbsp;&nbsp;&nbsp;&nbsp;"Naše najbolje inercijalce - i Ransitera - da nas sve uništite." Savladao je još jedan stepenik. "Mi nisno u poluživotu. Mi. nismo..."
<BR>&nbsp;&nbsp;&nbsp;&nbsp;&nbsp;"Oh, ti možeš da umreš", reče Pat. "Ti nisi mrtav; ti posebno nisi, hoću da kažem. Ali vi umirete jedno po jedno. I čemu onda govoriti o tome? Čemu sve započinjati iznova? Maločas si sve to rekao, a iskreno, gnjaviš me kad se tako ponavljaš bez kraja i konca. Ti si zaista veoma dosadna, pedantna osoba, Džo. Gotovo isto toliko dosadna kao Vendi Rajt. Vas dvoje biste bili uspeo par."
<BR>&nbsp;&nbsp;&nbsp;&nbsp;&nbsp;"Zato je Vendi umrla prva", reče on. "Ne zato što se odvojila - od grupe - već zato..." Zgrčio se od bola u srcu kada mu je divlje zakucalo; pokušao je da stupi na sledeći stepenik, ali ovog puta je promašio. Sapleo se, a onda ustanovio da sedi šćućuren kao - da, pomislio je - Vendi u plakaru: ona je bila ovako šćućurena. Pružio je ruku i uhvatio rukav svog mantila. Povukao ga je.
<BR>&nbsp;&nbsp;&nbsp;&nbsp;&nbsp;Tkanina se poderala. Suv i propao, materijal se razdvojio kao jevtina, siva hartija; nije imao jačinu... Kao nešto što su pravile pčele. Dakle, više nije bilo sumnje u to. On će uskoro ostavljati za sobom trag, komadiće raspadnute odeće. Trag rita koji će voditi do hotelske sobe i toliko željene izolacije. Njegovu poslednju napornu akciju odredio je tropizam. Jedna orijentacija koja ga je gurala u susret smrti, dezintegraciji i nepostojanju. Njime je vladala neka kobna alhemija; a vrhunac je dostizala u grobu.
<BR>&nbsp;&nbsp;&nbsp;&nbsp;&nbsp;Popeo se još jedan stepenik.
<BR>&nbsp;&nbsp;&nbsp;&nbsp;&nbsp;Uspeću, shvati on. Ta sila koja me goni napred, gosti se mojim telom; zato su Vendi, Al i Edi - a do sada nesumnjivo i Zafski - fizički propadali kada su umirali i ostavljali za sobom samo lake, odbačene, mahunaste ljuske u kojima nije bilo ničega, ni srži, ni sokova, ni stvarne gustoće. Ta sila deluje nasuprot mnogim gravitacijama i ovo je cena, ovo iscrpljivanje tela koje popušta. Ali telo, kao izvor energije, biće dovoljno jako da me odvede tamo gore; na delu je jedna biološka neophodnost i u ovom času verovatno ni sama Pat koja ju je stavila u pokret ne može to da prekine. Razmišljao je kako se ona oseća sada, dok gleda njegov uspon. Da li mu se divi? Da li oseća prezir? Digao je glavu i potražio je pogledom; razaznao je nju i njeno vitalno lice s nekoliko nijansi. A tamo - samo ljubopitljivost. Ne zloba. Jedan neutralan izraz. Nije se iznenadio. Pat nije mrdnula prstom da ga omete, ni da mu pomogne. Čak se i njemu činilo da je to pravo.
<BR>&nbsp;&nbsp;&nbsp;&nbsp;&nbsp;"Je li ti bar malo bolje?" upita Pat.
<BR>&nbsp;&nbsp;&nbsp;&nbsp;&nbsp;"Nije", reče on. I dopola se uzdigavši, nasrnu na sledeći stepenik.
<BR>&nbsp;&nbsp;&nbsp;&nbsp;&nbsp;"Izgledaš drugačije. Ne tako uzrujan."
<BR>&nbsp;&nbsp;&nbsp;&nbsp;&nbsp;"Zato što ću uspeti. Siguran sam."
<BR>&nbsp;&nbsp;&nbsp;&nbsp;&nbsp;"Nema još puno", složi se Pat.
<BR>&nbsp;&nbsp;&nbsp;&nbsp;&nbsp;"Mnogo", ispravi je on.
<BR>&nbsp;&nbsp;&nbsp;&nbsp;&nbsp;"Ti si neverovatan. Tako trivijalan, tako sićušan. Čak i u samrtnom grču, ti..." Ona se ispravi, mačkasto i lukavo. "Ili u onome što tebi subjektivno izgleda kao samrtni grč. Nije trebalo da upotrebim taj izraz: 'samrtni grč'. Može na tebe da utiče da kloneš duhom. Pokušaj da budeš optimista. Važi?"
<BR>&nbsp;&nbsp;&nbsp;&nbsp;&nbsp;"Samo mi kaži - koliko je stepenica - ostalo", reče on.
<BR>&nbsp;&nbsp;&nbsp;&nbsp;&nbsp;"Šest." Ona se klizeći udalji od njega i šmugnu nagore, nečujno i bez napora. "Ne; žalim. Deset. Ili ima devet. Mislim da je devet."
<BR>&nbsp;&nbsp;&nbsp;&nbsp;&nbsp;Ponovo je osvojio jedan stepenik. Onda sledeći. I sledeći. Nije govorio; nije čak ni pokušavao da gleda. Orijentišući se prema tvrdoći površine na kojoj bi predahnuo, puzao je s jednog stepenika na drugi kao puž i osećao kako stiče izvesnu veštinu, sposobnost da tačno oceni koliko može da se napregne i kako da upotrebi svoju gotovo već iscrpljenu snagu.
<BR>&nbsp;&nbsp;&nbsp;&nbsp;&nbsp;"Gotovo si stigao", reče Pat vedro iznad njega. "Šta imaš da kažeš, Džo? Neki komentar o svom velikom uspehu? Najveći uspon u istoriji čoveka. Ne, to nije istina. Vendi, Al, Edi i Fred Zafski uradili su to pre tebe. Ali ti si bio jedini koga sam stvarno posmatrala."
<BR>&nbsp;&nbsp;&nbsp;&nbsp;&nbsp;"Zašto mene?" upita Džo.
<BR>&nbsp;&nbsp;&nbsp;&nbsp;&nbsp;"Želela sam da posmatram tebe, Džo, zbog tvog podlog, malog plana tamo u Cirihu. Da Vendi Rajt provede noć s tobom u tvojoj hotelskoj sobi. E pa, noćas će biti drugačije. Bićeš sam."
<BR>&nbsp;&nbsp;&nbsp;&nbsp;&nbsp;"I one noći - bio sam - sam", reče Džo. Još jedan stepenik. Grčevito se zakašljao, a ostaci njegove radne sposobnosti besciljno su iscurili s kapima koje su se otkidale s njegovog zbunjenog lica.
<BR>&nbsp;&nbsp;&nbsp;&nbsp;&nbsp;"Bila je tamo; ne u tvom krevetu, ali negde u sobi. Ti si to, međutim, prespavao", nasmeja se Pat.
<BR>&nbsp;&nbsp;&nbsp;&nbsp;&nbsp;"Trudim se da ne kašljem", reče Džo. Uspeo je da pređe još dva stepenika i znao je da je pri vrhu. Razmišljao je koliko je već vremena na stepeništu. Bilo je to nemoguće oceniti.
<BR>&nbsp;&nbsp;&nbsp;&nbsp;&nbsp;Onda je sa zgražanjem otkrio da nije samo iznuren već i hladan. Kada se to desilo? - zapitao se. Nekad u prošlosti; zima mu se uvlačila u telo tako postupno da je sve do sada nije ni primetio. Oh, bože, rekao je u sebi i neobuzdano zadrhtao. Gotovo mu se činilo da mu kosti klepeću. Gore nego na Luni, kudikamo gore. Gore i od one studeni koja je lebdela nad njegovom hotelskom sobom u Cirihu. To su bili vesnici.
<BR>&nbsp;&nbsp;&nbsp;&nbsp;&nbsp;Metabolizam je proces sagorevanja u aktivnoj peći, razmišljao je on. Kada prestane da funkcioniše, život se gasi. Zacelo greše o paklu, rekao je u sebi. Pakao je hladan; sve je tamo hladno. Telo znači težinu i toplotu; težina je sada sila kojoj podležem, a toplota, moja toplota čili. I ukoliko se ne rodim ponovo, nikada se neće vratiti. To je sudbina svemira. Tako bar neću biti usamljen.
<BR>&nbsp;&nbsp;&nbsp;&nbsp;&nbsp;Ali, osećao se usamljen. To me je sustiglo suviše rano, sinulo mu je. Još nije vreme; nešto je podstaklo ovaj proces - neki potajni učesnik ubrzao ga je iz zlobe i radoznalosti; neka polimorfna, nastrana pokretačka snaga koja to rado gleda. Neko infantilno biće zaostalo u razvoju, koje uživa u onome što se događa. Zdrobilo me je kao kakvog krivonogog insekta, rekao je sebi. Kao običnu bubu koja ume samo da se pribije uz zemlju. Koja ne može da uzleti, ni da pobegne. I može samo da silazi, korak po korak, u nešto što je haotično i trulo. U grobni svet koji je jedno nastrano biće okružilo sopstvenom pogani. Stvor koga mi nazivamo Pat.
<BR>&nbsp;&nbsp;&nbsp;&nbsp;&nbsp;"Imaš li ključ?" upita Pat. "Od sobe? Zamisli kako bi se grozno osećao da se popneš na drugi sprat i otkriješ da si izgubio ključ i ne možeš da uđeš u sobu."
<BR>&nbsp;&nbsp;&nbsp;&nbsp;&nbsp;"Imam ga." On preturi džepove.
<BR>&nbsp;&nbsp;&nbsp;&nbsp;&nbsp;Njegov mantil se pocepa, rastvori u rite i dronjke; spao je s njega, a iz gornjeg džepa skliznuo je ključ. Pao je za dva stepenika niže, ispod njega. Van domašaja.
<BR>&nbsp;&nbsp;&nbsp;&nbsp;&nbsp;"Ja ću ti ga doneti", reče Pat žustro. Praletevši kraj njega, zgrabila je ključ, digla ga ka svetlosti da ga osmotri, a onda ga položila na ogradu na vrhu stepeništa. "Baš ovde gore", reče ona, "gde možeš da ga dosegneš kada završiš penjanje. Nagrada za tebe. Soba je, mislim, levo, otprilike četvrta vrata niz hodnik. Moraćeš da se krećeš polako, ali biće ti mnogo lakše kad se već jednom makneš s tih stepenica. Kad ne budeš morao da se penješ."
<BR>&nbsp;&nbsp;&nbsp;&nbsp;&nbsp;"Mogu da ga vidim", reče on. "Ključ. I vrh. Mogu da vidim vrh stepeništa." Obema rukama zgrabio je ogradu, potegnuo se i uspentrao uz tri stepenika, po cenu samrtnog utroška poslednjih ostataka snage. Osetio je da ga je to iscrplo; njegovo breme se povećalo, hladnoća se povećala, a ujedno slabila je njegova telesnost. Ali...
<BR>&nbsp;&nbsp;&nbsp;&nbsp;&nbsp;Stigao je do vrha.
<BR>&nbsp;&nbsp;&nbsp;&nbsp;&nbsp;"Zbogom, Džo", reče Pat. Nadnela se nad njega, lako savivši kolena da bi mogao da joj vidi lice. "Ne želiš da Don Deni upadne tamo, je li? Lekar ne bi mogao da ti pomogne. Zato ću mu reći da sam tražila od hotelskog osoblja da pozove taksi i da si na putu za bolnicu. Tako ti niko neće dosađivati. Možeš da budeš sasvim sam. Slažeš se?"
<BR>&nbsp;&nbsp;&nbsp;&nbsp;&nbsp;"Da", reče on.
<BR>&nbsp;&nbsp;&nbsp;&nbsp;&nbsp;"Evo ti ključ." Gurnula mu je u šaku hladan, metalni predmet i savila mu prste ako njega. "Ne vešaj glavu, kako govore sada u '39. Ne traži đavola svećom. I to govore." Onda se izmakla i uspravila; za trenutak je stajala i pomno ga posmatrala, a zatim odmaglila niz hodnik ka liftu. Video je kako pritiska dugme, čeka; video je kako se vrata klizeći otvaraju, a tada je Pat nestala.
<BR>&nbsp;&nbsp;&nbsp;&nbsp;&nbsp;Stežući ključ, on se teturavo diže u poguren položaj; uspostavio je ravnotežu, oslonivši se na suprotni zid hodnika, a zatim skrenuo ulevo i počeo da ide korak po korak, i dalje se odupirući o zid. Tama, mislio je. Nema osvetljenja. Čvrsto je zažmurio, otvorio oči, trepnuo. Znoj s lica još ga je zaslepljivao, ujedao; nije mogao da odredi je li hodnik odista mračan ili mu se to vid gasi.
<BR>&nbsp;&nbsp;&nbsp;&nbsp;&nbsp;Kada je stigao do prvih vrata, bio je doterao do toga da puzi; zabacio je glavu i potražio broj na vratima. Ne, ne ova. Nastavio je da mili.
<BR>&nbsp;&nbsp;&nbsp;&nbsp;&nbsp;Pošto je pronašao prava vrata, morao je da se uspravi i, naslonjen na njih, uvuče ključ u bravu. Taj napor ga je dotukao. S ključem u ruci, pao je nauzak; glavom je udario o vrata i srušio se nazad na prašnjavi tepih osećajući zadah starosti, dotrajalosti i ledene smrti. Ne mogu da uđem u sobu, shvati on. Ne mogu više da stojim.
<BR>&nbsp;&nbsp;&nbsp;&nbsp;&nbsp;Ali morao je. Ovde napolju svako ga je mogao videti.
<BR>&nbsp;&nbsp;&nbsp;&nbsp;&nbsp;Obema rukama dograbi kvaku i još jednom se diže na noge. Svom težinom nalegao je na vrata, dok je ključ drhtavo gurao u pravcu kvake i brave; na taj način kada jednom okrene ključ, vrata će se otvoriti i on će se naći unutra. A onda, ako uspem da zatvorim vrata za sobom i dovučem se do kreveta, sve će biti svršeno, pomisli on.
<BR>&nbsp;&nbsp;&nbsp;&nbsp;&nbsp;Brava je zaškripala. Metalni zasun pomakao se unazad. Vrata su se otvorila i on posrnu napred, ispruženih ruku. Pod mu je potekao u susret, pa je razaznao likove na tepihu, zavijutke, šare i cvetne motive u crvenim i zlatnim tonovima, ali čupave i bez sjaja od otrcanosti; boje su potamnele, a kada se srušio na pod i pri tom jedva osetio, ako je uopšte osetio, neki bol, pomislio je: ovo ovde, ova soba je prastara. U doba kada je ova kuća građena, verovatno je korišćen lift s otvorenom gvozdenom kabinom. Video sam, dakle, pravi lift, rekao je u sebi, autentični i originalni.
<BR>&nbsp;&nbsp;&nbsp;&nbsp;&nbsp;Neko vreme je ležao, a onda se pomakao, kao da ga je neko pozvao, naredio mu da se pokrene. Podigao se na kolena i stavio preda se raširene šake... Moje šake, pomislio je. Bože blagi. Šake nalik na pergament, žute i kvrgave kao trtica kuvane, suve ćurke. Nakostrešena koža, nimalo slična ljudskoj. Perje u začetku, kao da sam evoluirao unazad za milione godina u nešto što leti i pliva u plićaku, koristeći sopstvenu kožu kao jedro.
<BR>&nbsp;&nbsp;&nbsp;&nbsp;&nbsp;Otvorio je oči i pogledom potražio krevet; naprezao se da ga raspozna. Umašćen, dalek prozor propuštao je sivu svetlost kroz mrežaste zavese. Jedan ružan toaletnl sto s tankim nogama. Zatim krevet s mesinganom dugmadi na vrhovima ograđenih strana, nagnutih i asimetričnih kao da se ograda savila, a politirana daska kad uzglavlja iskrivila od dugogodišnje upotrebe. Želim da legnem makar i na takav, rekao je sebi; protegnuo se ka njemu i puzeći se odvukao dublje u sobu.
<BR>&nbsp;&nbsp;&nbsp;&nbsp;&nbsp;A onda je ugledao priliku koja je sedela u jednoj bogato tapaciranoj naslonjači, okrenuta ka njemu. Posmatrača koji nije pustio ni glasa od sebe, ali je sada ustao i žurno pošao ka njemu.
<BR>&nbsp;&nbsp;&nbsp;&nbsp;&nbsp;Glen Ransiter.
<BR>&nbsp;&nbsp;&nbsp;&nbsp;&nbsp;"Nisam mogao da vam pomognem da se popnete uz stepenice", reče Ransiter sa ozbiljnim izrazom na nezgrapnom licu. "Ona bi me videla. Štaviše, bojao sam se da će preći ceo put do sobe s vama, a onda bismo bili u nevolji, jer ona..." Prekinuo je, sagnuo se i podigao Džoa na noge, kao da u Džou više nema težine ni materijalnih sastojaka. "Razgovaraćamo o tome kasnije. Ovamo." Poneo je Džoa ispod miške preko sobe - ne na krevet, već na bogato tapaciranu naslonjaču u kojoj je sam sedeo. "Možete li da izdržite još koji sekund?" upitao je Ransiter. "Želim da zatvorim i zaključam vrata. Za slučaj da se ona predomisli."
<BR>&nbsp;&nbsp;&nbsp;&nbsp;&nbsp;"Da", reče Džo.
<BR>&nbsp;&nbsp;&nbsp;&nbsp;&nbsp;Ransiter stiže do vrata u tri dugačka koraka, zalupi ih i zabravi, a onda se odmah vrati do Džoa. Otvorio je jednu ladicu na toaletnom stolu i hitro izvadio iz nje limenku spreja sa širokim prugama, balonima i natpisom koji se slavno isticao na njenoj blistavoj površini. "Ubik", reče Ransiter, snažno tresući limenku, a onda stade ispred Džoa i upravi je ka njemu. "Ne zahvaljujte mi za ovo", reče on, dok je dugo prskao levo i desno; vazduh je iskrio i treperio kao da su oslobođene jarke čestice svetlosti, kao da je sunčeva energija zablistala u ovoj preživeloj, staroj hotelskoj sobi. "Osećate li se bolje? Trebalo bi da odmah deluje na vas; trebalo bi da već bude reakcije." Zabrinuto je posmatrao Džoa.
</P></TD></TR></TABLE>
<P class="next">
<A HREF=p15.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
