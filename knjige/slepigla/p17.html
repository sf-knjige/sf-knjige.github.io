<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>17.
<P>&nbsp;&nbsp;&nbsp;&nbsp;&nbsp;Henri Kolins zategnu gornju usnu preko zuba i četkicom snažno nanese puder, ne bi li sakrio senku brade. Krivio je usne i umakao četkicu u pudrijeru. Ruž na obrazima, 'mejbelin' maskara na obrvama i trepavicama, i njegovo Henri-eta lice bilo je gotovo.
<BR>&nbsp;&nbsp;&nbsp;&nbsp;&nbsp;Mali Tim iziđe iz svoje kuće-gajbice i izglača odelo kao za lutke. Henri ga je napravio od batista, ali Timu se činilo teško kao da je od šatorskog platna. Prešao je preko toaletnog stočića i proverio u ogledalu kako izgleda.
<BR>&nbsp;&nbsp;&nbsp;&nbsp;&nbsp;Henri je stavio narandžastu periku; iskretao ju je i nabijao sve dok mu se nije učinilo da stoji sigurno. Ustao je i cimnuo nizak okovratnik široke zelene somotske haljine, oblikujući popunu na grudima. Izgladio je haljinu preko širokih bokova i okrenuo se da proveri leđa u ogledalu.
<BR>&nbsp;&nbsp;&nbsp;&nbsp;&nbsp;"Kako izgledam?" upita on.
<BR>&nbsp;&nbsp;&nbsp;&nbsp;&nbsp;Tim letimice podiže pogled. "Ne kao neko koga bih predstavio svojoj majci."
<BR>&nbsp;&nbsp;&nbsp;&nbsp;&nbsp;"Hvala." Henri se iskezi. Okrenuo se od ogledala i pogledao Minotaura koji je nag spavao na drugom ležaju.
<BR>&nbsp;&nbsp;&nbsp;&nbsp;&nbsp;Minotaur je ležao na leđima, sa rukom na genitalijama. Usta su mu bila neznatno otvorena i blago je hrkao. Henri se namršti na novu rupu koju je Minotaurov rog napravio na jastuku. Šutnuo je nogu ležaja.
<BR>&nbsp;&nbsp;&nbsp;&nbsp;&nbsp;Minotaur se smesta probudio. Pogledao je Henrija velikim, blagim, opreznim očima. Nijedan delić njegovog tela nije se pomakao, osim očnih kapaka.
<BR>&nbsp;&nbsp;&nbsp;&nbsp;&nbsp;"Ustaj, tikvane jedan", reče Henri. "Još malo pa će da počne." Stavio je Tima na rame i izišao iz kola.
<BR>&nbsp;&nbsp;&nbsp;&nbsp;&nbsp;Minotaur je seo na ivicu ležaja i počešao svoje masivne grudi. Ustao je, protegao se i protrljao prepone. Skinuo je pregaču s eksera na zidu i navukao je. Nastavio je da se trlja preko platna.
<BR>&nbsp;&nbsp;&nbsp;&nbsp;&nbsp;Napolju, Henri zažmiri prema suncu koje je zalazilo. Šatorsko platno ličilo je na bakarni lim. Pomrakuše su kružile nebom; dizale su se sve više i više na toplim vazdušnim strujama, a zatim ponirale kao kamen. Izvlačile su se iz poniranja sa muzikalnim bas bumovima, hvatale leteće insekte i iznova počinjale kružno uspinjanje.
<BR>&nbsp;&nbsp;&nbsp;&nbsp;&nbsp;Henri zastade i zabrinuto pogleda Hejverstokova kola. Vrata i prozori bili zu zatvoreni. Stajala su, mirna i tiha.
<BR>&nbsp;&nbsp;&nbsp;&nbsp;&nbsp;"Danas su očigledno zabrazdili", promrmlja Henri.
<BR>&nbsp;&nbsp;&nbsp;&nbsp;&nbsp;"Henri, brinem se za Anđela", zlovoljno reče Tim. "Strogo sam mu zabranio da se ne oda za dar, da mu ne kaže bilo šta o onome što se jutros desilo, ali ne znam da li on može da išta sakrije od Hejverstoka."
<BR>&nbsp;&nbsp;&nbsp;&nbsp;&nbsp;"Šta misliš, šta svakog dana unutra rade?"
<BR>&nbsp;&nbsp;&nbsp;&nbsp;&nbsp;"Ne znam. Anđeo nikad ne može da se seti, ali uvek je potpuno iscrpljen."
<BR>&nbsp;&nbsp;&nbsp;&nbsp;&nbsp;"Hajdemo onda. Ostaviću te iza pozornice da bih mogao da otvorim blagajnu."
</P></TD></TR></TABLE>
<P class="next">
<A HREF=p18.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
