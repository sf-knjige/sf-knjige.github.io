<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>11.
<P>&nbsp;&nbsp;&nbsp;&nbsp;&nbsp;Evelin je naslonila bicikl na ogradu verande i ušla u kuću sa smotuljkom iz Mierove tekstilne radnje. Prošla je kroz sobu u pročelju, kraj spavaće sobe njenih roditelja. Bes podiže pogled sa šivaće mašine.
<BR>&nbsp;&nbsp;&nbsp;&nbsp;&nbsp;Evelin joj pruži svežanj. "Evo materijala."
<BR>&nbsp;&nbsp;&nbsp;&nbsp;&nbsp;"Trebalo ti je vremena", blago ju je prekorela majka.
<BR>&nbsp;&nbsp;&nbsp;&nbsp;&nbsp;"Žao mi je, mama", reče ona i sruči se u tapaciranu stolicu boje zlata. "Ja... uh... pričala sa s nekim."
<BR>&nbsp;&nbsp;&nbsp;&nbsp;&nbsp;"Nije li to bio Soni Redvajn?" začikivala ju je Bes.
<BR>&nbsp;&nbsp;&nbsp;&nbsp;&nbsp;"Ne... nije", reče ona. Njena majka je s nevericom pogleda i Evelin zaključi da tu treba stati.
<BR>&nbsp;&nbsp;&nbsp;&nbsp;&nbsp;Bes odmota paket i raširi žuti perkal preko kreveta. "Rouz Vilet je zvala. Rekla sam da ćeš joj se javiti."
<BR>&nbsp;&nbsp;&nbsp;&nbsp;&nbsp;"Hvala, mama. Mama..." oklevala je "... zar ne misliš da je malo čudno što me je sinoć Soni pozvao da izađemo?"
<BR>&nbsp;&nbsp;&nbsp;&nbsp;&nbsp;"Kako to misliš, draga?"
<BR>&nbsp;&nbsp;&nbsp;&nbsp;&nbsp;"Pa, znam ga čitav život a nikad ranije me nije pitao."
<BR>&nbsp;&nbsp;&nbsp;&nbsp;&nbsp;Bes se nasmeši. "Možda mu je tek sada sinulo koliko si lepa. Uvek je bio stidljiv." Stavila je pribadače u usta i rasprostrla mustru od svilenog papira na žuti materijal.
<BR>&nbsp;&nbsp;&nbsp;&nbsp;&nbsp;"Pre nekog vremena sam razmišljala, pa, ako bih već morala da se udam za nekoga iz Haulija, ko bi to mogao da bude?"
<BR>&nbsp;&nbsp;&nbsp;&nbsp;&nbsp;"I..." Bes izvadi pribadače iz usta. "I ko bi to mogao da bude?"
<BR>&nbsp;&nbsp;&nbsp;&nbsp;&nbsp;"Niko. Ali sam mislila: šta ako je i Soni došao na istu ideju, šta ako je i on pogledao oko sebe da vidi s kim bi u Hauliju mogao da se oženi i... pa... izabrao mene."
<BR>&nbsp;&nbsp;&nbsp;&nbsp;&nbsp;Bes odmahnu glavom, pribadajući mustru za materijal. "Soni je još mlad da razmišlja o ženidbi."
<BR>&nbsp;&nbsp;&nbsp;&nbsp;&nbsp;"On je moje godište."
<BR>&nbsp;&nbsp;&nbsp;&nbsp;&nbsp;"Znam, draga, ali drugo je za devojke. Devojke su u osamnaestoj zrelije od momaka." Podigla je pogled. "Je li to kod tebe i Sonija postalo ozbiljno?"
<BR>&nbsp;&nbsp;&nbsp;&nbsp;&nbsp;"Nije." Evelin slegnu ramenima. "Mislim, nisam zaljubljena u njega, ili nešto tako, ali mislim da mi se dovoljno sviđa. Samo sam razmišljala... Rouz mi je ispričala za Grejs Elizabet i Voša Pikoka, i to me je nekako rastužilo, i zapitala sam se da li biste ti i tata, ako već ja ne bih mogla da nađem nikoga za koga bih želela da se udam, sredili nešto za mene na način na koji je to sudija uradio za Grejs Elizabet?"
<BR>&nbsp;&nbsp;&nbsp;&nbsp;&nbsp;Bes se zakikota. "Znaš da to nikad ne bismo uradili."
<BR>&nbsp;&nbsp;&nbsp;&nbsp;&nbsp;"Znam, ali ni vi ne biste ništa manje od sudije želeli da vam stara usedelica prebiva u kući."
<BR>&nbsp;&nbsp;&nbsp;&nbsp;&nbsp;"Hauli nije čitav svet. Šta je danas ušlo u tebe? Zar nije malo rano za brigu da ne ostaneš usedelica? Danas se devojke ne udaju tako rano kao kad sam ja bila tvojih godina."
<BR>&nbsp;&nbsp;&nbsp;&nbsp;&nbsp;"Da, ali ako na jesen ne odem na koledž, ne znam gde bih mogla da sretnem nekog novog." Likovi Anđela, Malog Tima i Henrija proleteše joj kroz um.
<BR>&nbsp;&nbsp;&nbsp;&nbsp;&nbsp;Bes podiže pogled i namršti se. Evelin za trenutak pomisli da joj majka čita misli.
<BR>&nbsp;&nbsp;&nbsp;&nbsp;&nbsp;"Mogla bih da odem u veliki grad i postanem devojka od karijere", brzo reče Evelin, "ali, kako se na radiju čuje, ovih dana svi ostaju bez posla. Pa..." zakikota se ona "... mislim da ću morati da visim oko želežničke stanice i proveravam sve trgovačke putnike koji dolaze u grad."
<BR>&nbsp;&nbsp;&nbsp;&nbsp;&nbsp;"Evelin!" reče Bes, a onda ostavi posao i sede na ivicu kreveta. "Da li je tata nešto razgovarao s tobom u vezi s odlaskom na koledž ove jeseni?"
<BR>&nbsp;&nbsp;&nbsp;&nbsp;&nbsp;Evelin oseti kako joj se želeudac stisnuo. "Ne... ali znam da se brine." "Oh, Evi, dušo, ne znam kako da ti kažem", reče Bes skrušeno. "Znam koliko si se radovala koledžu, ali mi smo gotovo sigurni da neće biti dovoljno novca. Ako sve bude onako loše kao što tvoj otac misli da hoće, sav novac koji smo sačuvali moraće da ode na farmu. Tvoj otac se plaši da, kako se sada čini, to može da potraje nekoliko godina. Ono malo ušteđevine moraće da ode na tvog brata, da on završi poslednju godinu. Ne bi ni za njega bilo dovoljno da ne dobija i novac od ragbija. Jednostavno, nećemo imati dovoljno za oboje, a važnije je momku nego devojci da završi koledž. Žao mi je, dušo."
<BR>&nbsp;&nbsp;&nbsp;&nbsp;&nbsp;Evelin se nasmeši i uze majčinu ruku. "Znam", reče ona. "Pa..." ustala je "... mislim da ću morati da razmislim o Soniju. Zar popodne ne idete u grad?"
<BR>&nbsp;&nbsp;&nbsp;&nbsp;&nbsp;Bes odmahnu glavom. "Tata mora da radi, a i ja - a i ti." Evelin ode do dnevne sobe, na telefon, nekoliko puta brzo okrete ručicu, skide prijemnik i prinese ga uhu. Spustila je mikrofon nekoliko palaca niže da bi mogla da ga dohvati. Uvek je to morala kada bi Harold koristio telefon pre nje.
<BR>&nbsp;&nbsp;&nbsp;&nbsp;&nbsp;"Zdravo, Reba", reče ona i dalje prinuđena da pomalo isteže vrat. "Hoćeš li, molim te, da nazoveš Viletove?" Nasmešila se. "Dobro. Kako si ti? Da, bila sam sinoć. Stvarno je dobro. Mislim da će ti se svideti... Hvala ti, Reba... Halo... Ko je to?... Fini? Šta ti tu radiš?... Da li te sudija dovoljno plaća da večeras odgledaš obe predstave?" Nasmejala se. "Da li je Rouz tamo? Evi ovde... Stvarno je bilo strašno. Kako je bilo drugi put?... Dobro... Ćao, Fini... Rouz, mama mi reče da si zvala... Verovatno. Moraću da pitam."
<BR>&nbsp;&nbsp;&nbsp;&nbsp;&nbsp;Okrenula je glavu prema spavaćoj sobi i rukom prekrila mikrofon. "Mama?" pozva ona.
<BR>&nbsp;&nbsp;&nbsp;&nbsp;&nbsp;"Da, draga?"
<BR>&nbsp;&nbsp;&nbsp;&nbsp;&nbsp;"Rouz večeras priređuje pidžama-zabavu. Hoću li moći da idem?"
<BR>&nbsp;&nbsp;&nbsp;&nbsp;&nbsp;"Mislim da ćeš moći, ako sve posvršavaš."
<BR>&nbsp;&nbsp;&nbsp;&nbsp;&nbsp;"Hvala, mama." Vratila se telefonu. "U redu je, Rouz... Ne znam da li mogu da stignem na ručak... nagomilalo mi se puno posla jer smo juče puno švrljali... Dobro, doći ću ako uspem... Ćao, Rouz."
<BR>&nbsp;&nbsp;&nbsp;&nbsp;&nbsp;Evelin spusti prijemnik i zamišljeno pogleda kroz prozor; misli joj nisu bile na pidžama-zabavi.
</P></TD></TR></TABLE>
<P class="next">
<A HREF=p12.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
