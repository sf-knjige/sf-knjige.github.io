<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Iako se još nije sasvim smrklo, veliki broj ljudi već je čekao u redu za 'Mažestik'. Zveckajući ključevima i deleći svoje večite osmehe stigao je i Leopold Mier. Bio je to mali čovek koji je izgledao kao da je isklesan iz mahagonija. Na sebi je imao uvek istu odeću - danju u Mierovoj tekstilnoj radnji, a uveče u Mierovom 'Mažestiku' - crno kašmirsko odelo s visokim kaučukovim okovratnikom i zlatnim lancem koji mu je labavo visio preko trbuščića. Leopold Mier bio je zadovoljan čovek, srećan što živi na taj način, što ima porodicu kakvu ima i što je postigao to što je postigao.
<BR>&nbsp;&nbsp;&nbsp;&nbsp;&nbsp;Mahnuo je ljudima u redu i vešto trgnuo zlatni lanac. Veliki zlatni sat pao mu je u šaku. Pritisnuo je i otvorio gravirani poklopac. "Narode, predstava počinje za trideset minuta."
<BR>&nbsp;&nbsp;&nbsp;&nbsp;&nbsp;"Želeli smo da osiguramo mesto", nasmeja se jedna žena.
<BR>&nbsp;&nbsp;&nbsp;&nbsp;&nbsp;Gospodin Mier klimnu. "Večeras će biti gužve."
<BR>&nbsp;&nbsp;&nbsp;&nbsp;&nbsp;"Šteta što je cirkus baš ove nedelje došao u grad."
<BR>&nbsp;&nbsp;&nbsp;&nbsp;&nbsp;Gospodin Mier uzdahnu i promrmlja nešto o sudbini, a zatim podiže ruke. "Ne treba da brinete", reče on. "Svako ko želi da čuje gospodina Ronalda Kolmana kako govori, imaće za to prilike, pa makar morali da ga zadržimo i sledeće nedelje." Ljudi u redu se nasmejaše. "A od sada ćemo prikazivati samo zvučne filmove. Ako i ne budete čuli gospodina Kolmana kako govori, čućete nekog drugog."
<BR>&nbsp;&nbsp;&nbsp;&nbsp;&nbsp;Otključao je vrata i ušao. Trenutak kasnije svetla se, jedna za drugim, upališe, sve dok pročelje bioskopa ne preli jarka svetlost. Ljudi u redu zapljeskaše.
<BR>&nbsp;&nbsp;&nbsp;&nbsp;&nbsp;Gospodin Mier izvadi iz sefa karte i kutiju za novac. Podigao je pogled, osmehnuvši se kada je ušla Kerolin Robinson.
<BR>&nbsp;&nbsp;&nbsp;&nbsp;&nbsp;"Dobro veče, Kerolin."
<BR>&nbsp;&nbsp;&nbsp;&nbsp;&nbsp;"Dobro veče, gospodine Mier. Izgleda da će večeras biti velika gužva."
<BR>&nbsp;&nbsp;&nbsp;&nbsp;&nbsp;Klimnuo je zadovoljno i pružio joj karte i kutiju za novac. "Tako treba. Tako treba. Bolje odmah uzmi i dodatni kotur karata. Sutra, kad dođe sav narod okruga, imaćemo pune ruke posla. Otvori što pre možeš. Nema svrhe da narod stoji napolju."
<BR>&nbsp;&nbsp;&nbsp;&nbsp;&nbsp;"Sačuvajte mi mesto za poslednju predstavu", reče Kerolin preko ramena. "Sračunaću prihod kad zatvorimo."
<BR>&nbsp;&nbsp;&nbsp;&nbsp;&nbsp;"Naravno. Nemam ništa protiv. A sad požuri."
<BR>&nbsp;&nbsp;&nbsp;&nbsp;&nbsp;Gospođa Mier uđe s osmehom osobe koja večito kasni. Osmehnuli su se i klimnuli jedno drugom. Stavila je kokičar u aparat. Radila je to sporo i pažljivo, ali je odavala utisak mahnite žurbe.
<BR>&nbsp;&nbsp;&nbsp;&nbsp;&nbsp;Ivan Viteker je ušao, šepajući. Koleno mu je razneo nemački metak u Flandriji, tokom Velikog rata, i više nije mogao da savije nogu. Široko se nasmešio gospođi Mier. "Pa, ovo je velika noć."
<BR>&nbsp;&nbsp;&nbsp;&nbsp;&nbsp;"Da li sva nova mašinerija dobro radi?"
<BR>&nbsp;&nbsp;&nbsp;&nbsp;&nbsp;"Danas popodne pustio sam ceo film i sve je dobro radilo. Držite fige." Podigao je svoje prekratke prste i, stepenicu po stepenicu, popeo se u kabinu za projekciju.
<BR>&nbsp;&nbsp;&nbsp;&nbsp;&nbsp;Gospodin Mier uzdahnu, raširi crne satenske zastore i uđe u dvoranu. Hodao je nagnutim prolazom između redova sedišta, ponosito gledajuću unaokolo. Iznenada, nos mu se trgnu kao u miša. On zastade. Zabrinut izraz pređe mu licem. Smešak mu izblede i opusti se nadole kao raskravljen vosak. On ponovo pođe. Lagano je hodao i zavirivao pod svaki red sedišta. Prošao je ispred platna i krenuo nazad drugim prolazom. Iznenada je zastao i zablenuo se. Iz grla mu pobeže slab cijuk.
<BR>&nbsp;&nbsp;&nbsp;&nbsp;&nbsp;Ispod sedišta začangrlja tvor, kuckajući šapama po podu. Zaustavio se kraj komadića kokice i sažvakao ga. Onda se odgegao do sledećeg komada. Gospodin Mier ciknu jače. Tvor zastade i pogleda ga.
<BR>&nbsp;&nbsp;&nbsp;&nbsp;&nbsp;Gospodin Mier zamaha rukama. Činio je male pokrete kao da nešto gura i cičao pri svakom tom odgurivanju. Tvor se okrete licem prema njemu. Klatio se lagano na ukrućenim nogama.
<BR>&nbsp;&nbsp;&nbsp;&nbsp;&nbsp;Gospodin Mier ustuknu. Kolenom zakači doručje stolice i pade unazad, uz klepet. Tvor se naheri napred i stade na prednje noge, repa raširenog kao čupavi baldahin.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
