<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>21.
<P>&nbsp;&nbsp;&nbsp;&nbsp;&nbsp;Evelin Bredli sedela je na rasklopivoj sofi u dnevnoj sobi doktora Latama i vrpoljila se. Osećanja u njoj samoj zbunjivala su je. Zašto, kog vraga, diže takvu vrevu oko Anđela? Izgledao je jako fino i imao problema, ali to nije bilo objašnjenje. Zašto se osetila tako čudno i prijatno kada ju je dotakao? Tamo, na putu, kada se naslonio na nju, kada ga je zagrlila da ga spreči da ne padne... pa, osetila je gotovo vrtoglavicu. Promeškoljila se i pogledala u zatvorena vrata ordinacije doktora Latama.
<BR>&nbsp;&nbsp;&nbsp;&nbsp;&nbsp;Pobogu, momci su je i ranije grlili. Još prošle noći Soni Redvajn je bio tako romantičan. Ljubio ju je i... pa... uradio bi on još mnogo više da mu je dopustila. A i ona je uživala; jako je uživala, ali od toga joj nisu klecala kolena i nije, kao što to u knjigama uvek biva, čula zvonjavu zvona ili nešto slično. Zašto su Anđelove ruke oko nje bile tako drugačije od Sonijevih?
<BR>&nbsp;&nbsp;&nbsp;&nbsp;&nbsp;Anđeo je jako zgodan, čak i sa belom kosom, bledom kožom i smešnim crvenim očima koje su tako duboko gledale u nju, ali ona nije smatrala sebe osobom koja će ludovati za kakvom filmskom zvezdom. Bilo je nekoliko jako zgodnih momaka u Hauliju, uključujući Sonija, ali oni na nju nisu ostavljali nikakav poseban utisak. Možda ih je poznavala suviše dobro i suviše dugo. Uzdahnula je.
<BR>&nbsp;&nbsp;&nbsp;&nbsp;&nbsp;Da li se zaljubila u Anđela? Namrštila se. Smešno. Kako se može zaljubiti u nekoga koga poznaje samo jedan dan? Čak ne ni naročito dug. U stvari, uopšte ga i ne poznaje. Mora da je to samo opčinjenost zbog toga što je tako egzotičan. A Henri je rekao da je Anđeo prostodušan. On se nije prostodušno ponašao, iako u to baš i nije bila sigurna. Mnoge njegove postupke pripisivala je njegovoj nesposobnosti da govori. Možda je njihov uzrok, isto tako, mogla da bude njegova prostodušnost. Nije mogla sebe da natera da u to poveruje.
<BR>&nbsp;&nbsp;&nbsp;&nbsp;&nbsp;I druga stvar, na mostu, kad ju je uhvatio, ne dodirujući je. Zaboravila je bila na to jer joj se još činilo nestvarnim, kao neka zanimljiva pojava o kojoj je pročitala ali nije poverovala. Međutim, verovala je. Videla je to. Nije poverovala Malom Timu kada je rekao da joj se to samo pričinilo, niti mu je zaista poverovala kada je rekao da je sve što je Anđeo uradio u Predstavi čudesa samo trik i opsena. Zaista bi trebalo da ju je strah od njega, ali, ma koliko pokušavala, nije u sebi mogla da izazove strah.
<BR>&nbsp;&nbsp;&nbsp;&nbsp;&nbsp;Kako se može plašiti Anđela? Bio je tako nalik na... na izgubljeno kuče. Izgledao je tako ranjiv... pun poverenja. Možda je naklonost sve što je osećala. To je to, klimnula je samoj sebi. Sve što čini samo je reakcija na njegovo poverenje, i njegove potrebe.
<BR>&nbsp;&nbsp;&nbsp;&nbsp;&nbsp;Ponovo se namrštila, jer joj se to nije učinilo baš tačnim. Doktor Latam iziđe iz svoje ordinacije i ona sa zahvalnošću odloži svaki zaključak.
<BR>&nbsp;&nbsp;&nbsp;&nbsp;&nbsp;"Ne mogu da otkrijem kod njega ništa fizički loše", reče doktor Latam i sede pored nje. "Čini se da je naprosto iscrpljen, kao da je izvodio neku napornu vežbu sve dok je u njemu bilo snage."
<BR>&nbsp;&nbsp;&nbsp;&nbsp;&nbsp;"Hoće li mu biti dobro?"
<BR>&nbsp;&nbsp;&nbsp;&nbsp;&nbsp;"Oh, naravno. Potrebno mu je samo da se dobro odmori. Dao sam mu sedativ i smestio ga na ležaj u ordinaciji. Spava kao beba. Međutim, otkrio sam zašto ne može da govori."
<BR>&nbsp;&nbsp;&nbsp;&nbsp;&nbsp;Pogledala ga je sa više brige nego što je nameravala, ali on to kao da nije primetio.
<BR>&nbsp;&nbsp;&nbsp;&nbsp;&nbsp;"Zanimalo me je da li je to fizičke ili emotivne prirode."
<BR>&nbsp;&nbsp;&nbsp;&nbsp;&nbsp;"Emotivne?"
<BR>&nbsp;&nbsp;&nbsp;&nbsp;&nbsp;"Neki ljudi misle da određene emotivne traume mogu biti uzrok gubitku govora - a, takođe, i gubitku vida i sluha, kao i mnoštvu drugih stvari."
<BR>&nbsp;&nbsp;&nbsp;&nbsp;&nbsp;"Je li tako i kod Anđela?"
<BR>&nbsp;&nbsp;&nbsp;&nbsp;&nbsp;"Ne", uzdahnu doktor. "Njegov problem je fizičke prirode, vrlo jednostavan, i tu se ništa ne može učiniti. On nema glasne žice."
<BR>&nbsp;&nbsp;&nbsp;&nbsp;&nbsp;"Oh", reče ona i požele da zaplače, jer je to bilo tako nepravedno.
<BR>&nbsp;&nbsp;&nbsp;&nbsp;&nbsp;"Nisam mogao da zapazim nikakav dokaz koji bi ukazao na nesrećni slučaj. Pretpostavljam da je tako rođen." Slegao je ramenima. "Albinosi su obično defektni na jedan ili drugi način - kao dodatak nedostatku pigmentacije. Često su bolešljivi ili prostodušni - ili oboje.
<BR>&nbsp;&nbsp;&nbsp;&nbsp;&nbsp;"Je li..." Zaustila je da pita doktora Latama da li smatra Henrijevu tvrdnju da je Anđeo prostodušan ispravnom ili ne, ali se uplašila odgovora. Tako je rekla: "Je li Anđeo... bolešljiv?"
<BR>&nbsp;&nbsp;&nbsp;&nbsp;&nbsp;"Ne deluje tako. Prilično je atletski građen, iako je to teško reći bez podrobnijih ispitivanja, koja večeras nisam mogao da obavim. Pa..." Ustao je. "... večeras može ovde da ostane. Trebalo bi da mu ujutro bude dobro. Bolje požuri na zabavu kod Rouz."
<BR>&nbsp;&nbsp;&nbsp;&nbsp;&nbsp;"Baš i nisam raspoložena za jednu od Rouzinih zabava." I ona je ustala, poigravala se dugmetom i nadala da doktor Latam neće pomisliti da se budalasto ponaša. "Mogu... mogu li da noćas ostanem ovde? Možda će mu... možda se neće toliko plašiti ako sam tu", bubnula je, smislivši to u hodu. "Ne znam šta se desilo, ali nešto ga je zaista uplašilo."
<BR>&nbsp;&nbsp;&nbsp;&nbsp;&nbsp;Latam ju je pogledao, spreman da je uteši, ali je video da je ozbiljna i zabrinuta. "Ako hoćeš, možeš da ostaneš. Možeš da spavaš u Fransininoj sobi." Široko se osmehnuo jer je bila tako ozbiljna i tako zabrinuta. "Međutim, svesna si kako ovo može da utiče na moju reputaciju."
<BR>&nbsp;&nbsp;&nbsp;&nbsp;&nbsp;Takođe se široko osmehnula. "Da l' da sakrijem auto negde uz ulicu?"
<BR>&nbsp;&nbsp;&nbsp;&nbsp;&nbsp;"Avaj", uzdahnu on, "plašim se da je šteta već naneta."
<BR>&nbsp;&nbsp;&nbsp;&nbsp;&nbsp;"Nazvaću Rouz da joj kažem da neću doći."
<BR>&nbsp;&nbsp;&nbsp;&nbsp;&nbsp;Prišla je telefonu na zidu dnevne sobe, nekoliko puta okrenula ručicu i skinula prijemnik.
<BR>&nbsp;&nbsp;&nbsp;&nbsp;&nbsp;"Halo, molim te, hoćeš li da nazoveš Viletove?... Dobro, Reba, kako si ti?... Ne, večeras neću ići... Hvala ti... Halo, ko je to?... O, zdravo, Bili Rita. Evi ovde. Može li Rouz da razgovara?... U redu... Rouz? Žao mi je, ali ipak večeras neću moći na zabavu... Ne, nisam bolesna... Ja... Ne, ne idem u cirkus. Nešto je iskrslo. Pričaću ti kasnije... Da, jako je važno... U redu... Ćao, Rouz."
<BR>&nbsp;&nbsp;&nbsp;&nbsp;&nbsp;Spustila je prijemnik i okrenula se ka nasmejanom doktoru Latamu. "Rouz je očajna. Većina devojaka otišla je u cirkus umesto na njenu zabavu. Pa..." nervozno je spojila dlanove uz laki pljesak "... bar sam stigla spremna da provedem noć. Izneću torbu iz auta."
<BR>&nbsp;&nbsp;&nbsp;&nbsp;&nbsp;Izišla je napolje i uzela torbu i knjigu sa stražnjeg sedišta. Čula je daleku grmljavinu i pogledala ka jugu.
<BR>&nbsp;&nbsp;&nbsp;&nbsp;&nbsp;"Oblak se približava", reče ona kada se vratila u kuću. "Uskoro će pljuštati kiša. Oh, ponela sam ovu knjigu koju je Fransin želela da pozajmi." Spustila ju je na okvir kamina.
<BR>&nbsp;&nbsp;&nbsp;&nbsp;&nbsp;Telefon je zazvonio. Doktor Latam pogleda u nju i odmahnu glavom. "Nekog mora da nešto boli. Trebalo je da znam čim oblak stiže." Napravio je grimasu i skinuo prijemnik.
<BR>&nbsp;&nbsp;&nbsp;&nbsp;&nbsp;"Doktor Latam", reče on, a zatim pogleda Evelin i podiže obrve. "Zdravo, Rouz... Odavno je Fransin otišla. Zar još nije stigla?... Možda je prošla pored cirkusa. Reci joj neka me nazove kad stigne?... Hvala ti. Ćao, Rouz."
<BR>&nbsp;&nbsp;&nbsp;&nbsp;&nbsp;Polako je spustio prijemnik i pogledao Evelin. "Je li Fransin nešto rekla o tome šta je muči? Ceo dan se čudno ponaša?"
<BR>&nbsp;&nbsp;&nbsp;&nbsp;&nbsp;"Ne", reče Evelin i namršti se. "Nešto ju je sinoć uznemirilo u cirkusu. Mislila sam da joj je samo bilo neprijatno zbog Minotaura."
<BR>&nbsp;&nbsp;&nbsp;&nbsp;&nbsp;"Šta se desilo?"
<BR>&nbsp;&nbsp;&nbsp;&nbsp;&nbsp;"Ništa. Rouz ju je zadirkivala zbog... ovaj, znate, onoga što je Minotaur radio u priči. Rouz ju je sasvim zbunila i onda, kad se Minotaur pojavio, on nije imao mnogo toga na sebi i, ovaj..." osetila je da crveni "... bio je prilično seksualan. Mislila sam da je to sve."
<BR>&nbsp;&nbsp;&nbsp;&nbsp;&nbsp;Doktor je ćutao, ali lice mu je bilo zabrinuto.
<BR>&nbsp;&nbsp;&nbsp;&nbsp;&nbsp;"Je li u redu da... pogledam Anđela?" upita Evelin.
<BR>&nbsp;&nbsp;&nbsp;&nbsp;&nbsp;"A?" Oči doktora Latama usredsrediše se na nju. "On spava."
<BR>&nbsp;&nbsp;&nbsp;&nbsp;&nbsp;"Znam. Neću mu smetati."
<BR>&nbsp;&nbsp;&nbsp;&nbsp;&nbsp;Slegao je ramenima. "Naravno. Hajde." Uzeo je šešir i kaput sa čiviluka u predvorju. "Znaš gde je šta. Ako si gladna, slobodno zaviri u ledaru. Mislim da ću se prošetati do cirkusa. Laku noć, Evi."
<BR>&nbsp;&nbsp;&nbsp;&nbsp;&nbsp;"Laku noć, doktore Latam, i hvala vam."
<BR>&nbsp;&nbsp;&nbsp;&nbsp;&nbsp;Nasmešio joj se pomalo zabrinuto i izišao. Ušla je u ordinaciju, ali nije upalila svetlo, jer se plašila da ne probudi Anđela. Sela je na stolicu pored ležaja i posmatrala ga. Kad spava, izgleda kao beba, pomisli ona. Nagnula se i prstima mu dotakla blago razdvojene usne. Pomerio se i okrenuo na ležaju, od čega mu je čaršav spao sa golih ramena. Videla je kako mu se oči brzo kreću ispod sklopljenih kapaka. Navukla mu je čaršav preko ramena a zatim izišla iz kuće i uputila se ka cirkusu.
</P></TD></TR></TABLE>
<P class="next">
<A HREF=p22.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
