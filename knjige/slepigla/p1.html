<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>1.
<P>&nbsp;&nbsp;&nbsp;&nbsp;&nbsp;Bilo je to vreme stanke, vreme između setve i žetve, kada je vazduh težak i bruji od sopstvene spore, tople muzike. Ćilibarna polja zrelog žita, zaravnjena poput klizališta, pružala su se do ravnog obzorja i čekala kombajne koji su puzili od Teksasa do Dakota, nalik na insekte od obojenog metala. Prašnjavi putevi oivičeni telefonskim stubovima skretali su pod pravim uglom, precizno kao pod konac, na presecima koji su odvajali žito od zelenih polja mladog kukuruza.
<BR>&nbsp;&nbsp;&nbsp;&nbsp;&nbsp;Farmeri su stajali na ivicama polja, kidali debele klasove žita i valjali zrna između prstiju, žmirkajući ka nebu bez oblačka. Žene farmera završile su sa sudovima od ručka pa stale da predahnu pre nego što se vrate u vrele kuhinje i započnu dugo popodne kuvanja, ponavljajući sve još jedanput, za večeru. Sad su sedele na verandama u senci i pokušavale da uhvate nepostojeće kretanje vazduha. Širile su okovratnike haljina i hladile vratove kartonskim lepezama sa naštampanim slikama u boji Isusovog srca koje krvari, s jedne strane, i reklamom Redvajnovog pogrebnog zavoda, sa druge.
<BR>&nbsp;&nbsp;&nbsp;&nbsp;&nbsp;Onda su farmeri preneli pažnju s neba na put. Njihove žene prestale su da se hlade i nagnule se napred u stolicama. Deca su prekinula svoje obaveze i svoje igre, i rukama zaklonila oči od sunca. Zgledala su se i smešila; osećala su kako im se uzbuđenje napinje u grudima kao opruga sata.
<BR>&nbsp;&nbsp;&nbsp;&nbsp;&nbsp;U to davno letnje popodne u južnom Kanzasu, kada je topao vazduh, nepomičan i zagušljiv, ležao kao teret, šest cirkuskih karavanskih kola teško se kretalo prašnjavim putem.
<BR>&nbsp;&nbsp;&nbsp;&nbsp;&nbsp;Svaka kola teglio je par konja, neznatno povijenih glava i potkovanih kopita koja su se vukla po prašini pre nego što bi se podigla za još jedan gegav korak. Dok su se klatila, kola su škripala i ječala; tandrkala su i truckala kada bi drveni, gvožđem okovani, točkovi poskakivali preko rupa.
<BR>&nbsp;&nbsp;&nbsp;&nbsp;&nbsp;Kola su bila pomalo pohabana, nekada žive boje bile su dvostruko zamućene: od sunca i od prašine; zlatna kićena slova, na bočnim stranama kola, iscifranim ornamentima obećavala su čarolije i čuda. Drndava, tandrkava i cijučuća, kola su se činila kao zbirka čudesa, neprekidan niz zapanjujućih iznenađenja.
<BR>&nbsp;&nbsp;&nbsp;&nbsp;&nbsp;Vozači su zauzdali konje i karavan se, uz škripu, zaustavio da sačeka crni ford model-T, koji je u oblaku prašine stizao iz suprotnog smera. Automobil se sklonio s puta, u plitak jarak pun crvenih, žutih, narandžastih, smeđih, crnih i skerletnih cvetova indijanskih četkica, crnookih suzana i ruskih čičaka.
<BR>&nbsp;&nbsp;&nbsp;&nbsp;&nbsp;Čovek koji je izišao iz kola bio je gizdavo obučen: tamnosivo sitnoprugasto odelo u dva reda i sedefastosivi fedora šešir. Luis Ortez imao je trideset dve godine, bio lep na neki mračan način i brižljivo negovao svoju više umišljenu nego istinsku sličnost s Rudolfom Valentinom. Nad njegovim punim usnama lebdeo je smešak, uvek spreman da se raširi, ali oči su mu bile hladne kao čelične lopte.
<BR>&nbsp;&nbsp;&nbsp;&nbsp;&nbsp;Luis se zagleda u oči, živim bojama naslikane na predvodničkim kolima, i one mu uzvratiše pogled, žestoko, ispod čela gotovo rascepljenog na dve polovine spojem zalizaka što je štrčao nadole iz obojene crne kose. Usne su bile tanke, stroge i beskompromisne. Luis skrenu pogled ka drugim kolima, ka portretu naslikanom na njima, portretu prekrasnog bledog dečaka sa zlatnom koronom nacrtanom oko njegovih belih kovrdža, i podignutim rukama u beloj odori - lica predivnog i uznesenog.
<BR>&nbsp;&nbsp;&nbsp;&nbsp;&nbsp;Smešak gotovo ozari njegovo lice.
<BR>&nbsp;&nbsp;&nbsp;&nbsp;&nbsp;Prišao je stražnjoj strani prvih kola, podigao nogu na stepenik i belom maramicom obrisao crne lakovane cipele. Vrata karavanskih kola se otvoriše i jedan čovek izađe napolje. Bio je starija verzija svog portreta. Kosa mu nije bila tako zalizana ni tako crna, lice ne tako glatko ni čvrsto, ali usne su bile jednako odlučne. Nosio je crnu somotsku odoru i papuče, kao neki orijentalni alhemičar. Nervozno je mahnuo rukom ispred lica, da otera prašinu koja je lebdela, i ispitivački pogledao Luisa. Luis otrese prašinu sa maramice i smota je u džep na grudima. "Sve smo sredili", reče, bez traga latinskog naglaska koji bi se podrazumevao uz njegov izgled.
<BR>&nbsp;&nbsp;&nbsp;&nbsp;&nbsp;"Podelio sam plakate trgovcima. Iznajmio sam prazan plac i dobio dozvolu od šerifa."
<BR>&nbsp;&nbsp;&nbsp;&nbsp;&nbsp;Podigao je pogled ka starijem čoveku, žmirkajući prema suncu, i blago se nasmešio. "Samo jedna stvar bi mogla da predstavlja problem."
<BR>&nbsp;&nbsp;&nbsp;&nbsp;&nbsp;Dugi čovek podiže jednu obrvu.
<BR>&nbsp;&nbsp;&nbsp;&nbsp;&nbsp;"Bioskop", nastavi Luis, "prikazuje večeras njihov prvi zvučni film. Svi u gradu pričaju o tome."
<BR>&nbsp;&nbsp;&nbsp;&nbsp;&nbsp;Stariji čovek napravi grimasu. "Uvek neki problemi. Bilo bi jako dobro kad bi taj bioskop izgoreo do temelja."
<BR>&nbsp;&nbsp;&nbsp;&nbsp;&nbsp;"Nije potrebno ništa tako drastično."
<BR>&nbsp;&nbsp;&nbsp;&nbsp;&nbsp;"Možda si u pravu", uzdahnu on. "Nezadovoljni lakrdijaši bi nas mogli optužiti. Ovo putovanje bilo je izuzetno naporno. Trebalo je da krenemo nazad, na istok, tamo su gradovi bliži jedan drugome."
<BR>&nbsp;&nbsp;&nbsp;&nbsp;&nbsp;Luisova usta blago se trgnuše a drugi čovek se namršti. "Siguran sam da ćeš nešto smisliti, Luise. Ti si veoma mudar čovek."
<BR>&nbsp;&nbsp;&nbsp;&nbsp;&nbsp;Luis se iskezi i lako nakloni glavom.
<BR>&nbsp;&nbsp;&nbsp;&nbsp;&nbsp;"Koliko još ima do ove prerijske metropole?"
<BR>&nbsp;&nbsp;&nbsp;&nbsp;&nbsp;"Do Haulija", odgovori Luis. "Oko deset milja. Dve milje ispred vas je mestašce po imenu Milers Korners. Tamo se možete odmoriti i napojiti konje. Hauli je osam milja dalje."
<BR>&nbsp;&nbsp;&nbsp;&nbsp;&nbsp;Čovek slegnu ramenima s krajnjom ravnodušnošću. Luis se vrati do automobila, i dalje se smešeći. Drugi čovek je stajao na vratima karavanskih kola i posmatrao kako se automobil okreće da brekćući otklopara putem kojim je došao. Napravio je grimasu kada je video nov oblak prašine, vratio se unutra i zatvorio vrata. Kola su krenula.
<BR>&nbsp;&nbsp;&nbsp;&nbsp;&nbsp;Otvorio je vrata na pregradi koja je kola delila napola, i zastao; naslonio se na okvir vrata. Trenutak je posmatrao bledog nagog dečaka koji je ležao na postelji, a zatim seo na ivicu pored njega. I dečak je ličio na onoga lice s portreta, mada je bio stariji, a znoj je ovlažio njegovo napeto lice. Bele kovrdže bile su mu zamršene, jastuk ispod njega vlažan. Ispod sklopljenih kapaka oči su mu se žustro pokretale.
<BR>&nbsp;&nbsp;&nbsp;&nbsp;&nbsp;Čovek je spustio ruku na dečakov stomak i nagnuo se nad njega. "Anđele", blago reče on. "Moj lični predivni anđele." Ruka mu pođe uz dečakovo telo i zaustavi se, lagano oslonjena, na njegovom obrazu. "Hoćemo li da krenemo? Čeka nas još toliko toga."
<BR>&nbsp;&nbsp;&nbsp;&nbsp;&nbsp;Dečakove rubinske oči su se otvorile, ali su gledale u prazno.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
