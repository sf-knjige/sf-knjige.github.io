<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>9.
<P>&nbsp;&nbsp;&nbsp;&nbsp;&nbsp;Hauli u Kanzasu, kao i svaki drugi farmerski grad, subotom uveče počinjao bi da se komeša. Isprva polako, postepeno stresajući letargiju radnih dana bez događaja, pripremao se za subotnje poslepodne, kada farmeri i ljudi iz okruga prestaju da rade i za vikend kreću u grad. Bio je to ritual, subotnje popodne u gradu, vreme zasluženog odmora. Bilo je to vreme za susrete sa susedima na većničkom trgu, vreme za ogovaranje, za upoređivanje koliko je koja beba porasla. Bilo je to vreme za bekstvo iz kuhinje, za zaboravljanje na valjane obroke, vreme jedenja svaštarija: hamburgera, viršli, sladoleda u kornetu i svih onih predivnih stvari koje razborita osoba nikada ne bi spremila kod kuće.
<BR>&nbsp;&nbsp;&nbsp;&nbsp;&nbsp;A bilo je to i vreme za neophodne stvari: nabavku potrepština za sledeću nedelju: brašna, kafe, kukuruznog brašna i, možda, ako ima novca, kao posebna poslastica, nekoliko konzervi voća ili povrća koje sami nisu bili sposobni da odgaje i konzervišu. I ostala zaustavljanja su često bila neophodna: prodavnica stočne hrane, prodavnica metražne robe, prodavnica jeftine robe, prodavnica auto-delova, ali sve to se obavljalo odmah, brzo, da se skine s vrata pa da čovek bude slobodan za praznični deo popodneva.
<BR>&nbsp;&nbsp;&nbsp;&nbsp;&nbsp;Mnogi trgovci su subotom mogli da računaju na dvaput veći promet nego cele nedelje. Gotovo svakome to je bio omiljeni deo nedelje.
<BR>&nbsp;&nbsp;&nbsp;&nbsp;&nbsp;Što su dalje živeli, to je svečanija bila prilika. Prelazili su trideset ili četrdeset milja prašnjavih puteva, u starim automobilima ili kamionima koji su jedva mogli da razviju trideset pet na nizbrdici. Stizali su sa stražnjim sedištima kamiona punim dece. Deca su se ponašala onoliko pristojno koliko su im to njihova tela, poput satnih opruga, dopuštala, onoliko anđeoska koliko im je beskrajna vožnja to dopuštala. Bila su dobro svesna da bi jedan prekršaj tako rano, na početku dana, lako mogao da im kasnije štošta uskrati.
<BR>&nbsp;&nbsp;&nbsp;&nbsp;&nbsp;Subotnje popodne posebno je mnogo značilo deci. Nijedna odrasla osoba nije ga priželjkivala tako grozničavom snagom. Bilo je to poslepodne oslobođeno dužnosti, poslepodne slobode da se rasprsne - unutar propisanih granica. A, najvažnije od svega, bilo je to poslepodne odlaska u bioskop.
<BR>&nbsp;&nbsp;&nbsp;&nbsp;&nbsp;Neki su već čuli da te subote neće biti bioskopske predstave: Mierov 'Mažestik' još je bio raskuživan.
<BR>&nbsp;&nbsp;&nbsp;&nbsp;&nbsp;Ali ono što bi svake druge subote predstavljalo tragediju, sada nije ostavilo traga. U gradu je bio cirkus.
<BR>&nbsp;&nbsp;&nbsp;&nbsp;&nbsp;Narod je obično stizao u grad posle ručka a vraćao se uveče, na vreme za večernje dužnosti i kasnu večeru; ali, ne i ove subote. Cirkus je bio u gradu. Dužnosti su odložene, rasporedi pomerani; pravljeni su planovi da se te večeri duže ostane.
<BR>&nbsp;&nbsp;&nbsp;&nbsp;&nbsp;Telefonske veze pevale su niz uličice i preko polja. Bila je to najfantastičnija cirkuska predstava ikad prikazana. Bio je to događaj života, prizor koji se nije smeo propustiti. Bila je to Kolumbijska izložba i Halejeva kometa na jednom mestu.
<BR>&nbsp;&nbsp;&nbsp;&nbsp;&nbsp;Prizori su iznova i iznova prepričavani, sve dok svako u okrugu nije tačno znao šta će da vidi. Oni koje nisu zvali, čuli su od dvojnika. Većina njih nije verovala u fantastične tvrdnje, ali je htela da ide - samo da se uveri da li je onaj koji im je to ispričao vetropir kakav su mislili da jeste.
<BR>&nbsp;&nbsp;&nbsp;&nbsp;&nbsp;Tog subotnjeg jutra, rano, pre nego što je vrućina postala nepodnošljiva i dok je Hauli još zevao i protezao se, Evelin Bredli je izišla iz Mierove tekstilne radnje sa paketom ispod preplanule ruke. Dobro se osećala, uživajući u relativno hladnom vazduhu i razmišljajući o protekloj noći. Nije jasno mogla da odredi šta oseća prema onome što je videla u cirkusu. Nije mogla da prihvati bratovljevu ubeđenost da je baš sve varka - istina, zabavna i briljantna, ali u svakom slučaju varka. Ali nije je mogla sasvim prihvatiti, zdravo za gotovo. Sigurno je bila svesna implikacija, uznemiravajućih implikacija, kad bi to bilo istinsko. Ali, iz nekog razloga sve to je nimalo nije uznemiravalo. Samo se čudila i osećala jetku brigu što je Harold, verovatno, i posle svega, ipak u pravu.
<BR>&nbsp;&nbsp;&nbsp;&nbsp;&nbsp;Soni ju je donekle razočarao. Odvezao je pakarda do izletišta blizu Krivudavog potoka i parkirao ga s očigledno ljubavnim namerama. Uopšte nije hteo da priča o Predstavi sa čudesima - a ona nije mogla da ne misli na nju.
<BR>&nbsp;&nbsp;&nbsp;&nbsp;&nbsp;Spustila je zavežljaj u žičanu korpu na biciklu i povezla se niz tihu ulicu, ka kući. Pitala se neće li i njen otac 'srediti stvar' na način na koji je sudija Vilet to uradio sa Grejs Elizabet. Nasmejala se na tu pomisao, a onda osetila pomalo potištenom. Nije poznavala nikoga za koga bi želela da se uda, a pretpostavljala je da zna svakog raspoloživog momka u okrugu Hauli.
<BR>&nbsp;&nbsp;&nbsp;&nbsp;&nbsp;Nije znala zašto se zbog toga brine. Sasvim sigurno nije planirala da se uda pre nego što završi koledž - ako ove jeseni bude mogla da ode na koledž. Njen otac joj ništa o tome nije rekao, ali ona je znala da ga brine kriza. Plašio se da ove godine prihodi od useva neće biti veliki, ako cene nastave da padaju.
<BR>&nbsp;&nbsp;&nbsp;&nbsp;&nbsp;Pa, možda Soni Redvaj i ne bi bio tako loš muž - ako bude morala da se skući. Soni joj se dopadao; mnogo joj se dopadao. Bio je tako sladak prošle večeri - i pomalo ju je iznenadio, jer je obično bio baš stidljiv. Nasmejala se samoj sebi.
<BR>&nbsp;&nbsp;&nbsp;&nbsp;&nbsp;Onda joj se smešak raširio pa se i glasno nasmejala. Poznavala je Sonija celog života, a on je, do prošle večeri, nikada nije pitao da izađu. Bili su prijatelji, i on nikada nije pokazao bilo kakvo drugačije interesovanje. Otkud, najednom, ovo? Osim... ako on nije pogledao unaokolo i odlučio da je, ako već mora da se skući, ona najpovoljnija prilika. Nije znala da li da se oseti polaskanom ili ne, ali pomisao je bila smešna ako je i bila istinita.
<BR>&nbsp;&nbsp;&nbsp;&nbsp;&nbsp;Mahnula je Elmu Vitekeru koji se tovario blokove soli na kola u prodavnici stočne hrane i žita, nasmejala se Sonijevoj majci koja je izišla iz banke, viknula "zdravo" Biliju Salivenu kod ledarnika. (Da li je Sonijeva majka gledala s većom naklonošću? Da li je i ona deo zavere?)
<BR>&nbsp;&nbsp;&nbsp;&nbsp;&nbsp;Usporila je dok je prolazila pored Predstave sa čudesima i znatiželjno je zagledala. Sve je bilo tiho i pod jarkim suncem delovalo pomalo pohabano. Nikoga nije bilo. Prošla je žutu železničku stanicu i gume na biciklu četiri puta načiniše plok kada je prelazila preko šina.
<BR>&nbsp;&nbsp;&nbsp;&nbsp;&nbsp;Trotoar se završavao na mostu preko Krivudavog potoka. Daske su ritmično tandrkale dok se vozila preko njega. Pogledala je dole, u vodu, i videla Anđela kako sedi na obali i peca.
<BR>&nbsp;&nbsp;&nbsp;&nbsp;&nbsp;Zaustavila se, naslonila na gvozdenu ogradu i stala da ga posmatra. Kako je bled, pomisli, i kako slatko, nevino i tužno deluje. U tom trenutku imala bi problema da objasni svoja osećanja. Bilo je tu strahopoštovanja zbog onoga što je videla da radi, ali, opet, to joj nije smetalo. Bilo je tu sažaljenja zato što je tako različit i egzotičan. Pomalo erotske opčinjenosti, jer nikada ranije nije videla čoveka koji tako dobro izgleda, osim možda na filmu. A tu je bila i nemala količina znatiželje.
<BR>&nbsp;&nbsp;&nbsp;&nbsp;&nbsp;On iznenada podiže pogled prema njoj. Njegova raščupana bela kosa sijala je na suncu kao srebro. Oprezan je kao predivna mačka, pomisli ona, nesiguran da li mu preti opasnost ali spreman da utekne. Onda se, očigledno procenivši da opasnosti nema, nasmešio, kolebljivo i stidljivo. Evelin oseti bol u grudima, iskrenu fizičku bol.
<BR>&nbsp;&nbsp;&nbsp;&nbsp;&nbsp;Bože moj, pomisli ona, i Soni Redvajn nestade iz njenog uma. Za probu, odvratila je na smešak, a onda iznenada odlučila. Odvezla se do kraja mosta, parkirala bicikl i stazom se spustila do vode.
<BR>&nbsp;&nbsp;&nbsp;&nbsp;&nbsp;Posmatrao ju je kako prilazi i ustao, ponovo je podsetivši na mačku koja je spremna na beg ako to situacija bude zahtevala.
<BR>&nbsp;&nbsp;&nbsp;&nbsp;&nbsp;"Zdravo", reče ona pomalo nervozno. "Gledala sam sinoćnu predstavu. Bila je za delić prejaka."
<BR>&nbsp;&nbsp;&nbsp;&nbsp;&nbsp;Anđeo se nasmeši i blago klimnu. Evelin bi pomalo neprijatno zbog svoje neposrednosti i zbuni se što on ništa ne reče. Primetila je njegove oči i shvatila da su mu dužice crvene. Uzvrpoljila se i pokušala da ne bulji, iako je njena opčinjenost bila gotovo neizdrživa. Pročistila je grlo i s mukom nastavila: "Ja sam Evelin Bredli. Živim dole niz put, nekoliko milja dalje." Pokazala je pravac klimanjem glave. Anđeo je i dalje ćutao; samo ju je posmatrao jasnim, rubinskim očima i glupavo se smešio. "Pa", reče ona i napravi korak unazad. "Nisam mislila da ti smetam. Samo sam htela da ti kažem koliko mi se svidela sinoćna predstava."
<BR>&nbsp;&nbsp;&nbsp;&nbsp;&nbsp;Razočaranje pređe Anđelovim licem. Stavio je prste na usta i odmahnuo glavom.
<BR>&nbsp;&nbsp;&nbsp;&nbsp;&nbsp;"On ne može da govori", reče glasić blizu zemlje. Mali Tim iziđe iza Anđelove noge. Anđeo se nasmeši i ponovo klimnu.
<BR>&nbsp;&nbsp;&nbsp;&nbsp;&nbsp;"Oh", reče Evelin, zaprepašćena, "nisam znala. Ako vam smetam, otići ću."
<BR>&nbsp;&nbsp;&nbsp;&nbsp;&nbsp;"Možda", poče Tim, ali ga Anđeo prekinu, saginjući se i dodirujući mu vrh glave. Tim začkilji gore prema njemu i namršti se. Anđeo ponovo stavi prste na usta, a onda ispruži ruku prema Evelin. Upitno ju je gledao.
<BR>&nbsp;&nbsp;&nbsp;&nbsp;&nbsp;Tim načini mali uzdah i sede na kamen od tri palca. "Ni najmanje", reče on. "Privuci kamen i pridruži nam se. Ima li riba u ovom potoku?"
<BR>&nbsp;&nbsp;&nbsp;&nbsp;&nbsp;"Mislim da ima." Sela je na veliki ravnu stenu i podvila suknju ispod kolena.
<BR>&nbsp;&nbsp;&nbsp;&nbsp;&nbsp;"Mora da su jutros negde drugde", progunđa Tim nabravši ružno malo lice. "Ni ne grizu."
<BR>&nbsp;&nbsp;&nbsp;&nbsp;&nbsp;Evelin se nasmeja i oslušnu par svadljivih muholovaca u severoameričkoj topoli koja se nadnosila nad vodu. Anđeo sede na drugo mesto i podiže pecaljku.
<BR>&nbsp;&nbsp;&nbsp;&nbsp;&nbsp;"Nije loš način da se ubije malo vremena, čak i ako ništa ne uhvatite", reče ona i oseti da kroz nju puzi bolećiva snenost zadovoljstva.
<BR>&nbsp;&nbsp;&nbsp;&nbsp;&nbsp;"To je tačno, gospođice Bredli." Tim klimnu glavom.
<BR>&nbsp;&nbsp;&nbsp;&nbsp;&nbsp;Pomalo ju je iznenadila ležernost s kojom razgovara s ovom dvojicom egzotičnih stvorenja: ružnim gnomom čija glava joj ne dopire ni do kolena i bledim mladićem sa rubinskim očima. A i Anđeo učestvuje u razgovoru, ona iznenada primeti. Njegovo čudesno izražajno lice komentarisalo je sve do sada izrečeno. Pretpostavila je da je to uobičajena osobina mutavaca.
<BR>&nbsp;&nbsp;&nbsp;&nbsp;&nbsp;"Ja... ovaj... pretpostavljam da ne bi bilo taktično da vas zapitam kako se one stvari iz predstave izvode? Moj brat misli da je, na primer, vaša tačka izvedena s ogledalima. Sad mogu da mu kažem da ste sto posto pravi."
<BR>&nbsp;&nbsp;&nbsp;&nbsp;&nbsp;"Ja nemam ništa protiv da vam kažem kako se sve to izvodi, ali kad bi Hejverstok saznao, završio bih kao doručak Žene-Zmije." Bacio je šljunčić veličine njegove pesnice u vodu. "Gospođice Bredli", reče, ne gledajući u nju, "ne bi bilo loše kad ne biste pominjali da ste s nama razgovarali, čak ni vašem bratu. Hejverstoku se ne sviđa da imamo bilo kakve veze sa građanima. Ne bi trebalo čak ni da napuštamo kola, ali sam ja mislio da bi Anđelu dobro došlo malo sunca. U poslednje vreme je malo ušiljio."
<BR>&nbsp;&nbsp;&nbsp;&nbsp;&nbsp;Anđeo se namršti na njega.
<BR>&nbsp;&nbsp;&nbsp;&nbsp;&nbsp;"Naravno." Ustala je. "Bolje da pođem pre nego što nas neko vidi. Ne bih želela da vam pravim nevolje."
<BR>&nbsp;&nbsp;&nbsp;&nbsp;&nbsp;Anđeo se ustade i nasmeši joj se. Njegova tuga, usamljenost i nežnost zračili su prema njoj. Osetila je smešno osećanje u trbuhu.
<BR>&nbsp;&nbsp;&nbsp;&nbsp;&nbsp;"Zbogom, gospođice Bredli", reče Tim, ne uspevajući da prikrije olakšanje u svom glasu.
<BR>&nbsp;&nbsp;&nbsp;&nbsp;&nbsp;"Zbogom", reče ona i okrete se. Spustila je stopalo na okrugao rečni kamen. Kamen je bio mokar i klizav od mahovine. Stopalo joj skliznu u stranu. Zadahtala je počela da pada ka vodi. Anđeo se naže da je uhvati.
<BR>&nbsp;&nbsp;&nbsp;&nbsp;&nbsp;Zaustavila se iako Anđelova ruka još nije bila stigla do nje. Onda njegovi prsti ščepaše njen zglavak i ispraviše je. Zabrinuto ju je gledao dok je dolazila do daha. Nasmejala se, smetena.
<BR>&nbsp;&nbsp;&nbsp;&nbsp;&nbsp;"Vidiš, Anđele!" oduševljeno je vikao Tim. "Rekao sam ti! Rekao sam ti!" Onda je pogledao Evelin i sabrao se. "Jeste li u redu, gospođice Bredli? Baš je dobro što Anđeo ima dobre reflekse."
<BR>&nbsp;&nbsp;&nbsp;&nbsp;&nbsp;"Da, dobro mi je." Ona pogleda Anđelovu šaku koja je još držala njenu. On ju je najednom pustio i nervozno obrisao svoju o bedro. Evelin kratko dotače njegovu ruku. "Hvala ti", reče ona. On se široko osmehnuo i klimnuo, zračeći zadovoljstvom.
<BR>&nbsp;&nbsp;&nbsp;&nbsp;&nbsp;Ona se okrete Timu sa zbunjenim izrazom na licu. "Svesna sam svega što se dogodilo. Anđeo me nije ni dotakao a ja sam već bila prestala da padam."
<BR>&nbsp;&nbsp;&nbsp;&nbsp;&nbsp;Vratila je pogled na Anđela. On se zbunjeno namrštio.
<BR>&nbsp;&nbsp;&nbsp;&nbsp;&nbsp;"Mora da ste pogrešili, gospođice Bredli", reče Tim i nasmeši se. Njegovo malo lice groteskno se izobličilo. "Fizički vas je Anđeo uhvatio. Šta se drugo moglo dogoditi?"
<BR>&nbsp;&nbsp;&nbsp;&nbsp;&nbsp;"To ja vas pitam. Moglo je biti isto ono od čega je Anđeo leteo, ono što ga pretvara u vatrenu pticu, ono što pravi oluju u šatoru, što ženu čini nevidljivom."
<BR>&nbsp;&nbsp;&nbsp;&nbsp;&nbsp;Tim se nasmeja. "Ali to su samo trikovi. Ništa drugo nego obični trikovi."
<BR>&nbsp;&nbsp;&nbsp;&nbsp;&nbsp;"Ne verujem vam."
<BR>&nbsp;&nbsp;&nbsp;&nbsp;&nbsp;Anđeo je gledao čas jedno čas drugo, na licu mu se videla nedoumica.
<BR>&nbsp;&nbsp;&nbsp;&nbsp;&nbsp;Tim raširi svoje ručice i slegnu ramenima. "Žao mi je, gospođice Bredli. Šta vam drugo mogu reći? U onom trenutku vam se, zbog uzbuđenja, sve to samo pričinilo." Pogledao je Evelin s umiljatim izrazom na licu.
<BR>&nbsp;&nbsp;&nbsp;&nbsp;&nbsp;Evelin se namršti, osećajući se pomalo budalasto. Bila je sigurna da joj se ništa nije pričinilo, ali sad nije znala šta da radi. Nije mogla tek tako da stoji tu i nazove ga lažovom. Odlučila je da je najbolje da što pre ode.
<BR>&nbsp;&nbsp;&nbsp;&nbsp;&nbsp;"Zdravo tamo dole", dopre glas sa mosta. Sve troje podigoše pogled. Gojazan sredovečan čovek stajao je tamo i posmatrao ih. "Hejverstok se probudio", reče on glasno. "Bolje se vratite. Loše je volje, kao i obično."
<BR>&nbsp;&nbsp;&nbsp;&nbsp;&nbsp;Tim poteže Anđela za nogavicu. "Dovedi ga ovamo", naredio je kad je Anđeo pogledao u njega. Anđeo je bio zbunjen, ali je mahnuo čoveku da im se pridruži. Ovaj ih je za trenutak upitno gledao, a onda pošao dole.
<BR>&nbsp;&nbsp;&nbsp;&nbsp;&nbsp;"U čemu je stvar?" upita on, znatiželjno posmatrajući Evelin.
<BR>&nbsp;&nbsp;&nbsp;&nbsp;&nbsp;"Henri, ovo je Evelin Bredli. Gospođice Bredli, ovo je Henri Kolins; poznatiji kao Henri-eta", napetim glasom objasni Tim.
<BR>&nbsp;&nbsp;&nbsp;&nbsp;&nbsp;"Zdravo." Evelin ispruži ruku. "Učinili ste mi se poznati."
<BR>&nbsp;&nbsp;&nbsp;&nbsp;&nbsp;On se nećkao jedan tren, a onda se rukovao s njom. "Kako ste? Anđele, bolje uzmi Tima i vratite se pre nego što vas potraži. Znate šta sve može da uradi."
<BR>&nbsp;&nbsp;&nbsp;&nbsp;&nbsp;"Anđeo i ja moramo da se vratimo, gospođice Bredli. Ispričajte Henriju šta mislite da se dogodilo. Siguran sam da će vas on ubediti da vam se to samo pričinilo."
<BR>&nbsp;&nbsp;&nbsp;&nbsp;&nbsp;"Šta se dogodilo?" upita Henri. Zebnja se ocrtavala u njegovom glasu.
<BR>&nbsp;&nbsp;&nbsp;&nbsp;&nbsp;"Ništa..." poče Evelin, rešena da ne ulazi opet u to.
<BR>&nbsp;&nbsp;&nbsp;&nbsp;&nbsp;"Gospođica Bredli zamalo nije pala u potok", reče Tim. "Anđeo ju je na vreme uhvatio, ali ona misli da u tome ima nečeg natprirodnog. Upozorio sam je i da ne pominje da je razgovarala s nama. Hajdemo, Anđele."
<BR>&nbsp;&nbsp;&nbsp;&nbsp;&nbsp;Anđeo podiže Malog Tima sa zemlje i smesti ga na rame. Nasmešio se Evelin i prstima dotakao usne. Okrenuo se i pošao uzbrdo ka mostu.
<BR>&nbsp;&nbsp;&nbsp;&nbsp;&nbsp;Henri ih je posmatrao kako odlaze, a onda se okrenuo Evelin. "Čemu sve ovo?" upita on, nimalo prijateljski.
<BR>&nbsp;&nbsp;&nbsp;&nbsp;&nbsp;Evelin uzdahnu. "Stvarno nije ništa. Sigurna sam da mi se samo učinilo."
<BR>&nbsp;&nbsp;&nbsp;&nbsp;&nbsp;Henri klimnu. "Vrlo dobro. Samo vi idite kući i zaboravite na sve, gospođice Bredli. Gospodin Hejverstok je vrlo strog. Zabranjeno nam je da razgovaramo sa građanima. Moramo biti sigurni da on za ovo neće saznati. Vaša znatiželja mogla bi neke jako fine ljude dovesti u ozbiljnu nevolju. Oprostite mi što sam tako grub."
<BR>&nbsp;&nbsp;&nbsp;&nbsp;&nbsp;"Ne", reče ona, gledajući u šake. "Razumem. Ali nije to samo znatiželja; bar ja mislim da nije. Ne znam..." završila je neuverljivo.
<BR>&nbsp;&nbsp;&nbsp;&nbsp;&nbsp;"Oh, razumem." Henri pokajnički klimnu glavom. "Naš prelepi, bezazleni Anđeo se nasmešio i zarobio još jedno ustreptalo žensko srce. To se događa u svakom gradu. Uvek nekoliko njih pokuša da se uvuče u njegova kola. Do sada, nijedna nije uspela." Nežno je frknuo. "Jadničak blesavi, verovatno ne bi ni znao šta s njima da radi i kad bi uspele."
<BR>&nbsp;&nbsp;&nbsp;&nbsp;&nbsp;"Potpuno mi je nejasno šta hoćete", Evelin reče žustrije nego što je nameravala. Znala je da preterano naglašeno reaguje zato što se toliko približio istini. Osećala se kao kakva šiparica koja gubi glavu zbog neke filmske zvezde.
<BR>&nbsp;&nbsp;&nbsp;&nbsp;&nbsp;"Gospođice Bredli. Anđeo je... pa... nemojte se vređati; njegovo prijateljsko ponašanje prema vama ne znači ništa. Anđeo je... prostodušan. On je kao mezimče prema kome su se loše poneli. Svaka ljubaznost će ga navesti da se tako izveštačeno ponaša. Kao kuca koja maše repom i liže vam ruku. To ne znači da se on nešto posebno zanima za vas; isto bi bilo i da je bilo ko drugi u pitanju. Nemojte to pogrešno shvatiti."
<BR>&nbsp;&nbsp;&nbsp;&nbsp;&nbsp;"Neću, gospodine Kolins." Lice joj se žarilo i nadala se da nije pocrvenela. Zašto ne prestane da priča? Želela je da potrči, ali nije mogla. Nameravala je da zadrži onoliko dostojanstva koliko je to bilo moguće.
<BR>&nbsp;&nbsp;&nbsp;&nbsp;&nbsp;"Dobro", reče Henri ljubaznijim glasom. "Sad put pod noge i nikome ni reči."
<BR>&nbsp;&nbsp;&nbsp;&nbsp;&nbsp;"Neću. Zbogom, gospodine Kolins." Okrenula se počela da se uspinje stazom ka mostu. Hodala je jako pažljivo; nije baš najbolje videla kroz izmaglicu nelagodnosti.
<BR>&nbsp;&nbsp;&nbsp;&nbsp;&nbsp;"Zbogom, gospođice Bredli", viknuo je za njom. "Sutra ujutro ćemo se spakovati se i otići iz grada, i vi ćete zaboraviti na sve u vezi s nama."
<BR>&nbsp;&nbsp;&nbsp;&nbsp;&nbsp;Iznenada, za Evelin, situacija postade apsurdna i vrlo smešna. Osetila se kao pohotan čovek koga upozorava otac nevine devojke: upozorenje blago, ali s nagoveštajem veće žestine ako bude uporan. Počela je da se smeje. Okrenula se na putu i mahnula Henriju.
<BR>&nbsp;&nbsp;&nbsp;&nbsp;&nbsp;"Sumnjam", viknu ona. "Zaista sumnjam u to." Nastavila je uzbrdo, popela se na bicikl i odvezla, i dalje se smejući u sebi. Jednom je bacila pogled unazad i videla Henrija kako žuri ka gradu.
</P></TD></TR></TABLE>
<P class="next">
<A HREF=p10.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
