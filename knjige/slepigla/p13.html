<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>13.
<P>&nbsp;&nbsp;&nbsp;&nbsp;&nbsp;Ljudi su dolazili u grad - automobilima, novim i starim, kolima, na konjima; dolazili su da vide Predstavu čudesa. Vlasnici radnji su zaključavali izloge i žurili da završe ručak. Na brzinu su telefonirali sinovima i kćerima, majkama i očevima, braćama i sestrama, da batale to što rade i požure u radnju da pomažu. Ljudi su pristizali ranije no što se očekivalo, u broju koji nije viđen još od okružnog vašara.
<BR>&nbsp;&nbsp;&nbsp;&nbsp;&nbsp;Gospodin Mier je posmatrao gomilu, a onda pogledao preko trga prema zatvorenom 'Mažestiku'. Šmrknuo je.
<BR>&nbsp;&nbsp;&nbsp;&nbsp;&nbsp;Grad se pripremao za žurno poslepodne.
<BR>&nbsp;&nbsp;&nbsp;&nbsp;&nbsp;Već su se stvorile grupice na većničkom trgu, ljudi su stajali u senci platana, sedeli na klupama na suncu. Žene su razgovarale o prinovama, odeći, nagoveštajima skandala i cirkusu. Muškarci su proklinjali cene farmerskih proizvoda, koje su padale, proklinjali republikance, proklinjali Huvera i kikotali se budalaštinama iz cirkusa.
<BR>&nbsp;&nbsp;&nbsp;&nbsp;&nbsp;Deca su trčala oko trga kao mašine koje se večno kreću, valjala po travi, dobijala peščane buve i ogrebotine, pretraživala radnje da vide nije li se nešto novo pojavilo od prošle subote, tužno gledala u zatvoreni bioskop, jela sladoled i slatkiše. Ali većinom su stajala ispred niza obojenih cirkuskih kola, buljila u slike, šaptala između sebe, začikivala drugu decu podstičući ih da se odmah ušunjaju, sa stravom očekivala dugo, beskrajno popodne do otvaranja Predstave čudesa.
<BR>&nbsp;&nbsp;&nbsp;&nbsp;&nbsp;U Bouvenovoj prodavnici kolonijalne robe gospođa Bouven je prala sudove dok je Soni Redvajn čekao za tezgom. Gospodin Bouven je ispunjavao recepte i pokušavao da usluži ljude koji su ulazili i izlazili, obavljajući kupovinu pre nego što dođe vreme za cirkus.
<BR>&nbsp;&nbsp;&nbsp;&nbsp;&nbsp;Fontana je bila zaposlena svako letnje subotnje popodne, ali se tog dana približavala ludnici. Gospođa Bouven je jedva uspevala da opere posude za sladoled, čaše za sodu i čaše za koka-kolu, toliko ih je Soni brzo punio.
<BR>&nbsp;&nbsp;&nbsp;&nbsp;&nbsp;Iznenada uđe Luis Ortez i istoga trena stvori naelektrisanu tišinu. Kašičice sladoleda zaustaviše se na pola puta do ustiju, slatke tečnosti prestadoše da teku papirnim slamčicama. Dvadeset dva para očiju pratila su ga do ormana sa cigaretama. Gospodin Bouven požuri da iziđe iza tezge s lekovima. Luis je kupio dve palice 'fatima' cigareta i otišao, smešeći se i naginjući šešir damama. Buka se vrati uz juriš. Žene su se zgledale i široko osmehivale. Devojčice su se smejuljile iza šaka.
<BR>&nbsp;&nbsp;&nbsp;&nbsp;&nbsp;Fini i Džek smireno uđoše, izuzetno pažljivi, trudeći se da ničim ne iznerviraju roditelje i time uskrate sebi posetu Predstavi čudesa te večeri. Pogledali su preko ramena prema Luisu i zastali ispod ventilatora postavljenog na tavanici da se na brzinu okupaju svežim vazduhom. Onda su se naslonili na tezgu i, ozarenih lica, pogledali Sonija.
<BR>&nbsp;&nbsp;&nbsp;&nbsp;&nbsp;Soni im se široko osmehnu, dobro se osećajući, misleći na prošlu noć, misleći na Evelin, zviždućući dok je stavljao, kao dodatak, seckane lešnike i bombonice na sladolede s voćnim sirupom i izuzetno velike kugle sladoleda na kornete.
<BR>&nbsp;&nbsp;&nbsp;&nbsp;&nbsp;"Tri kugle, molim te, Soni. Jednu jagodu, jednu čokoladu i jedan tuti-fruti", ljubazno reče Fini.
<BR>&nbsp;&nbsp;&nbsp;&nbsp;&nbsp;"Isto i za mene", reče Džek.
<BR>&nbsp;&nbsp;&nbsp;&nbsp;&nbsp;"Stiže." Soni izvuče kornete i zahvati sladoled hvataljkom, lagano škljocajući drškom.
<BR>&nbsp;&nbsp;&nbsp;&nbsp;&nbsp;"Soni, hoćeš li večeras opet u cirkus?" upita Fini, željan da sa nekim novim porazgovara o tome. Potpuno je iscrpao Džekova sećanja i maštu.
<BR>&nbsp;&nbsp;&nbsp;&nbsp;&nbsp;"Ne pada mi na pamet", odgovori Soni, trpajući čokoladu na jagodu.
<BR>&nbsp;&nbsp;&nbsp;&nbsp;&nbsp;"Ja i Džek hoćemo. Ne bih to propustio ni za šta. To je najfantazmagoričniji događaj u istoriji sveta."
<BR>&nbsp;&nbsp;&nbsp;&nbsp;&nbsp;Džek se nasmeši, slažući se. Gospodin Bouven, trenutno slobodan, dođe do tezge da pomogne.
<BR>&nbsp;&nbsp;&nbsp;&nbsp;&nbsp;Soni se zakikota. "Tu si možda u pravu." Pružio im je prepune kornete. Džek mu je dao petnaest centi.
<BR>&nbsp;&nbsp;&nbsp;&nbsp;&nbsp;Gospodin Bouven srećno uzdahnu. "Uspeo je da nagovori gospođu Bouven i mene da idemo večeras."
<BR>&nbsp;&nbsp;&nbsp;&nbsp;&nbsp;"Sačekaj malo, pa ćeš da vidiš..." hitro poče Fini.
<BR>&nbsp;&nbsp;&nbsp;&nbsp;&nbsp;Gospodin Bouven se nasmeja i zabaci ruke. "Molim te! Sinoć si mi podneo detaljan račun. Osećam se kao da sam sve već video."
<BR>&nbsp;&nbsp;&nbsp;&nbsp;&nbsp;"Ježim se i od same pomisli na to." Gospođa Bouven se stesla.
<BR>&nbsp;&nbsp;&nbsp;&nbsp;&nbsp;"Fini je toliko obuzet predstavom s nakazama", poverljivo će gospodin Bouven Soniju uz širok osmeh, "da nije ni primetio da su juče stigle nove Čudesne priče."
<BR>&nbsp;&nbsp;&nbsp;&nbsp;&nbsp;"Šta?" kriknu Fini.
<BR>&nbsp;&nbsp;&nbsp;&nbsp;&nbsp;"Dobili smo samo tri primerka i već ih prodali", reče on, tobože tužno.
<BR>&nbsp;&nbsp;&nbsp;&nbsp;&nbsp;"Šta?" ponovo kriknu Fini izkolačenih očiju.
<BR>&nbsp;&nbsp;&nbsp;&nbsp;&nbsp;"Ne budali." Gospođa Bouven se nasmešila osetivši sažaljenje prema sinu. "Sačuvala sam ti jedne."
<BR>&nbsp;&nbsp;&nbsp;&nbsp;&nbsp;Fini i Džek pogledaše jedan drugog, vidno odahnuvši. "Tata, nemoj to da radiš", ozbiljno reče Fini. "Od toga može da se umre."
<BR>&nbsp;&nbsp;&nbsp;&nbsp;&nbsp;"Momci, bežite odavde i klonite se vraga." Gospodin Bouven se zakikota.
<BR>&nbsp;&nbsp;&nbsp;&nbsp;&nbsp;Otišli su, kružeći jezikom po kuglama tuti-frutija nabijenog na čokoladu, nabijenu na jagodu. Bouvenovi i Soni razmeniše poglede i nasmešiše se.
<BR>&nbsp;&nbsp;&nbsp;&nbsp;&nbsp;Bio je to dobar dan.
</P></TD></TR></TABLE>
<P class="next">
<A HREF=p14.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
