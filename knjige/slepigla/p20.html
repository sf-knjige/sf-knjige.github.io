<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>20.
<P>&nbsp;&nbsp;&nbsp;&nbsp;&nbsp;Pljesak se prolomio oko Luisa, prašćući, sve dok se nije učinilo da se šatra nadima od zvuka. Luis se široko nasmešio, otvorio usta i nasmejao. Blesnuo je zubima, podigao ruku poput matadora. Uvek je bolje druge večeri, pomisli on, kada znaju šta da očekuju, kada ih strah ne tera da iskoče iz svojih radničkih odela.
<BR>&nbsp;&nbsp;&nbsp;&nbsp;&nbsp;Mali Tim se poklonio i podigao pogled ka Luisu. Frknuo je i vratio se u kuću lutaka. Posegao je za osloncem dok su radnici kotrljali sto do stražnje strane pozornice a zastori se spuštali. Otkotrljali su sto na stranu i Tom iziđe kroz otvorenu poleđinu kuće za lutke. Posmatrao ih je kako kotrljaju električnu stolicu i brinuo se. Bio je siguran da se nešto neobično događa, ali nije znao šta. U vazduhu se osećala nervozna napetost. Pre nego što je predstava počela, Luis je nekoliko puta ulazio u Hejverstokova kola i izlazio iz njih, što je retko radio. Radnici su bili razdražljivi: došaptavali su se i pokušavali da ostanu što neprimetniji.
<BR>&nbsp;&nbsp;&nbsp;&nbsp;&nbsp;Jedan od njih skinuo je košulju i cipele, i prebacio crnu kukuljicu preko glave. Stajao je mirno dok je Luis pokušavao da smiri publiku. Luis je nekoliko puta pokušao da počne svoj uvod za Elektra, Čoveka-Munju, pre nego što su mu dozvolili da izgovori prvu rečenicu.
<BR>&nbsp;&nbsp;&nbsp;&nbsp;&nbsp;"Dame i gospodo", nastavi Luis, "na svetu postoji mnogo smrtonosnih naprava za smaknuće kriminalaca i ubica. U Francuskoj koriste giljotinu." Reči su dopirali kroz zastore.
<BR>&nbsp;&nbsp;&nbsp;&nbsp;&nbsp;Bez upozorenja, jedna šaka dohvati Tima i podiže ga. Kriknuo je i pogledao uz ruku. "Ej!" cvileo je u slabašnom besu. "Sredi se pre nego što te oderem i razapnem ti kožu na vetru."
<BR>&nbsp;&nbsp;&nbsp;&nbsp;&nbsp;"Hejverstok hoće da razgovara s tobom", nezainteresovano reče radnik. Tim nije znao njegovo ime; istinu govoreći, nije znao ni imena većine drugih. Mladi ljudi su tako često dolazili i odlazili; i retko su se družili s nakazama.
<BR>&nbsp;&nbsp;&nbsp;&nbsp;&nbsp;Izišli su sa stražnje strane šatre, dok su munje treperile sa donjih strana oblaka. Tim je mislio da čuje daleku grmljavinu, ali baš u tom trenutku protutnjao je noćni teretnjak na svom putu za Vičitu.
<BR>&nbsp;&nbsp;&nbsp;&nbsp;&nbsp;Prošli su oko šatre. Kloparanje voza bledelo je zamenjeno kloparanjem glasova. Kroz niz cirkuskih kola Tim je mogao da vidi gomilu ljudi koji su čekali na drugu predstavu.
<BR>&nbsp;&nbsp;&nbsp;&nbsp;&nbsp;Vrata Hejverstokovih kola se otvoriše i svetlost se prosu napolje. Tim od nje začkilji. Osetio je da se radnikova šaka olabavila i da ga neka druga ruka uzima. Začuo je zvuk glasova koji su se utišali skoro do šapata. Onda se našao na stolu. Hejverstok je sedeo u stolici i posmatrao ga, nasmešen. Tim je osetio da panika raste u njemu poput otrovne pečurke.
<BR>&nbsp;&nbsp;&nbsp;&nbsp;&nbsp;Kako si večeras, Time?" upita Hejverstok, i dalje se smešeći.
<BR>&nbsp;&nbsp;&nbsp;&nbsp;&nbsp;"Dobro", nesigurno odgovori Tim.
<BR>&nbsp;&nbsp;&nbsp;&nbsp;&nbsp;"To je lepo, sine moj. To je vrlo lepo." Hejverstok klimnu nekoliko puta i počeša se ispod brade. Zamišljeno je gledao u tačku šest palaca ispred Tima.
<BR>&nbsp;&nbsp;&nbsp;&nbsp;&nbsp;Nekoliko trenutaka vladala je tišina; samo jedva čujan zvuk voza koji zviždi na raskršću i blago prštanje elekriciteta iz šatre. Tim se uzvrpoljio. "Zašto si hteo da me vidiš?" konačno je upitao.
<BR>&nbsp;&nbsp;&nbsp;&nbsp;&nbsp;"Molim te, Time, zovi me 'oče'. To bi mi mnogo značilo."
<BR>&nbsp;&nbsp;&nbsp;&nbsp;&nbsp;Reči zapeše u Timovom grlu. Znao je šta sledi. Čim mu je Hejverstok rekao 'sine moj', znao je šta sledi. Prozborio je: "Zašto si hteo da me vidiš, oče?"
<BR>&nbsp;&nbsp;&nbsp;&nbsp;&nbsp;Hejverstok je klimnuo i nasmešio se. "Pa, Time, čini mi se da imamo jedan mali problem."
<BR>&nbsp;&nbsp;&nbsp;&nbsp;&nbsp;"Problem, oče?" Nije mogao da otkloni nervozu iz glasa.
<BR>&nbsp;&nbsp;&nbsp;&nbsp;&nbsp;"Da." Hejverstok ponovo klimnu. "O, da, jedan vrlo ozbiljan problem. Anđeo je nestao." Izvio je obrvu prema Timu. "Čini se da je jadničak pobegao."
<BR>&nbsp;&nbsp;&nbsp;&nbsp;&nbsp;"O?" Tim je osetio čudnu mešavinu strave i olakšanja. "To je jako loše."
<BR>&nbsp;&nbsp;&nbsp;&nbsp;&nbsp;"Da, jako je loše." Hejverstok je spojio vrškove prstiju i onda pogledao Tima, šaka zamrznutih u toj pozi. "Ti ni slučajno nemaš pojma gde bi mogao da ode, zar ne, sine moj?"
<BR>&nbsp;&nbsp;&nbsp;&nbsp;&nbsp;"Kako bih mogao, oče."
<BR>&nbsp;&nbsp;&nbsp;&nbsp;&nbsp;"Zaista, kako."
<BR>&nbsp;&nbsp;&nbsp;&nbsp;&nbsp;"Nisam čak ni znao da je nestao."
<BR>&nbsp;&nbsp;&nbsp;&nbsp;&nbsp;Hejverstokov smešak zatreperi, zatim nestade. "O, da, to ti verujem. Ali nekako sam gajio uzaludnu nadu da bi ti, kad saznaš da je nestao, možda znao gde je nestao."
<BR>&nbsp;&nbsp;&nbsp;&nbsp;&nbsp;"Ne, zaista ne znam."
<BR>&nbsp;&nbsp;&nbsp;&nbsp;&nbsp;"Bila je to, kao što sam rekao, uzaludna nada." Uzdahnuo je i spustio ruke na doručje stolice. "Pošto ste ti i Anđeo tako dobri pajtaši... pa, znaš zašto mi je tako nešto palo na pamet."
<BR>&nbsp;&nbsp;&nbsp;&nbsp;&nbsp;"Da, shvatam."
<BR>&nbsp;&nbsp;&nbsp;&nbsp;&nbsp;"Dobro. Sad počinjemo da se razumemo." Hejverstok je pljesnuo kolena i ustao. Hodao je u krug preko sobice, zatim pogledao kroz prozor. Munja je plesala na obzorju. "Čini se da oluja ide u ovom pravcu. Ako bude vetra, možda ćemo morati da otkažemo drugu predstavu." Slegnuo je ramenima. "Iako mislim da to i nije važno sad kad je Anđeo nestao."
<BR>&nbsp;&nbsp;&nbsp;&nbsp;&nbsp;Okrenuo se od prozora i zagledao u Tima. "Nešto se desilo otkako smo stigli u ovaj kukavni gradić. Još ne znam šta, ali otkriću. Ti znaš da hoću, sine moj, zar ne?"
<BR>&nbsp;&nbsp;&nbsp;&nbsp;&nbsp;"Da, oče."
<BR>&nbsp;&nbsp;&nbsp;&nbsp;&nbsp;"I pomoći ćeš mi da to otkrijem, zar ne, Time?"
<BR>&nbsp;&nbsp;&nbsp;&nbsp;&nbsp;"Ne znam šta da vam kažem."
<BR>&nbsp;&nbsp;&nbsp;&nbsp;&nbsp;"U to ne verujem, Time. Taj tvoj pametni mozgić stalno otkucava, dodaje, oduzima, računa. Tik, tak. Tik, tak. Kao satić s očima, posmatra i otkucava. Ja znam šta sva moja deca rade, Time." Hejverstok ponovo sede u stolicu i zavali se. "Da, zaista. Nešto se desilo. Danas popodne Anđeo nije dao da ga potčinim. Borio se protiv moje kontrole, i to uspešno, moram da priznam. Oh, uzgred, primetio sam da ste ti i Anđeo jutros napuštali kamp. Uveren sam da si me slagao kad si rekao da ste igrali karte u tvojim kolima."
<BR>&nbsp;&nbsp;&nbsp;&nbsp;&nbsp;"Ko vam je to rekao?" prošapta Tim. Užas ga preli kao sirup.
<BR>&nbsp;&nbsp;&nbsp;&nbsp;&nbsp;"Nije važno ko mi je rekao. Gde ste bili?" Ležernost nestade iz njegovog glasa.
<BR>&nbsp;&nbsp;&nbsp;&nbsp;&nbsp;"U redu." Tim liznu svoje šmirglene usne. "Samo smo otišli do potoka i tamo malo pecali. Anđeo je toliko bio u zatvorenom da sam mislio da bi mu dobro došlo malo sunca i svežeg vazduha."
<BR>&nbsp;&nbsp;&nbsp;&nbsp;&nbsp;"O-pa, je li? Jeste li upecali neku ribu, sine moj?"
<BR>&nbsp;&nbsp;&nbsp;&nbsp;&nbsp;"Ne, oče."
<BR>&nbsp;&nbsp;&nbsp;&nbsp;&nbsp;"Šteta. Sav taj trud ni za šta." Hejverstok se nagnuo napred; probadao je Tima pogledom. "Sad hoću da jako pažljivo razmisliš. Jako pažljivo. I da mi kažeš gde bi pošao da hoćeš da nađeš Anđela."
<BR>&nbsp;&nbsp;&nbsp;&nbsp;&nbsp;"Nemam pojma", reče Tim i sleže svojim izobličenim ramenima.
<BR>&nbsp;&nbsp;&nbsp;&nbsp;&nbsp;Hejverstok se zavalio u stolicu, ponovo podigao prste ka bradi. "Vrlo dobro. Vidim da nameravaš da budeš uporan. Znaš, strašno si mali i ranjiv za toliku tvrdoglavost."
<BR>&nbsp;&nbsp;&nbsp;&nbsp;&nbsp;Tim vrisnu; majušan visok krik, poput umirućeg zeca. Njegovo grbavo telo trzalo se u nekontrolisanim grčevima, a zatim opustilo i stropoštalo na sto. Posle nekoliko trenutaka, on se pridiže na kolena, drhteći.
<BR>&nbsp;&nbsp;&nbsp;&nbsp;&nbsp;Hejverstok podiže obrve. "Jesi li nešto smislio, sine moj?" ljubazno je upitao.
<BR>&nbsp;&nbsp;&nbsp;&nbsp;&nbsp;"Ne, oče", prozbori Tim. "Nisam ništa smislio."
<BR>&nbsp;&nbsp;&nbsp;&nbsp;&nbsp;Hejverstok uzdahnu i pogleda Tima, tobože nevino. "Ah, Time, mučiš me gotovo koliko i Anđeo. Ne znam šta je u poslednje vreme ušlo u sve vas." Ustao je. "Time, više nemam vremena da se igram s tobom. Hoću da mi kažeš sve što znaš, sve što sumnjaš, sve što pretpostavljaš o tome gde bi Anđeo mogao da bude."
<BR>&nbsp;&nbsp;&nbsp;&nbsp;&nbsp;Posegao je iza stola i u vidno polje izvukao pokriven kavez za ptice. Kavez se pomalo tresao dok ga je spuštao na sto pored Tima. Nešto se kretalo pod pokrovom, nešto veliko.
<BR>&nbsp;&nbsp;&nbsp;&nbsp;&nbsp;"Pa, Time?"
<BR>&nbsp;&nbsp;&nbsp;&nbsp;&nbsp;"Ništa ne znam", reče Tim, ali glas mu je pukao i nije mogao da odvoji oči od kaveza.
<BR>&nbsp;&nbsp;&nbsp;&nbsp;&nbsp;Hejverstok je uzdahuo i elegantno uhvatio mali kaučukov prsten na vrhu pokrova. Povukao ga je nagore i u stranu. Veliki šareni mačor zbunjeno je pogledavao levo-desno. Pomerio se u kavezu. Rep mu je pao kroz šipke i ostao da leži na stolu, trzajući se.
<BR>&nbsp;&nbsp;&nbsp;&nbsp;&nbsp;Tim nehotice zakorači unazad, lica boje staklarskog kita.
<BR>&nbsp;&nbsp;&nbsp;&nbsp;&nbsp;Mačor je bio ulični borac. Dlaka mu je bila izlizana i prljava. Jedno uvo bilo mu je rascepljeno a buve su mu prekrivale njušku kao pegice.
<BR>&nbsp;&nbsp;&nbsp;&nbsp;&nbsp;"Kao što možeš da vidiš", objašnjavao je Hejverstok, "predvideo sam da ćeš biti uporan. Sad, hoćeš li mi reći ono što želim da znam ili da otvaram vrata?"
<BR>&nbsp;&nbsp;&nbsp;&nbsp;&nbsp;Mačor je primetio Tima. Jednu šapu pružio je kroz šipke i svom snagom zamahnuo prema njemu. Tim vrisnu i otetura se nazad, van domašaja. Posrnuo je i pao, a zatim se brzo uspravio na noge. Mačor ga je posmatrao i blago mahao vrhom repa.
<BR>&nbsp;&nbsp;&nbsp;&nbsp;&nbsp;Hejverstok se nasmešio. "Uvek postoji šansa da ćeš uspeti da pobegneš, da ćeš uspeti da nađeš neki procep u koji naš prijatelj neće moći da uđe. Ali obojica smo svesni toga da je ta šansa tako mala da jedva da je vredna pomena. A, naravno, pošto si bio tako nelojalan prema nekome ko te je pazio sve ove godine, neću imati drugog izbora nego da stanem na mačorovu stranu."
<BR>&nbsp;&nbsp;&nbsp;&nbsp;&nbsp;Tim pogleda mačora, ostavši bez reči od straha, vrata stisnutog ledenom ogrlicom. Hejverstok lagano pruži ruku ka kukici na vratima kaveza i oslobodi je; brzo ju je otvarao i zatvarao, poigravao se. Vrata se otvoriše jedan palac, ali on ih zaustavi prstom. Mačor zaurala. Četvoro gorućih očiju usredsrediše se na Tima.
<BR>&nbsp;&nbsp;&nbsp;&nbsp;&nbsp;"Pa, sine moj?" blago upita Hejverstok.
<BR>&nbsp;&nbsp;&nbsp;&nbsp;&nbsp;"U redu!" zavrišta Tim.
<BR>&nbsp;&nbsp;&nbsp;&nbsp;&nbsp;Hejverstok je ponovo zakačio kuku i zavalio se u stolici, ali je kavez ostavio otkriven. Nasmešio se a grom zatutnja u daljini, kao da je jedno bilo uzrok drugome.
</P></TD></TR></TABLE>
<P class="next">
<A HREF=p21.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
