<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Evelin, Rouz i Fransin lagano su prelazile preko većničkog trga osluškujući zvrjanje cvrčaka sa platana. Nasmešile su se starcima i zastale kad su videle sudiju Vileta kako se spušta većničkim stepenicama. On je skinuo šešir i lako im se naklonio. "Gospođice Bredli, gospođice Latam, Rouz", reče on. "Kako su devojke ovog popodneva?"
<BR>&nbsp;&nbsp;&nbsp;&nbsp;&nbsp;"Dobro, sudijo", reče Evelin. "Kako ste vi?"
<BR>&nbsp;&nbsp;&nbsp;&nbsp;&nbsp;"Napredujemo, gospođice Bredli, napredujemo." Vratio je šešir. "Pozdravite svoje."
<BR>&nbsp;&nbsp;&nbsp;&nbsp;&nbsp;"Jeste li ikad primetili", reče Fransin, "da se sudija nikad ne znoji, čak ni kad je dan vreo kao ovaj danas?"
<BR>&nbsp;&nbsp;&nbsp;&nbsp;&nbsp;"Njegove znojne žlezde se na to ne obaziru", reče Rouz stišćući usne. Fransin se zakikota.
<BR>&nbsp;&nbsp;&nbsp;&nbsp;&nbsp;Uputile su se prema 'Mažestiku'. RONALD KOLMAN U BULDOGU DRAMONDU, JEDINOM ZVUČNOM FILMU S OVE STRANE DODŽ SITIJA, tvrdio je natpis. Devojke pređoše ulicu, pogledaše plakate i pokušaše da zamisle na šta to liči kad čuješ glumce kako govore.
<BR>&nbsp;&nbsp;&nbsp;&nbsp;&nbsp;"Šta mislite ko je lepši", mozgala je Rouz i okretala suncobran, "Ronald Kolman ili Voš Pikok?"
<BR>&nbsp;&nbsp;&nbsp;&nbsp;&nbsp;"Ne znam." Evelin slegnu ramenima. "Potpuno su različiti tipovi."
<BR>&nbsp;&nbsp;&nbsp;&nbsp;&nbsp;Rouz uzdahnu. "Uopšte ne mogu da zamislim venčanje Voša Pikoka i moje sestre."
<BR>&nbsp;&nbsp;&nbsp;&nbsp;&nbsp;"Grejs Elizabet? I Voša?" Evelin podiže obrve. "Nisam to znala."
<BR>&nbsp;&nbsp;&nbsp;&nbsp;&nbsp;"Ja jesam", reče Fransin.
<BR>&nbsp;&nbsp;&nbsp;&nbsp;&nbsp;"Mislila sam da svi znaju", zavapi Rouz. "Možete li da zamislite? Moja sestra i Voš? To je kao Lepotica i Zver."
<BR>&nbsp;&nbsp;&nbsp;&nbsp;&nbsp;"Ne mislim da je Voš zver", pobuni se Fransin. "On nije baš neka ličnost, ali ne mislim da je zao, ili nešto tako."
<BR>&nbsp;&nbsp;&nbsp;&nbsp;&nbsp;"Mislila sam na drugi način", uzdahnu Rouz.
<BR>&nbsp;&nbsp;&nbsp;&nbsp;&nbsp;"Ne deluju da imaju mnogo toga zajedničkog", složi se Evelin. "Zašto su rešili da se uzmu?"
<BR>&nbsp;&nbsp;&nbsp;&nbsp;&nbsp;"I nisu", reče Rouz. "Tata nije hteo matoru usedelicu u kući. Sestri je dvadeset šesta, znaš, i nikada nije imala udvarača. Tako je tata sve sredio s Vošovim tatom."
<BR>&nbsp;&nbsp;&nbsp;&nbsp;&nbsp;"Ima li Grejs Elizabet nešto protiv?" namršti se Evelin, dobro svesna tiranije sudije Vileta nad svojom ženom i tri kćerke.
<BR>&nbsp;&nbsp;&nbsp;&nbsp;&nbsp;Rouz podiže obrve. "Što bi imala? Kako bi inače tako smotana sajla kakva je moja sestra našla nekog tako sjajnog kao što je Voš Pikok?"
<BR>&nbsp;&nbsp;&nbsp;&nbsp;&nbsp;"Nisam baš na to mislila", blago reče Evelin. Iznenada oseti tugu. Pomisao na nežnu, stidljivu, inteligentnu Grejs Elizabet sa Vošom Pikokom, koji ju je oduvek podsećao na velikog, predivnog, tupog bika, bila je depresivna. Ali tu ona ništa nije mogla da učini, a možda će i ići. Možda bi baš to što su toliko različiti moglo oboma koristiti. A Fransin je u pravu: Voš nije zao. Ako bude dobar prema Grejs Elizabet, moglo bi da bude dobro.
<BR>&nbsp;&nbsp;&nbsp;&nbsp;&nbsp;"Rouz, ti si ljubomorna", izveštačeno se osmehnu Fransin. "Ljubomorna?" frknu Rouz i njen suncobran se zavrte. "Voš Pikok je možda najlepši čovek u okrugu, ali je i najgluplji. Kad svrati kod sestre, samo sedi kao panj. Kad i progovori, onda je to uvek o farmi: milo se slabo drži ove godine, u kukuruzu ima sneti, ovas je rodio samo četiri bušela po jutru, drljača se slomila. Ne bi me iznenadilo da ne zna ime predsednika Sjedinjenih Država. Dođe ti da se pukneš od muke. Ne bih se ni luda udala za Voša." Lukav smešak prelete joj licem; opet zavrte ručicu suncobrana. "Naravno, ne bih imala ništa protiv da budem na sestrinom mestu prve bračne noći."
<BR>&nbsp;&nbsp;&nbsp;&nbsp;&nbsp;Fransin uzdahnu i zasmejulji se, prekrivajući rukama lice da sakrije crvenilo. "Rouz Vilet, ti si grozna!"
<BR>&nbsp;&nbsp;&nbsp;&nbsp;&nbsp;Rouz zakoluta očima.
<BR>&nbsp;&nbsp;&nbsp;&nbsp;&nbsp;Iznenada kroz gust vazduh dolebdeše uzbuđeni poklici Džeka Spejna, protresvši ga i ustalasavši, učiniše da treperi i podrhtava, i pokrenuše grad kao mulj na dnu kakvog toplog jezera. Devojke izviše vratove i požuriše nazad, ka glavnoj ulici. Starci koji su sedeli u senci platana podigoše pogled s rezbarija i gegajući se krenuše ka izvoru zvuka. Gospodin Bouven i Soni iziđoše iz prodavnice i zagledaše se niz ulicu. Ljudi su se pojavljivali na vratima radnji i kuća, zaklanjajući oči od sunca.
<BR>&nbsp;&nbsp;&nbsp;&nbsp;&nbsp;Crni ford model-T doštektao je iz uličice koja je vodila iza 'Mažestika' i prokloparao pored devojaka. Luis Ortez se nasmešio i skinuo šešir. Fransin se zakikota.
<BR>&nbsp;&nbsp;&nbsp;&nbsp;&nbsp;"Ko je to bio?" upita Evelin posmatrajući automobil koji se udaljavao.
<BR>&nbsp;&nbsp;&nbsp;&nbsp;&nbsp;"Ne znam", namršti se Rouz. "Mora da je iz Hejverstokovog putujućeg sam bog zna kako se zove." Usne joj se napućiše u osmeh a oči suziše dok je posmatrala Fransin. "Međutim, nema sumnje da je zgodan. Šta ti misliš, Fransin?"
<BR>&nbsp;&nbsp;&nbsp;&nbsp;&nbsp;Fransin pocrvene.
<BR>&nbsp;&nbsp;&nbsp;&nbsp;&nbsp;Džek Spejn i Kviksilver pojaviše se iza ugla gde se završavao trotoar i počinjao okružni put. Odskakao je, podvriskivao i mahao šeširom kao da stari konj juri kao vetar a ne vuče se brzinom uobičajenom za oranje.
<BR>&nbsp;&nbsp;&nbsp;&nbsp;&nbsp;Ljudi su napustili kuće i radnje i stali pored puta istežući vratove i pokušavajući da vide iza ugla. Žene, prekinute u obavljanju kućnih poslova, imale su u rukama krpe za brisanje posuđa ili kutlače još vlažne od supe. Nosile su i napola okupane bebe i napola zakrpljene čarape, i smešile se jedna drugoj oduševljene neobičnim prekidom svakodnevice.
<BR>&nbsp;&nbsp;&nbsp;&nbsp;&nbsp;Fini otrča do Džeka tapkajući bosim nogama po pločniku. Desetine povika; deca što vrište pojavljivala su se iza uglova, pukotina, skrovišta i slivala se prema Džeku. Poskakivali su, cupkali i podvriskivali čisto se fizički prazneći, neki od njih ni ne znajući šta se dešava, ali pretpostavljajući da to mora biti nešto istinski zapanjujuće.
<BR>&nbsp;&nbsp;&nbsp;&nbsp;&nbsp;Džek zaustavi konja, prebaci nogu gore i napred, i skliznu s njegovih leđa. On i Fini, uzbuđeni, započeše razgovor bacajući poglede ka krivini na putu.
<BR>&nbsp;&nbsp;&nbsp;&nbsp;&nbsp;Najednom, kola skrenuše za ugao. Fini i Džek potrčaše prema njima vukući za sobom vrisku dece i lavež pasa. Kviksilver odluta do Vitekerovog dvorišta i pažljivo stade da gricka petunije.
<BR>&nbsp;&nbsp;&nbsp;&nbsp;&nbsp;Devojke se nehajno zaputiše prema kolima, dajući na znanje da je njihovo zanimanje za sve ovo neizrecivo malo.
<BR>&nbsp;&nbsp;&nbsp;&nbsp;&nbsp;Deca i psi okružiše kola kao razgoropađeni Indijanci. Cirkuski radnici su ih ignorisali s ponositom ravnodušnošću i dosadom.
<BR>&nbsp;&nbsp;&nbsp;&nbsp;&nbsp;Iznenada, stražnja strana kola su se, uz čegrtanje, razmotala i otkrila orgulje sa parnim sviralama, crvene i zlatne, blistave na suncu. Para zašišta iz ventila. One zasviraše: hrapavo, veličanstveno, s veselim eksplozijama zvuka. A za klavijaturom nije bilo nikoga.
<BR>&nbsp;&nbsp;&nbsp;&nbsp;&nbsp;"Uuuh!" izdahnu Fransin, razrogačenih očiju, kada prva kola prođoše pored njih. "Vidi te strašne oči!" Činilo joj se da je oči gledaju čak i kad su kola otišla. Brzo je skrenula pogled.
<BR>&nbsp;&nbsp;&nbsp;&nbsp;&nbsp;"U redu, ne bih volela da ga sretnem u mrkloj noći", složi se Rouz. Prešla je pogledom na sledeća kola. "Ne znam da li je čaroban ili ne, ali je sasvim sigurno bajan."
<BR>&nbsp;&nbsp;&nbsp;&nbsp;&nbsp;"Lepši je čak i od Ronalda Kolmana", reče Fransin sa strahopoštovanjem. "Lepši od Ronalda Kolmana i Voša Pikoka zajedno."
<BR>&nbsp;&nbsp;&nbsp;&nbsp;&nbsp;Evelin je ispitivački posmatrala sliku Anđela, Čarobnog dečaka, sledeći je očima dok su kola prolazila.
<BR>&nbsp;&nbsp;&nbsp;&nbsp;&nbsp;"Ja znam sve o Minotauru", reče Rouz samozadovoljno. "Bolje ga se kloni, Fransin."
<BR>&nbsp;&nbsp;&nbsp;&nbsp;&nbsp;"Šta? Šta?" prošišta Fransin pokušavajući da ne gleda sliku jako mišićavog čoveka koji je nosio samo kratku pregaču i imao glavu i rogove bika.
<BR>&nbsp;&nbsp;&nbsp;&nbsp;&nbsp;Rouz namignu Evelin i nagnu se da nešto šapne Fransin na uvo. Fransinine oči se raširiše, a usta napraviše mali krug. "O, Rouz, ti si tako pogana." Ona pocrvene.
<BR>&nbsp;&nbsp;&nbsp;&nbsp;&nbsp;"Ma hajde, Fransin", zamumla Rouz.
<BR>&nbsp;&nbsp;&nbsp;&nbsp;&nbsp;"Treba da brineš samo ako si devica", nije mogla da izdrži Evelin.
<BR>&nbsp;&nbsp;&nbsp;&nbsp;&nbsp;"Evelin Bredli! Gora si od Rouz!"
<BR>&nbsp;&nbsp;&nbsp;&nbsp;&nbsp;"I dečaci, seti se", reče Rouz, mudro klimajući glavom.
<BR>&nbsp;&nbsp;&nbsp;&nbsp;&nbsp;"Pa", reče Fransin, pocrvenevši tako jako da joj je u ušima zvonilo, "ako samo device treba da brinu, onda ste vas dve bezbedne!"
<BR>&nbsp;&nbsp;&nbsp;&nbsp;&nbsp;"Ima nas, Rouz", nasmeja se Evelin.
<BR>&nbsp;&nbsp;&nbsp;&nbsp;&nbsp;"Nikad ne bih rekla", reče Rouz, pokušavajući da izgleda ozbiljno.
<BR>&nbsp;&nbsp;&nbsp;&nbsp;&nbsp;"Rouz!"
<BR>&nbsp;&nbsp;&nbsp;&nbsp;&nbsp;"Oh, Fransin!"
<BR>&nbsp;&nbsp;&nbsp;&nbsp;&nbsp;Evelin se tresla od smeha.
<BR>&nbsp;&nbsp;&nbsp;&nbsp;&nbsp;"Ta Sirena je verovatno samo neka stara mrtva riba u tegli alkohola", skeptično će Rouz.
<BR>&nbsp;&nbsp;&nbsp;&nbsp;&nbsp;"Ali plakat kaže da su svi živi", pobuni se Fransin.
<BR>&nbsp;&nbsp;&nbsp;&nbsp;&nbsp;"Oh, Fransin", promumla Rouz.
<BR>&nbsp;&nbsp;&nbsp;&nbsp;&nbsp;Fransin poče da se kikoće.
<BR>&nbsp;&nbsp;&nbsp;&nbsp;&nbsp;"Šta je s tobom?" upita Rouz skoro gadljivo.
<BR>&nbsp;&nbsp;&nbsp;&nbsp;&nbsp;"Pola čovek, pola žena", frfljala je Fransin. "Mislim da... on... ona... ono neće morati..." potpuno je pukla.
<BR>&nbsp;&nbsp;&nbsp;&nbsp;&nbsp;Rouz samo nešto promrmlja i okrete se da osmotri sliku predivne žene duge srebrne kose. Bila je smeštena na leglu masivnih reptilskih namotaja, sa krljuštima koje su se utapale u bledo meso odmah ispod pupka. "Zmijska boginja! Nevidljiva žena!" pućila je usne. "Pa šta oni misle, da smo toliko zatucani? Meduza! Mislim, stvarno. Da imaju Meduzu, već bi davno svi bili okamenjeni!"
<BR>&nbsp;&nbsp;&nbsp;&nbsp;&nbsp;"Kakve veze sve to ima ako predstava bude dobra?" razložno upita Evelin. "Oni ni od kog ne očekuju da zaista u to poveruje. Ne bi prodali baš mnogo karata kad bi oglašavali da se neko pretvara da je Meduza, zar ne?"
<BR>&nbsp;&nbsp;&nbsp;&nbsp;&nbsp;Poslednja kola prođoše. Rouz lagano pritisnu dlanove na uši da priguši riku orgulja. Dokono su krenule tragom kola, nemoćne da razgovaraju zbog muzike. Fini i Džek stvoriše se kraj njih. Lica su im sijala od začudnosti.
<BR>&nbsp;&nbsp;&nbsp;&nbsp;&nbsp;"Nisam li vam rekao?" Fini je vikom nadjačavao buku, jedva sposoban da ostane u sopstvenoj koži. "Nisam li vam rekao? Vidi kako te stare orgulje same sviraju! To je stvarno jedna fantazmagorična čudesna predstava!"
<BR>&nbsp;&nbsp;&nbsp;&nbsp;&nbsp;Rouz slegnu ramenima - ni u šta je to ne ubedi. "I tvoj mehanički pijanino svira sam, zar ne? To te ne baca u nesvest."
<BR>&nbsp;&nbsp;&nbsp;&nbsp;&nbsp;"Ali ovo je drukčije. Ovo je stvarno drukčije!" Fini i Džek otrčaše da se prikače na kola.
<BR>&nbsp;&nbsp;&nbsp;&nbsp;&nbsp;"Bolje da pođem kući", reče Evelin i zastade kod očevog bjuika iz '27-me, parkiranog ispred Mierove tekstilne radnje. "Vidimo se večeras."
<BR>&nbsp;&nbsp;&nbsp;&nbsp;&nbsp;"Pozdravi Harolda u moje ime", široko se osmehnu Rouz.
<BR>&nbsp;&nbsp;&nbsp;&nbsp;&nbsp;"Naravno", Evelin uzvrati osmeh i uđe u auto.
<BR>&nbsp;&nbsp;&nbsp;&nbsp;&nbsp;Kada je prošla pored praznog placa za zapadnoj strani grada, Čudesna predstava već je bila pristigla. Usporila je auto i sa blagom znatiželjom posmatrala užurbanu aktivnost. Neki od cirkuskih radnika, sad većina bez košulja, izvlačili su iz jednih kola šatorsko platno, stubove, konopce i gvozdene kočeve. Drugi su odvezivali konje i skidali im amove, postavljajući kola tako da čine prav niz duž prednje strane placa. Jedan je terao decu sa zemlje. Orgulje su prestale da sviraju i stražnja strana kola ponovo je bila zatvorena. Videla je lepog čoveka meksikanskog izgleda - skinuo je šešir da ih pozdravi - kako ulazi u jedna kola. Onda je pošla dalje i auto zatrupka preko železničkih šina pa zaklopara preko mosta iznad Krivudavog potoka, gde se završavao trotoar a započinjao okružni put.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
