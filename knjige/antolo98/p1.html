<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Gregori Benford: CELZIJUS 233
<P>&nbsp;&nbsp;&nbsp;&nbsp;&nbsp;Padala je kiša, naravno. Bez prestanka. Kiša siva i blaga; pretapala je pravougaone pouzdanosti grada u vlažna pitanja ličnog opredeljenja i uverenja. Aleksu se činilo da kad god on mora da iziđe iz svog udobnog stana u centru grada, nebesa pošalju ovakvo hladno, emulzivno milovanje.
<BR>&nbsp;&nbsp;&nbsp;&nbsp;&nbsp;Široku aveniju prešao je veoma žurno, iako je bilo vrlo malo saobraćaja koji bi se mogao preseći sa njegovom putanjom. Automobili su danas retki kao vlade kojima se može verovati; i to iz sličnih razloga. Naftni izvori isisani su gotovo do samog dna; mnogi su već suvi. Industrijski konglomerati prodaju ljudima 'tehnorešenja' koja ne rade.
<BR>&nbsp;&nbsp;&nbsp;&nbsp;&nbsp;Toliko, i ne više, znao je Aleks o stvarima svetskim i naučnim. Ovakve vremenske prilike smatrao je za ličnu uvredu, naročito kad mu se još popnu i meteorolozi, oni na 3D, koji govore ovako: "Kao što svi znamo, u široj urbanoj regiji latitudinalni natpritisci su precipitovali (ha-ha) ciklonsko nagomilavanje vlažnih priobalnih kumulusa..." i tako dalje, i tako dalje, kroz vizantijske zamršenosti tog njihovog žargona koji ne postaje jasniji zato što tip pokazuje štapićem neki crtež na tabli.
<BR>&nbsp;&nbsp;&nbsp;&nbsp;&nbsp;A ono što takve vesti znače, govorio je Aleks sebi dok su mu hladne kapljice klizile pod kragnu, jeste ona uobičajena sumornost slična mokroj čarapi: vremenske prilike trajno su se poremetile zbog izduvnih gasova iz tih slavnih taksija koji nikad nisu tu kad su ti potrebni. Zamisli kako su izgledale ove iste ulice pre samo trideset godina! Ma, i pre manje od trideset. Zamisli ove široke avenije potopljene u toliki saobraćaj da su stalno negde bila neka zakrčenja i zastoji. Taj divni drevni svet. Kola parkirana po svim trotoarima, i nijedna pod stražom, tako da je svako mogao da uzme bilo koja i vozi se.
<BR>&nbsp;&nbsp;&nbsp;&nbsp;&nbsp;"Za k'šobran?" progunđa jedan prosjak, preteći Aleksu kratkom crnom palicom.
<BR>&nbsp;&nbsp;&nbsp;&nbsp;&nbsp;"Tornjaj se!" dreknu Aleks prejako i potapša se po nepostojećem revolveru na levoj strani grudi, ispod kišnog mantila. Prosjak slegnu ramenima i othrama. Mala pobeda, ali za Aleksa izvor velikog talasa ponosa.
<BR>&nbsp;&nbsp;&nbsp;&nbsp;&nbsp;Pronađe tu stambenu zgradu, sa koje je opadao malter, u jednoj od zadnjih uličica; zgurila se pored masivno kockaste fabričetine. Poštansko sanduče stana 2F bilo je prepuno, sa mnogo beskorisnih reklamnih pisama zaguranih u prorez. Aleks pođe škriputavim stepeništem nagore, mršteći nos zbog memljivih mirisa koji su upućivali na stare tepihe i na kućne ljubimce koji na tim tepisima rade ono što bi trebalo u sandučetu sa peskom.
<BR>&nbsp;&nbsp;&nbsp;&nbsp;&nbsp;Već po navici poče pogledom tragati za znacima da su vrata stana 2F, napravljena od šperploče, opet provaljivana. Ali ne: furnir je bio gladak i očuvan kao koža devičanske usedelice. Pa, dobro... možda se njegova sreća popravlja. Pronađe u dubini džepa glomazni ključ. Brava se neko vreme opirala, zaglavljena; nešto je u njoj počelo da para i struže; pa se okrenulo, nerado, i još tresnulo negde unutra. Nema ovde elektro-obezbeđenja.
<BR>&nbsp;&nbsp;&nbsp;&nbsp;&nbsp;Širom je otvorio vrata, ali dok su ona bila u pokretu, zadržavao je dah, očekujući da iz polumraka izrone neke mračne visoke prilike i krenu prema njemu. Ovo je bio poslednji i najstariji od stanova ujka Herba. Sve njihove adrese bile su zabeležene onim preciznim, uzanim rukopisom na spisku imovine koju je Herb ostavio u nasledstvo. Na listi nije bilo pomenuto da ujka Herb u ove svoje stanove-magacine već godinama uopšte nije dolazio.
<BR>&nbsp;&nbsp;&nbsp;&nbsp;&nbsp;Svi ostali ujkini stanovi bili su provaljeni, opljačkani i upropašćeni; prazne konzerve od piva i drugo đubre razbacano po njima svedočilo je da su tu povremeno boravile bande iz komšiluka i da su stanove olako upotrebljavale i zloupotrebljavale. U onom stanu u ulici Montagju, Aleks se zadržao predugo, obuzet žaljenjem zbog izgubljenog blaga - zalihe dragocenih starih stvari nabrojanih na spisku. Naišli su neki Hispanici, trojica njih, dok je on još zurio u nekoliko preostalih sanduka, praznih. Vrata su otvorili ritanjem. Njihove oči bile su kao uzani prorezi. Postupali su kao da je on uljez, hvatali su ga rukama, vukli i gurali, uspeli su čak da iznude da im plati 'kiriju'. Razvlačili su lica u zle osmehe, tvrdeći da su oni zakoniti vlasnici i da će te njegove prazne sanduke čuvati honorarno. "Narod je vlasnik ovi stanova, pa zato mora platiš narodu", rekao je najniži od njih trojice.
<BR>&nbsp;&nbsp;&nbsp;&nbsp;&nbsp;Tri stana, i ni u jednom gotovo ništa od bogatstva koje mu je ujka Herb bio ostavio. A sad, u ovom četvrtom...
<BR>&nbsp;&nbsp;&nbsp;&nbsp;&nbsp;Šarke vrata su cijukale. Petljajući prstima po zidu, Aleks pronađe prekidač. Soba puna mutnih obličja iskoči u svetlost: zbijeni, beskrajni redovi - knjiga!
<BR>&nbsp;&nbsp;&nbsp;&nbsp;&nbsp;Sobu su ispunjavale velike, sive, čelične police, ušrafljene debelo u pod i u plafon, da ne bi popadale kad Zemlja neki put 'slegne ramenima'. Aleks se zapita kako ova klonula zgrada izdržava toliku težinu - ne manju nego da je ceo stan prepun balvana. Poče se provlačiti između redova, i otkri još nekoliko soba, bledo osvetljenih, na jednak način prepunjenih. Stan sa četiri spavaće sobe, a iz njega iznet sav nameštaj, sve; roletne spuštene, prozori zatvoreni, kuhinja prepoznatljiva samo po čvrsto zatvorenim patrljcima cevi gde je nekada priticao plin.
<BR>&nbsp;&nbsp;&nbsp;&nbsp;&nbsp;Ali ne - u zadnjoj sobi, jednan ugao za čitanje. Tu se zgurila stolica, sa punjenim kožnim sedištem i naslonom, nadomak svetiljke za čitanje koja stoji kao roda. To je, dakle, ujka Herbovo pribežište, za koje je u testamentu napisao da je tu 'dokono proveo mnoga prijatna popodneva, družeći se sa epohama izgubljenim'. Ujka Herb je uvek bio sklon da svoja pisanija nakinđuri tako da zvuče starinski-nadmeno, da liče na ovaj abažur u boji slonove kosti, iskićen resicama.
<BR>&nbsp;&nbsp;&nbsp;&nbsp;&nbsp;Knjige su bile tako jako zbijene jedna uz drugu na policama, da je Aleksa zabolela podlaktica dok je uspeo jednu da izvuče. Otkopčao je hermetični zatvarač na kesi od mutne plastike, pri čemu azot zašišta iznutra. Primerak Marsovskih letopisa Reja Berdberija, sa potpisom pisca i sa datumom! Aleks je pažljivo prelazio prstima preko požutelih stranica, kao da ih miluje. Poče ga ispunjavati miris ostarele 'palp' hartije, tako setan i neodređen. Prvo izdanje. Verovatno ima veliku vrednost. On glatko uvuče knjigu nazad u plastični zaštitni omotač, već se kajući što je dopustio da pobegne inertni gas koji je štitio knjigu do maločas. Poče zujkati u sebi neku pesmicu, pomerajući se u stranu, centimetar po centimetar, duž redova. Naslovi su plovili ispred njegovih očiju, samo petnaestak centimetara udaljeni. Večiti rat sa oštrim, jakim bojama. Čitav metar knjiga E. E. 'Doktora' Smita, a svaka ne samo ukoričena nego i sa vrlo lepom omotnicom. Poslednji i prvi ljudi, izdanje iz 1930. godine... prvo. Nekada davno Aleks je čuo da su neki rekli za tu knjigu da je prva ontološka epska poema u prozi; tu sintagmu je zapamtio. Knjigu, dakako, nije nikad pročitao.
<BR>&nbsp;&nbsp;&nbsp;&nbsp;&nbsp;A tek 'palp' časopisi! Cele police pune samo njih. Drečave boje naprosto viču, dozivaju kupce koji su odavno postali prah. Aleks uzdahnu. Izgleda da je u tom dvadesetom veku sve bilo zapanjujuće, zaprepašćujuće, čudesno, ogromno, fantastično, a ponešto čak i 'lascivno'. Junakinje - dame u opasnosti. Njihove suknje uvek nekako poletele uvis taman toliko da otkriju najlon-čarape pridržane žabicama za crni pojas oko struka. Privlačno, privlačno. Vanzemaljci groteskni u svojoj zloći. Blistave srebrne rakete, šiljate na pramcu, sugestivne po obliku.
<BR>&nbsp;&nbsp;&nbsp;&nbsp;&nbsp;Ovi 'palpovi' su zapremili najveću od četiri spavaće sobe. U hodniku su počinjali fino štampani, glatki časopisi - sliksi, 'glatkići'. Aleks nije mogao odoleti: otvori kesu sa jednim primerkom 'Kolierovog'. Naslovna strana prekrivena slikarijom Česlija Bounstela, u punoj boji, koja prikazuje (tekst bez daha javljao je tu hitnu vest) kako izgleda vizionarski kosmički program Vernera fon Brauna. Stranica glatka kao lakirana, širokim osmehom iscerena na svog prvog čitaoca u proteklih stotinu godina. Na Mesec!
<BR>&nbsp;&nbsp;&nbsp;&nbsp;&nbsp;Pa, da, ali je Aleks već bio na Mesecu, i to nije vredelo tolikih para. Čak je iščašio ruku kad je naleteo na zid dok se tumbao po velikim 'komorama sa vetrom'. Zabavna je stvar doživeti tu smanjenu gravitaciju, naročito prija čoveku koji večno mora da drži dijetu za mršavljenje, ali posle povratka na Zemlju Aleks se još mesec dana osećao kao kugla za kuglanje.
<BR>&nbsp;&nbsp;&nbsp;&nbsp;&nbsp;Očešavao se i prednjom i zadnjom stranom tela o knjige dok je klizio duž redova. Njegov blagajnički osećaj za brojeve javljao mu je da ovde ima na desetine hiljada knjiga; bila je to glavnina onoga što je od ujka Herbove zbirke preostalo.
<BR>&nbsp;&nbsp;&nbsp;&nbsp;&nbsp;"Bog zna šta je bilo u svim onim ostalim", promrmlja on, izvlačeći se iz tih polica, mnogo viših od njega. U testamentu je bilo tačno opisano - jedan stan pun naučne fantastike. Ni trunčica epske fantastike, a ni horora, nije zagadila ovu zbirku. Ujka Herb je strašno držao do takvih finih razlikovanja koja Aleksu nisu značila baš ništa. Nijedan roman u kome bi se spojili svemirski brodovi i varvari koji mlataraju mačem. Nijedan sa proždrljivim vampirima. Bar ako je suditi po koricama.
<BR>&nbsp;&nbsp;&nbsp;&nbsp;&nbsp;Aleks zastade na izlaznim vratima i osvrte se, uzdahnu. Blistavi ostaci jedne izgubljene prošlosti. On se priseti kako je onaj britanski arheolog pričao o ogromnom osećanju strahopoštovanja koje ga je obuzelo kad je stupio u Tutovu grobnicu. Razlika je ovog puta u tome što je istraživač ujedno i vlasnik onoga unutra.
<BR>&nbsp;&nbsp;&nbsp;&nbsp;&nbsp;Iziđe na sitnu ledenu kišicu, zadovoljno pevušeći u sebi. Imao je kao i ujka Herb defektni gen bibliofilije, ali ta bolest kod njega ipak nije uzela toliko maha. Voleo je čvrsti, uredni dodir knjige u ruci, mekano presijavanje starog kožnog poveza, flip flip flip zvuk kad prelistavaš. Ali, čitati? Ne. To više niko ne radi. U svakom slučaju, vrednost kolekcionarskih predmeta i ne zavisi od toga da li će ih neko bukvalno upotrebljavati. Ne u ovom veku sisa i šljokica.
<BR>
<BR>&nbsp;&nbsp;&nbsp;&nbsp;&nbsp;Manje od jedan sat posle toga, Aleks se odmarao u sjaktavoj korejanskoj fotelji, bezbedan u svom stanu; razgovarao je sa Luizom Kepler pomoću zidnog ekrana. Na njenom licu primećivali su se znaci hirurške rekonstrukcije, još ne sasvim izglađeni, ali Aleks nije ni najmanjim znakom pokazao da je tu činjenicu primetio; nikad ne znaš kako će ko da reaguje na tako nešto. Luiza je bila lukav, pažljiv preprodavac, ali, po njegovom iskustvu, takvi ljudi ponekad imaju i skrivene iracionalnosti, koje je najbolje izbegavati.
<BR>&nbsp;&nbsp;&nbsp;&nbsp;&nbsp;"Imaš indeks?" Želeo je da ovaj posao brzo privede kraju; dugovi čekaju. Ujka Herb je umirao dugo.
<BR>&nbsp;&nbsp;&nbsp;&nbsp;&nbsp;"Svakako. Mogu ga odmah provući kroz moj program za procenjivanje."
<BR>&nbsp;&nbsp;&nbsp;&nbsp;&nbsp;Aleks živahno klimnu glavom. Hitra je. On zadrhta od zime, i pomisli: kamo sreće da sam platio račun za grejanje za prošli mesec. Njegov digitalni termometar pokazuje 8 stepeni Celzijusa. Pogled bačen na prozore pokazuje da se po uglovima stakla raširio mraz: ledena korica. "Nadam se da se možemo saglasiti oko cene, da bude tržišna, ali poštena."
<BR>&nbsp;&nbsp;&nbsp;&nbsp;&nbsp;Luiza se osmehnu i najzad zabode u njega procenjivačko plavetnilo svojih očiju. On palcem pritisnu uveličanje slike i vide da je to prava boja tih očiju; nije upotrebljena čak ni tečnost za prikrivanje natečenih crvenih kapilara, koji su svedočili o gradskim uživanjima.
<BR>&nbsp;&nbsp;&nbsp;&nbsp;&nbsp;"Aleks, nas dvoje smo sklapali poslove i ranije. Znaš da nisam budala."
<BR>&nbsp;&nbsp;&nbsp;&nbsp;&nbsp;On žmirnu. "Zašto? Šta nije u redu?"
<BR>&nbsp;&nbsp;&nbsp;&nbsp;&nbsp;"Knjige, Aleks? Rane video kasete, da. Prva generacija CD, svakako - niko tada nije znao da im je životni vek samo sedam godina, osim ako se konzerviraju. To su retkosti." Njene usne se izviše u ironičnu krivinu.
<BR>&nbsp;&nbsp;&nbsp;&nbsp;&nbsp;"Ove su mnogo ranije od toga, mno..."
<BR>&nbsp;&nbsp;&nbsp;&nbsp;&nbsp;"Svakako, ali koga je briga za to? Linearno čitanje - A-leks?"
<BR>&nbsp;&nbsp;&nbsp;&nbsp;&nbsp;"Pa trebalo bi i ti da pokušaš", reče on hitro.
<BR>&nbsp;&nbsp;&nbsp;&nbsp;&nbsp;"A ti si kao pokušao?" upita ona podsmešljivo.
<BR>&nbsp;&nbsp;&nbsp;&nbsp;&nbsp;"Pa... malčice..."
<BR>&nbsp;&nbsp;&nbsp;&nbsp;&nbsp;"Klinci i sad to uče, naravno. Ali ne dovoljno dugo da se vežu za taj oblik."
<BR>&nbsp;&nbsp;&nbsp;&nbsp;&nbsp;"Ali ovo je bila, hm, književnost budućnosti. Futurska."
<BR>&nbsp;&nbsp;&nbsp;&nbsp;&nbsp;"Njihove budućnosti, naše prošlosti, pa šta?" Visoke jagodice na njenom licu davale su joj uzvišenost i autoritet.
<BR>&nbsp;&nbsp;&nbsp;&nbsp;&nbsp;Luiza malo povuče krzna kojima je bila ogrnuta.
<BR>&nbsp;&nbsp;&nbsp;&nbsp;&nbsp;Aleksovo poznavanje naučne fantastike zasnivalo se uglavnom na movidima; mogao si ih gledati na hiljade. Sad kad je SF žanr bio mrtav, vaskrslo je zanimanje za pradavne, naivne, čudnovato grandiozne SF filmove - ali samo u tehnički prihvatljivom obliku. Našlo se para da se nekoliko hiljada takvih prebaci na movid.
<BR>&nbsp;&nbsp;&nbsp;&nbsp;&nbsp;"Imaju izvestan primitivni šarm", reče on nesigurno.
<BR>&nbsp;&nbsp;&nbsp;&nbsp;&nbsp;"Tako su trome! Tako lišene svesti šta se sve može uraditi sa razvojem radnje." Odmahnula je glavom.
<BR>&nbsp;&nbsp;&nbsp;&nbsp;&nbsp;Aleks reče malo zlovoljno: "Čuj, nisam zvao da ćemo razmenjivati književnokritička mišljenja."
<BR>&nbsp;&nbsp;&nbsp;&nbsp;&nbsp;"Dabome. Koliko ja znam, hteo si ponudu."
<BR>&nbsp;&nbsp;&nbsp;&nbsp;&nbsp;"Da, ali da bude novac odmah. Imam, hm, troškove kao vlasnik nekretnina."
<BR>&nbsp;&nbsp;&nbsp;&nbsp;&nbsp;"Ja ti mogu ponuditi najviše hiljadu dvesta jena."
<BR>&nbsp;&nbsp;&nbsp;&nbsp;&nbsp;"Hilj..." Prvi put u životu Aleks nije morao da glumi da je zapanjen niskom prvom ponudom. Zagrcnuo se, stvarno zakašljao, počeo hvatati vazduh.
<BR>&nbsp;&nbsp;&nbsp;&nbsp;&nbsp;Luiza dodade: "Ako obezbediš da se na tvoj trošak sve to preveze u jedan određeni magacin."
<BR>&nbsp;&nbsp;&nbsp;&nbsp;&nbsp;"Prevez..." Zakašljao se samo još jednom, ali sada samo da bi razbistrio glavu. Hiljadu dvesta, to je kirija za samo dva meseca, ili svota za tri meseca snabdevanja lož-uljem uz ovaj novi porez.
<BR>&nbsp;&nbsp;&nbsp;&nbsp;&nbsp;"Moja ponuda važi jedan dan."
<BR>&nbsp;&nbsp;&nbsp;&nbsp;&nbsp;"Luiza! Nemoj biti smešna."
<BR>&nbsp;&nbsp;&nbsp;&nbsp;&nbsp;Odmahnula je opet glavom. "Nisi ti pratio tržište. Takva roba bila je tražena pre možda deset godina. Više ne."
<BR>&nbsp;&nbsp;&nbsp;&nbsp;&nbsp;"Moj ujak je potrošio bogatstvo samo na časopise. Komplet 'Amazing Stories'. Pamtim kad je nabavio poslednje štampane primerke, one retke, u promenljivom formatu."
<BR>&nbsp;&nbsp;&nbsp;&nbsp;&nbsp;Osmehnula se sa prisenkom naklonosti. "Da, bila je to jedna tehnička moda, ali prolazna, zar ne?"
<BR>&nbsp;&nbsp;&nbsp;&nbsp;&nbsp;"Uzmeš primerak, a on počne da ti se povećava i širi u rukama. Predivno bioinženjerstvo."
<BR>&nbsp;&nbsp;&nbsp;&nbsp;&nbsp;"Ali dosadno, kažu mi. Izmišljeno kad je doba linearnog čitanja bilo već davna prošlost."
<BR>&nbsp;&nbsp;&nbsp;&nbsp;&nbsp;"To nije bitno", reče Aleks. Polako se pribirao i već je nastojao da nađe pukotinu u koju bi mogao ugurati klin u Luizinu staloženost. Ogrnu se krparom čvršće oko nogu koje su mu se kočile od zime. Treba li sad on da skoči i počne da se dernja, da bi stekao neku psihološku prednost, kao i progurao nešto krvotoka kroz smrznuta stopala? Ne, to bi bilo suviše prozirno. On umesto toga samo grmnu, stentorskom snagom: "Pokušavaš me prevariti!"
<BR>&nbsp;&nbsp;&nbsp;&nbsp;&nbsp;Odmahivala je glavom lagano, mudro; njene crvene kovrdže su se rasipale. Morao se diviti njenoj veštini; zadržava izgled savršene smirenosti i dok pokušava da ga opelješi. "Ne razumeš postpismena vremena, Aleks. Mi smo već trgovali posterima, antikvitetnim automobilima, starim muzičkim hitovima, gravmetima. To su stvari za kolekcionare. Knjige nisu."
<BR>&nbsp;&nbsp;&nbsp;&nbsp;&nbsp;"Ogromna istorijska vrednost leži u tom stanu. Sabrana dela svih tih pisaca, majstora onog doba, kad je žanr bio na vrhuncu. Od Andersona do Zelaznija, svi su tu. I Purnel, i Oldis. I Hajnlajn, i Lem. Svi."
<BR>&nbsp;&nbsp;&nbsp;&nbsp;&nbsp;"Ali vrede prokleto malo. Čuj, znam u kakvoj si situaciji. Dozvoli mi da ti..."
<BR>&nbsp;&nbsp;&nbsp;&nbsp;&nbsp;"Ne želim milostinju, Luiza." A želeo je, upravo, milostinju. Ali najpre ćeš je dobiti prerušavanjem, glumom da je nećeš.
<BR>&nbsp;&nbsp;&nbsp;&nbsp;&nbsp;"Oni drugi Herbovi apartmani, u njima je bila stvarno vredna roba." Njegove oči otploviše od kamere, u stranu, izgubljene u uspomenama. "Šteta što ih nije bolje obezbedio."
<BR>&nbsp;&nbsp;&nbsp;&nbsp;&nbsp;"Kad je on počeo da kupuje stanove da bi mu služili kao magacini, to su bili dobri krajevi. S obzirom na kontrolu kirija, to mu je bio i najpametniji način da ih koristi." Ako postignem da Luiza još dugo priča, pomisli on, možda ću stići da smislim neki način da izvučem još koju paricu iz nje.
<BR>&nbsp;&nbsp;&nbsp;&nbsp;&nbsp;"A i sad je", reče ona zamišljeno. "Dobro sam ja poznavala Herba, bio je to jedan od znalaca među kolekcionarima. Odavno sam ja njemu govorila da pobaca te knjige."
<BR>&nbsp;&nbsp;&nbsp;&nbsp;&nbsp;Ovakva obilaženja oko teme bila su standardna taktika svih preprodavaca, ali sad je Aleksa samo nervirala. Pamtio je glasine da je ujka Herb imao nekoliko ljubavnica među ženama koje se bave tim kolekcionarskim i preprodavačkim poslom. Sad je najednom posumnjao da se Luiza, ovako zagledana u daljinu, skupljenih usana, priseća nekih vrelih tajnih sastanaka u prošlosti.
<BR>&nbsp;&nbsp;&nbsp;&nbsp;&nbsp;Njene oči se naglo vratiše iz beskonačnosti i postadoše analitičke. "U redu, nek bude hiljadu petsto jena. To je poslednja ponuda."
<BR>&nbsp;&nbsp;&nbsp;&nbsp;&nbsp;"Besmisleno!"
<BR>&nbsp;&nbsp;&nbsp;&nbsp;&nbsp;"Pozovi me kad se smiriš, Aleks."
<BR>&nbsp;&nbsp;&nbsp;&nbsp;&nbsp;I Luiza nestade; samo još mlazići njene slike curili su po zidnom ekranu.
<BR>&nbsp;&nbsp;&nbsp;&nbsp;&nbsp;Smirio se pomoću jednog movida. Njegov najomiljeniji čitač bio je obložen štavljenom kožom, prilično pohabanom, i imao je veliku cevastu 'kičmu'. Aleks ubaci u čitač cilindar sa filmom Pohota Mohikanaca i poče zadovoljno gledati početne sekvence te istorijske drame, koja se pojavila na svim zidovima oko njega; svuda pijančenje i blud. Zabava je od bitnog značaja za čoveka u ovim usamljeničkim vremenima, kad su svi koji su mogli pobegli već odavno u područja sa toplijom klimom. I suočili se, čak i oni, sa uzdizanjem nivoa okeana, što je davalo 'zaostalima', odnosno onima koji su ostali u dotadašnjim staništima, priliku za divno, zabavno ironisanje.
<BR>&nbsp;&nbsp;&nbsp;&nbsp;&nbsp;Aleks je, ipak, bio pomalo rastrojen zbog svojih nevolja, pa mu je glavni tok radnje brzo dosadio. On otvori čitač, koji je izgledao kao knjiga, ali sa samo jednim listom, i poče ubrzano pregledati jednu po jednu pokretnu sliku unutra. To što je cilindar, uguran u kičmu čitača, sada projektovao na sve zidove, bila je 3D animirana drama, u kojoj su bili podrobnije objašnjeni podzapleti, kao i biografski podaci o nekima od glavnih likova. Aleks dozva istorijska objašnjenja o izvesnim stvarima u tom dobu, i provede duge trenutke čitajući ih; za to vreme akcija na zidovima bila je zaustavljena. On zatim okrete tu jedinu postojeću stranicu, a čitač automatski nastavi radnju drame.
<BR>&nbsp;&nbsp;&nbsp;&nbsp;&nbsp;Aleks je već mesecima pratio zamršeno prepletene tokove radnje Mohikanaca. Bilo je to, za njega, uronjavanje u drevna vremena i mesta; spajalo je fascinaciju književnosti, filmskog spektakla, istorije i filozofije. Pojedine facete zamršenog zapleta mogle su biti prizivane i po nekoliko puta, svaki put u drugom obliku; cele podzaplete gledalac je mogao menjati po volji. Aleks se retko mešao u radnju. Nije voleo da koristi jako interaktivne mogućnosti sistema. Više je voleo da samo prati gipke tokove vremena, da oseća neumoljive konvergencije događaja. Stvarni svet zahtevao je od njega i više interakcije nego što se Aleksu dopadalo; zato nije hteo još više interakcije u ovoj re-kreaciji stvarnosti.
<BR>&nbsp;&nbsp;&nbsp;&nbsp;&nbsp;Jedini starinski delovi Mohikanaca bili su odlomci linearnog teksta, ali bilo je to samo nekoliko pasusa, ništa što bi moglo da zasiti oči. On je ponešto od toga čak i pročitao; na primer, zainteresovao ga je jelovnik koji je pokazivao šta će jesti ovaj Indijanac i ova lepo građena belkinja. Prvo, kaša od kukuruza. Izuzetno neprivlačno. Međutim, belkinja već mljacka ustima, u iščekivanju; a istovremeno pušta kombinezon da se sroza sa njenog tela. Oči indijanskog ratnika se šire. Aleks gleda kako logorska vatra naložena za kuvanje večere baca razigrane talasiće svetlosti na njena bujna prsa obnažena, bodra kao bogate beložute kruške dok veče tone u noć prožetu dimom... i jedna pomisao mu pada na um.
<BR>
<BR>&nbsp;&nbsp;&nbsp;&nbsp;&nbsp;"Aleks", reče kontesa. "Predivne su."
<BR>&nbsp;&nbsp;&nbsp;&nbsp;&nbsp;"Apsolutni rariteti", reče on. Već je hvatao onaj pravi korak, neophodan da bi se postigao uspeh kod ovih ljudi: treba biti ponizan, ali tajanstven.
<BR>&nbsp;&nbsp;&nbsp;&nbsp;&nbsp;"Teško je poverovati, zar ne?" Kontesa je samo malo zabacila plave uvojke. "Da su ljudi stvarno bili takvi?"
<BR>&nbsp;&nbsp;&nbsp;&nbsp;&nbsp;Aleks pojma nije imao šta je ovim htela da kaže. Svejedno, on odgovori: "Oh, da, ništa tako ne preteruje kao preterivanje." Nadao se da je to laki humor. Njegov humor često je i na njega samog ostavljao utisak, čim bude izgovoren, da je posredi 'svinjska ironija'. Ali ovog puta, lak ili ne, promakao je Kontesi, koja se već okrenula da pozdravi neke nove goste što su pristizali.
<BR>&nbsp;&nbsp;&nbsp;&nbsp;&nbsp;Gledao ih je sa onom mešavinom strahopoštovanja i prezira koja je dobro znana svakome ko oseća da su mu prilike u životu bedne. Gle, eno ga gradonačelnik, ulazi sa svojom najnovijom ribom. To je neka ženska sa kožom boje šafrana, glatkom kao u maloletnice, ali sa očima koje su eonima stare. To dvoje ulaze u Kontesin ogromni apartman u centru grada, ali kako ulaze? Kao da plešu, kao da ih nosi neka muzika, neka gavota koju niko drugi ne čuje, oni u piruetama odmiču između grupica ljudi koji se svi tope od ljubaznosti i svi pokušavaju nešto da mole ili traže. Taj gradonačelnik je dripac pun love i večiti glavni dasa na svetskim konverzacionim šou-programima. Kad se spušta veče, nad njegov grad se nadnesu formacije veštačkih oblaka po kojima se projektuju naizmenično reklame za bezalkoholna pića i njegovi portreti, njegovo široko osmehnuto lice.
<BR>&nbsp;&nbsp;&nbsp;&nbsp;&nbsp;Nemoguće! Taj blistavi par donet svojim plesom ulazi u Aleksovu orbitu. "Oooh, čuli smo" istiskuje tri reči iz sebe gradonačelnikova dromfulja, sva zaneta oduševljenjem. "Ti si tako inventivan!"
<BR>&nbsp;&nbsp;&nbsp;&nbsp;&nbsp;Gradonačelnik mrmlja nešto što istog trenutka beži iz Aleksove svesti, jer Aleks ostaje začaran prisustvom ove vazdušaste žene koja kao da nema težinu. On kašljuca, žmirka i kaže: "Oh, ništa to nije, zaista."
<BR>&nbsp;&nbsp;&nbsp;&nbsp;&nbsp;"Jedva če-kam", kaže savršeno izvajana žena, sa potpuno uverljivim oduševljenjem.
<BR>&nbsp;&nbsp;&nbsp;&nbsp;&nbsp;Aleks zausti da nešto kaže, pretura, zapravo, po umu, očajno tražeći nešto duhovito što bi se moglo reći. Ali, gle, 'dromfulja' je već daleko, već je odletela poneta gradonačelnikovom podlakticom za koju se drži, nestala je kao opsena prizvana veštinom nekog uličnog mađioničara. Aleks uzdiše, gledajući kako njen labudovski potiljak zalazi u sledeću grupu babetina rešenih da joj se dive.
<BR>&nbsp;&nbsp;&nbsp;&nbsp;&nbsp;"E, dobro, ali ja ću imati nešto duži razgovor s tobom", kaže Luiza koja se stvorila pokraj njega.
<BR>&nbsp;&nbsp;&nbsp;&nbsp;&nbsp;Sva je zračna od lepote. Njena kosa boje nagorele rđe blago se mreškaa, milije joj ramena - štaviše, guguče, šapuće i komeša se unutar sebe - najnoviji fazon u biotehnologiji kozmetike.
<BR>&nbsp;&nbsp;&nbsp;&nbsp;&nbsp;Aleks prikriva iznenađenje. "Potrajalo je mnogo duže nego što sam ja očekivao", kaže on oprezno.
<BR>&nbsp;&nbsp;&nbsp;&nbsp;&nbsp;"Oh, ne, ti si postao glavna fora." Ona zabacuje tu svetlucavu masu kose.
<BR>&nbsp;&nbsp;&nbsp;&nbsp;&nbsp;"Kad sam prihvatio poziv da, hm, dođem i izvedem svoju tačku, tačkicu, nisam ni sanjao da će se okupiti tako - tako..."
<BR>&nbsp;&nbsp;&nbsp;&nbsp;&nbsp;"Takvo samohvalisavo društvo?" kaže Luiza sa osmehom sumornog saosećanja. "A ja sam znala ko će sve doći - pa sam se zato nametnula Kontesi da pozove i mene."
<BR>&nbsp;&nbsp;&nbsp;&nbsp;&nbsp;"A-ha", kaže Aleks rezervisano. Borio se da učvrsti osećanje da njegova glava nije odletela sa ramena i da sad ne leti iznad gostiju nošena talasima i velovima, eto, naprosto moći i vlasti u ovoj sobi. Kroz najbliži providni zid Aleks vidi brutalne litice od stakla, perspektive koje se smanjuju i spuštaju ka sivim zimsko-ledenim ulicama stvarnosti. Sa neba doleće ne sneg nego grad, juriša i bubnja ka Aleksu, ali se zaustavlja na staklu, samo tridesetak centimetara daleko. 'Neboder' je najružnija reč u jeziku, pomišlja on.
<BR>&nbsp;&nbsp;&nbsp;&nbsp;&nbsp;Pa ipak, deo šarma jednog grada je upravo u tim drastičnim kontrastima: beskućnici kašlju ispred ogromnih restoranskih prozora, a unutra funkcioneri knjigovodstvenih firmi ližu kašičice za desert, ulični prodavci daju fišeke sa vrućim pečenim kestenjem nasmejanim parovima u frakovima i balskim haljinama, po uglovima klonulo leže pijanci, a ulicom klize limuzine sa staklima boje dima.
<BR>&nbsp;&nbsp;&nbsp;&nbsp;&nbsp;Čak i na ovoj prenatrpanoj, prividno prisnoj zabavi postoje kontrasti, iako prekriveni tankim slojem ljubaznosti. U uglu stoji jedna žena koja svojim prkosnim držanjem ruke koju je oslonila na kuk i svojom jadnom haljinicom kaže svima da se očajno bori za društveni uspeh u Gornjem Vestsajdu, iako stanuje u Donjem Istsajdu. Zar ne zna, glupača, da je to tanko i lako oblačenje koje treba da znači 'Ja nisam svesna da je u ovim vašim prostorijama vrlo hladno' fazon isfuran još prošle godine? Aleks blago priteže oko sebe debeli sako od tvida, iznajmljen za ovu priliku.
<BR>&nbsp;&nbsp;&nbsp;&nbsp;&nbsp;"...nikad se ne bih setila da od toga napravim takvu predstavu kao ti", završi Luiza.
<BR>&nbsp;&nbsp;&nbsp;&nbsp;&nbsp;Neverovatno: Luiza zuri u njega sa divljenjem. Aleks uvide da se sve do ovog trenutka klizao po sve novim i novim trenucima kao klizač po ledu. Tek sada se Luizino poštovanje, iskazano skupljenim, naboranim usnama, čvrsto prikačilo za njega; ali to je opet delovalo vrtoglavo, i Aleks uvide da nije čeznuo samo za Luizinim gordim profesionalizmom. Oko njega se komeša i zuji beskrajno mnoštvo ljudi koji za život zarađuju uglavnom tako što su vrlo pametni, imaju nerv, imaju nepogrešiv osećaj za prolazne tokove mode i zastarevanja. Aleksu nije nimalo stalo do takvih. Luiza - njene somotne kretnje, njen opori zdravi razum - da, on to želi. I, dabome, njene kompaktne, svilene obline, koje tako spretno nagoveštavaju prisustvo strasnih tajni.
<BR>&nbsp;&nbsp;&nbsp;&nbsp;&nbsp;Kontesa se materijalizuje pred njim kao jedna od tih novih maglenih tvorevina za zabavu, njen šaputavi glas već je u njegovom sluhu. "Zar ne misliš da je... vreme?"
<BR>&nbsp;&nbsp;&nbsp;&nbsp;&nbsp;"Oh. Oh, da."
<BR>&nbsp;&nbsp;&nbsp;&nbsp;&nbsp;Gomila teče, razmiče se pred njim kao Crveno more. Kontesa izgovara uobičajena saopštenja namenjena svima prisutnima, određuje pravila za aukciju koja će se obavljati u tišini; zatim kićenim rečima predstavlja Aleksa. On se malčice znoji, iako je u svim ovim prostorijama, u skladu sa najnovijom modom, baš hladno. Otvara svoju akten-tašnu i vadi prvi časopis.
<BR>&nbsp;&nbsp;&nbsp;&nbsp;&nbsp;"Ja vam dajem - 'Thrilling Wonder Stories', juni 1940. godine, sa pričom 'Putovanje u nigde'. A tamo smo, verujem, i stigli."
<BR>&nbsp;&nbsp;&nbsp;&nbsp;&nbsp;Njihov smeh je malo napet, prožet iščekivanjem. Njihove pisaljke škrabocaju po aukcijskim kartama.
<BR>&nbsp;&nbsp;&nbsp;&nbsp;&nbsp;"Sledeće, časopis - 'Startling Stories' - sa obećanjem: 'Roman o budućnosti, ceo u ovom broju'. Pa, ako vas budućnost nije zapanjila, vi sačekajte da iziđe neki drugi broj."
<BR>&nbsp;&nbsp;&nbsp;&nbsp;&nbsp;Drečavo šareni SF časopisi gomilaju se na jednom mestu pored njega, a Aleks se postepeno zagreva za ovaj posao. "A sada, romani. Stejpldon, Olaf, Čudak - 'Odd John' - knjiga o jednom supergeniju, koja pokazuje da je i u onim danima biti inteligentan značilo biti čudak. Ovde imamo prvo britansko izdanje, a ovde američko, oba sasvim autentična."
<BR>&nbsp;&nbsp;&nbsp;&nbsp;&nbsp;Luiza ga je gledala sa odobravanjem. Još desetak romana; on je propratio svaki po jednom malom šalom. Planovi za utopijsko društvo. Snovi o tehnologiji.
<BR>&nbsp;&nbsp;&nbsp;&nbsp;&nbsp;Poslužitelji kruže kroz gomilu gostiju, prikupljaju ponude ispisane na tim kartama koje su u sumorno pastelnim bojama. Kontesa mu upućuje zadovoljan osmeh, pokazuje znak u obliku slova 'O' načinjen od palca i kažiprsta, što bi trebalo da znači pun uspeh. Dobro radiš. Fazon je u tome da licitacija teče, da se ponuđena roba prodaje, ali da zabava time ne bude usporena.
<BR>&nbsp;&nbsp;&nbsp;&nbsp;&nbsp;"Drago mi je što vidim takvu veličanstvenu velikodušnost", kaže Aleks i glatko nastavlja. "Imajte u vidu da će vaši prilozi doprineti uspostavljanju prve sasvim bezpapirne biblioteke za, nažalost postojeću, sirotinju. A sad..."
<BR>&nbsp;&nbsp;&nbsp;&nbsp;&nbsp;Zašuškali su od iščekivanja.
<BR>&nbsp;&nbsp;&nbsp;&nbsp;&nbsp;Još malo ih treba draškati, da stvar bude oštrija, oceni Aleks; daj još neki šareni SF časopis. Ovo. Primerak 'Air Wonder Stories' iz aprila 1930. godine. Na korici se vidi leteći tanjir koji kao cirkularna testera proseca sebi put kroz jedan avion. I na kraju, opet jedan 'Amezing Stories'; na ovome je slika Njujorka, horizont sav od oblakodera koji se ruše pod naletom glečera.
<BR>&nbsp;&nbsp;&nbsp;&nbsp;&nbsp;"Ovo nećemo dopustiti, a?" pita Aleks.
<BR>&nbsp;&nbsp;&nbsp;&nbsp;&nbsp;"Neeeee!" odgovara gomila; svi iscereni.
<BR>&nbsp;&nbsp;&nbsp;&nbsp;&nbsp;"Onda, neka nam prošlost zaštita bude!" uzvikuje on, saginje se i džepnim upaljačem potpaljuje hrpu koju je načinio na ložištu Kontesinog kamina. Časopisi su planuli jako - fuuuuUUUFFF! - dajući pravu erupciju narandžastih i žutih plamenova koji se nadimaju i talasaju.
<BR>&nbsp;&nbsp;&nbsp;&nbsp;&nbsp;Još pre deset godina je, naravno, zakonom zabranjeno loženje drveta. Čak i drveta dobijenog cepkanjem starog nameštaja. Udarili bi oni porezu i na ugljen-dioksid koji dahom izbacuješ u atmosferu, kad bi mogli. Ali ovog nevaljalstva nisu se dosetili...
<BR>&nbsp;&nbsp;&nbsp;&nbsp;&nbsp;Krti, stari 'palpovi', vekovno suvi, potpalili su debele romane. Prvo su omotnice pocrnele, onda su kartonske korice počele da pucketaju. Lepak u kičmi knjige se zapali - knjiga poskoči i sama se otvori. Redovi teksta dramatično stoje na otvorenim stranicama u blesku žestokog svetla koje nadire ka njima, guta ih i zauvek isteruje u progonstvo iz ove budućnosti, koju nisu predskazali.
<BR>&nbsp;&nbsp;&nbsp;&nbsp;&nbsp;Vrlo hladna soba ispunjava se šuškanjem; ružičasta vrelina udara u mnoga lica koja netremice gledaju u kamin. Aleks se odmiče korak-dva od blistave lomače. Uvek dođe i taj trenutak. Tek nekoliko nedelja se on bavi ovim poslom, a ipak je čudna snaga ovoga što on radi prozujala nagore i nadole kroz čitav grad, kroz kablove zategnute od društvenih napetosti. Počelo je kao uzgredna zabava, naraslo je u grozničavo-strastvenu modu. Slava preko noći postignuta, sva vrata otvorena pred Aleksom - a sve to po cenu nekoliko hrpa bezvrednih hartijetina.
<BR>&nbsp;&nbsp;&nbsp;&nbsp;&nbsp;Stisnuta lica netremice pilje u ples plamenova, a u stvari gledaju nešto u sebi. Video je ovaj preobražaj na već desetinama zabava, a tek sad je počeo shvatati šta to znači ovim ljudima. Odmah osete vrelinu iz plamena, i to probudi u njima osećaj zabranjene raskoši, podseti ih na rasipničku eru njihovih davnih predaka. U isti mah, lomača znači da će zauvek biti prognana ona vremena olakog optimizma i nemarne hvalisavosti.
<BR>&nbsp;&nbsp;&nbsp;&nbsp;&nbsp;Zato njihovi pogledi posle nekog vremena postanu hladni, kao evo sad dok se 'Amazing' pucketavo raspada, a glereti na njegovoj korici potkovrčuju i uzdižu u crni dim.
<BR>&nbsp;&nbsp;&nbsp;&nbsp;&nbsp;Osveta. Učesnici su željni osvete.
<BR>&nbsp;&nbsp;&nbsp;&nbsp;&nbsp;Hoće da satru tu eru koja ih je zbog svoje nepromišljenosti izdala. Treba vratiti milo za drago onim epohama koje bi ovi današnji ljudi, podsvesno, želeli da oponašaju, a ne mogu, pa ih zato 'preziru'. Epohama davno prošlih rasipništava.
<BR>&nbsp;&nbsp;&nbsp;&nbsp;&nbsp;"Hajde da se mi izvučemo odavde", šapuće mu Luiza.
<BR>&nbsp;&nbsp;&nbsp;&nbsp;&nbsp;Aleks vidi da su gradonačelnik i njegova nova riba zaneseni. Nikome od ovih ljudi on više nije potreban. On je izdajnik koji je za večeras završio sa izdajom. A izdan je, još jednom, ujka Herb.
<BR>&nbsp;&nbsp;&nbsp;&nbsp;&nbsp;Luiza i on se provlače postrance; niko na to ne obraća pažnju, svi gledaju u vatru koja tutnji sve jače. Luiza se pritiska telom uz njega: obećanje nagrade koje će tek doći. Njen ledeni profesionalizam se istopio dok se soba zagrevala, to toplo zračenje je nekako zagrejalo i nju, kolekcionarku.
<BR>&nbsp;&nbsp;&nbsp;&nbsp;&nbsp;Krećući se po debelom tepihu, sve bliže vratima, on vide da to što je izveo nije nikakva površna, otkačenjačka zabava za jedno veče. Ogrejani ovim plamenom, ljudi su se uspravljali, počinjali se držati ponositije. On je ovim ljudima dao dozvolu da zbace sa sebe mrtvu ruku prošlosti.
<BR>&nbsp;&nbsp;&nbsp;&nbsp;&nbsp;A greh, što u već preopterećeni vazduh ovog grada ubacuju još malo ugljen-dioksida, samo je dodavao celoj stvari začin uzbudljivosti. Aleks je i nehotice oslobodio ovaj narod. Možda im čak i dao nadu.
<BR>&nbsp;&nbsp;&nbsp;&nbsp;&nbsp;On pohita sa Luizom u hladnu noć koja kao da ih je pozdravljala nekom čudnom dobrodošlicom.
</P></TD></TR></TABLE>
<P class="next">
<A HREF=p2.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
