<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>Jan Mekdonald: PREMA KILIMANDŽARU
<P>&nbsp;&nbsp;&nbsp;&nbsp;&nbsp;Svakoj knjizi sleduje inskripcija. Ispisala sam svoje ime crnim mastilom na unutrašnjoj strani platnenog poveza, ali slogovi su oštri i sudaraju se u ovoj zemlji prošaputanih, šuštavih glasova i snažnih suglasnika. Koliko je bolje ime koje mi je Langriš dao: Mesec, sa velikodušnim, kružnim samoglasnicima nalik na dva oka, dve duše koje gledaju sa stranice. Jedna polovina T.P.-jevog poslednjeg poklona, ovaj dnevnik, u platnenom povezu, u prisnoj 'Liberti' štampi; čuvam ga, držim uz sebe, druga i ispovednika. Prema T.P.-jevom drugom poklonu postupam sa manje pažnje: crna krila vilinog konjica iskidana su od udara, nosači polomljeni kao ptičje kosti. Šuma već radi na njima, pretvara organsku plastiku u kapave stalaktite crne sluzi.
<BR>&nbsp;&nbsp;&nbsp;&nbsp;&nbsp;Prošlo je više od sata otkad sam umakla ritmičkom zvuku helikoptera u pesmi Čage; moje prinudno sletanje mora da im je izgledalo dovoljno ubedljivo da bi odustali od lova. Izvini, T.P., ali ti bi razumeo: letela sam preko krošnji prema visokom rubu Čage sa dva 'Noćna sokola' kenijske ratne avijacije za sobom, i očekivala da svakog trena budem raznesena u ništavilo toplotno navođenim projektilom 'zvezdana pruga'; u takvoj situaciji, mogućnosti su donekle ograničene. Izvini zbog mikrolita, T.P. Ali biću dobra prema dnevniku, obećavam.
<BR>&nbsp;&nbsp;&nbsp;&nbsp;&nbsp;Ponovo gledam ta slova: Mesec. Koliko je života sadržano u potrazi za našim pravim imenima, za hrpom ideograma koji nas iskazuju onakve kakvi zaista jesmo? Neki, kao T.P. Kostelo, zadržavaju pravu ličnost u svođenju na inicijale. Neke bliske, prijatne duše nikada ne postanu ništa više od svojih krštenih imena, dok je drugima ime beskorisni dodatak, a pravi identitet leži im u prezimenu, kao tebi, Langriš. A neki ličnost pronađu samo u imenima koja privlače sebi. Mesec. Ne mogu to sami da uvide, neko drugi treba da im kaže šta su. Mesec. Langriš. T.P. Naši igrači. Ne, izostavila sam jedan vitalni dodatak za dramatis personae: planinu.
<BR>&nbsp;&nbsp;&nbsp;&nbsp;&nbsp;"Široka kao čitav svet; velika, visoka i neverovatno bela na suncu": Hemingvej ju je opisao. Za Masaije to je NgajQ Ngai, Božja Kuća; ali najjednostavnije je i najupečatljivije njeno ime na svahiliju: Kilima Njaro, Bela Planina.
<BR>&nbsp;&nbsp;&nbsp;&nbsp;&nbsp;Nikada ne zaboraviš prvi pogled na planinu, kao što nikada ne zaboraviš prvi, nervozni, uzbudljivi pogled na telo ljubavnika. Kada sam prvi put doletela u Ol Tukai, oblaci su visili nisko preko planine, ali njeno prisustvo i dalje se moglo osetiti, poput Boga na Sinaju. Dok sam intervjuisala Langriša u njegovoj kancelariji, pažnja mi je neprekidno bila ometana dok su se iza prozora poslednje krpe oblaka rastvarale i razilazile, a taj zapanjujuće beli predeo hvatao afrički suton i tinjao u njemu. Omađijana: gledala sam kako se senke penju preko natprirodnih geometrija tuđinske šume sve dok i poslednji crveni sjaj nije zgasnuo u snegu. Nikada ne zaboraviš; kao prvo, naelektrisano istraživanje ljubavi, čuvaš to kao toplu tajnu u srcu.
<BR>&nbsp;&nbsp;&nbsp;&nbsp;&nbsp;Ponovo, moje ime zapisano crnim mastilom na unutrašnjoj strani prednje korice dnevnika u platnenom povezu. Mnogo sam razmišljala o tome šta bi u tom dnevniku trebalo da čuvam. Neoviktorijanski almanah čudesa i užasa, sa svakim urednim zapisom na bakarnoj pločici koji počinje: Dana..., leta Gospodnjeg 20...? Primamljivo. Ali moj izbor saputnika nalaže drugačije. T.S. Eliot. Džozef Konrad. Tomas Merton. Nije to toliko pohod u unutrašnjost koliko hodočašće kroz mračne predele duše. Langriš kao Sveti Gral? Poređenje bi prijalo tom nadmenom gadu.
<BR>&nbsp;&nbsp;&nbsp;&nbsp;&nbsp;U rano popodne naišla sam na ostatke starog Istraživačkog centra Ol Tukai. Tanani preobražaj tvari: birala sam put između rastinjem prekrivenih kostiju nekoliko minuta pre nego što je dosadno golicanje poznatog preraslo u prepoznavanje. Proždrljivi šumski život odavno je pretvorio organske materijale u sopstvenu matricu cevi, lepeza i potoka plavog lišaja. Sve se izmenilo, u potpunosti. Prošlo je manje od godine otkad je linija napredovanja progutala centar; sada samo betonski i čelični kostur nameće neku vrstu ljudske geometrijske discipline biološkoj anarhiji. Zastala sam načas prisetivši se Langriševe kancelarije. Kilimandžaro je bio izgubljen iza talasa i talasa šume, raspoloženje je bilo neobično, a ja nisam bila sigurna u sopstvena osećanja. Iz divljine se začula cvrkutava, zvonka muzika, nalik na dečje eksperimentisanje sintisajzerom, jeziva i tuđinska. Nikada nisam videla ono što je pevalo tu pesmu.
<BR>&nbsp;&nbsp;&nbsp;&nbsp;&nbsp;Neću ovde provesti noć. Sećanja su prejaka.
<BR>
<BR>&nbsp;&nbsp;&nbsp;&nbsp;&nbsp;Razrogačena i izgubljena u čekaonici na aerodromu u Najrobiju. Bila sam u Keniji čitavih pola sata i još sam se ljuljala od afrikanštine svega toga. Kada sam sišla iz aviona po tmurnoj, sivoj kišici praskozorja, umalo nisam poljubila asfalt; to mesto je svakako bilo predodređeno za kanonizaciju, mesto gde se zapanjujuće nadarena devojka, spisateljica iz grada Dablina koja je napisala onu knjigu o onom fenomenu ovog veka, prvi put susrela sa površinom Afrike. Sada, sa dve torbe na betonu, čekajući i čekajući dok su sve vreme oko mene taksiji, iznajmljena kola, limuzine i autobusi odvozili moje saputnike u Šeratone, Hiltone, Interkontinentale, Ramade, PanAfrike, afrikanština svega toga počela je malo da bledi. Stigao je još jedan avion i novi putnici izbljuvani su u zemlju predaka. Posmatrala sam uzletanje svog aviona, dalje, u izlazak ogromnog sunca. Sunce je dobro odskočilo i prileglo na posao kada je prljavi beli kamionet 'pežo' sa nečim što je ličilo na malu staklenu baštu zašrafljenu pozadi skrenuo na parkiralište. Prozor se spustio, lice nervozne sove odmerilo me je iza ogromnih naočara i konačno grmnulo najdražim, najprljavijim dablinskim naglaskom: "Torbe pozadi. Ti napred. Kazniće me ako se budem ovde zadržavao; šta će da mi urade?"
<BR>&nbsp;&nbsp;&nbsp;&nbsp;&nbsp;"Kazniće vas?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;T.P. Kostelo: dopisnik Irskog Tajmsa iz Istočne Afrike; veza, mentor, na kraju, najbolji prijatelj; jedini muškarac u Keniji koji je bio dovoljno blesav (ili dovoljno lišen para) da bude spreman da deli sa mnom kancelariju. I najgori vozač koga sam ikada upoznala. Neki ljudi se rode kao loši vozači. Neki to postignu vremenom; za T.P.-a to je bilo veliko društveno dostignuće. Dok smo išli kružnim putem brzinom koja je ostavljala gumu na asfaltu, on me upita: "Kakav veš imaš na sebi?"
<BR>&nbsp;&nbsp;&nbsp;&nbsp;&nbsp;Zapitavši se kakvog sam to perverznjaka sebi natovarila na vrat, rekla sam mu.
<BR>&nbsp;&nbsp;&nbsp;&nbsp;&nbsp;"Baci to", reče on. "Samo pamuk. Najlon zadržava vlagu. Možeš da dobiješ gljivice. Šta možeš da dobiješ?"
<BR>&nbsp;&nbsp;&nbsp;&nbsp;&nbsp;"Gljivice?"
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Dok smo grmeli širokim bulevarima u centru Najrobija, primetila sam da prolazimo kraj blistavih nebodera sa imenima poput Šeratona, Hiltona, Interkontinentala, Ramade, PanAfrike.
<BR>&nbsp;&nbsp;&nbsp;&nbsp;&nbsp;"A gde mi to idemo?" (Eksplozija trubljenja kada je kamionet 'pežo' krenuo da obilazi glomazni zeleno-žuti opštinski autobus, pravo pred nailazeći kombi 'nisan': nikada ranije nisam zaista videla izraz kakav je bio na licu tog vozača.)
<BR>&nbsp;&nbsp;&nbsp;&nbsp;&nbsp;"U 'Kenijsku gostionicu Ostrvske misije'. Udobno je, čisto, u centru, a da ne moraš svaki put kad otvoriš prozor da se nadišeš dizel-isparenja, tiho je - većina gostiju su misionari na odmoru - gospođa Kivebulaja, vlasnica, misli da su irske devojke učtive, tihe, šarmantne i da se lepo ponašaju - molim te, ne razbijaj joj iluzije - i iznad svega, jevtino je. Što će reći, meso jeste možda malo žilavo, ali možeš sebi da ga priuštiš."
<BR>&nbsp;&nbsp;&nbsp;&nbsp;&nbsp;Zaneli smo se na prilazni puteljak koji je strmo krivudao i zaustavili se naglo ispred zgrade opuštenog izgleda sa crvenim crepovima, blage mešavine kolonijalnog stila i etničkih blokova od pečene opeke. T.P. Kostelo je zapetljao nešto oko zadnjeg dela 'pežoa' i pojavio se sa mojim koferima i zanjihana tri pileta privezana zajedno za noge.
<BR>&nbsp;&nbsp;&nbsp;&nbsp;&nbsp;"Moji komplimenti gospođi Kivebulaja", reče on, pruživši kofere i piliće gerijatrijskom nosaču odevenom u gotovo nadahnjujuće neukusni sako. T.P. nagna motor da vrisne, pripremajući se za novi balistički skok u saobraćaj. "Ulica Toma M'boje, broj 224b!" viknu on i sjuri se među ulice.
<BR>&nbsp;&nbsp;&nbsp;&nbsp;&nbsp;Nikada ranije nisam jela pileći bubac - to je očito donekle lokalni delikates. Uživala sam u njemu više nego što je trebalo.
<BR>&nbsp;&nbsp;&nbsp;&nbsp;&nbsp;Utisci iz mojih svezaka: skice penkalom u onom ranom svetlu, kada najbolje vidimo.
<BR>&nbsp;&nbsp;&nbsp;&nbsp;&nbsp;Dim drveta, govna i dizel, ulični parfem; iznojen iz crvene zemlje kao feromon.
<BR>&nbsp;&nbsp;&nbsp;&nbsp;&nbsp;Divna neprikladnost: patricijsko lice pukovnika Sondersa, zastrašujuće na raskršću Univerzitetskog puta i ulice Koinange. Da li ga sva ta crna lica nagone da oseća da je ponovo na staroj, dobroj plantaži? Moram da poručim pileći bubac sa pomfritom i buter-rolnom.
<BR>&nbsp;&nbsp;&nbsp;&nbsp;&nbsp;Neki muškarac odeven kao Arapin gura nešto nalik na malu pseću kućicu na točkovima avenijom Kenijata. Spori užas kada načas vidim unutra sjaj ljudskih očiju: žena, umotana u muslimansko crno, izuzev šaka i očiju...
<BR>&nbsp;&nbsp;&nbsp;&nbsp;&nbsp;Hilton je ekstravagantno ponosan na svoju englesku ribu sa čipsom koju služe u primercima londonskog Tajmsa. T.P. mi priča o izvesnom novinaru koji odlazi tamo svakodnevno da naruči specijalitet, baci ribu i čips i pročita novine.
<BR>&nbsp;&nbsp;&nbsp;&nbsp;&nbsp;Grad plesa: ljudi se kreću ulicama kao da su tečni, kao da prate mentalni ritam bubnjeva i žica.
<BR>&nbsp;&nbsp;&nbsp;&nbsp;&nbsp;Nehajna potkupljivost policije: T.P.-jeva konzerva 'KitKat'-a u kaseti 'pežoa' gde drži mito za saobraćajne prekršaje. Posle savršeno poštene policije, možda je najbolja ona savršeno korumpirana. Snage ženske pijace...
<BR>&nbsp;&nbsp;&nbsp;&nbsp;&nbsp;Kao grad pod opsadom, Najrobi se prema toj činjenici ophodi izuzetno kavaljerski. Otkad se paket spustio prošle godine u nacionalnom parku Nijandarua, otvorivši drugi front, računam da Najrobi ima još oko hiljadu dana pre nego što se zidovi rastinja koje nadire budu spojili. Ali život se nastavlja sa veselim odsustvom zanimanja što zapanjuje ovu evropsku devojku, koja bi trčala okolo izbezumljeno i objavljivala neumitni pad neba. Nezainteresovanost ili afrički fatalizam? Za ovu belu devojku, ovu m'zungu, to je previše nalik na metaforu smrti.
<BR>&nbsp;&nbsp;&nbsp;&nbsp;&nbsp;Svakom gradu sleduju sopstvene opštinske opsesije: u Dablinu je to mesto za parkiranje kola, u Najrobiju foto-kabine koje rade na sitniš.
<BR>&nbsp;&nbsp;&nbsp;&nbsp;&nbsp;T.P.-jeva kancelarija sastojala se od tri prostorije iznad 'Pežoovog' servisnog depoa za Dolinu Rift u ulici Toma M'boje, gde je on očigledno pružio utočište čitavoj porodici azijskih izbeglica: majka na telefonu, kćerka jedan za pisaćom mašinom, kćerka dva na recepciji, otac računovođa, prvi sin referent za dokumentaciju, drugi sin kurir, dostojanstvena baka zadužena za kuvanje chai-ja. Ono što me je zapanjilo bila je njihova neprestana paklena zauzetost. Pretpostavljam da su bili prestravljeni mogućnošću da ih T.P. sve đuture izbaci na ulicu Toma M'boje; a on je svakako upravljao svojom kancelarijom sa samouverenim samozadovoljstvom malog, dobrodušnog diktatora.
<BR>&nbsp;&nbsp;&nbsp;&nbsp;&nbsp;Za hiljadu šilinga mesečno, sledovalo mi je ono što je T.P. nazivao 'Stolica kapetana Kirka', sto, telefon, fototkopirka, deo vremena na astmatičnom tekst-procesoru, povremeni povlašćeni pogled bačen u posebno zamračenu sobu gde je faks-mašina sedela kao predsedavajuće božanstvo, neograničena količina chai-ja i keksa, uz zadovoljstvo koje je pružala duhovitost, mudrost i praktično neprekidno zakeranje T.P. Kostela na račun njegovog neposredno pretpostavljenog, čoveka po imenu Jakobelini.
<BR>&nbsp;&nbsp;&nbsp;&nbsp;&nbsp;I dok sam sedela i pila chai, zaokupljena bitkom sumnjivog ishoda sa tekst-procesorom, dok sam provodila čitava popodneva u čekanju da me operater poveže sa nekim malim šrafom u velikoj zagonetnoj mašini naučnika i istraživača, prvi susret čovečanstva sa oblicima tuđinskog života napredovao je prema meni brzinom od stotinu neumoljivih metara na dan.
<BR>&nbsp;&nbsp;&nbsp;&nbsp;&nbsp;Ponekad sam pomišljala da bi najlakše bilo da naprosto sednem i sačekam da to dopuzi do ulice Tom M'boja, uz stepenice i u kancelariju.
<BR>
<BR>&nbsp;&nbsp;&nbsp;&nbsp;&nbsp;Čak i profesionalna imaginacija posustaje pred licem Čage. Opisi su neuspešni, samo analogija može da prenese nekakav utisak o ovom predelu kojim putujem. Iskustvo najbliže tome jeste vreme provedeno sa Langrišem na obali, kada sam radila na knjizi; naša istraživanja grebena sa maskom za ronjenje, disaljkom i perajima. Razapeti na površini, zagledani dole u podzemni svet kao Olimpljani na odmoru. Bože, kako sam izgorela! Te noći, u bandi; vetar u palmama i čegrtanje rogozine; Langriševe ruke seku limun, utrljavaju mi sok u kožu... Nežno, bolno, gotovo halucinantno vođenje ljubavi, ja odozgo - je li to bila tutnjava i razlamanje talasa na grebenu, rika moje rođene krvi i kostiju, ili Langriševa pesma, u meni?
<BR>&nbsp;&nbsp;&nbsp;&nbsp;&nbsp;Preoblikujte sebe u nekog dugonogog hitinskog zglavkara koji cunja po koralnom grebenu, i uhvatićete taj osećaj. Svetlost koja dopire kroz baldahin balona, mešina, lepeza, kišobrana ima neki podmorski kvalitet; podmorski i crkveni, ciklorama boja kao svetlost u potopljenoj katedrali. Ponovo analogija.
<BR>&nbsp;&nbsp;&nbsp;&nbsp;&nbsp;Počinjem da se pitam hoće li moje zalihe biti dovoljne, pripremila sam se za dvadeset dana, možda potraje taman toliko samo da stignem do nižih padina planine. Haotični Čaga-život brka mi osećaj za vreme i udaljenost, ne mogu da procenim dokle sam, i za koje vreme, došla. Bila sam tako sigurna, tada, a sada me zapanjuje sopstvena glupost zbog pomisli da mogu pronaći jednog čoveka, koji možda nije, ako ću da budem poštena prema sebi, što retko jesam, uopšte među živima, u pet hiljada kvadratnih kilometara, bukvalno, drugog sveta.
<BR>&nbsp;&nbsp;&nbsp;&nbsp;&nbsp;Hvala Bogu za odane saputnike! Konrad, brat u istraživanju srca tame; Eliot, kartograf pustinje ljudskog srca; Merton, hodočasnik u oblacima neznanja na obrušenom rubu vere. Oni znaju šta znači uputiti se u nepoznato područje, u krajnje subjektivnu tamu unutrašnje divljine.
<BR>&nbsp;&nbsp;&nbsp;&nbsp;&nbsp;Neke spore napadaju moj primerak Semena razmišljanja, vinilni omot puca u majušne crvene bradavice. Zaprepašćujuća je upornost tih gotovo nevidljivih mrljica života; uprkos rigoroznim nastojanjima da se rešim svih materijala sa plastičnom ili petrohemijskom osnovom, one i dalje uspevaju da mi male akrilne završetke rezervnih pertli pretvore u sumporno žute pupoljke. Ironično je da, posle tri godine najpomnijeg mogućeg naučnog istraživanja na planeti, istraživači jedino mogu da zaključe da je pseudo-rastinje (njihova reč, ne moja, molim vas) Čage na ugljeniku zasnovan oblik života grupisan oko dugačkih lanaca nečega što izgleda kao polimeri, nasuprot aminokiselinskoj i proteinskoj osovini zemaljskog života. Fraza 'Plastična šuma' ušla je u svetski rečnik uprkos protestima istraživača koji su tvrdili da ona uopšte nije plastična, već da je pre u pitanju dugački lanac samoreprodukujućeg ugljenovodoničnog pseudo-polimera. Ipak, ispostavilo se da je ono prvo efektnije.
<BR>&nbsp;&nbsp;&nbsp;&nbsp;&nbsp;Rasprostranjena imaginacija zamišlja mirise ovog mesta kao u nekoj rasformiranoj rafineriji nafte. Stvarnost je sasvim drugačija: u osnovi su ulja i mošusi, začini i mirisi koji deluju izluđujuće poznato, iako pamćenje ne može sasvim da im odredi mesto... Seks. Čaga miriše na seks.
<BR>&nbsp;&nbsp;&nbsp;&nbsp;&nbsp;Industrijsko-hemijska analogija može biti veoma blizu istine. Čaga je samo delimično fotosintetska (a to je onaj deo koji, izgleda, operiše sistemom potpuno drugačijim i mnogo delotvornijim nego zelena zelena trava doma mog); neki njeni delovi koriste temperaturne diferencijale, drugi upotrebljavaju katalitičke hemijske reakcije, neki upošljavaju snagu vetra, neki su izuzetno efikasne toplotne pumpe, dok ostali i dalje generišu elektricitet pravo iz nečega što se može opisati samo kao sunčane ploče. Neki, poput korala na koje veoma podsećaju, hrane se vazdušnim bakterijama, neki bukvalno jedu kamen. Svi su međusobno povezani u strahovito složene hijerarhije simbioze. Zaprepašćeni biolozi koje sam intervjuisala zbog knjige smatraju da bi bile potrebne decenije da se objasni samo jedan sistem simbioze. Najskorašnjije teorije, koje će biti dodatak završenoj knjizi, prenose analogiju sa fabrikom pod mikroskop; na ćelijskom nivou, ti organizmi više liče na mašine nego na biološke entitete.
<BR>&nbsp;&nbsp;&nbsp;&nbsp;&nbsp;Henri Forde, pokrij se ušima: hoće li Industrijska šuma da svrgne Plastičnu šumu u medijski zadojenom umu savremenog čoveka? Ako je iole verovati T.P.-jevim izvorima (a zar su oni ikada bili nepouzdani?), jednokrevetni apartmani u Hiltonima, Šeratonima, Interkontinentalima, Ramadama i PanAfrikama upravo su puni kibernetičara iz Silicijumske doline, bistrih tevtonskih mikroinženjera, logičkih projektanata na makrobiotici i zakikotanih dizajnera Soni-Nihon čipova; svi se bave istrebljivačkim ratovanjem ne bi li prvi doneli kući blistavo otkriće sopstvenom rodu Homo polycorporatusa. Izvinite, momci, ali Dobre Vesti iz Čage glase da je kooperacija daleko bolja od konkurencije, i da napreduje prema vašim apartmanima plaćenim sa računa kompanije brzinom od stotinu metara na dan.
<BR>&nbsp;&nbsp;&nbsp;&nbsp;&nbsp;Danas sam videla dugorepog majmuna; nervozne oči u treperavom baldahinu. Na leđima su mu izrasla rebra sa opnama, nalik na neki ostatak iz doba dinosaurusa. To nisam primila kao dobro znamenje.
<BR>&nbsp;&nbsp;&nbsp;&nbsp;&nbsp;Provešću noć u ruševinama stare lovačke kuće na koju sam neočekivano nabasala; sećanje na dane kada su zebrasto-prugasti minibus-folksvageni nosili sa strane načičkane 'Nikone.' Mora da se prizna da je Čaga, ako ništa drugo, zemlji vratila dostojanstvo i mir. Ovi obronci Kilimandžara deluju staro onako kako to tle u Evropi nikada neće moći; zaslužuju poštovanje zbog svoje starosti. Okačila sam mrežu za spavanje na verandi stare lovačke kuće. Nameravala sam da pišem, kuvam, perem se, radim nešto; ali obuzela me je nekakva seta. Gotovo kao obraćanje jednog duha drugom, dok sam se gubila među zracima zelene svetlosti. Krhki trenutak gubitka saznanja o sebi, kada je svest potpuno uronjena u neku drugu, kada i najmanji drhtaj samosvesti remeti mirnu vodu i odraz treperi i mreška se. Vreme izvan uma. Čula sam ga. Čula sam njega, njegov glas, tamo napolju, glas u solo-letu iznad akorda šumske pesme. Čujem te, Langriš. Dolazim.
<BR>&nbsp;&nbsp;&nbsp;&nbsp;&nbsp;Pre mraka, mali proplanak na kome je stajala napuštena kuća oživeo je zvonkim pesmama. Cvrkut, brbotanje, u međusobnom skladu i izvan njega. Kada je prvo od njih izišlo iz sve gušće tame, ustala sam; samo nekoliko, isprva, a onda glavnina, procesija stvorenja nalik na blago svetlucave meduze kotrljala se i nadimala kroz vazduh. Razdvojila su se oko kuće kao reka oko kamena; još su navirala da bi se razilazila oko mene kada sam legla u razapetu mrežu, iz tame, dalje, ponovo u tamu.
<BR>
<BR>&nbsp;&nbsp;&nbsp;&nbsp;&nbsp;Reći ću vam tačno gde i kada sam se zaljubila u Pitera Langriša: 17. marta, u 10:20 uveče, kraj kolica sa pićem u vrtu rezidencije irskog ambasadora. Mogu čak i da vam kažem šta smo pili - ja: 'Džona Džejmsona', fino, samo sa jednom kockicom leda; on: 'Glenlivet' koji se nekako našao u strogo patriotskim zalihama alkohola Njegove Ekselencije.
<BR>&nbsp;&nbsp;&nbsp;&nbsp;&nbsp;Godišnji ambasadorski prijem na Dan Svetog Patrika vrhunac je godine za zajednicu stranaca. Bili sa juga ili sa severa, svi su Irci u noći Svetog Patrika. Radnici-volonteri, inženjeri razvoja, sestre-učiteljice, seoske babice, prevodioci Biblije, pomeriće i nebo i zemlju samo da bi se našli tamo, na lumperajki Njegove Ekselencije. Na čelu svakog spiska gostiju bio je T.P. Kostelo: bilo je opšte poznato i nikada nije zvanično demantovano da Njegova Ekselencija radije odlazi u ulicu Toma M'boje broj 224b kada želi da zaista sazna šta se dešava u svetu, izbegavajući tako tegobne mlinove diplomatskih obaveštajnih službi koji bi ga izmrvili u izuzetno fino brašno.
<BR>&nbsp;&nbsp;&nbsp;&nbsp;&nbsp;Kao zemljakinja i T.P.-jeva koleginica, imala sam obezbeđenu zlatom opervaženu pozivnicu; znajući za svoju težnju da pijem sve do horizontale - što nisam naročito želela da uradim u prisustvu sestara-učiteljica, ruralnih babica, prevodilaca Biblija, ambasadora i tako dalje - pomislila sam da odbijem, ali T.P. mi je došapnuo da bi možda bilo u mom najboljem profesionalnom interesu da prisustvujem. Za tu priliku kupila sam haljinu, najbolju koju sam sebi mogla da priuštim i koja se u Najrobiju mogla naći.
<BR>&nbsp;&nbsp;&nbsp;&nbsp;&nbsp;Dve nedelje svakodnevnog izlaganja T.P.-jevoj vožnji nisu me ipak učinile imunom na obilaženje u kružnom toku brzinom od četrdeset: dok je izbegavao crvene taksije 'Kenatko', objasnio mi je da je došao do izvesnih informacija po kojima bi izvesni pojedinci visokog ranga u vezi sa izvesnom međunarodnom istraživačkom zajednicom mogli da prisustvuju izvesnoj ambasadorskoj lumperajki ce soir.
<BR>&nbsp;&nbsp;&nbsp;&nbsp;&nbsp;"Nisam znala da ima i Iraca koji su uključeni u projekt."
<BR>&nbsp;&nbsp;&nbsp;&nbsp;&nbsp;"Oh, i nema ih", reče T.P., prestravivši sirenom jato pešaka. "Ali biti viđen i biti gostoprimljiv prema naučnoj zajednici predstavlja dobro društveno i još bolje političko ponašanje. Sve su to počasni Irci za jednu noć."
<BR>&nbsp;&nbsp;&nbsp;&nbsp;&nbsp;Duhovi i iluminacije: mnoštvo iznajmljenih smokinga i gotovo luksuznih večernjih haljina bilo je obasjano napolju svećama na visokim držačima i podmazivano neprekidnim prisustvom posluge, uz bele osmehe i sveže ispeglane manžete. Zamaskiranu čašom 'Dž.Dž.'-a, T.P. me je vodio pored tupog stenja do značajnijih kota u pejsažu. Ektomorfni Norman Bejts u razgovoru sa kaluđericom. 'Nikolas van Renzberg, supervizor projekta u centru Ol Tukai; Veliki Bljak, među nama, pomalo drkadžija.' Laurel i Hardi u svađi pod svetlom sveća, žena vrane kose u haljini kojom je zaslužila moje beskrajno neprijateljstvo, u pokušaju, neuspešnom, da ih pomiri. 'Konrad Lorens iz Ol Tukaija, Bucmasti Belgijanac i Hako Lemendžavi, Finac Folirant, iz Nijandarue. Lord Visoki Izvršni Direktor, i Lord Visoki Sve Ostalo. Nema ljubavi između dva istraživačka centra. Prefinjeno i krajnje blesavo mlado stvorenje između njih jeste Anabel Paskvali, viši botanički supervizor iz Ol Tukaija. Imao sam nekada sa njom kratku, slatku i krajnje divnu ljubavnu vezu.'
<BR>&nbsp;&nbsp;&nbsp;&nbsp;&nbsp;Želela sam da saznam više o toj kratkoj, slatkoj i krajnje divnoj ljubavnoj vezi, ali T.P. je krenuo dalje do neke niske i tipično stroge Amerikanke u haljini Nine Riči i crvenim 'Ribok' patikama ("Stvarno, ovi iz Kolonija; neukus im je nacionalna vrlina") usred predavanja ambasadoru koji se diplomatski dosađivao i krišom tražio cigarete po džepovima. "Doroti Bejzin. Obezbeđenje projekta. Ona je smislila zone vojne zabrane oko Čage. Jednom sam pokušao, Bog sveti zna zašto, da proćaskam sa njom na koktelu u Hiltonu, a ona me je pitala kako bih voleo da mi nabije koktel-čačkalicu u kurac." Usamljeni muškarac kraj kolica sa pićem sa perčinom i licem nalik na Jejtsovu pesmu. "A. E sad. Ovaj bi mogao da ti bude zanimljiv. U stvari, od svih ovde okupljenih visokih zvanica, rekao bih da bi on najbolje isplaćivao dividende. Piter Langriš, direktor ksenobiotike, šta god to bilo, i kolega Kelt, mada od roda Pictii umesto od roda Hibernii. Ako ti u knjizi treba dašak severa, on je dečko s kojim treba da popričaš. Ima više divljih i neverovatnih teorija o Čagi nego što možeš da zamisliš. Tuđinci su njegova mala omiljena opsesija."
<BR>&nbsp;&nbsp;&nbsp;&nbsp;&nbsp;"Upoznaj nas ovog istog trena, Kostelo."
<BR>&nbsp;&nbsp;&nbsp;&nbsp;&nbsp;T.P.-jev osmeh zaledio se na licu.
<BR>&nbsp;&nbsp;&nbsp;&nbsp;&nbsp;"Oh, sranje. Jakobelini je upravo doskakutao sa po dva balona silikona na obe ruke. Mislio sam da je dovoljno daleko, dole u Daru. Moram da nađem izgovor za to što sam zajebao stvar. Bolje da odem i izrazim mu svoje devoirs. Ponašaj se pristojno. Šta ćeš da radiš?"
<BR>&nbsp;&nbsp;&nbsp;&nbsp;&nbsp;"Ponašaću se pristojno."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Koliko god Južni Pacifik bio odvratan, jedne čarobne večeri možda ćeš videti stranca, i sve to... upravo u tom trenutku, oči su nam se srele, i zadržale tako. Pokušala sam da uskladim svoju orbitu sa njegovom, provlačeći se uz izvinjenja između sestara-učiteljica, ruralnih babica, prevodilaca Biblija.
<BR>&nbsp;&nbsp;&nbsp;&nbsp;&nbsp;Usput prislušnuto: "Probala sam da ga navedem da priča o krvi, ali nije hteo!" (Zatim, još žešće) "Nije hteo!"
<BR>&nbsp;&nbsp;&nbsp;&nbsp;&nbsp;"Sigurna si da si se setila motorne testere?"
<BR>&nbsp;&nbsp;&nbsp;&nbsp;&nbsp;"Mislim, možeš li da zamisliš, izlazi sa istom devojkom već deset dana?"
<BR>&nbsp;&nbsp;&nbsp;&nbsp;&nbsp;"A onda mi je ispričao o tom psihopati..."
<BR>&nbsp;&nbsp;&nbsp;&nbsp;&nbsp;"Da, ali kakav je, zapravo, kreten bio Prust?"
<BR>&nbsp;&nbsp;&nbsp;&nbsp;&nbsp;"Znaš, ponekad ujutro ustanem i osećam se tako... Antipodno, znaš?"
<BR>&nbsp;&nbsp;&nbsp;&nbsp;&nbsp;Stigli smo jedno drugome u gravitaciono polje, zajednički obilazeći verbalne satelite.
<BR>&nbsp;&nbsp;&nbsp;&nbsp;&nbsp;"Lepa haljina."
<BR>&nbsp;&nbsp;&nbsp;&nbsp;&nbsp;Promeškoljila sam se, svesno odmeravajući svaki centimetar golotinje.
<BR>&nbsp;&nbsp;&nbsp;&nbsp;&nbsp;"Lep... ah, perčin."
<BR>&nbsp;&nbsp;&nbsp;&nbsp;&nbsp;Rekao mi je svoje ime, ja sam mu rekla svoje; mali taoci, razmenjeni.
<BR>&nbsp;&nbsp;&nbsp;&nbsp;&nbsp;"To uopšte nisi ti", rekao je on.
<BR>&nbsp;&nbsp;&nbsp;&nbsp;&nbsp;"Šta, moje ime? Nesrećna okolnost, rođena sam u katoličkoj zemlji."
<BR>&nbsp;&nbsp;&nbsp;&nbsp;&nbsp;"Ne, zaslužuješ bolje. Trebalo bi da budeš nešto više... elementarno. Nešto što dolazi noću. Mesec."
<BR>&nbsp;&nbsp;&nbsp;&nbsp;&nbsp;Ponekad možete da osetite da vam se zenice šire. Ponekad ste svesni stanja svakog mišića u svom telu. Ponekad vam prsti nevidljivih gostiju miluju kičmu.
<BR>&nbsp;&nbsp;&nbsp;&nbsp;&nbsp;"Mesec. Sviđa mi se. I biću Mesec, makar za ovo veče. A imaš li ti neko elementarno ime za sebe?"
<BR>&nbsp;&nbsp;&nbsp;&nbsp;&nbsp;Nisam stigla to da čujem.
<BR>&nbsp;&nbsp;&nbsp;&nbsp;&nbsp;Začuo se iznenadni kolektivni uzdah okupljenih zvanica. Dugačka pruga ljubičaste svetlosti povukla je precizni terminator preko neba iznad Najrobija pre nego što je nestala na zapadnom horizontu. Dvadeset pet pejdžera eksplodiralo je u mahnito pištanje; bespotrebno, predstavnici Centra već su u stampedu jurili prema garderobi i pozivali taksi preko mobilnih, da bi odjurili na aerodrom Vilson.
<BR>&nbsp;&nbsp;&nbsp;&nbsp;&nbsp;Bez izvinjenja.
<BR>&nbsp;&nbsp;&nbsp;&nbsp;&nbsp;Morala sam da odvezem T.P.-ja kući. Prekinuo je veliki monolog o opasnostima dehidriranosti i blagodetima askorbične kiseline koja olakšava dejstva krajnjeg pijanstva da bi izbljuvao po mojoj večernjoj haljini celokupnu količinu 'Džona Džejmsona' koju je te večeri konzumirao.
<BR>&nbsp;&nbsp;&nbsp;&nbsp;&nbsp;Njegov dolazak u kancelariju u ulici Toma M'boje u dvadeset do jedan bio je krajnje oprezan. Morao je da me pozove na kasni indijski ručak u hotel Norfolk da bi me umirio. Uz rogan josh rekao mi je da je satelitska stanica kod Longonota primetila biološki paket koji je stizao sa orbite iznad Solomonskih Ostrva. Srušio se negde u Zapadnom Kamerunu i trenutno ga ispituje isturena ekipa međunarodnih naučnika.
<BR>&nbsp;&nbsp;&nbsp;&nbsp;&nbsp;Pokušao je da me nagovori da platim polovinu računa.
<BR>
<BR>&nbsp;&nbsp;&nbsp;&nbsp;&nbsp;Praiskonsko srce Nove Afrike ima oblik duplog portabl CD plejera od dvadeset vati po kanalu. Pulsira u taktu 4/4 iz Sonijevih zvučnika i JVC-jevih bas-drajvera uz puls haj-lajf gitara koje izvode trikove sa tri akorda. Videla sam goniče Rendile kako stoje na jednoj nozi u pozi biblijskog počinka, sa slušalicama vokmena, videla sam odgajivače kafe na poljima Nandi Hila sa geto-blasterima privezanim na leđima. Prvo što čujete kada stignete u Keniju jeste radio oficira za imigraciju; od tog trenutka, opšta đuska ne prestaje. Kitnjasti, zamagljeni haos seoske autobuske stanice. Glasovi, boje i mirisi pijace voća. Azijska radnja gde se veoma debele žene svađaju oko kangi. Semova tezga za super-čišćenje cipela na aveniji Kenijata. Ulicom Koinange, od svakog uličnog prodavca koji prodaje kukuruz i kebabe pečene iznad roštilja od folksvagenovih radkapni punih ćumura.
<BR>&nbsp;&nbsp;&nbsp;&nbsp;&nbsp;Toliko poznato da gotovo nisam shvatila krajnju neprikladnost onoga što sam čula. Sani-Ode i njegovi Afrički Ritmovi; trideset kilometara duboko u Čagi, na nižim obroncima Kilimandžara.
<BR>&nbsp;&nbsp;&nbsp;&nbsp;&nbsp;VaČage su možda poslednji ponosni narod Nove Afrike. Invazija tuđinske flore i faune otela im je zemlju predaka na obroncima planine, uzela im je čak i ime; sve što im je ostalo bila je tvrdoglavost. Što očigledno nije bila najkorisnija osobina nasuprot nadirućem talasu života, ali tamo gde su se vatra, motorne testere, Narandžasti agens, Zeleni agens i najzad rekombinantna DNK pokazali neuspešni u zaustavljanju zelene plime, puka tvrdoglavost i beskrajna prilagodljivost odnele su malu, ali ne i beznačajnu pobedu. U opštoj panici evakuacije, kada je postalo očigledno da će Moši, Himo i grupa manjih naseobina duž tanzanijske strane planine biti progutani, nekoliko jogunastih VaČaga provuklo se ispod žice oko naseljeničkih logora i nestalo iz dvadesetog veka.
<BR>&nbsp;&nbsp;&nbsp;&nbsp;&nbsp;Znam sa sigurnošću kako se osećao doktor Livingston.
<BR>&nbsp;&nbsp;&nbsp;&nbsp;&nbsp;Ljudi iz naseobine izišli su da me dočekaju, od časnih dedova do petogodišnjaka sa portabl-CD plejerom koji sam čula iznad opšteg glasa šume.
<BR>&nbsp;&nbsp;&nbsp;&nbsp;&nbsp;(Navaljivali su da je tako zovem: šuma; oni su bili Čage, i ljutili su se što im je otela ime.)
<BR>&nbsp;&nbsp;&nbsp;&nbsp;&nbsp;Ne toliko kao doktor Livingston, pretpostavljam, koliko kao Doroti u Ozu. Mogla sam čak da idem i Drumom od žutih cigala, po šestougaonim pločicama od tvrde žute plastike koje su se završavale komično preciznom spiralom u središtu sela.
<BR>&nbsp;&nbsp;&nbsp;&nbsp;&nbsp;Stanovnike drveća nazivamo arboreali, ali kako nazivamo stanovnike cveća? Floreali? Zvuči isuviše kao neki mrtvi toreador, ali reč odgovara; VaČage su živele, bukvalno, u cveću. Mladi diplomac besprekornih manira sa Univerziteta Dar es Salam bio mi je dodeljen kao vodič kroz čudesa zajednice koju je njegov narod stvorio u šumi. Na dnevnom svetlu, cvetne kuće bile su široki suncobrani od latica duginih boja spojenih patent zatvaračem na vrhu centralnog debla; u njihovom hladu naga deca muvala su se okolo dok su monolitne žene sedele i pomerale samo oči da bi odmerile ženu m'zungu. Prolazeći ponovo kraj njih u suton, videla sam da se latice svijaju u mehurove svetlosti i toplote otporne na noć. Primljena sam u krug žena koje su sedele i plele nešto nalik na najlonsku nit, i gledale deset godina staru američku super-sapunicu (zahvaljujući Glasu Kenijske TV-Mreže) na Sonijevom portabl televizoru u boji (donekle krastavom i čirastom, ali svejedno funkcionalnom), uključenom u deblo drveta.
<BR>&nbsp;&nbsp;&nbsp;&nbsp;&nbsp;"Latice generišu elektricitet iz Sunčeve svetlosti", objasnio je moj vodič. Tek što je diplomirao, a već je izgubio iluzije o akademskom životu, pa je došao sa svojom diplomom evropskih studija kući, u senku Bele Planine, a onda se spustio biološki paket. "Deblo skladišti energiju preko dana, tako da možemo da je koristimo noću." Kugle veličine balona u grozdovima blizu vrha debla bile su biosvetleće. "Nekako znaju da se upale kada padne mrak. Gledaj!" Okrenuo je izraštaj iz debla u obliku slavine; iz njega je potekla voda. "Imamo i toplu. Solarno grejanje. Hodi!" Prijateljsko zapovedništvo Afrikanaca. Poveo me je kroz zajednički vodovodni sistem: ogromne providne tikve koje su predstavljale glavne cisterne, opscene peristaltične organske pumpe koje su održavale pritisak, naslagane lepeze solarnih upijača koji su grejali vodu, razvodni sistem plastičnih cevi i vodova do svake kuće. Obilazak je vodio kraj zajedničkog pogona biogasa da bi se okončao među voćnjacima koji su nikli oko naseobine da bi im sada u potpunosti obezbeđivali hranu.
<BR>&nbsp;&nbsp;&nbsp;&nbsp;&nbsp;Bila sam jedina gošća na večeri koja je te noći priređena u moju čast; sedela sam među muškarcima oko središnje spirale, dok su žene služile plodove Čage. Kao počasni muškarac, premišljala sam se da li da pratim lokalnu modu i skinem se za večeru. Oteravši sramežljivost do đavola, pojavila sam se u starom biciklističkom šortsu i srebru.
<BR>&nbsp;&nbsp;&nbsp;&nbsp;&nbsp;Dok smo jeli, poglavica Vebuje govorio mi je preko prevodioca. "Mi nismo došli njoj. Ona je došla nama. Na početku nije bilo lako, pre nego što su izrasli voćnjaci, nismo mogli da jedemo hranu, mnogi od nas porazboljevali su se i umrli, ali zemlja je bila naša i zemlja nas je još poznavala, tako da nam je pomogla kada je trebalo. Iz tela mrtvih izraslo je drveće koje nas održava u životu, iz njihove vode došla je naša voda, iz njihovih kostiju naš hleb, iz njihove kože kuće u koje se sklanjamo. Šuma, koja je uzela od nas, vraća nam domove koje je otela."
<BR>&nbsp;&nbsp;&nbsp;&nbsp;&nbsp;Savet za putnika od poglavice Vebuje: gde god vidiš narandžastu boju, uvek ćeš pronaći vodu. Sve što je crveno, uvek je jestivo. Uvek kenjaj pre spavanja, pa to zakopaj, tako da ujutro imaš hrane. Kap krvi na tlu, i imaćeš voća.
<BR>&nbsp;&nbsp;&nbsp;&nbsp;&nbsp;Iza mene, avetni sjaj cvetnih kuća zatvorenih u noći, i umirujuća larma gitara. Afrikanci uvek vole muziku. VaČage su bile lišene adolescentske opsednutosti identitom koja opterećuje savremenu afričku misao; oni su našli svoj identitet u srcu tuđinskog. Posle obedovanja sa njima, druženja sa njima, osećala sam da više nisam stranac u šumi.
<BR>&nbsp;&nbsp;&nbsp;&nbsp;&nbsp;Usnuvši te noći na gomili od ispredenih vlakana, pomislila sam da sam čula kako me neko doziva, veoma tiho, veoma nežno... Meseče. Jednom, dvaput, triput.
<BR>&nbsp;&nbsp;&nbsp;&nbsp;&nbsp;"Langriš?" Otvorila sam svijene solarne latice. Moj nebeski imenjak bio je visoko, pun, i selo je pod njim bilo srebrnasto i nestvarno. "Langriš..."
<BR>&nbsp;&nbsp;&nbsp;&nbsp;&nbsp;- Meseče -
<BR>&nbsp;&nbsp;&nbsp;&nbsp;&nbsp;Čaga je bila neprobojna kao smrt. Opsednuta, osujećena, vratila sam se u kuću. Spavala sam obrvana noćnim morama. Kada sam se sledeći put probudila, kuća je odvijala latice pod suncem.
<BR>&nbsp;&nbsp;&nbsp;&nbsp;&nbsp;I pre nego što sam čula jadikovku, tužbalicu žena, osetila sam da je vazduh ispunjen strahom i tajanstvenošću. Okupili su se u kući od latica sa druge strane spirale, žene, klonule kao crna lava, ljuljale su se, klimale glavama i stenjale u pesmi. Jedna po jedna, ustajale su i prilazile da teše očajnu mladu ženu u središtu prstena. Potpuno obuzete svojim jadikovanjem, nisu primetile da prilazim; zaustavio me je Tibuveje, vodič.
<BR>&nbsp;&nbsp;&nbsp;&nbsp;&nbsp;"Molim te. Ovo nije za tebe. Konstansa, mlada žena, sinoć se porodila, ali dete je mrtvorođeno. Molim te da shvatiš."
<BR>&nbsp;&nbsp;&nbsp;&nbsp;&nbsp;"Shvatam. Žao mi je. Molim te, reci joj da mi je žao."
<BR>&nbsp;&nbsp;&nbsp;&nbsp;&nbsp;Pogledala sam krug žena, majku koja se tresla od nemih suza krajnjeg jada, i dok su se žene njihale i ljuljale uz tužbalicu, bebu kraj njenih nogu. Jedna žena videla me je kako zurim i nabacila pokrivač na telo.
<BR>&nbsp;&nbsp;&nbsp;&nbsp;&nbsp;Dete nije imalo ruke, niti noge; na njihovom mestu nikli su vijugavi zeleni pipci.
<BR>&nbsp;&nbsp;&nbsp;&nbsp;&nbsp;Pre nego što sam pošla, dali su mi dva poklona. Nisam sigurna koji ću više čuvati, male staklene tegle koje se osvetle kada ih protresem, ili put koji prati glasine o muškarcu, o ludačkoj polulegendi koju šumski stanovnici upola mogu da opaze gore, u dubinama šume. Čitavo ovo jutro penjala sam se kroz vrtove VaČaga, dok su padine odzvanjale gordim, životinjskim kricima muškaraca u žetvi. Zastajkujem da bih pojela poneki plod sa drveta; crveno voće, sa ukusom mošusa i seksa, sa ukusom Čage.
<BR>&nbsp;&nbsp;&nbsp;&nbsp;&nbsp;Da li se jabuka u Raju osećala odgovorna?
<BR>
<BR>&nbsp;&nbsp;&nbsp;&nbsp;&nbsp;Mora da je u pitanju neki od onih zakona sveopšte nastranosti, nešto što viđate u vidu nalepnica na zadnjim staklima 'Fordova', da kada se dogodi ono što najviše želite na svetu, ne možete to da poverujete. Kada je telefon zazvonio i kada se tamo, usred šištanja i grebanja, oglasio doktor Piter Langriš iz Odeljenja za ksenobiotiku u Ol Tukaiju, koji me lično poziva da doletim u Amboseli i provedem nedelju dana u centru, bila sam sposobna samo za nekoliko promumlanih reči pristanka i tupo spuštanje slušalice. T.P. je rekao da izgledam kao žrtva nekog dobrog trika. Četiri sata kasnije, stajala sam na pisti u Vilsonu, sa spakovanim torbama ("ništa plastično, dušo, a tu spadaju i vokmen, filmovi i četkice za zube"), u pokušajima da zadržim šešir na glavi u propulzivnom talasu iz 'Tvin Otera' Ol Tukaija.
<BR>&nbsp;&nbsp;&nbsp;&nbsp;&nbsp;Moj prvi pogled na Čagu: kroz prozor kabine dok je avion skretao kako bi se konačno spustio na pistu u Amboseliju. Upola halucinacija, upola otkrovenje; disk svetlosti duginih boja koji se razlamao u struje i vrtloge, poentilističko more boja, kao test za neku novu vrstu daltonizma. Onda je avion ponovo skrenuo, i mi smo se spustili, zaparavši strelu prašine po dnu suvog jezera.
<BR>&nbsp;&nbsp;&nbsp;&nbsp;&nbsp;Čekao me je. Bože, kako je samo dobro izgledao. Jedva sam primetila da kenijski vojnici triput proveravaju moje dozvole preko svoje portabl kompjuterske veze. Ol Tukai je bio udaljen deset milja, po zemljanom drumu teksture talasastog gvožđa: 'Folksvageni', očigledno; neobični zvuk motora prenosi se kroz suspenziju u tle. Deset milja je najbliža bezbedna udaljenost za letelice koje su se približavale perimetru Čage; rana nadletanja sa turistima koji su nosili kamere završavala su se tragično kada bi piloti shvatili da im se gorivo u rezervoarima pretvara u mulj i da svaki komad plastike prska u cvetove. Langriš me je hranio takvim delićima podataka, a ja sam sedela, kezila se kao šiparica i držala se u pokušaju da izvučem živu glavu dok je 'Dajacu' 4x4 jurio po brazdama. Ol Tukai kao da je bio usred postupka demontaže u sanduke i kutije; i civili i vojnici proveravali su spiskove i umotavali žicu.
<BR>&nbsp;&nbsp;&nbsp;&nbsp;&nbsp;"Spremamo se za selidbu." Langriš klimnu glavom prema prostoru iza zgrada. "Tri kilometra je sasvim dovoljno."
<BR>&nbsp;&nbsp;&nbsp;&nbsp;&nbsp;U prva četiri sata koje sam provela u Ol Tukaiju, osam puta su mi proverili dozvolu za pristup. "Stide se zbog toga", rekao je Langriš. "Isto važi i za Tanzanijce. Neka vrsta nacionalne sramote. Usred njihovog velikog i slavnog zadatka formiranja nacije, desi se ovo, kao kancer u političkom telu koji bi najradije želeli da sakriju od ostatka sveta da im ne bi umanjio kreditni potencijal. Kao da si HIV pozitivna, a pokušavaš da dobiješ životno osiguranje. Hoćeš da pogledaš to pre večere, pošto završiš sa intervjuom, ako je to ono što radiš?" Beleška za knjigu: niko u Ol Tukaiju nikada nije Čagu nazvao imenom, već je ono tamo bilo vrebajuće, polimorfno 'to'.
<BR>&nbsp;&nbsp;&nbsp;&nbsp;&nbsp;Nikada nisam pomislila da je moguće videti napredovanje Čage. Stotinu metara na dan, nešto više od četiri metra na sat, šezdeset šest centimetara u minutu. Jedan i dve trećine centimetra u sekundi. Na botaničkoj skali, to je praktično relativistička brzina. Linija napredovanja bila je tananija nego što sam zamišljala, ne toliko kao demarkaciona linija koliko kao gradacija u neprekidnom nadiranju, od bodljikavog žbunja i trave preko sve brojnijih ešelona poligonalnih gljivica i pseudolišaja do niskih mešinastih biljki, tikvastog rastinja i visokih stubova, lepeza i mreža lažnog korala i sunđera, gde je Čaga u potpunosti apsorbovala postojeće na svom punom vrhuncu. Iz svog ranca Langriš izvuče piskutavog plastičnog slona.
<BR>&nbsp;&nbsp;&nbsp;&nbsp;&nbsp;"Pripadao je detetu Karke Blaj", objasni on. "Ja sam prvi pitao." Spustio je igračku ispred linije napredovanja. Pošavši za njegovim primerom, čučnula sam da bih posmatrala. Na nasmejanom zelenom slonu pojavila se psorijaza žutih tačaka koje su se zaprepašćujuće brzo umnožavale da bi prekrile čitavu površinu. Za petnaest sekundi, igračka se pretvorila u masu izraštaja nalik na morske anemone. Gledala sam kako se zeleni slon urušava u sebe i rastvara u baricu masnog mulja koje je, još dok je curelo u tle, rađalo grozdove sumporno žutih kristala u mahnitoj reprodukciji.
<BR>&nbsp;&nbsp;&nbsp;&nbsp;&nbsp;"Pretpostavljamo da su to tuđinski biološki paketi zato što, u mnoštvu neverovatnih hipoteza, ova izgleda najmanje neverovatno: da je na Zemlji u toku proces tuđinske kolonizacije. Istina je da nemamo nikakve dokaze koji bi ovu teoriju činili verovatniju od onih neverovatnih: paketi se pojave niotkuda na ekranima dubinskih svemirskih tragača, naprave nekoliko brzih orbita, da bi se potom spustili uz vadušno kočenje. Pretraživali smo u proteklih pet godina Sunčevu lokalnu grupu zvezda uređajima za dubinsku pretragu bez i najmanjeg nagoveštaja mesta njihovog porekla. Ali i dalje stižu; onaj prošlog meseca u Kamerunu; jedan je pre šest meseci pljusnuo usred Atlantika: podmornički izveštaji vele da se nešto zbiva duž srednjeatlantskog grebena, ali ne znaju tačno šta. Ovaj je bio prvi, za koji mi znamo; drugi je pao u Bizmarkov arhipelag; treći je zveknuo u stari nacionalni park Aberdar, gore, na severu; još jedan je skinuo branu u slivu Amazona; zatim u polutarnim Andima; a još tri su pala usred okeana; ali svi su pali unutar kruga od trista kilometara od polutara. Jesi li za šetnju?"
<BR>&nbsp;&nbsp;&nbsp;&nbsp;&nbsp;Pokazao je na Čagu koja je nadirala. Zadrhtala sam. Tamo gde je sedeo i osmehivao se zeleni slon, širio se mehur žućkastomrkog polimera.
<BR>&nbsp;&nbsp;&nbsp;&nbsp;&nbsp;"Dakle, večera."
<BR>&nbsp;&nbsp;&nbsp;&nbsp;&nbsp;Večera je bila fantazija iz petparačkog ljubića: sto postavljen pod ogromnim afričkim noćnim nebom; mesec, vino, sveće; prebiranje po hrani, međusobno nuđenje odabranim zalogajima biografija za dezert, 'gde', 'kada' i 'ko' naših života. Uživala sam u svakom trenutku, i nikada mi u životu nije teže palo da kažem laku noć.
<BR>&nbsp;&nbsp;&nbsp;&nbsp;&nbsp;A ujutro smo poleteli.
<BR>&nbsp;&nbsp;&nbsp;&nbsp;&nbsp;Na prizor tanušnih krila od membrane, veoma lomljivih nosača i krajnje izloženosti nebu i gravitaciji, ovaj ovde Mesec umalo nije ucvikao. Langriš me je uveravao da su mikroliti opremljeni pametnim sistemima koji onemogućavaju njihov pad ili zastoj, da praktično sami lete i da ukoliko zaista hoću da iskusim Čagu, onda je ovo jedini način na koji mogu da se približim, a pošto je ovaj ovde Mesec nameravao tog jutra da impresionira ili umre, rekla sam, do đavola, da, zašto ne, i dok je on podnosio plan leta obezbeđenju, stavila sam kacigu, zavukla stopala u uzengije za upravljanje, a solarno krilo snabdelo je motor energijom, i dok sam se snašla, već smo se otresli nabrane kože Afrike; u vazduhu, letela sam istovremeno prestravljena i oslobođena, želela sam da se smejem i vrištim dok smo skretali (blesak sjaja dok su nam krila hvatala sunce) i obrtali se; ispred nas: Bela Planina, okružena svojim zastorom oblaka, sa večitim snegovima visokim, čistim i svetim; ispod nas, ptice i stvari koje nisu baš bile ptice bežale su iz senke koju su naša krila bacala na haotični baldahin Čage; Langriš mahnu, pokaza; flota srebrnih balona kotrljala se kroz vazduh neposredno iznad vrhova krošnji, na njegov znak skrenuli smo letelicom sličnom vilinom konjicu da bismo ih sledili - svaki mehur nosio je putnika nalik na velikog srebrnog oktopoda - ponovo skrenuli, Čaga, nebo, planina, sve se ludački zakovitlalo jedno uz drugo, i ja sam bila izgubljena. Transportovana. Ne znam koliko sam dugo letela, gde sam letela, kako sam letela, povremeno je to ličilo na stapanje žene i krila; Ikar koji se divno, budalasto uzdiže na rukama; šuma, planina, visoki, beli predeo koji je približavao, povlačio, zaslepljivao, hipnotisao pod suncem - mistično? Transcendentno? Ne znam šta sam iskusila osim odjeka opisa Boga Tomasa Mertona kao čiste praznine svetla gde se biće rastapa u oblak nesaznanja o kome se ne može, s razlogom, govoriti.
<BR>&nbsp;&nbsp;&nbsp;&nbsp;&nbsp;Po povratku na zemlju nismo govorili, nismo mogli da govorimo; seksualna, duhovna napetost između nas bila je prejaka za reči. U njegovoj kancelariji bacili smo se jedno na drugo kao lešinari, svukli jedno drugo, ekstatično, ogolivši duše pred dugim, dubokim zaranjanjem jednoga u drugo; poljupci očajnički i naivni poput drevnih glinenih slova klinastog pisma. Pod senkom Bele Planine, očajnička, očajnička ljubav... Bože, Langriš, kako te želim!
<BR>
<BR>&nbsp;&nbsp;&nbsp;&nbsp;&nbsp;Prošlo je nekoliko sati od poslednjeg kostura bebe. Poput ostalih, bio je uglavljen u procep lepezastog korala, i poput ostalih, bio je strašno izobličen. Bol je bio tako star i erodiran da sam mogla da prebirem po kostima podjednako bezosećajno kao da pregledam mrtvu pticu. Majušna lobanja bez očiju, izobličena u uzvinutu koštanu krestu; vilice stopljene i zatvorene u bešavni hrbat gleđi; prsti, dugački i tanani kao u slepog miša - i najmanji dodir ih je lomio - završavali su se zaobljenim otvorenim dupljama. Poput ostalih na koje sam naišla na stazama VaČaga, bio je namerno napušten. Obredno ubistvo dece. Raskrinkani raj; cena kompromisa Čaga sa Čagom?
<BR>&nbsp;&nbsp;&nbsp;&nbsp;&nbsp;Sada je svežije, na većoj visini. Morala sam svoju etničku modu da dopunim voljenom kožnom jaknom. Mora da izgledam kao neka fetišistička prilika iz fantazija mača i magije. Neumoljiva klaustrofobija šume lišava me osećaja za lokaciju: shvatam da tražim nekakav procep u zidovima kako bih ponovo uspostavila odnos sa površinom Afrike. Svakako, mora da sam blizu srca šume; gustina i raznovrsnost eksosistema je zapanjujuća. Dok pišem ovo, nalazim se u senci šumaraka nečega što mogu da opišem samo kao džinovske pečurke ukrštene sa rafinerijama nafte: sve je u kapama, cevima i crevima; na jednom drugom mestu za vreme današnjeg uspona naišla sam na gaj vijugavih rogova izobilja, usmina vagine dovoljno širokih da me progutaju celu (krajnja penetracija?), na minijaturne planinske masive nečega što liči na jarkonarandžaste gomilice zemlje tri puta više od mene, sa zanjihanim pernatim izraštajima. Male grupe zdepastih valjkastih, stubova, napuštenih zidova, sa curkanjem spermaste pene iz otvorenih vrhova. Organizmi providni i fantastični poput morskih rizopoda, uvećani hiljadu puta... Šta bi ona krava Doroti Bejzin samo dala da sam mogla da ponesem sa sobom kamkorder! Kad bi samo znala...
<BR>&nbsp;&nbsp;&nbsp;&nbsp;&nbsp;U skladu sa ubrzanom raznovrsnošću flore, nailazim na nove i sasvim tuđinske oblike faune. Stvorenja nalik na vazdušne mante roje se oko klupka živih creva boje jorgovana; kada sam ih prvi put opazila da lete kroz šumu prema meni, jurnula sam u zaklon, dva miliona godina nagona, ali dok su prolazile iznad mene, videla sam da nemaju usta. Kako se hrane? Isuviše tajni, nemam vremena; kao što sam rekla, ovo nije pohod, ovo je hodočašće. Srce tame, eh, Konrade? Nemaš ti blage veze sa tim. Mister Kurc, biti mrtav.
<BR>&nbsp;&nbsp;&nbsp;&nbsp;&nbsp;(Bolje za tebe da nisi, Langriš. Čuješ li?)
<BR>&nbsp;&nbsp;&nbsp;&nbsp;&nbsp;Ne, mislim da nisi mrtav. Znala bih, osetila bih to u srcu, kao da je jedan njegov deo prestao da kuca, kao da je deo mene uvenuo i umro. Voleo ti to, Langriš, gnušao se toga, zajedno smo: Bog, Eros, Kismet: mi smo jedno. Tamo si negde. Pronaći ću te. Mesec obećava.)
<BR>&nbsp;&nbsp;&nbsp;&nbsp;&nbsp;Primetila sam nešto: priroda je ovde naučila trik kojim Majka Zemlja nije ovladala ni za dve milijarde godina evolucije: izumela je točak. Juče sam susrela nemoguće slatka stvorenjca nalik na nešto dobijeno ukrštanjem guštera i igračkice Dinki; vrtela su se i okretala oko mojih stopala prepletanim trasama na majušnim točkovima. Danas mi je Čaga pružila još jednu radost. Isprva sam mislila da su u pitanju preterano veliki vilin-konjici; prenebregavši moje pokušaje da ih oteram, doplesali su do mene i videla sam da su to, zapravo, mali helikopteri, sa krupnim očima i zujećim diopterima. Imali su čak i majušne repne rotore da im spreče prevrtanje. Divna stvorenjca pratila su me na putu do kraja dana. Život u Čagi uvek se vine sa oduševljenjem i domišljatošću. Od jednostavnih jedrilica (neke su bile velike kao prežaljeni T.P.-jev mikrolit), preko zbunjujuće količine raznih gasnih kesa, mehura i balona, sve do helikoptera i manti, koje kao da su se kretale na mlazni pogon.
<BR>&nbsp;&nbsp;&nbsp;&nbsp;&nbsp;Postoje i drugi u ovoj novoj zemlji, i kao VaČage, oni su se prilagodili. Dok napredujem prema sloju oblaka, njihovo prisustvo postaje sve očiglednije: jata ptica koje se upinju da polete, otežane sunđerastim krastama na glavama i nogama, druge sa nekim objektima na leđima nalik na bolesne organe. Dugorepi majmun koga sam videla, sa parazitskim leđnim hrbatom, ovde nije nakaza. Neki majmuni imaju pipke oktopoda pored sopstvenih ruku i nogu, neki nose rogove od zelenog korala načičkane stotinama malih, plavih, abalonskih očiju. Neki su presvučeni zelenom plesni koja im, pretpostavljam, omogućuje fotosintezu kao kod biljaka, pošto su im se usta zatvorila i stopila pod zavojima i izbočinama od sirove kosti. Neki mladunci koje sam videla kako vise majkama na leđima takođe imaju deformitete poput onih koje sam videla kod napuštene dece VaČaga. A opet, čini se kao da nijedno ne trpi od nakaznosti i svi očigledno napreduju. Je li ovo njihovo apsorbovanje u simbiotski život Čage? Je li zakon džungle sada prepravljen?
<BR>&nbsp;&nbsp;&nbsp;&nbsp;&nbsp;Nisu se samo majmuni i ptice prilagodili tuđinskom životu. Uz iznenadno treskanje koje se približavalo kroz nisko rastinje, i gaženje šumarka visokih, krtih kišobran-stabala, na čistinu je izbio slon. Podigao je surlu da ispita, okusi, opipa vazduh, oko vrata mu je bila crvena, venama prošarana masa mesa koja se protezala duž kljova da bi se izdužila u dva pipka za hvatanje, na čijim se krajevima nalazilo nešto što je šokantno ličilo na ljudsku šaku. Ostala sam skrivena u gaju providnih biljaka-cisterni. Osetivši miris starog neprijatelja, slon se okrenuo i povukao u žbunje. Još jedan pakt sa Čagom.
<BR>&nbsp;&nbsp;&nbsp;&nbsp;&nbsp;Kada sam te noći čula kretanje u tami ispunjenoj trubljenjem i kreštanjem, uplašila sam se da je u pitanju nova poseta stvorenja sa tri dugačke noge, koje je ispitivalo moj logor pre dve noći; milovalo je mojih nekoliko stvari dugačkim, pernatim trepljama. Osećam duboki i istinski strah pred svim hitinskim stvarima koje škljocaju. Zadržala sam dah.
<BR>&nbsp;&nbsp;&nbsp;&nbsp;&nbsp;"Pozdravljam te u ime Gospoda Isusa..."
<BR>&nbsp;&nbsp;&nbsp;&nbsp;&nbsp;Umalo nisam vrisnula.
<BR>&nbsp;&nbsp;&nbsp;&nbsp;&nbsp;"Mir, sestro, ja sam samo skromni sluga mog Gospoda, pastor Jezekija, vodič za izgubljene i svetlost za pronađene. Reci mi, sestro, voliš li Gospoda?"
<BR>&nbsp;&nbsp;&nbsp;&nbsp;&nbsp;Pomerio se u domet mojih biosvetiljki.
<BR>&nbsp;&nbsp;&nbsp;&nbsp;&nbsp;Jezekija: račvasti čovek; desna strana ti je od krvi i mesa, leva vrt malih cvetova, sa trubastim ustima koja se otvaraju i zatvaraju uz palacanje rascepljenih jezika koji kušaju vazduh. Jezekija: levo oko ti posmatra svet iz polukupole od pupoljaka i korenja, leva ruka ti je naduvena tojaga od zelenog mesa stopljenog sa crnom Biblijom u raspadanju. Isuviše neobično da bi me preplašio, Jezekija. Za mene si bio gotovo... lep.
<BR>&nbsp;&nbsp;&nbsp;&nbsp;&nbsp;Bio je odeven u ostatke stare anglikanske odore. Govorio je dubokim i divnim glasom, obogaćenim decenijama izloženosti uzvišenim kadencama Zvanične Verzije. Nisam kod njega osetila nikakvu pretnju ili tamu, već pre tužnu svetost koja me je naterala da poređam svoje male tegle biosvetiljki u krug, kao poziv da uđe.
<BR>&nbsp;&nbsp;&nbsp;&nbsp;&nbsp;Razvio je složenu i zanimljivo zadovoljavajuću teologiju oko Čage u kojoj mu je Bog dao ulogu modernog Jovana Krstitelja; glas koji uzvikuje u divljini, priprema sve za Put Gospodnji! Sa puno poštovanja i revnosti, izneo je svoje verovanje da je, u obličju Čage, sa milenijumom pri ruci, Kraljevstvo Nebesko sišlo na Zemlju: "Zar nije napisano, sestro, da će zvezda pasti s neba i da će joj ime biti Crvotočina, i da će trećina svega što raste i puzi na zemlji biti uništena? Ne piše li da će se sam Novi Jerusalim spustiti sa nebesa?" Njegova braća sveštenici bila su zaslepljena zahvaljujući Sotoni tako da ne vide ovu istinu, i odrekli su je se kao da je bezbožna; samo je njemu podarena vizija, i on je poslušno izišao iz gomile podrugljivaca i nevernika, napustio svoju malu parohiju blizu Kapsabeta i prešao pešice pet stotina kilometara do planine Božje. U gradovima kroz koje je prolazio propovedao je o svom novom otkrovenju i pozivao siročad Vavilona na padine Sionske gore i na iskušenje Drugog Adama i Eve. "Raj!" objavio je, mahnuvši svojom biblijskom rukom da bi obuhvatio šumu koja je pevala. "Novi Raj; Zemlja iskupljena i sačinjena u savršenom Božjem liku. Ono što smo ranije videli kao u staklu, mračno, sada ćemo videti jasno i bez izobličenja." Njegovo hodočašće pratilo je božanski ocrtanu spiralu oko planine, tako da je svaki nivo odgovarao novom stepenu duhovne milosti i prosvetljenja: kada stigne do vrha i samog vrhunca preobražaja, njegov lični preobražaj biće dovršen, izmenjen iz jedne slave u drugu, u lik Hrista, njegovog gospodara. Znak Božje milosti bilo je to što je već bio upola preobražen. Dodirnuo je svoj cvetni plašt, dok su mu oči blistale u ekstazi.
<BR>&nbsp;&nbsp;&nbsp;&nbsp;&nbsp;Zavidela sam mu na tom prefinjenom ludilu. Upitala sam ga gde su njegovi sledbenici, VaČage. "Degenerici", optužio ih je. "Nisu hteli da prime Gospoda, pa sam stresao njihovu prašinu sa svojih stopala. Bog ih je ispljunuo napolje, i oni neće videti slavu." Pitala sam ga da li je video nekog belca, m'zungua, u šumi. "Da, pre mnogo meseci, bio je jedan m'zungu iz istraživačkog centra." Kada sam ga pitala kuda je taj m'zungu išao, pokazao je naviše, u izmaglice. Pomolio se i blagoslovio naš san, a ujutro je otišao, iz jedne slave u drugu. Ali nisam mogla da se otresem utiska da je bio nekako prisutan čitavog tog dana dok sam hodala: upola opaženi nagoveštaj prilike koja je lako mogla da bude i varka prizmičnih perspektiva šume. Nekoliko puta tokom uspona zaustavljala sam se, dozivala ga, čekala, ali Čaga je ćutala.
<BR>&nbsp;&nbsp;&nbsp;&nbsp;&nbsp;Jezekija?
<BR>&nbsp;&nbsp;&nbsp;&nbsp;&nbsp;T.P. je znao. Gospođa Kivebulaja je znala. Filis u Irskoj ambasadi koja mi je davala jučerašnje primerke Cork Examinera znala je. Cela kancelarija, od dostojanstvene kuvarice čaja do mladog kurira, znala je.
<BR>&nbsp;&nbsp;&nbsp;&nbsp;&nbsp;Mesec je bila zaljubljena.
<BR>&nbsp;&nbsp;&nbsp;&nbsp;&nbsp;Kelti su izmislili pojam romantične ljubavi.
<BR>&nbsp;&nbsp;&nbsp;&nbsp;&nbsp;Stvarno mi je ostavljao poruke prikačene za Bodljikavo drvo u kafeu hotela Nju Stenli, što niko nije ozbiljno radio još od vremena kada je Hemingvejeva senka tumarala barovima i kantri-klubovima; sastanci i dogovori za doručak sa šampanjcem i pogledom na Dolinu Rift, noćni voz do jezera Viktorija (vremeplov od tikovine i mesinga, fokusiran na pedeset godina u prošlost), pešačenja po brdima N'gong, safariji sa kamerama na jezeru Turkana, letovi mikrolitima iznad Masai Mare. Nemoguće romantično. Užasno skupo. Mesec je uživao u svakoj sekundi. T.P. je to smatrao istovremeno smešnim i žaljenja vrednim.
<BR>&nbsp;&nbsp;&nbsp;&nbsp;&nbsp;Najednom tri stotine stranica beleški, sto dvadeset dva sata snimljenih intervjua, dvanaest kutija punih dokumenata koje sam izbegavala kao upornog poverioca, kao da su mi spontano izgoreli pod prstima. T.P. je posmatrao u tupoj zapanjenosti iz svoje stolice kapetana Kirka kako se duh Čage pruža i zaposeda me. Konačno, da bi me spasao od mene same, ujedno da bi spasao i svoja popodneva zamišljenog rešavanja ukrštenih reči i posmatranja ulice, naredio mi je da napustim njegovu kancelariju i poslao me u potragu za demonskom muzom u sparnoj klimi obale. Dobio je na neodređeno vreme pravo korišćenja jedne bande na samom rubu plaže, na pola sata vožnje od Mombase, i poslao me tamo noćnim vozom sa risom A4 papira i portabl 'Remingtonkom' koja jedva da se kvalifikovala za sopstveno ime.
<BR>&nbsp;&nbsp;&nbsp;&nbsp;&nbsp;Neremećena tišina i samoća. Ugazila sam tu 'Remingtonku' u zemlju; dugo posle mraka, prodavci školjki koji su išli kućama sa iznenađenjem su gledali kako radim nešto tajanstveno na verandi uz svetlost uljnih svetiljki. U dva sata teturala sam se kroz mreže za komarce do kreveta i spavala do zore, kada sam ustajala i trčala, ili plivala, pre doručka u hotelu na plaži. Onda sam zaranjala u vodu i nisam izranjala na površinu do večere. U petak bih bila iscrpljena, ali blistava i u željnom iščekivanju farova 4x4 iz Ol Tukaija koji bi se pojavili krivudajući između stabala palmi, kao vesnik dvodnevnog plivanja, sunčanja, spavanja sa Langrišem.
<BR>&nbsp;&nbsp;&nbsp;&nbsp;&nbsp;Svi nosimo sa sobom snimke svojih ljubavi. Mešamo ih, sečemo, ponovo delimo.
<BR>&nbsp;&nbsp;&nbsp;&nbsp;&nbsp;Dve prilike koje trče linijom talasa, trče u radosti zbog toga što koriste svoja tela da bi pomerile sopstvene granice: zora koja se diže iza crnih gromovnih oblaka iz Indije i svet koji čeka u indigu, čeka da se ponovo rodi. Vode ljubav pod tušem, ližu slani znoj jedno drugome sa kože.
<BR>&nbsp;&nbsp;&nbsp;&nbsp;&nbsp;Krevet od abonosa koji je iz Mogadiša doneo dhow, na zadovoljstvo sultana Mombase. Posle toliko vekova, drvo nije izgubilo svoj miris.
<BR>&nbsp;&nbsp;&nbsp;&nbsp;&nbsp;Iznenadna, divlja kiša koja dobuje po krovu od lišća palme.
<BR>&nbsp;&nbsp;&nbsp;&nbsp;&nbsp;Mesec, ogroman na morskom rubu sveta. Zov mesečeve staze: u more! U more! Muškarac i žena izranjaju iz vode kao novostvorena bića, kao kapi vatre sa Božjih prstiju, pre nego što ponovo potonu u zajednički zagrljaj kao u posteljicu.
<BR>&nbsp;&nbsp;&nbsp;&nbsp;&nbsp;Mrtva priroda, ona obuzeta svojom knjigom, sa moljcima koji tiho izgaraju uz kuglu uljne svetiljke; on u svojoj fotelji od slame, posmatra. Samo posmatra...
<BR>&nbsp;&nbsp;&nbsp;&nbsp;&nbsp;Tada su sve stvari bile uvod u seks. Respigijeve simfonijske poeme među stablima, u letu šišmiša. Duboko gacanje po okeanu toplom kao krv. Ruke koje me s ljubavlju mažu uljem da bi me zaštitile od sunca...
<BR>&nbsp;&nbsp;&nbsp;&nbsp;&nbsp;Posle, na tom crnom arapskom krevetu, on bi istraživao svoju zemlju čežnje, visoki, beli predeo iza oblaka.
<BR>&nbsp;&nbsp;&nbsp;&nbsp;&nbsp;"Ko su oni? Ne svane dan da se ne upitam po deset puta isto: ko su oni? Satelitske kamere zavirile su kroz oblake da bi nam pokazale stvari koje se nalaze tamo gore; zapanjujuće stvari; obličja i sistemi složeniji od svega što smo do sada otkrili, čitave oblasti šume koje više liče na pokretne gradove; zašto? Za koga? Kada? Jesu li oni već tamo, u svojim živim gradovima, da li smo ih videli, a nismo ih prepoznali? Da li smo zaista videli lica gospodara Čage na tim satelitskim fotografijama, a da ih nismo prepoznali?
<BR>&nbsp;&nbsp;&nbsp;&nbsp;&nbsp;Ili opet, možda im ovo vreme još ne odgovara: sve je spremno, pozornica je postavljena, ali glavni izvođači tek treba da se pojave - kako su mogli da smeste čitav jedan svet u nešto ne mnogo veće od ove sobe? Hoće li nam se ukazati; hoće li jednog dana naši istraživački pohodi otići do ruba Čage i pronaći ih kako čekaju; hoće li doći ubrzo, hoće li čekati dok izvesnije ne zahvate naš svet; da li to odlažu da bi sa nama mogli da se ophode kao sa sebi jednakima, ili je taj trenutak udaljen još vekovima, kada će se cela Zemlja preobraziti prema njihovom liku? Ko su oni? Prevashodno, to pitanje; svakog dana, svakog minuta, to pitanje baca senku na sve ostalo; ko su oni?"
<BR>&nbsp;&nbsp;&nbsp;&nbsp;&nbsp;Okrenula bih se od njega i zagledala u tragove koje su bube ostavile na zidovima.
<BR>&nbsp;&nbsp;&nbsp;&nbsp;&nbsp;Ujutro bi nestao. Nisam bila dovoljno ženstvena da bih ga zadržala, planina ga je posedovala na iskonskiji način. Znala sam da će na kraju morati da odluči. Znala sam šta će odabrati, znala sam da će me ostaviti, konačno, zbog te druge ljubavi. Umalo mu nisam rekla da ode, radije nego da trpim bol zbog njegovog napuštanja. Voleti nekoga toliko da bi ga radije poklonila nego izgubila, ima li u tome smisla? A opet, svaki put kada bi se taj 4x4 pojavio među palmama, bacala sam se na njega i obarala ga na tu arapsku postelju.
<BR>&nbsp;&nbsp;&nbsp;&nbsp;&nbsp;Osetila sam miris toga u vetru, onog dana kada je momak iz hotela za turiste, udaljenog pola milje uz plažu, dotrčao zadihan do moje verande da mi kaže da imam telefonski poziv, izuzetno hitan. Krenula sam za njim omamljena i otupelo smirena. Kada me je Doroti Bejzin sa žaljenjem obavestila da se Piter Langriš nije vratio u Istraživački centar Oloitiptip posle nadletanja mikrolitom iznad Severozapadnog sektora Čage, osetila sam kolosalni nalet olakšanja ispunjenog krivicom, kakav nisam imala otkad mi se majka konačno predala raku kome je trebalo šest godina da je ubije. Umalo se nisam nasmejala, ali ruka koja mi je stezala srce sprečila me je, kao oklopna rukavica. Ista staklasta smirenost pratila me je u vozu do kuće, sve dok nisam videla da me T.P. čeka među nosačima i taksistima na stanici Najrobi, kada je sva pribranost nestala. Bila sam slomljena kao krčag od stealita, unutrašnja praznina izgubila se u većoj, spoljnoj praznini. Plakala sam duže od jednog sata po njegovom odelu od čiste svile.
<BR>&nbsp;&nbsp;&nbsp;&nbsp;&nbsp;Utonula sam u mračnu, mračnu depresiju. Nedelje, meseci, nestali su iza mene. Knjiga mi je ležala, sa dovršene tri-četvrtine, na stolu u ulici Toma M'boje br. 224b. T.P. je stalno bio tu, da sluša kada bih poželela da pričam, naprosto da bude tu kada nisam mogla da govorim. Sačuvao me je od nekih odvratnijih ekscesa samosažaljenja: sprečio me je da ne pobrljavim od pića, a kokain koji sam kupila od jednog američkog konzularnog zvaničnika prosuo je u choo; mislim da bi i spavao sa mnom ako bi to pomoglo mom iscelenju.
<BR>&nbsp;&nbsp;&nbsp;&nbsp;&nbsp;Čudno, ali nijednom nisam pomislila da bi mogao da bude mrtav. Poznavala sam ga, gada.
<BR>&nbsp;&nbsp;&nbsp;&nbsp;&nbsp;Uz čaj u sumnjivom kineskom restoranu zavučenom iza Konferencijskog centra Kenijata, upitala sam T.P.-ja zbog čega to toliko boli, još. Rekao je da je to zato što volim Langriša, još. Igrali smo se porukama iz kolačića sreće, izigravajući koješta.
<BR>&nbsp;&nbsp;&nbsp;&nbsp;&nbsp;"T.P."
<BR>&nbsp;&nbsp;&nbsp;&nbsp;&nbsp;Upalio je jedan kraj svoje poruke plamenom sveće.
<BR>&nbsp;&nbsp;&nbsp;&nbsp;&nbsp;"U pravu si. Još volim tog gada, toliko da znam da ga se nikada, nikada neću otarasiti. Bože, kako ga volim; poludeću bez njega; kako beše ona stara pesma?"
<BR>&nbsp;&nbsp;&nbsp;&nbsp;&nbsp;"'Ne mogu da živim, ni s tobom ni bez tebe?'"
<BR>&nbsp;&nbsp;&nbsp;&nbsp;&nbsp;"T.P., moram da ga nađem."
<BR>&nbsp;&nbsp;&nbsp;&nbsp;&nbsp;"Sigurna si da je živ?"
<BR>&nbsp;&nbsp;&nbsp;&nbsp;&nbsp;"Srce zna, T.P. Srce zna raznorazne stvari. Otišao je u potragu za svojim tuđinima, u njihove žive gradove gore, među snegovima. T.P., hoćeš li mi pomoći da ga pronađem?"
<BR>&nbsp;&nbsp;&nbsp;&nbsp;&nbsp;Mislim da je to bilo jedini put kada sam uspela da ga iznenadim.
<BR>&nbsp;&nbsp;&nbsp;&nbsp;&nbsp;Već sutradan: "Imam nešto za tebe. Pozadi, ako bi htela da baciš pogled?"
<BR>&nbsp;&nbsp;&nbsp;&nbsp;&nbsp;Ne znam kako je uspeo to da smesti u zadnje dvorište veliko kao poštanska marka; njegovo osoblje izvesno je izgledalo veoma zadovoljno. Mikrolit je bio crnozelen, kao gordi i divni vilin-konjic. Nisam mogla da progovorim, samo sam prešla rukama preko krila, nosača, energetske jedinice; divila sam se dodirom.
<BR>&nbsp;&nbsp;&nbsp;&nbsp;&nbsp;"T.P., mora da je koštao sumanuto mnogo."
<BR>&nbsp;&nbsp;&nbsp;&nbsp;&nbsp;"I jeste. Pod pretpostavkom da, kao tipičan romantik, nemaš blagog pojma o tome kako da ostvariš svoj naum, bio sam toliko slobodan da se upustim u malo logističko razmišljanje: uzgred, bilo je veoma zabavno. Odmah možeš da otpišeš svaku pomisao na dobijanje dozvole iz Oloitiptipa - Doroti Bejzin ne želi da joj se u kvartalnom izveštajui pojavi i drugi Nestao u Akciji - a pretpostavljam da si dovoljno visprena da čak i ne pomisliš na to da pešice prođeš pored patrola u perimetru; izgledi za to da završiš u kesi, to jest, pošto te vojnici budu grupno silovali, kreće se negde oko 98 odsto. Međutim, ako pronađeš neko zabačeno mesto, recimo, pedeset kilometara od Kilimandžara, i poletiš odmah iznad nivoa tla, ispod radarske mreže, izgledi su nešto povoljniji. Bar ništa nećeš osetiti ako raspale po tebi dvadesetmilimetarskim topom. Pa sam tako, ah, pazario neke stvarčice?" Umalo ga nisam poljubila.
<BR>&nbsp;&nbsp;&nbsp;&nbsp;&nbsp;Radili smo brzo, mahnito, nismo ni zastali da se zapitamo šta to činimo; lice sopstvenog ludila moglo je da nas okameni. Duboka, mračna istina u ogledalu. 'Poslednji safari', tako je T.P. to krstio, ali ja sam mu rekla da se tako zvao film sa Stjuartom Grendžerom. "To su bili Rudnici kralja Solomona", rekao je on. "Sa Deborom Ker."
<BR>&nbsp;&nbsp;&nbsp;&nbsp;&nbsp;Odvezli smo se do mesta na drumu južno, odmah izvan gradskog atara Ilbisil; okuka, baobab i mnogo, mnogo neba. T.P. je raspakovao mikrolit - pozajmio je za tu priliku 'Rendž-Rover' irskog ambasadora ("Dužan mi je, još od afere sa Garibaldijem") i sklopio letelicu pod pažljivim pogledom prljavog, štrkljastog, malog Masaija, koji se tu stvorio niotkuda, iz prostora od pet stotina kvadratnih kiklometara, kao što to obično biva. Svi smo bili krajnje impresionirani kada se propeler zaista okrenuo.
<BR>&nbsp;&nbsp;&nbsp;&nbsp;&nbsp;"Pa, zar nećeš poljubiti Deboru Ker za sreću?"
<BR>&nbsp;&nbsp;&nbsp;&nbsp;&nbsp;Sa rukama u džepovima, T.P. je osmatrao pejsaž. "Među pripadnicima plemena Dinka u Sudanu", reče on, "baobab zovu Drvo Čovekovog Rođenja. U Keniji postoji opšte mišljenje da baobab nije poslušao Boga, već je izrastao tamo gde je sam hteo, pa ga je Bog za kaznu iščupao iz korena, okrenuo ga naopako i ponovo zabio u zemlju. Mislim da tu negde postoji neko naravoučenije, Meseče. Šta tu postoji?"
<BR>&nbsp;&nbsp;&nbsp;&nbsp;&nbsp;"Naravoučenije, T.P."
<BR>&nbsp;&nbsp;&nbsp;&nbsp;&nbsp;"Tako je."
<BR>&nbsp;&nbsp;&nbsp;&nbsp;&nbsp;Svejedno sam ga poljubila.
<BR>&nbsp;&nbsp;&nbsp;&nbsp;&nbsp;Pet minuta kasnije, bila sam u vazduhu.
<BR>
<BR>&nbsp;&nbsp;&nbsp;&nbsp;&nbsp;U šumi među oblacima suočavamo se sa konačnim sučeljavanjem, krajnjim konzumiranjem. Sasvim prikladna pozornica, taj visoki rameni pojas Kilimandžara; u ovom godišnjem dobu, oblaci vise neisprekidani nedeljama i nedeljama. Pejsaž moralne dvosmislenosti, sav u prelivima sivog... je li ovo Oblak Nesaznanja? Dalijevske geometrije Čage, mreškanje i velovi magle; prikladno makbetovski za Škotlanđanina kao što je Langriš.
<BR>&nbsp;&nbsp;&nbsp;&nbsp;&nbsp;Došla sam do čistine krajem dana ispunjenog napornim penjanjem; vazduh je bio razređen, svaki korak bio je krhotina migrene koja bi mi eksplodirala kroz mozak; kada sam se obrela na rubu malog, kamenitog tesnaca koji je prosecao nazubljeni prolaz kroz sveprisutnu Čagu, nagonskisam shvatila da će to biti pravo mesto. Dok sam se podizala bivak, magla se ćudljivo uvijala i razilazila; na kraju sam shvatila da gledam kroz stablima oivičeni prozor oblacima istačkanu ravnicu Amboseli. Mogla sam da vidim! Raznobojna zemlja pružala se ispod mene da bi se gotovo neprimetno stopila sa žutomrkim zemljanim prelivima Kenije. Ti treptaji svetla, to razbacano aseptično belilo nalik na prosutu so, novi centar u Oloitiptipu (ta imena Masaija, imena koja zemlja govori sebi), ti oblaci prašine, vozila, možda letelice koje uzleću sa suvog jezerskog dna; te crne tačkice koje se kreću kroz vazduh: helikopteri vojne avijacije.
<BR>&nbsp;&nbsp;&nbsp;&nbsp;&nbsp;Nije dobro za dušu da se predugo gleda niz planinu: ostala sam tamo do mraka i što sam više gledala, to sam više prezirala jedmolični, izgladneli predeo iza planine; to sam se više radovala boji i raznovrsnosti Čage. Pripadala sam tu.
<BR>&nbsp;&nbsp;&nbsp;&nbsp;&nbsp;Došao je te noći. Očekivala sam ga.
<BR>&nbsp;&nbsp;&nbsp;&nbsp;&nbsp;"Meseče."
<BR>&nbsp;&nbsp;&nbsp;&nbsp;&nbsp;Ovaj put bez sumnje, bez neizvesnosti. Već sam posezala da protresem svoja biosvetla kako bih zasijala.
<BR>&nbsp;&nbsp;&nbsp;&nbsp;&nbsp;"Ne. Bez svetlosti."
<BR>&nbsp;&nbsp;&nbsp;&nbsp;&nbsp;"Zašto?"
<BR>&nbsp;&nbsp;&nbsp;&nbsp;&nbsp;"Bez svetlosti. Inače ću otići..."
<BR>&nbsp;&nbsp;&nbsp;&nbsp;&nbsp;"Ne! Ne odlazi. Langriš, gde si? Nemoj se kriti od mene..."
<BR>&nbsp;&nbsp;&nbsp;&nbsp;&nbsp;"Meseče... oh, Meseče. Nemoj ovo da mi otežavaš. Želim da ti dođem; više od svega, Meseče. Samo to što te vidim, ovde... zašto si morala da dođeš, zašto nismo mogli sve da ostavimo tamo da svene?"
<BR>&nbsp;&nbsp;&nbsp;&nbsp;&nbsp;"Langriš, nisam mogla da te ostavim. Nisam mogla da pustim sve da svene i umre; to nije tako, znaš. Ne želi da umre, ne može da umre. Langriš, slušaj me..."
<BR>&nbsp;&nbsp;&nbsp;&nbsp;&nbsp;Tišina. Sama, u tami, sa celom šumom koja sluša, sela sam i prigrlila kolena uz grudi. Nešto kasnije, ponovo je progovorio.
<BR>&nbsp;&nbsp;&nbsp;&nbsp;&nbsp;"Oni živi gradovi iznad linije snega koje smo videli na satelitskim fotografijama - bio sam tamo, gore, među snegovima, Meseče, istraživao sam te gradove; reč 'grad' jedva može da opiše ono što se tamo nalazi, video sam stvari koje osiromašuju ljudsku maštu, stvari daleko izvan mog poimanja; ali jedno razumem, ne postoji nikakva rasa tuđina koja čeka ukopana u tle da istupi i da ih nastani. U neku ruku, bili smo u pravu kada smo postavili hipotezu da možda nećemo moći da prepoznamo tuđine; ne prepoznajemo ih, Meseče, zato što smo mi tuđini..."
<BR>&nbsp;&nbsp;&nbsp;&nbsp;&nbsp;Čekala sam do kraja noći da se vrati; drhtala sam, uzdrmana, zaštićena krugom biosvetiljki. Oblaci su sutradan bili niski, hladni, i iz njih je rominjala kiša. Sati jada; umotana u vreću za spavanje u mreži, uzela sam da prelistavam Tomasa Mertona, ali um mi je bio previše ispunjen pticama i sumnjama da bi poslužio kao ogledalo benediktinskog mira osvojenog samoćom. Prošlo je previše vremena otkad sam ga poslednji put čitala; omot od vinila bio je mučna kaša pulpastih kristala i pene. Iscepala sam ga, bacila i čitala majstora u golotinji njegovih stranica.
<BR>&nbsp;&nbsp;&nbsp;&nbsp;&nbsp;Došao je sa mrakom, u ledenom, kapavom sutonu.
<BR>&nbsp;&nbsp;&nbsp;&nbsp;&nbsp;"Evolucija, Meseče, katastrofe koje donose nove nivoe složenosti, razumeš li? Moraš da razumeš, od suštinske je važnosti da razumeš. Evolucija ne krči sebi put kroz istoriju gen po gen; evolucija pleše, evolucija skače, sa nivoa na nivo; na biološkom satu druga kazaljka ne kreće se kontinualno, škljoca od jednog trena do drugog. Promene se dešavaju istovremeno u čitavoj populaciji; za samo jedno pokolenje, populacija može da se premesti na viši nivo. Da li razumeš? Meseče, moraš da razumeš!"
<BR>&nbsp;&nbsp;&nbsp;&nbsp;&nbsp;"Langriš!" Prazna, kapava tama. Sanjala sam njegove oči čitave te noći. Strašne, strašne oči bez lica.
<BR>&nbsp;&nbsp;&nbsp;&nbsp;&nbsp;Dok sam se umivala sledećeg jutra mlakom vodom iz cisterne, čula sam svoje ime u izmaglici.
<BR>&nbsp;&nbsp;&nbsp;&nbsp;&nbsp;"Odlazi, Meseče. Pre tebe nisam morao da biram, da pomišljam na bilo šta drugo; a kada sam pošao ovamo, ponovo je bilo tako. Znao sam šta želim, za čime tragam, a sada si ti sve to ponovo preokrenula. Hoću da budem sa tobom, hoću da pobegnem od tebe, volim te, prestravljen sam tobom."
<BR>&nbsp;&nbsp;&nbsp;&nbsp;&nbsp;Okrenula sam se lagano, pretražujući sive obrise niskog rastinja.
<BR>&nbsp;&nbsp;&nbsp;&nbsp;&nbsp;"Langriš... gde si?"
<BR>&nbsp;&nbsp;&nbsp;&nbsp;&nbsp;"Ovde, Meseče." Senka među senkama, mrlja ljudskog oblika u izmaglici. "Ne. Nemoj bliže. Molim te. Slušaj. Ne mogu dugo da se zadržim. Ovo je važno. Vatra ne može da je spali, otrovi ne mogu da je ubiju, ona napreduje na našem otpadu i zagađenju, a tehnološkom čoveku može da pruži sve što mu treba: da li je Čaga sledeći evolutivni korak napred? Tehnološki čovek rado zagađuje sopstveno gnezdo; hoće li ga gnezdo odbaciti, ili će se gnezdo prilagoditi tako da on u njemu može da živi, a da ne uništi i njega i sebe?
<BR>&nbsp;&nbsp;&nbsp;&nbsp;&nbsp;Proteinskom životu je odzvonilo, sada je došao novi život koji ga uklanja s puta. Talas, Meseče, talas."
<BR>&nbsp;&nbsp;&nbsp;&nbsp;&nbsp;Dok je govorio, prevalila sam rastojanje između nas, korak po korak, oprezno kao mačka. Našla sam se na nekoliko metara od njega kada se probudio iz obuzetosti sobom i primetio koliko sam blizu. Jeknuo je kada smo se ugledali, licem u lice. A onda, u treptaju pokreta, nestao je.
<BR>&nbsp;&nbsp;&nbsp;&nbsp;&nbsp;Srce mi je tuklo. Crni svetlaci bešumno su mi eksplodirali na mrežnjačama, krv mi je tutnjala u ušima. Langriš je još bio ljudsko biće.
<BR>&nbsp;&nbsp;&nbsp;&nbsp;&nbsp;Te noći, u mojom mreži, dodir na mom obrazu, poljubac. Zamumlavši kao neka velika, zadovoljna mačka, okrenula sam se i pogledala mu u lice, a meka senzualna masa njegovog tela utisnula se u moje. Usta su se otvorila, usne srele, raskopčala sam vreću za spavanje da ga primim unutra, podigla ruke da ga dodirnem. "Ne", reče on. "Molim te. Ne dodiruj me. Obećaj mi to, Meseče."
<BR>&nbsp;&nbsp;&nbsp;&nbsp;&nbsp;"Ali zašto?"
<BR>&nbsp;&nbsp;&nbsp;&nbsp;&nbsp;"Zbog tebe. Zato što ne shvatam šta je to u tebi što me izluđuje. Lud sam što sam uopšte i pomislio da ovo radim... lud, lud. Šta je to u tebi, ženo?" Spustila sam prst na njegove usne, sekund kasnije usta su nam se spojila i pre nego što sam uopšte bila svesna toga, kliznuo je u mene. Uzdahnula sam iznenađeno, njegov jezik bio mi je na bradavicama, njegov vreli dah bio mi je na koži. Mirisao je na Čagu, mošuse, esencijalna ulja, prisne mirise otvora. Njegove šake držale su moje iznad glave, u seksualnoj predaji dok smo zaranjali i pulsirali u krajnjoj tami čula. Kada su njegovi naleti postali mahnitiji, ritam užurbaniji, njegovi prsti pustili su moje i šake su mi automatski pale na njegovo telo da bi ga mazile, preko butina, uz lako grebanje noktima po guzovima, prateći vršcima prstiju bokove, do blage sinklinale njegovih leđa.
<BR>&nbsp;&nbsp;&nbsp;&nbsp;&nbsp;Pred mojim krikom, pesma Čage utihnula je na trenutak.
<BR>&nbsp;&nbsp;&nbsp;&nbsp;&nbsp;Prsti su mi se upleli u hvataljku vena i cevi sa korenom u podnožju njegove kičme; u pulsirajući pupčanik koji ga je spajao sa Bog zna čime tamo, u tami. Odskočio je od mene, nag, uzdrhtao, vlažan; povraćala sam beskrajno, prazno.
<BR>&nbsp;&nbsp;&nbsp;&nbsp;&nbsp;"Oh, Bože, oh, Bože, oh, Bože, oh, Bože..."
<BR>&nbsp;&nbsp;&nbsp;&nbsp;&nbsp;"Rekao sam ti, rekao sam ti, rekao sam ti da me ne dodiruješ..."
<BR>&nbsp;&nbsp;&nbsp;&nbsp;&nbsp;"Gade jedan, gade jedan, šta si to uradio, oh, moj Bože..."
<BR>&nbsp;&nbsp;&nbsp;&nbsp;&nbsp;"Zašto si morala da dođeš ovamo, zašto nisi otišla kada sam to tražio, zašto si morala ponovo da probudiš sve ono što sam zaboravio, zašto si morala da me ponovo učiniš ljudskim?"
<BR>&nbsp;&nbsp;&nbsp;&nbsp;&nbsp;"Ljudskim?" vrisnuh. "Ljudskim? Bože, Langriš, šta si ti?"
<BR>&nbsp;&nbsp;&nbsp;&nbsp;&nbsp;"Hoćeš da vidiš?" uzvrati on vriskom. "Hoćeš da znaš? Gledaj. Gledaj dobro." On pokaza drhtavim prstom prema meni. Trapava lomljava iz noćne šume, nešto ogromno, svesno da može da utroši koliko god hoće vremena da bi stiglo tamo gde je naumilo. "Gledaj!" vrisnu Langriš ponovo, i najednom uvalu obasjaše biosvetla. "Mogu sa time da radim šta god poželim. Šta misliš, ko te je hranio, davao ti vodu, pazio na tebe, vodio te?" U amfiteatar svetlosti stupi velika humka mesa, viša od čoveka, šira; prošarana venama, arterijama i mrljama krastavih, žutih plesni. Grozd organa ljuljao se dok je to prilazilo na dve masivne, mišićave noge. Čipkaste antene izbijale su kao perje iz bradavica nalik na čičkove po leđima stvorenja; okrenulo se prema meni, podiglo se na kandžama i ispružilo mnoštvo klešta i hvataljki. Trbuh mu je bio otvorena vagina, pupčanikom spojena sa Langrišem.
<BR>&nbsp;&nbsp;&nbsp;&nbsp;&nbsp;Znala sam da sam poludela.
<BR>&nbsp;&nbsp;&nbsp;&nbsp;&nbsp;Pupčanik se uvuče, povukavši za sobom Langriša u sirovu crvenu gubicu. Ona se zatvori oko njega, pa načini još jedan korak prema meni. Langriševo lice posmatralo me je iz kapuljače od crvenog mesa.
<BR>&nbsp;&nbsp;&nbsp;&nbsp;&nbsp;"Pokušao sam da ti kažem, Meseče, ali odbila si da shvatiš. Evolucija. Budućnost, Meseče. Čovek budućnosti. Homo symbioticus. Ortotelo. Potpuno samodovoljna ekološka jedinica. Zamisli kraj bolesti i zaraza, tela koja mogu da izleče svaku boljku, koja popravljaju i regenerišu naša tela; pa ja sam praktično besmrtan. Zamisli da nema bola, nema rata, zamisli poništavanje ljudske sposobnosti da jedni drugima nanosimo bol; možemo to da imamo, ortotela poseduju sistem nervnih provera koje onemogućavaju prevođenje nasilničke misli u nasilnički postupak. Zamisli da nema više oskudice, gladi, jer ortotelo živi od sunčeve svetlosti, vazduha i vode poput biljaka, i svaki čovek biće u stanju da crpi i više nego što želi iz beskrajnih resursa šume. Zamisli, svet bez neznanja; moj mozak povezan je sa mozgom ortotela koji može da obrađuje informacije brzinom računara; štaviše, može da se poveže sa drugim ortomozgom, tako da sveukupno ljudsko znanje bude dostupno svakom muškarcu, ženi i detetu; znanje više nije povlastica obrazovane klase, nasleđe čovečanstva pripada celom čovečanstvu. Zamisli, bogatstvo iskustva i emocija jednog Šekspira ili Mikelanđela kao nešto na šta svako stiče pravo samim rođenjem; zamisli oči koje mogu da vide infracrveno i ultraljubičasto, novi spektar sluha, sposobnost kušanja, njušenja, dodirivanja stvari o kojima nikada ranije nisi ni slutila, pored novih čula, nove svesti koju ne mogu čak ni da pokušam da ti opišem, Meseče!"
<BR>&nbsp;&nbsp;&nbsp;&nbsp;&nbsp;"Užasno!" povikala sam. "Užasno!"
<BR>&nbsp;&nbsp;&nbsp;&nbsp;&nbsp;"Ne, veličanstveno! Sledeći evolutivni skok. Ako čovek nije mogao da živi u skladu sa svojom planetom, njegova planeta mora se prilagoditi tako da živi u skladu sa čovekom. Meseče, shvatam tvoj strah; izgleda grozno, izgleda čudovišno; veruj mi, divnije je nego što uopšte možeš da zamisliš. Osećam se kao... kao Bog, Meseče. Bog."
<BR>&nbsp;&nbsp;&nbsp;&nbsp;&nbsp;Oči koje ne smem da sretnem u snovima.
<BR>&nbsp;&nbsp;&nbsp;&nbsp;&nbsp;"Bože, Langriš..."
<BR>&nbsp;&nbsp;&nbsp;&nbsp;&nbsp;"I, šta će onda Mesec da uradi? Hoće li se vratiti? Hoće li sići sa planinskog vrha - onamo? Možeš da se vratiš, posle svega što si videla, posle čudesa i veličanstvenosti koju si ovde dodirnula? Ili ćeš ostati, sa mnom? Volela si me dovoljno da dođeš ovamo i pronađeš me, voliš li me dovoljno da ostaneš? Jesam li čudovišniji nego što bih bio da ležim paralizovan u gvozdenim plućima, da sam gubav? Tada bi me volela, zar sada ne možeš?"
<BR>&nbsp;&nbsp;&nbsp;&nbsp;&nbsp;Ne, ne Bog, Langriš, đavo, i to suptilan, onaj koji sklapa đavolje ugovore. Umom mi je harao požar sumnji i pometnje; kroz plamen, tupu riku, pružih ruku da ga dodirnem, spustih šaku na crveno ispupčeno meso kraj njegovog lica. "Oh, Langriš..."
<BR>&nbsp;&nbsp;&nbsp;&nbsp;&nbsp;"Rekla si da smo jedno. Rekla si da smo nepodesni delovi nečeg jedinstvenog, nepotpuni jedno bez drugoga. Ne kažem da moraš postati poput mene; ne moraš preći u ortotelo, možeš naprosto da ostaneš sa mnom, kakva jesi, i možemo biti zajedno isto kao pre..."
<BR>&nbsp;&nbsp;&nbsp;&nbsp;&nbsp;"Langriš..."
<BR>&nbsp;&nbsp;&nbsp;&nbsp;&nbsp;"Meseče, volim te."
<BR>&nbsp;&nbsp;&nbsp;&nbsp;&nbsp;Ali ja sam već pobegla u noć.
<BR>
<BR>&nbsp;&nbsp;&nbsp;&nbsp;&nbsp;Prosejavanje pepela; svi emocionalni nosači na kojima je Mesečev život bio sazdan srušili su se u užareno ugljevlje. Samo da to nije rekao. Samo da nije rekao da me voli, moglo je biti podnošljivo - zašto uvek moraš mene da napraviš krivom? Je li uvek bilo ovako, ništa osim istraživanja novih načina da jedno drugome nanesemo bol? Je li sve što nam je trebalo jedno od drugoga bilo ogledalo u kome smo mogli da se ogledamo?
<BR>&nbsp;&nbsp;&nbsp;&nbsp;&nbsp;Doći će ponovo po mene, ubrzo, dozivajući, kroz izmaglicu i šumu koja leži na ramenima Kilimandžara. A ja ne znam šta ću tada učiniti. Zato završavam ovaj dnevnik: u gnevu dnevnika osuđenika. Najduže putovanje je putovanje unutra, a to je ujedno i putovanje sa koga je povratak najmanje moguć. Od svih putnika, za hodočasnike najviše važi da im više nema povratka kući.
<BR>&nbsp;&nbsp;&nbsp;&nbsp;&nbsp;Hodočasnik koji siđe sa planine neće biti Mesec: Mesec je umro, tamo gore, pod dahom snegova; ono što se vrati na zemlju biće izmenjeno unutra baš kao što je Langriš izmenjen spolja. A ako ostanem... ne mogu postati takva. Ne mogu prihvatiti da je ovo budućnost čovečanstva; večnost sirovog hedonizma u tumaranju velikom svetskom šumom, gde je svaki čovek ostrvo, sasvim dovoljan sebi? Ne, odbacujem to; čuješ li me, Langriš, odbacujem! U pravu si, Eliote, čovečanstvo ne može da podnese preteranu količinu stvarnosti.
<BR>&nbsp;&nbsp;&nbsp;&nbsp;&nbsp;Poslednje iskušenje, najveća izdaja, učiniti nešto loše sa dobrim razlogom. Sada moram da završim; čujem ga kako doziva, dolazi po mene. Nemam mnogo vremena da dovršim ovaj zapis i još sam neodlučna. Možda ovo ipak neće biti moj poslednji zapis. T.P., ako ovaj dnevnik ikada pronađe put do tebe, mojom rukom, tuđom rukom, čak i ako ne budeš mogao sam da shvatiš, pokušaj da nateraš svet da shvati. Moguće je voleti srce tame i istovremeno osećati gnušanje prema njemu.
<BR>&nbsp;&nbsp;&nbsp;&nbsp;&nbsp;Sada je tu, moram za danas da ostavim olovku. Neka ova poslednja rečenica označi mesto gde se priča završava.
</P></TD></TR></TABLE>
<P class="next">
<A HREF=p6.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
