<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7.
<P>&nbsp;&nbsp;&nbsp;&nbsp;&nbsp;Ispred apoteke na stanici Point Rejz, u devet sati ujutro, čekao je Eldon Blein. Pod miškom je čvrsto držao pohabanu akten-tašnu uvezanu kanapom. Za to vreme, u zgradi, apotekar je skidao verige i borio se sa metalnim vratima - jednim, pa drugim; Eldon je slušao tu buku, nestrpljiv.
<BR>&nbsp;&nbsp;&nbsp;&nbsp;&nbsp;"Odmah, odmah", doviknu apotekar. Njegov glas čuo se prigušeno. Otvorivši konačno sva vrata, poče se izvinjavati: "Ovo je nekad bio zadnji deo jednog kamiona. Mora se zapinjati i rukama i nogama da bi proradilo. Izvoli unutra, gospodine." Pridržao je visoka vrata, a Eldon zaviri u mračnu unutrašnjost apoteke, gde je sa plafona visila, neupaljena, jedna sijalica, na prastarom električnom gajtanu.
<BR>&nbsp;&nbsp;&nbsp;&nbsp;&nbsp;"Dolazim zato što mi je potreban", poče Eldon govoriti veoma brzo, "antibiotik širokog spektra, od one vrste koja se koristi za suzbijanje respiratornih infekcija." Odglumio je da mu je ovo nešto uzgredno, normalno; nije rekao farmaceutu koliko je gradova u severnoj Kaliforniji obišao u poslednjih nekoliko dana, pešice i autostopirajući, niti koliko mu je teško bolesna kćerka. Znao je da bi time samo naveo apotekara da kaže neku mnogo veću cenu. Uostalom, ovde se i ne vidi nešto mnogo lekova. Verovatno ni ovaj to nema.
<BR>&nbsp;&nbsp;&nbsp;&nbsp;&nbsp;Apotekar ga odmeri pogledom i reče: "Ne vidim da si doneo nešto; šta bi imao da daš zauzvrat, ako bih ja imao to što tebi treba?" Nervozno zagladi svoju istanjenu sedu kosu; postariji, sitan čovek. Jasnio se videlo da podozreva da bi Eldon mogao biti pljačkaš. Verovatno je tako gledao svakog kupca.
<BR>&nbsp;&nbsp;&nbsp;&nbsp;&nbsp;Eldon reče: "Tamo odakle ja dolazim poznat sam kao majstor za naočare." On odreši kanape sa akten-tašne i pokaza apotekaru redove nedirnutih ili maltene celih stakala za naočare, pa redove okvira, i najzad redove celih naočara, sa staklima u okvirima. To je izlešinario po teritorijama svud uokolo Zaliva, a naročito velike zalihe našao je kod Ouklenda. "Mogu da kompenzujem gotovo svaki defekt očiju", reče. "Evo, ovde imam jedan fini izbor. Ti si, šta, kratkovid, dalekovid ili astigmatičan? U mogućnosti sam da ti sredim taj problem u roku od deset minuta, treba samo da isprobamo par sočiva."
<BR>&nbsp;&nbsp;&nbsp;&nbsp;&nbsp;"Dalekovid", reče apotekar lagano, "ali ne verujem da imam ono što ti hoćeš." Pogleda redove naočara čežnjivo.
<BR>&nbsp;&nbsp;&nbsp;&nbsp;&nbsp;Eldon, sa ljutnjom, reče: "Onda zašto nisi odmah tako rekao, da ja krenem dalje? Hteo bih da stignem u Petalumu danas; tamo ima mnogo prodavnica lekova - samo je potrebno da nađem neka kola sa senom koja idu na tu stranu."
<BR>&nbsp;&nbsp;&nbsp;&nbsp;&nbsp;"Zar ne bismo ipak mogli da se trampimo, da mi ti daš par naočara u zamenu za nešto drugo?" upita apotekar žalostivo, polazeći za Eldonom koji je već krenuo ka vratima. "Imam jedan dragocen lek za srce, kvinidin-glukonat; ti bi njega najverovatnije mogao trampiti za ono što ti treba. Niko drugi u oblast Marin nema kvinidin-glukonat, samo ja."
<BR>&nbsp;&nbsp;&nbsp;&nbsp;&nbsp;"Postoji li ovde negde doktor?" upita Eldon, zastajući na rubu seoskog puta zaraslog u korov, duž koga je bilo nekoliko radnji i kuća.
<BR>&nbsp;&nbsp;&nbsp;&nbsp;&nbsp;"Postoji", reče apotekar i klimnu glavom ponosito. "Doktor Stokstil; doselio se pre nekoliko godina. Ali on uopšte nema lekove. Imam samo ja."
<BR>
<BR>&nbsp;&nbsp;&nbsp;&nbsp;&nbsp;Sa akten-tašnom pod rukom, Eldon Blejn je pešačio dalje po seoskom putu, osluškujući punonadežno; jer čuo je pućkanje kamionske parne mašine ložene drvima, u tišini kalifornijskih seoskih predela u ranom jutru. Ali taj zvuk postajao je sve slabiji i ubrzo nestao. Kamion je, avaj, otišao na suprotnu stranu.
<BR>&nbsp;&nbsp;&nbsp;&nbsp;&nbsp;Ovo područje pravo na severu od San Franciska nekada je bilo u posedu nekolicine bogatih vlasnika mlečnih farmi; krave su pasle na ovim poljima, ali od toga nije ništa ostalo, a nestale su i životinje koje daju meso, i ovce, i junad. Kao što svako zna, hektar zemlje više daje ako se zasadi žitaricama ili povrćem. Eldon je oko sebe video zbijeno zasađene redove kukuruza, od neke hibridne, ranosazrevajuće vrste; između redova, velike dlakave biljke bundeve, vrste zvane 'skvoš', na kojoj su rasli čudno žuti plodovi nalik na kugle za kuglanje. To je ona neobična istočna sorta bundeve kod koje se može pojesti sve, i kora i seme; svojevremeno prezirana u dolinama Kalifornije... ali to se izmenilo.
<BR>&nbsp;&nbsp;&nbsp;&nbsp;&nbsp;Ispred njega, grupica dece pretrča preko slabo-prometnog druma, hitajući u školu; Eldon Blejn vide njihove otrcane knjige i kantice za užinu, začu im glasove, pomisli kako to smiruje čoveka kad vidi drugu decu koja su zdrava i zauzeta svojim poslom, za razliku od njegovog deteta. Ako Gven umre, zameniće je druga deca. Ovo je prihvatao bez osećanja. Čovek nauči i to. Mora se.
<BR>&nbsp;&nbsp;&nbsp;&nbsp;&nbsp;Škola, na desnoj strani, na 'sedlu' između dva brda; zgrada prizemna, moderna, upravo za školu namenjena, na kojoj su samo pojedini, manji delovi bili srušeni, pa krpljeni. Nesumnjivo su je podigli neposredno pre rata neki preduzimljivi građani, okrenuti opštem dobru, koji su zato ušli u desetogodišnje dugove, ne sluteći da ih neće otplatiti jer neće ni biti živi. Tako su, nenamerno, dobili školu besplatno.
<BR>&nbsp;&nbsp;&nbsp;&nbsp;&nbsp;Prozori škole navedoše ga da se počne glasno smejati. Bili su dovučeni sa svakojakih starih seoskih zgrada, naizmenično maleni i ogromni, pridržani zakucanim daskama koje su potom i ukrašene. Naravno da su originalni prozori razneti trenutno u najsitnije komadiće. Staklo, pomisli on. Takva retkost, u ovim našim vremenima... Ako poseduješ staklo u bilo kom obliku, bogat si. On steže akten-tašnu još čvršće i nastavi da šipči drumom.
<BR>&nbsp;&nbsp;&nbsp;&nbsp;&nbsp;Nekoliko dece, videći neznanca, zastade. Zurili su u njega, sa zabrinutošću koja je bila ojačana radoznalošću. On im se široko osmehnu, pitajući se šta uče i kakve nastavnike imaju. Neku senilnu staru damu, penzionisanu pre bezbroj godina, pa sad dovučenu da još jednom sedne za katedru? Nekog meštanina koji, igrom slučaja, ima fakultetsku diplomu? Ili najverovatnije nastavu drže same majke, koje su se udružile i uzele pregršt knjiga, dragocenu imovinu, iz seoske biblioteke.
<BR>&nbsp;&nbsp;&nbsp;&nbsp;&nbsp;Neki glas iza njega dozivao ga je; neka žena. Okrenuo se, začuo škriputanje bicikla. "Jesi li ti majstor za naočare?" pozva ona ponovo, stroga, ali ipak privlačna, sa tamnom kosom, odevena u mušku pamučnu košulju i farmerice. Okretala je pedale i sustizala ga, iako je njen bicikl silovito podskakivao na svakoj sledećoj džombi i brazdi na putu. "Stani, molim te. Razgovarala sam sa Fredom Kvinom, našim čovekom za lekove, maločas, i on mi reče da si ti došao." Stigla je do njega i zaustavila bicikl, zadihana. "Već mesecima nije naišao niko za naočare; zašto ne dolaziš češće?"
<BR>&nbsp;&nbsp;&nbsp;&nbsp;&nbsp;Eldon Blejn reče: "Nisam došao da prodajem, nego da nađem neke antibiotike." Nerviralo ga je ovo. "Moram stići u Petalumu", reče, a onda shvati da se zavidljivo zagledao u njen bicikl i da mu se to primetilo na licu.
<BR>&nbsp;&nbsp;&nbsp;&nbsp;&nbsp;"Mi ih možemo nabaviti za tebe", reče žena. Bila je starija nego što mu se u prvi mah učinilo; lice joj je bilo izbrazdano borama, i malo potamnelo, i on oceni da joj je blizu četrdeset godina. "Ja sam u Odboru za planiranje, koji važi za svakoga, ovde u Zapadnom Marinu; znam da možemo da iščačkamo nekako to što ti treba, ako samo dođeš kod nas i pričekaš. Daj nam dva sata. Treba nam nekoliko pari naočara... Ne puštam ja tebe da odeš." Glas joj je bio čvrst, bez ulagivanja.
<BR>&nbsp;&nbsp;&nbsp;&nbsp;&nbsp;"Da nisi ti gospođa Raub?" upita Eldon Blejn.
<BR>&nbsp;&nbsp;&nbsp;&nbsp;&nbsp;"Jesam", reče ona. "Prepoznao si me - kako?"
<BR>&nbsp;&nbsp;&nbsp;&nbsp;&nbsp;On reče: "Ja sam iz okoline Bolinasa; mi dobro znamo šta vi ovde radite. Kamo sreće da imamo u našem Odboru nekog kao što si ti." Pomalo se plašio ove osobe. Beše čuo da gospođa Raub uvek postigne ono što naumi. Ona i Lari Raub organizovali su Zapadni Marin posle Ohlađenja; ranije, u starim danima, nije bila ništa naročito, i tek joj je Kriza pružila priliku, kao i mnogim drugim ljudima, da pokaže od čega je, zapravo, sazdana.
<BR>&nbsp;&nbsp;&nbsp;&nbsp;&nbsp;Pođoše nazad hodom, rame uz rame. Gospođa Raub reče: "Za koga su antibiotici? Nisu za tebe; izgledaš mi savršeno zdrav."
<BR>&nbsp;&nbsp;&nbsp;&nbsp;&nbsp;"Moja mala devojčica umire", odvrati on.
<BR>&nbsp;&nbsp;&nbsp;&nbsp;&nbsp;Nije traćila reči na nekakva saosećanja; saosećajnih reči više nije ni bilo na svetu, nijedna nije preostala. Ona samo klimnu glavom. "Infektivni hepatitis?" upita. "Kakvu vodu pijete? Da li je hlorišete? Ako ne..."
<BR>&nbsp;&nbsp;&nbsp;&nbsp;&nbsp;"Ne, kod nje su više kao neke streptokoke u grlu", reče on.
<BR>&nbsp;&nbsp;&nbsp;&nbsp;&nbsp;"Čuli smo sa satelita sinoć da neke firme za proizvodnju lekova opet rade u Nemačkoj, pa prema tome, ako bude sreće, videćemo opet nemačke lekove na tržištu, bar na Istočnoj obali."
<BR>&nbsp;&nbsp;&nbsp;&nbsp;&nbsp;"Primate satelit?" On uzbuđeno nastavi: "Naš radio je crk'o, a majstor je otišao negde dole, blizu južnog San Franciska, gde pokušava da izlešinari neke delove za frižidere. Neće se vratiti verovatno još mesec dana. Reci mi, šta on čita sad? Poslednji put kad smo ga čuli, a to je bilo prokleto davno, čitao je Paskalova Pisma iz provincije."
<BR>&nbsp;&nbsp;&nbsp;&nbsp;&nbsp;Gospođa Raub reče: "Dendžerfild sada čita O ljudskoj porobljenosti."
<BR>&nbsp;&nbsp;&nbsp;&nbsp;&nbsp;"Zar to nije o onom tipu koji nije mog'o da se otrese jedne devojke koju je sreo?" upita Eldon. "Mislim da sam zapamtio od kad je on to prvi put čitao, pre nekoliko godina. Ona se sve iznova vraćala u njegov život. Zar mu ga nije i upropastila, na kraju?"
<BR>&nbsp;&nbsp;&nbsp;&nbsp;&nbsp;"Ne znam; bojim se da mi nismo bili u mogućnosti da slušamo to prvo čitanje."
<BR>&nbsp;&nbsp;&nbsp;&nbsp;&nbsp;"Taj Dendžerfild je zaista super disk-džokej", reče Eldon, "najbolji za koga sam ikad čuo čak i pre krize, mislim, nijednu njegovu emisiju ne propuštamo; u našoj vatrogasnoj stanici okupi se svako veče oko dvesta ljudi. Mislim da bi neko od nas mogao popraviti taj prokleti radio, ali naš Odbor je odlučio da ga ne diramo nego da čekamo dok nam se majstor vrati. Ako se ikad vrati... Onaj prethodni je nestao na jednom takvom pohodu prikupljanja stvari iz ruševina."
<BR>&nbsp;&nbsp;&nbsp;&nbsp;&nbsp;Gospođa Raub reče: "Sada možda vaša zajednica uviđa značaj rezervne opreme, za koju ja večito govorim da je bitna."
<BR>&nbsp;&nbsp;&nbsp;&nbsp;&nbsp;"Da li bismo... mogli poslati jednog izaslanika koji bi slušao sa vašom grupom, a onda javljao nama?"
<BR>&nbsp;&nbsp;&nbsp;&nbsp;&nbsp;"Naravno", reče gospođa Raub. "Ali..."
<BR>&nbsp;&nbsp;&nbsp;&nbsp;&nbsp;"Nije to isto", saglasi se on. "Nije..." Odmahnu rukom. Šta je to sa Dendžerfildom, koji sedi gore, iznad njih, u satelitu, i nadleti ih po jednom svaki dan? Veza sa svetom... Dendžerfild gleda odozgo i vidi sve. Vidi obnovu i izgradnju, sve promene nabolje i nagore; hvata svaku emisiju odozdo, snima je i onda pušta i drugima, tako da se svet preko njega ujedinjuje.
<BR>
<BR>&nbsp;&nbsp;&nbsp;&nbsp;&nbsp;U njegovoj svesti bio je prisutan taj dobro znani glas, sada već toliko dugo nedostupan njihovoj društvenoj zajednici; mogao ga je dozvati u pamćenje, čuti one bogate, niske tonove tihog smeha, pa one iskrenog obraćanja, bliskosti... nikad ničeg lažnog. Nije bilo parola, govorancija povodom Četvrtog jula, ničeg od onog što ih je uvalilo u ovu situaciju gde su sada.
<BR>&nbsp;&nbsp;&nbsp;&nbsp;&nbsp;Jednom je čuo kako Dendžerfild govori: "Želite li da znate pravi razlog što nisam bio u ratu? Zašto su se dobro pobrinuli da me ispale u kosmos samo malo pre izbijanja rata? Znali su da ne bi bilo pametno dati pušku meni... Jer bih ja ubio nekog oficira." Posle toga se tiho nasmejao, pretvarajući čitavu stvar u šalu; ali bilo je istina, to što je rekao. Sve što je on njima rekao bilo je istina, čak i kad je bilo plasirano kao šala. Dendžerfild nikad nije bio politički pouzdan, a ipak je sada sedeo iznad njih i nadletao ih iz godine u godinu. I bio čovek kome su verovali.
<BR>
<BR>&nbsp;&nbsp;&nbsp;&nbsp;&nbsp;Podignuta na jednoj strani grebena, kuća Raubovih gledala je sa visine na čitavu pokrajinu Zapadni Marin, na povrtnjake i jarkove za navodnjavanje, ponegde kozu vezanu konopcem, i naravno konje; stojeći kod prozora dnevne sobe, Eldon Blejn vide ispod sebe, blizu jedne seoske kuće, velikog 'perčerona' koga su sigurno koristili da vuče plug... kao i da vuče neki automobil bez motora, drumom sve do pokrajine Sonome, kad dođe vreme da se nabavlja roba.
<BR>&nbsp;&nbsp;&nbsp;&nbsp;&nbsp;Vide sada i jedna zaprežna 'konjska' kola kako odmiču seoskim putem; ona bi sustigla njega, da ga nije gospođa Raub pre toga pronašla, i on bi se uskoro našao u Petalumi.
<BR>&nbsp;&nbsp;&nbsp;&nbsp;&nbsp;Vide još niže na nizbrdicama gospođu Raub kako okreće pedale, u potrazi za antibioticima za njega; na njegovo zaprepašćenje, ostavila ga je samog u njenoj kući, tako da je bio slobodan da pokrade sve redom; on se sad okrete da razgleda čega sve tu ima. Stolice su tu bile, i knjige, u kuhinji, pa hrana, čak i boca vina, odeća u svim ormanima - cunjao je po kući, uživao u gledanju svega toga; izgledalo je maltene kao kuće pre rata, osim što su, naravno, beskorisne električne sprave poizbacivane napolje, još odavno.
<BR>&nbsp;&nbsp;&nbsp;&nbsp;&nbsp;Kroz zadnje prozore kuće on vide zeleni drveni bok velikog rezervoara za vodu. Raubovi, uvide on, imaju svoje zasebno snabdevanje vodom. Iziđe iz kuće i vide potok, čist, nezagađen.
<BR>&nbsp;&nbsp;&nbsp;&nbsp;&nbsp;Na potoku je vrebala nekakva skalamerija, nešto okruglo, pa na točkovima. Eldon je zurio u to; bilo je to malo vozilo iz koga su se pružali neki produžeci, koji su punili kofe vodom. U sredini toga sedeo je čovek bez ruku i nogu. Taj je klimao glavom kao dirigent pred orkestrom, a mašinerija oko njega izvršavala je naređenja. To je fokomelus, čovek-foka, uvide Eldon; utovaren je u svoj fokomobil, samohodna kolica sa mehaničkim hvataljkama koje služe kao zamena za nedostajuće ekstremitete. Šta on to radi, krade vodu od Raubovih?
<BR>&nbsp;&nbsp;&nbsp;&nbsp;&nbsp;"'Ej", reče Eldon.
<BR>&nbsp;&nbsp;&nbsp;&nbsp;&nbsp;Fokomelus istog trena okrete glavu; njegove oči uzbunjeno i užagreno pogledaše Eldona, a onda nešto tresnu Eldona u stomak - on se zatetura unazad, i onda, boreći se da povrati ravnotežu, otkri da su mu ruke čvrsto vezane uz telo. Nekakva žičana mreža izletela je iz fokomobila i čvrsto se omotala oko njega. Fokomelusovo sredstvo samoodbrane.
<BR>&nbsp;&nbsp;&nbsp;&nbsp;&nbsp;"K-ko si ti?" upita fokomelus, mucajući u svojoj podozrivoj radoznalosti. "Ne živiš u ovom kraju; ne poznajem te."
<BR>&nbsp;&nbsp;&nbsp;&nbsp;&nbsp;"Ja sam iz Bolinasa", reče Eldon. Metalna mreža toliko ga je stegla, da je sa teškoćom hvatao vazduh. "Ja sam majstor za naočare. Gospa Raub, ona mi reče da čekam ovde."
<BR>&nbsp;&nbsp;&nbsp;&nbsp;&nbsp;Sad mreža kao da popusti, donekle. "Ne mogu ništa rizikovati", reče fokomelus. "Neću te pustiti dok se Džun Raub ne vrati." Kofe opet počeše da se zaranjaju u vodu; punile su, metodično, jedan rezervoar privezan kaiševima za fokomobil, sve dok iz njega ne poče da se presipa.
<BR>&nbsp;&nbsp;&nbsp;&nbsp;&nbsp;"Ti imaš pravo da to radiš, a?" upita Eldon. "Da uzimaš vodu iz potoka Raubovih?"
<BR>&nbsp;&nbsp;&nbsp;&nbsp;&nbsp;"Imam pravo", reče fokomelus. "Ja dajem više nego što uzimam, svima ovde."
<BR>&nbsp;&nbsp;&nbsp;&nbsp;&nbsp;"Pusti me", reče Eldon. "Ja samo pokušavam da dobavim lekove za moju curicu; ona umire."
<BR>&nbsp;&nbsp;&nbsp;&nbsp;&nbsp;"'Za moju curicu, ona umire'", ponovi fokomelus, oponašajući Eldonov glas iznenađujuće tačno. Zakotrlja se od potoka, bliže Eldonu. Vozilo je blistalo; svi delovi su izgledali novi i sjajni. Bila je to jedna od najbolje napravljenih mehaničkih naprava koju je Eldon Blejn ikada video.
<BR>&nbsp;&nbsp;&nbsp;&nbsp;&nbsp;"Pusti me", reče Eldon, "pa ću ti dati naočare besplatno. Bilo koji par, od onih koje imam."
<BR>&nbsp;&nbsp;&nbsp;&nbsp;&nbsp;"Moje oči su savršene", reče fokomelus. "Sve moje je savršeno. Neki delovi nedostaju, ali nisu mi ni potrebni; bolje dejstvujem bez njih. Sposoban sam da siđem niz ovo brdo brže nego ti, na primer."
<BR>&nbsp;&nbsp;&nbsp;&nbsp;&nbsp;"Ko ti je napravio mobil?" upita Eldon. Sigurno se za sedam godina morao iskrzati i delimično pokvariti, kao i sve drugo.
<BR>&nbsp;&nbsp;&nbsp;&nbsp;&nbsp;"Ja", reče fokomelus.
<BR>&nbsp;&nbsp;&nbsp;&nbsp;&nbsp;"Kako možeš sam sebi praviti fokomobil? To je protivurečnost."
<BR>&nbsp;&nbsp;&nbsp;&nbsp;&nbsp;"Nekad sam ja bio telom uključen u žice. Sad sam mozgom uključen u žice; i to sam, takođe, postigao svojim radom. Ovde gore, u ovom kraju, ja sam majstor za popravke. Oni stari ekstenzori koje mi je država napravila pre rata - nisu valjali ni koliko mesnati produžeci koje ti imaš." Fokomelus načini grimasu. Imao je mršavo, rastegljivo lice, sa oštrim nosem i izuzetno belim zubima, lice idealno baš za to osećanje koje je sad pokazivao Eldonu Blejnu.
<BR>&nbsp;&nbsp;&nbsp;&nbsp;&nbsp;"Dendžerfild kaže da su majstori za popravke najdragoceniji ljudi na svetu", reče Eldon. "On je proglasio i Svetsku nedelju majstora za popravke, jednom kad smo mi slušali, i nabrojao imena nekolicine naročito dobro poznatih takvih. Kako se ti zoveš? Možda je pomenuo i tebe."
<BR>&nbsp;&nbsp;&nbsp;&nbsp;&nbsp;"Hopi Harington", reče fokomelus. "Ali znam da nije pomenuo mene, jer ja se još i sad držim pomalo iza scene; još nije došlo vreme da postanem svetski poznat, što ću biti. Dopuštam ovim meštanima da vide jedan mali deo mojih moći, ali od njih se očekuje da o tome ne pričaju."
<BR>&nbsp;&nbsp;&nbsp;&nbsp;&nbsp;"Sigurno da neće pričati", reče Eldon. "Da ne bi ostali bez tebe. Naš majstor za popravke je otišao, pre nekog vremena, i zaista nam gadno nedostaje. Šta misliš, da li bi ti mogao preuzeti i oblast Bolinas, na neko vreme? Mogli bismo ti davati mnoge stvari zauzvrat. U vreme Krize, praktično niko nije uspeo da pređe planinu i napadne nas, tako da smo srazmerno nedirnuti."
<BR>&nbsp;&nbsp;&nbsp;&nbsp;&nbsp;"Silazio sam ja do Bolinasa", reče Hopi. "Proputovao sam, zapravo, sve okolne krajeve, bio sam čak do Sakramenta. Niko nije video ono što sam ja video; ja mogu prevaliti osamdeset kilometara dnevno u ovom mobilu." Njegovo mršavo lice se trznulo, onda on zamuca: "U Bolinas se ja ne bih vraćao, jer tamo ima morskih čudovišta, u okeanu."
<BR>&nbsp;&nbsp;&nbsp;&nbsp;&nbsp;"Ko to kaže?" upita Eldon odlučnim tonom. "To su samo praznoverice - reci mi ko je to rekao o našoj zajednici."
<BR>&nbsp;&nbsp;&nbsp;&nbsp;&nbsp;"Mislim da je rekao Dendžerfild."
<BR>&nbsp;&nbsp;&nbsp;&nbsp;&nbsp;"Ne, on to nije mogao", reče Eldon. "U njega se možeš pouzdati, on ne bi širio takve koještarije. Nisam ni u jednoj njegovoj emisiji nikad čuo nijednu praznovericu. Možda se zezao; kladim se da se on samo šalio, a ti to shvatio ozbiljno."
<BR>&nbsp;&nbsp;&nbsp;&nbsp;&nbsp;"Vodonične bombe probudile su okeanska čudovišta", reče Hopi, "iz njihovog dremeža u dubinama." Klimnuo je glavom, sasvim ozbiljan.
<BR>&nbsp;&nbsp;&nbsp;&nbsp;&nbsp;"Ti dođi, pa vidi našu zajednicu", reče Eldon. "Kod nas vlada red, i napredni smo, mnogo više nego ijedan grad. Čak je opet proradilo i naša ulična rasveta, četiri svetiljke, koje gore po jedan sat svake noći. Iznenađuje me da jedan majstor za popravke, kao što si ti, veruje u takve besmislice."
<BR>&nbsp;&nbsp;&nbsp;&nbsp;&nbsp;Fokomelus je izgledao kao da se pokajao. "Pa, čovek nikad ne može biti siguran", promrmlja on. "Možda ipak nisam od Dendžerfilda to čuo."
<BR>&nbsp;&nbsp;&nbsp;&nbsp;&nbsp;Ispod njih, na putu, jedan konj se kretao uzbrdo; klopot njegovih kopita stiže do njih dvojice, i oni okrenuše glave na tu stranu. Dojaha jedan krupan, mesnat čovek, crven u licu. Gledao ih je, i usmerio konja pravo ka njima. "Majstor za naočare!" povika on. "Ti li si taj?"
<BR>&nbsp;&nbsp;&nbsp;&nbsp;&nbsp;"Jesam", reče Eldon. Konj je ušao na travom pokriveni, bivši parking Raubovih. "Imaš li antibiotike, gospodine?"
<BR>&nbsp;&nbsp;&nbsp;&nbsp;&nbsp;"Doneće ih Džun Raub", reče krupni, zadrigli čovek, i poteže uzde; konj stade. "Majstore naočara, da vidimo šta imaš ti. Ja sam kratkovid, ali takođe imam akutni astigmatizam u levom oku; možeš li mi pomoći?" Poče prilaziti pešice, ne skidajući pogled sa Eldona.
<BR>&nbsp;&nbsp;&nbsp;&nbsp;&nbsp;"Ništa ne mogu, vezao me Hopi Harington", reče Eldon.
<BR>&nbsp;&nbsp;&nbsp;&nbsp;&nbsp;"Hopi, za ime Božje", uzviknu krupni, zadrigli čovek uzbuđeno. "Pusti majstora za naočare da nađe nešto za mene; mesecima čekam ovo, i ne nameravam čekati više."
<BR>&nbsp;&nbsp;&nbsp;&nbsp;&nbsp;"Važi, Leroje", reče Hopi mrzovoljno. I metalna mreža se, oko Eldona, odmota i otpuza natrag po travi, do fokomelusa koji je čekao u sredini svog blistavog, složenog mobila.
<BR>
<BR>&nbsp;&nbsp;&nbsp;&nbsp;&nbsp;Dok je satelit preletao područje Čikaga, njegovi senzori, rašireni kao krila, uhvatiše slabašni, amaterski signal, i Volter Dendžerfild začu, u slušalicama, slab, dalek, ispražnjen glas odozdo. "...pa bismo zamolili da pustiš 'Matildu koja igra valcer', mnogi od nas je vole. Kao i 'Pesmu detlića'. I..." Amaterski radio postade nečujan, zamenjen šuštanjem statike. Ovo svakako nije bilo emitovano laserom, pomisli Valter nadmeno.
<BR>&nbsp;&nbsp;&nbsp;&nbsp;&nbsp;On progovori u mikrofon: "Pa, dobro, prijatelji, imamo ovde zahtev da pustim 'Matildu koja igra valcer'." Pruživši ruku, on pritisnu jedan prekidač na kontrolama kretanja trake. "Veliki bas-bariton Piter Doson - što je, takođe, ime jedne vrlo dobre vrste skoča - nastupa u 'Matildu koja igra valcer'." Po pamćenju, dobro uvežbanom, on nađe odgovarajuću kasetu, koja je sledećeg trenutka već bila u kasetofonu i vrtela se.
<BR>&nbsp;&nbsp;&nbsp;&nbsp;&nbsp;Dok je muzika svirala, Volt Dendžerfild tražio je druge frekvencije na svojoj prijemnoj opremi, nadajući se da opet uhvati isti onaj amaterski signal. Umesto toga, nađe se umešan u razgovor prijemno-otpremnih stanica koje su pripadale dvema vojnim jedinicama dole. Vojska je sprovodila neku policijsku akciju, negde u gornjem Ilinoisu. Njihovo žustro čavrljanje zainteresovalo ga je, pa ga je slušao sve do kraja muzike.
<BR>&nbsp;&nbsp;&nbsp;&nbsp;&nbsp;"Mnogo sreće vama, momci u uniformi", reče onda u mikrofon. "Pohvatajte te spaljivače budla i blagosloveni budite svi." Tiho se nasmejao, jer ako je ikad ijedno ljudsko biće bilo bezbedno od osvete, to je bio on. Niko na Zemlji nije ga mogao dosegnuti - šest puta je već pokušano, posle Krize, ali bez uspeha. "Pohvatajte rđave momke... ili bi možda trebalo da kažem dobre momke. Čujte, ko su dobri momci, u ovim vremenima?" Njegovi prijemni uređaji uhvatili su, tokom poslednjih nekoliko nedelja, izvestan broj žalbi na okrutnost vojske. "Da ja vama nešto kažem, drugari", reče on glatko. "Pripazite se onih pušaka za veverice; to je sve." Poče loviti, po muzičkoj biblioteci satelita, kasetu sa snimkom 'Pesme detlića'. "To ti je sve, brate", reče on, i pusti tu pesmu.
<BR>&nbsp;&nbsp;&nbsp;&nbsp;&nbsp;Ispod njega je svet bio u tami, noćna strana bila je okrenuta ka njemu; ipak je, već sad, video kako se rub dana pomalja na ivici planete. On će uskoro ući u dan, još jednom. Tačkice svetlosti sijale su tu i tamo, kao rupice probušene na površini planete, koju je on ostavio pre sedam godina - ostavio iz sasvim drugog razloga, idući za sasvim drugim naumom. Daleko plemenitijim.
<BR>&nbsp;&nbsp;&nbsp;&nbsp;&nbsp;Nije njegov satelit bio jedini koji se još i sad okretao oko Zemlje, ali je bio jedini sa živim bićem u sebi. Svi ostali astronauti koji su se zatekli u kosmosu davno su poumirali. Nisu bili, kao on i Lidija, opremljeni i snabdeveni zalihama za deset godina života na drugoj planeti. On je bio srećan: pored hrane, vode i vazduha, imao je i milion kilometara audio i video traka, da se zabavlja. Sada ih je upotrebljavao da zabavlja one ljude dole, ostatke civilizacije koja ga je lansirala u svemir. Nije im uspelo da ga odgurnu do Marsa - na njihovu sreću. Iz tog neuspeha izvlače životno važne dividende sve do danas.
<BR>&nbsp;&nbsp;&nbsp;&nbsp;&nbsp;"Huu-di huu-di huu", otpevucka Volt Dendžerfild u mikrofon, koristeći snagu radio-otpremnika predviđenog da nosi njegov glas sa daljine od nekoliko miliona, a ne samo nekoliko stotina, kilometara. "Šta sve može da se uradi sa programatorom iz stare veš-mašine namenjene i za sušenje, proizvedene u RCA. Ova informacija nam stiže od jednog majstora u oblasti Ženeve; hvala ti, Georže Šilpere - znam da će svako biti srećan da čuje ovu dobrodošlu vest, kazanu tvojim sopstvenim glasom." Onda pusti traku sa snimkom reči tog majstora za popravke; slušaće čitavo područje oko Velikih jezera u SAD, i znaće, odsad, Šilperov komadić znanja, i primenjivaće ga odmah, mudro - u to ne treba sumnjati. Svet gladuje za znanjem koje leži pozavlačeno u džepove na pojedinim mestima, znanjem koje bi - bez Dendžerfilda - bilo osuđeno da ostane na svome izvoru i nikud se, možda nikada, ne proširi.
<BR>&nbsp;&nbsp;&nbsp;&nbsp;&nbsp;Posle trake sa rečima Georga Šilpera, on pustu traku sa svojim čitanjem knjige O ljudskoj porobljenosti i ustade kruto sa sedišta.
<BR>&nbsp;&nbsp;&nbsp;&nbsp;&nbsp;Brinuo ga je bol u prsima; pojavio se jednog dana, ispod grudne kosti, i Volter sada po stoti put uze jedan od mikrofilmova sa medicinskim informacijama i poče pregledati poglavlja o srcu. Da li zbog ovog oboljenja nastaje osećaj kao da me neko pritiska bridom šake u prsa i istiskuje dah iz mene? - zapita se. Pritiska celom svojom težinom? Ali teško je prisetiti se, pre svega, kakav je osećaj bila 'težina'. Ili takvo oboljenje samo peče... a u tom slučaju, kad peče? Pre ili posle jela?
<BR>&nbsp;&nbsp;&nbsp;&nbsp;&nbsp;Prošle nedelje uspostavio je vezu sa jednom bolnicom u Tokiju, opisao svoje simptome. Tamošnji lekari nisu bili sigurni šta da mu kažu. Ono što je tebi potrebno, rekoše, jeste elektrokardiogram, ali kako bi on mogao izvesti takav pregled samoga sebe tamo gore? Kako bi uopšte iko, igde, mogao uzeti nečiji EKG? Japanski doktori sad su živeli u prošlosti, ili se u Japanu dogodilo mnogo veće vaskrsenje starog nego što je Volter, ili iko, znao.
<BR>&nbsp;&nbsp;&nbsp;&nbsp;&nbsp;Neverovatno je, pomisli on najednom, da sam preživeo tako dugo. Ali nije imao osećanje da je dugo; njegov osećaj za vreme nije više bio ispravan. Osim toga, bio je veoma zauzet; u ovom trenutku, šest njegovih kasetofona bilo je spremno da snima eventualne poruke sa šest često korišćenih frekvencija, a pre nego što se završi snimak njegovog čitanja iz romana Vilijema Somerseta Moma iz 1915, on će morati da proveri da li je išta snimljeno na svih šest. Moglo bi biti ništa, ili bi moglo biti više sati značajnog govora. Nikad se ne zna. Da sam samo, pomisli on, mogao da primenim ubrzane transmisije... ali odgovarajući dekoderi više ne postoje kod onih dole. Nekoliko sati priče može se sažeti u nekoliko sekundi; onda bi on mogao dati svakoj oblasti na svetu, dok je nadleće, potpun izveštaj o svemu. Ovako je prinuđen da im daje samo po malu količinu informacija, i da se često ponavlja. Ponekad je potrebno više meseci da im pročita samo jedan roman, na ovaj način.
<BR>&nbsp;&nbsp;&nbsp;&nbsp;&nbsp;Ali je bar uspeo da snizi frekvenciju na kojoj radi odašiljač njegovog satelita na onu talasnu dužinu koju narod, dole, može primati na svojim kućnim radio-aparatima. To je bilo njegovo glavno dostignuće; ono koje ga je, samo po sebi, učinilo onim što sada jeste.
<BR>&nbsp;&nbsp;&nbsp;&nbsp;&nbsp;Poglavlje iz Momove knjige se završi, automatski se premota i poče iz početka; sad će zujati za sledeću oblast koja nailazi ispod satelita. Volt Dendžerfild nije obratio pažnju na to. Nastavio se baviti medicinskim enciklopedijskim mikrofilmovima. Mislim da su to samo grčevi piloričnog ventila, reče on sebi. Kad bih imao fenobarbital, ovde... ali potrošili smo ga do poslednje trunčice još pre nekoliko godina. Njegova žena je, u svojoj poslednjoj velikoj samoubilačkoj potištenosti, popila sav fenobarbital - a onda se, ipak, ubila. Povod koji ju je gurnuo u tu potištenost bila je, baš čudno, propast sovjetske svemirske stanice; jer je Lidija sve do tog trenutka verovala da će svi astronauti biti pokupljeni i vraćeni bezbedno na površinu. Najednom, sovjetska stanica je zaćutala. Rusi su svi pomrli od gladi, svih desetoro, ali to niko nije predvideo, jer su sve do poslednjih nekoliko sati nastavljali, strogo se držeći svojih dužnosti, da pričaju o naučnim temama.
<BR>&nbsp;&nbsp;&nbsp;&nbsp;&nbsp;"Huu-di huu-di huu", reče Dendžerfild sebi, čitajući o piloričnom ventilu i njegovim grčevima. "Narode", promrmlja on. "Imam ovaj smešan bol koji je nastao zato što se suviše odajem uživanjima... Treba mi olakšanje u četiri pravca, zar ne?" Onda uključi mikrofon, zaustavivši time kretanje trake sa snimkom. "Pamtite li one stare oglase?" upita on zamračenu, nevidljivu publiku dole. "Pre rata - čekaj da vidimo, kako su ono glasili? 'Da li sada pravite više H-bombi ali vam to manje prija?'" Nasmejao se tiho. "Da li vas je termonuklearni rat deprimirao? Halo, Njujork, čujete li me već? Želim da svi vi koji ste u domašaju mog glasa, svih vas šezdeset petoro, sad brzo kresnete po jednu šibicu, tako da se ja uverim da ste tu."
<BR>&nbsp;&nbsp;&nbsp;&nbsp;&nbsp;U njegove slušalice dopre snažan signal. "Dendžerfilde, ovde Lučka kapetanija luke Njujork; možeš li nam reći bilo šta o vremenskim prilikama?"
<BR>&nbsp;&nbsp;&nbsp;&nbsp;&nbsp;"Oh, da", reče Dendžerfild, "dolazi nam stvarno lepo vreme. Možete zaploviti po moru, tim vašim čamcima, i faćkati radioaktivne ribe; nema brige."
<BR>&nbsp;&nbsp;&nbsp;&nbsp;&nbsp;Dođe drugi glas, slabiji. "Gospodine Dendžerfilde, da li biste, molim Vas, ikako mogli pustiti neku od operskih arija koje imate? Naročito bismo cenili 'Tvoja ručica je smrznuta' iz La Boem."
<BR>&nbsp;&nbsp;&nbsp;&nbsp;&nbsp;"Ja to iz Boema mogu, bre, da otpevam", reče Dendžerfild. Pruži ruku ka toj traci, istovremeno pevušeći, u imitaciji tenora, u mikrofon.
<BR>
<BR>&nbsp;&nbsp;&nbsp;&nbsp;&nbsp;Čim se vratio u Bolinas te noći, Eldon Blejm dade prvu količinu antibiotika detetu, a onda brzo odvuče ženu u stranu. "Čuj, imaju vrhunskog majstora za popravke gore u Zapadnom Marinu, ali su o njemu ćutali sve dosad, a to je samo trideset kilometara odavde. Mislim da bi trebalo da pošaljemo jednu delegaciju tamo, da ga kidnapuje i dovede ovamo." Dodade: "Tip je foka, ali da vidiš samo kakav je mobil napravio za sebe; nijedan od naših dosadašnjih majstora ne bi mogao ni upola tako." Ponovo obukavši vunenu jaknu, on pođe ka vratima njihove sobe. "Zatražiću od Odbora da glasa o tome."
<BR>&nbsp;&nbsp;&nbsp;&nbsp;&nbsp;"Ali naša objava protiv doseljavanja svih čudnih", bunila se Patricija. "Osim toga, gospođa Valas je predsednica Odbora ovog meseca; znaš njene stavove, ona nikad ne bi dopustila da se još neka foka dovuče i nastani ovde. Mislim, imamo ih četiri, i ona se stalno buni i zbog njih četiri."
<BR>&nbsp;&nbsp;&nbsp;&nbsp;&nbsp;"Ta objava se odnosi samo na one čudnovate ljude koji bi mogli postati finansijski teret za našu zajednicu", reče Eldon. "Pa, ja valjda znam o tome; učestvovao sam u njenom pisanju. Skočko Harington nije teret; on je izvor prihoda - objava se ne odnosi na njega, i ja ću se usprotiviti gospođi Valas i boriti se za ovo. Znam da mogu dobiti zvaničnu dozvolu Odbora; a razradio sam i kako da ščepamo Hopija. Pozvali su nas da dođemo u njihov kraj i slušamo satelit; važi, to hoćemo; ali ne samo to. Slušaćemo Dendžerfilda, ali dok su oni time zauzeti, mi ćemo zgrabiti Hopija. Onesposobimo njegov fokomobil i dovučemo ga ovamo. Oni neće imati pojma šta se desilo. Ko ume, njemu dve, neka plače ko ne. Štitiće nas naša policija."
<BR>&nbsp;&nbsp;&nbsp;&nbsp;&nbsp;Patricija reče: "Plašim se ja tih foka. Imaju neobične moći, ne prirodne; to svako zna. On je verovatno napravio taj svoj mobil pomoću magije."
<BR>&nbsp;&nbsp;&nbsp;&nbsp;&nbsp;Eldon Blejn se podrugljivo nasmeja i reče: "Pa, utoliko bolje. Možda nam baš to treba: bacanje čini, jedan čarobnjak u našoj zajednici. Glasam baš za to."
<BR>&nbsp;&nbsp;&nbsp;&nbsp;&nbsp;"Idem da vidim kako je Gven", reče Patricija, polazeći ka drugom delu sobe, pregrađene zastorom od krpa. Iza tog zastora, na ležaju, bilo je njihovo dete. "Ja s tim neću da imam nikakve veze; mislim da je to grozno, to što si preduzeo."
<BR>&nbsp;&nbsp;&nbsp;&nbsp;&nbsp;Eldon Blejn iskorači iz njihove sobe, u tamu noći. Sledećeg trenutka već je odmicao dugim koracima ka kući Valasovih.
<BR>
<BR>&nbsp;&nbsp;&nbsp;&nbsp;&nbsp;Dok su građani oblasti Zapadni Marin jedan po jedan ulazili u dvoranu Foresterovih i zauzimali svoja mesta, Džun Raub je podešavala kondenzator promenljivog kapaciteta na njihovom dvanaestvoltnom automobilskom radio-aparatu. Primetila je da se Hopi Harington ni ovog puta nije pojavio da sluša satelit. Kako je ono rekao? Ne volim slušati bolesnike. Čudnovata izjava, pomisli ona.
<BR>&nbsp;&nbsp;&nbsp;&nbsp;&nbsp;Iz zvučnika radio-aparata začu se prvo statika, a zatim prvi, slabi signali sa satelita. Još nekoliko minuta, i oni će početi da primaju ton jasno... osim ako akumulator sa 'mokrim' ćelijama, iz koga se ovaj aparat napaja, odluči opet da zakaže, kao što je, mada samo nakratko, učinio pre nekoliko dana.
<BR>&nbsp;&nbsp;&nbsp;&nbsp;&nbsp;Redovi ljudi koji su sedeli pomno su slušali Dendžerfildove reči, prve koje su te noći uspele da se probiju kroz šum statike: "...epidemija tifusa, od one vrste koja se prenosi preko vašiju, kažu da se širi u državi Vašington, sve do kanadske granice", govorio je Dendžerfild. "Zato se klonite tog prostora, prijatelji moji. Ako je taj izveštaj istinit, onda je to zaista vrlo rđav znak. Imamo i raport iz Portlanda, u državi Oregon, kudikamo veseliji. Stigla su dva broda sa Orijenta. To su dobrodošle vesti, zar ne? Dva velika teretnjaka, do vrha nakrcana proizvodima iz malih fabrika u Japanu i Kini, ako je tačno to što sam čuo."
<BR>&nbsp;&nbsp;&nbsp;&nbsp;&nbsp;Nastade uzbuđeno komešanje u dvorani punoj ljudi.
<BR>&nbsp;&nbsp;&nbsp;&nbsp;&nbsp;"Evo jedne vesti za domaćinstvo, od jedne savetnice za pitanja ishrane, na Havajima", reče Dendžerfild, ali njegov glas popusti; ljudi začuše opet samo krčanje statika. Džun Raub pojača zvuk, ali uzalud. Razočaranje se jasno pokaza na svim licima u dvorani.
<BR>&nbsp;&nbsp;&nbsp;&nbsp;&nbsp;Da je Hopi ovde, pomisli ona, mogao bi da uhvati tačnu talasnu dužinu, znatno bolje nego ja. Nervozna, ona pogleda muža, očekujući od njega podršku.
<BR>&nbsp;&nbsp;&nbsp;&nbsp;&nbsp;"Vremenske prilike", reče on sa svoga mesta u prvom redu stolica. "Moraćemo naprosto biti strpljivi."
<BR>&nbsp;&nbsp;&nbsp;&nbsp;&nbsp;Ali nekoliko ljudi je zurilo u nju neprijateljski, kao da je njena krivica to što se satelit više ne čuje dobro. Ona načini gest bespomoćnosti.
<BR>&nbsp;&nbsp;&nbsp;&nbsp;&nbsp;Otvoriše se vrata dvorane Foresterovih, i troje ljudi uđe, nezgrapnim kretnjama. Dvojica njoj nepoznatih, i onaj majstor za naočare. Cela dvorana se okrete da ih gleda. Oni počeše tragati za mestima za sedenje. Jasno se videlo da se osećaju nelagodno.
<BR>&nbsp;&nbsp;&nbsp;&nbsp;&nbsp;"Ko ste vi, momci?" upita im gospodin Spaulding, rukovalac jednog ambara punog hrane. "Da li je iko rekao da možete ući?"
<BR>&nbsp;&nbsp;&nbsp;&nbsp;&nbsp;Džun Raub reče: "Ja sam pozvala ovu delegaciju iz Bolinasa da doputuju i slušaju sa nama; njihov radio ne radi."
<BR>&nbsp;&nbsp;&nbsp;&nbsp;&nbsp;"Šššš", reče nekoliko ljudi, jer se glas sa satelita opet čuo.
<BR>&nbsp;&nbsp;&nbsp;&nbsp;&nbsp;"...ni tako", govorio je Dendžerfild. "Bol osećam uglavnom posle spavanja i pre jela. Prestaje dok jedem, zbog čega podozrevam da je možda čir u želucu, a ne srčano oboljenje. Dakle, ako me sluša ijedan doktor, i ako ima pristup do odašiljača, možda bi me mogao zovnuti i reći mi svoje mišljenje. A ja njima mogu dati dodatne informacije, ako će im to pomoći."
<BR>&nbsp;&nbsp;&nbsp;&nbsp;&nbsp;Silno iznenađena, Džun Raub je slušala kako čovek na satelitu opisuje, sve podrobnije, svoj zdravstveni problem. Da li je Hopi mislio na to? - upita se ona. Dendžerfild postao uobraženi bolesnik, a to nije primetio niko osim Hopija, čija su čula posebno oštra. Ona zadrhta. Jadan taj čovek gore, uklet da za večna vremena kruži i kruži oko Zemlje, sve dok na kraju ne ostane, kao Rusi, bez hrane ili vazduha, i umre.
<BR>&nbsp;&nbsp;&nbsp;&nbsp;&nbsp;A šta ćemo onda? - upita se ona. Kako ćemo... bez njega?
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
