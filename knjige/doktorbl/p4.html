<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>4.
<P>&nbsp;&nbsp;&nbsp;&nbsp;&nbsp;Udaljeni zvuk, kao da je nešto puklo, navede gospodina Austurijasa da okrene glavu i pogleda šta to dolazi drumom. Stojeći na brdu, na rubu hrastovog šumarka, on rukom zakloni oči od sunca i vide dole, na drumu, mali fokomobil Hopija Haringtona; u sredini tih kolica bio je fokomelus, koji je vozio, nastojao da zaobiđe rupčage i džombe. Ali nije moglo onako da pukne ništa u fokomobilu, koji ide pomoću akumulatora.
<BR>&nbsp;&nbsp;&nbsp;&nbsp;&nbsp;Kamion, uvide gospodin Austurijas. Jedan od konvertovanih starih parnih kamiona, u kojima se loži drvo; sada ga i vide. Kamion, vlasništvo Orajona Strauda, išao je veoma velikom brzinom i sustizao Hopijev fokomobil. A fokomelus kao da nije čuo veliko vozilo iza sebe.
<BR>&nbsp;&nbsp;&nbsp;&nbsp;&nbsp;Ovaj drum bio je takođe vlasništvo Orajona Strauda, koji ga je kupio od pokrajine, prošle godine; bila je dužnost Straudove firme da održava drum u dobrom stanju, a pravo Straudovo - da dozvoljava ili zabranjuje da tim drumom idu, osim njegovih sopstvenih kamiona, bilo kakva druga vozila. Nije mu, međutim, bilo dato da naplaćuje drumarinu. Pa ipak, iako je sporazum sigurno postojao, kamion na drva očigledno se stuštio sa namerom da baci fokomobil sa svoga puta; jurio je pravo na njega, ne usporavajući.
<BR>&nbsp;&nbsp;&nbsp;&nbsp;&nbsp;Bože, pomisli gospodin Austurijas. Nehotice diže ruku kao da hoće da otkloni kamion od kolica. A kamion ih je već maltene sustigao; Hopi nije obraćao nikakvu pažnju na to.
<BR>&nbsp;&nbsp;&nbsp;&nbsp;&nbsp;"Hopi!" povika Austurijas iz sveg glasa, a odjeci se vratiše kroz popodnevnu tišinu okolnih šuma, odjeci njegovog glasa i šupljeg praskanja iz parne mašine.
<BR>&nbsp;&nbsp;&nbsp;&nbsp;&nbsp;Fokomelus diže pogled, ne vide Austurijasa, nastavi vožnju, kamion ga je već... Austurijas zažmuri. A kad opet otvori oči, vide fokomobil zaustavljen na bankini; kamion je protutnjao, a Hopi ostao bezbedan, jer se sklonio u poslednjem trenu.
<BR>&nbsp;&nbsp;&nbsp;&nbsp;&nbsp;Ispraćajući kamion širokim cerenjem, Hopi mu mahnu jednim 'ekstenzorom'. Nije mu nimalo zasmetalo to što se desilo, nije ga uplašilo ni najmanje, iako je svakako znao da je namera kamiona bila da ga samelje i spljošti. Hopi se okrete, pa mahnu i gospodinu Austurijasu, koga nije mogao videti, ali za koga je znao da je tu negde.
<BR>&nbsp;&nbsp;&nbsp;&nbsp;&nbsp;Ruke su mu drhtale, ruke srednjoškolskog nastavnika; on se sagnu, dohvati praznu korpu i zakorači uzbrdo, ka prvom starom hrastu ispod koga su se širile vlažne senke. Gospodin Austurijas beše krenuo da bere pečurke. Okrenuvši leđa drumu, on ode uzbrdo, u polumrak, znajući da je Hopi bezbedan, i da, prema tome, može zaboraviti i njega i ovo što je maločas video; njegova pažnja se brzo vrati na sliku velike narandžaste cantharellus cibarius, pečurke poznate kao 'kantarela'.
<BR>&nbsp;&nbsp;&nbsp;&nbsp;&nbsp;Da, eno te boje: ona sija, krug nasred zemlje crnice, mesnati, lepi šešir vrlo nisko postavljen, maltene ukopan u trulo lišće. Gospodin Austurijas već joj je mogao osetiti ukus; krupna je, sveža ova kantarela, koju su nedavne kiše izmamile. Sagnuvši se, on odlomi njeno stablo, što je niže mogao, da bi u korpu otišla najveća količina. Još jedna ovakva, i eto njemu večere. On čučnu, umiri se, poče gledati na sve strane.
<BR>&nbsp;&nbsp;&nbsp;&nbsp;&nbsp;Tamo je još jedna, možda nešto manje sjajna, možda starija... on ustade i pođe tiho ka njoj, kao da bi mogla pobeći ili kao da bi on nju mogao, nekako, izgubiti. Ništa mu nije imalo tako dobar ukus kao kantarela; čak ni one fine čupkaste manese. Znao je položaje mnogih 'naseobina' kantarela, na pojedinim mestima u oblasti Zapadni Marin, na stranama ovih brda, pod hrastovom šumom. Sakupljao je ukupno osam vrsta šumskih i livadskih pečurki; i maltene isto toliko godina učio gde ih možeš očekivati. Vredelo je truda, itekako. Većina ljudi se plaši pečuraka, naročito posle Krize; nadasve se plaše novih, mutiranih vrsta, o kojima ništa nema u knjigama.
<BR>&nbsp;&nbsp;&nbsp;&nbsp;&nbsp;Recimo, pomisli gospodin Austurijas, ova koju sada berem... zar joj nije boja malo drugačija? On je preokrete i osmotri njene 'vene'. Možda je pseudo-kantarela, nikada ranije viđena u ovom području, otrovna, čak i smrtonosna možda; mutant među pečurkama. On je onjuši, oseti miris buđi.
<BR>&nbsp;&nbsp;&nbsp;&nbsp;&nbsp;Da li bi trebalo da se plašim da pojedem ovoga drugara? - upita se on. Ako onaj fokomelus može smireno da se suoči sa opasnostima koje njemu prete, trebalo bi i ja tako sa mojima.
<BR>&nbsp;&nbsp;&nbsp;&nbsp;&nbsp;On stavi kantarelu u korpu i pođe dalje.
<BR>&nbsp;&nbsp;&nbsp;&nbsp;&nbsp;Odozdo, sa druma, začu neki čudan zvuk, parajući, grub; zastade i oslušnu. Opet taj zvuk, i gospodin Austurijas pođe brzo, dugačkim koracima, natrag, istom putanjom kojom je i došao; uskoro iziđe ispod hrastova i nađe se još jednom iznad druma.
<BR>&nbsp;&nbsp;&nbsp;&nbsp;&nbsp;Fokomobil beše i sad parkiran na proširenju pored druma; nije vozio dalje. U njemu je sedeo, presamićen, majstor svakojakih popravki, momak bez ruku i nogu. Šta to radi? Trzaj baci Hopija nagore, podiže mu glavu, i gospodin Austurijas vide, na svoje zaprepašćenje, da fokomelus plače.
<BR>&nbsp;&nbsp;&nbsp;&nbsp;&nbsp;Strah, uvide on. Fokomelus se uplašio od kamiona, ali to nije tad pokazao; ogromnim naporom prikrivao je to, sve dok kamion nije nestao sa vidika - a po Hopijevom uverenju, i svi ostali posmatrači - tako da je sad, u samoći, mogao slobodno izraziti svoja osećanja.
<BR>&nbsp;&nbsp;&nbsp;&nbsp;&nbsp;Ako si se toliko uplašio, pomisli gospodin Austurijas, zašto si onako dugo čekao da mu se skloniš s puta?
<BR>&nbsp;&nbsp;&nbsp;&nbsp;&nbsp;Ispod njega se fokomelusovo mršavo telo treslo, njihalo napred-nazad; koščate, orlovske crte lica nadule su se od jada. Pitam se šta bi doktor Stokstil, naš mesni majstor medicine, rekao na ovo, pomisli Austurijas. On je bio psihijatar, zar ne, pre Krize. Stokstil je večito pun nekih teorija o Hopiju, o pobudama koji pokreću Hopija da gura dalje.
<BR>&nbsp;&nbsp;&nbsp;&nbsp;&nbsp;Dodirujući dve pečurke u košari, gospodin Austurijas pomisli: mi smo, uvek, veoma blizu smrti. Ali zar je u prošlosti bilo mnogo bolje? Insekticidi od kojih se dobija rak, smog koji truje čitave gradove, pogibije na drumovima i prilikom avionskih nesreća... Nije bilo osobito bezbedno, tada; nije bio lak život. Čovek je, s vremena na vreme, morao da odskoči u stranu, a mora i sad.
<BR>&nbsp;&nbsp;&nbsp;&nbsp;&nbsp;Moramo postizati koliko najbolje možemo, i još uživati, ako možemo, reče on sebi. Opet pomisli na tiganj pun ukusnih kantarela, sa začinima koji će dati bolji ukus, a to su: pravi maslac, beli luk, đumbir i gusta čorba od govedine koju on sam pravi... Ala će biti večera! Koga bi mogao pozvati, da večeraju zajedno? Nekoga ko mu se veoma dopada, ili nekoga važnog. Kad bi samo našao još jednu pečurku - mogao bih Džordža Kelera pozvati, pomisli on. Džordža, nadzornika škole, mog poslodavca. Ili čak nekoga od članova Školskog odbora; možda čak i velikog, okruglog, debelog Orajona Strauda lično.
<BR>&nbsp;&nbsp;&nbsp;&nbsp;&nbsp;Ali bi mogao pozvati i ženu Džordžovu, Boni Keler, najlepšu ženu u oblasti Zapadni Marin; možda najlepšu u celom kraju. Eto osobe, pomisli on, koja je uspela da preživi u ovom današnjem društvu koje... koje... Zapravo su Keleri, oboje, postigli znatne uspehe posle dana Krize. Sad žive bolje nego pre.
<BR>&nbsp;&nbsp;&nbsp;&nbsp;&nbsp;Bacivši pogled gore, ka Suncu, gospodin Austurijas izračuna vreme. Možda se već primaklo četiri sata po podne; vreme je da on pohita u grad da sluša satelit koji će preleteti iznad njih. To ne smem propustiti, reče on sebi, počevši da pešači. Ni za milion srebrnih dolara; tako se nekada govorilo. O ljudskoj porobljenosti - već četrdeset poglavlja je pročitano, i stvar sad postaje zaista zanimljiva. Svi će slušati ovo čitanje; u to nema sumnje. Čovek u satelitu izabrao je izvanredan trenutak da čita ovaj nastavak. Zna li on? - upita se gospodin Austurijas. Ja mu ni na koji način ne mogu saopštiti; ja mogu samo da ga slušam, a ne i da mu odgovorim, jer ja sam dole, u oblasti Zapadni Marin. Baš šteta. Njemu bi moglo mnogo značiti, da to zna.
<BR>&nbsp;&nbsp;&nbsp;&nbsp;&nbsp;Volt Dendžerfild mora biti da je strašno usamljen, tamo gore, sam u satelitu, reče gospodin Austurijas sebi. Kruži oko Zemlje, iz dana u dan. Prokleto strašna tragedija je bilo ono kad mu je umrla žena; razlika je primetna - Volt posle toga više nije isti. Kad bismo ga samo mogli dovući dole... ali, kad bismo to uradili, onda ne bi imao ko da nam se obraća odozgo. Ne, zaključi gospodin Austurijas, ne bi bilo dobro da ga mi dohvatimo. Jer, u tom slučaju on se sigurno više nikad ne bi vratio gore; mora biti da je već napola poludeo od želje da se izvuče iz te naprave, posle toliko godina.
<BR>&nbsp;&nbsp;&nbsp;&nbsp;&nbsp;Stežući korpu sa dve gljive, on žurno produži ka stanici Port Rejes, gde se nalazio njihov jedini radio-aparat, jedini način da uspostave kontakt sa Voltom Dendžerfildom, čovekom u satelitu, a preko njega i sa spoljašnjim svetom.
<BR>
<BR>&nbsp;&nbsp;&nbsp;&nbsp;&nbsp;"Kompulsivni pacijent", reče doktor Stokstil, "živi u svetu u kome se sve raspada. To je jedan veliki uvid. Zamisli samo."
<BR>&nbsp;&nbsp;&nbsp;&nbsp;&nbsp;"Ako je tako, onda smo mi svi kompulsivni", primeti Boni Keler, "jer oko nas se tačno to dešava... zar ne?" Osmehnula mu se, a on se nije mogao uzdržati da ne uzvrati na isti način.
<BR>&nbsp;&nbsp;&nbsp;&nbsp;&nbsp;"Možeš se ti smejati", reče on, "ali postoji potreba za psihijatrijom, možda i veća nego pre."
<BR>&nbsp;&nbsp;&nbsp;&nbsp;&nbsp;"Ma, nema ni najmanje potrebe za psihijatrijom", reče Boni, ravno se protiveći doktoru. "Nisam baš sigurna da je bilo i tada, mada sam onda verovala da ima. Svakako. Bila sam odana psihijatriji, kao što ti je dobro poznato."
<BR>&nbsp;&nbsp;&nbsp;&nbsp;&nbsp;U prednjem delu velike sobe, petljajući nešto oko radija, Džun Raub reče: "Tišina molim. Sad ćemo ga čuti."
<BR>&nbsp;&nbsp;&nbsp;&nbsp;&nbsp;Naša 'figura autoriteta' je progovorila, pomisli doktor Stokstil, a mi smo poslušali. Ko bi pomislio da je ona, pre Krize, bila samo daktilografkinja u ovdašnjoj ekspozituri 'Banke Amerike'.
<BR>&nbsp;&nbsp;&nbsp;&nbsp;&nbsp;Mršteći se, Boni zausti da nešto odgovori gospođi Raub, a onda se naglo sagnu bliže doktoru Stokstilu i reče: "Idemo napolje; dolazi Džordž, sa Edijem. Hajde." Dohvatila ga je za ruku i pogurala pored redova stolica u kojima su ljudi sedeli, prema vratima. Doktor Stokstil vide da je izguran napolje, na prednji trem.
<BR>&nbsp;&nbsp;&nbsp;&nbsp;&nbsp;"Ta Džun Raub", reče Boni. "Tako bogomprokleto voli da zapoveda." Ona baci pogled uz i niz drum koji je vodio pored dvorane Foresterovih. "Ne vidim mog muža i kćerku; ne vidim čak ni našeg dobrog učitelja. Austurijas je u šumi, dabome, bere otrovne pečurketine da nas sve pomori, a šta Hopi sad radi, to samo Bog zna. Neko čudno muvanje." Razmišljala je, stojeći tako u mutnoj svetlosti kasnog popodneva, izgledajući izuzetno privlačno doktoru Stokstilu; u vunenom džemperu i dugačkoj, teškoj, rukom rađenoj suknji, kose vezane iza potiljka u žestoki crveni čvor. Zaista fina žena, reče on sebi. Šteta što je već zarečena. A onda pomisli, sa tragom nehotične zlobe: zarečena nekoliko puta.
<BR>&nbsp;&nbsp;&nbsp;&nbsp;&nbsp;"Evo ide moj dragi muž", reče Boni. "Uspeo se otrgnuti od posla u školi. Eno je i Edi."
<BR>&nbsp;&nbsp;&nbsp;&nbsp;&nbsp;Drumom se približavala visoka, vitka prilika direktora gimnazije; pored njega je, držeći ga za ruku, išlo mini-izdanje Boni, detence crvene kose i očiju blistavih, pametnih, čudnovato tamnih. Priđoše, a Džordž se nasmeši u znak pozdrava.
<BR>&nbsp;&nbsp;&nbsp;&nbsp;&nbsp;"Je l' počelo?" doviknu on.
<BR>&nbsp;&nbsp;&nbsp;&nbsp;&nbsp;"Nije još", odvrati Boni.
<BR>&nbsp;&nbsp;&nbsp;&nbsp;&nbsp;Devojčica, zvana Edi, reče: "To je dobro, jer Bil mrzi da propusti. Uznemiri se veoma."
<BR>&nbsp;&nbsp;&nbsp;&nbsp;&nbsp;"Ko je 'Bil'?" upita je doktor Stokstil.
<BR>&nbsp;&nbsp;&nbsp;&nbsp;&nbsp;"Moj brat", reče mala Edi smireno, sa krajnjim dostojanstvom sedmogodišnje curice.
<BR>&nbsp;&nbsp;&nbsp;&nbsp;&nbsp;Nisam znao da Kelerovi imaju dvoje dece, pomisli Stokstil zbunjeno. To drugo nije ni sad video; samo devojčicu. "Gde je Bil?" upita je.
<BR>&nbsp;&nbsp;&nbsp;&nbsp;&nbsp;"Sa mnom", reče Edi, "Kao i uvek. Zar ne znaš Bila?"
<BR>&nbsp;&nbsp;&nbsp;&nbsp;&nbsp;Boni Keler reče: "Zamišljeni drug u igri."
<BR>&nbsp;&nbsp;&nbsp;&nbsp;&nbsp;"E, baš nije zamišljen", reče njena ćerka.
<BR>&nbsp;&nbsp;&nbsp;&nbsp;&nbsp;"Važi", uzvrati Boni nervozno. "Stvaran je. Upoznaj Bila", reče ona doktoru Stokstilu. "On je brat moje kćerke."
<BR>&nbsp;&nbsp;&nbsp;&nbsp;&nbsp;Edi malo poćuta, lica stisnutog od usredsređenosti, pa reče: "Bilu je drago što se može najzad susresti sa tobom, doktore Stokstil. Kaže: 'Zdravo.'"
<BR>&nbsp;&nbsp;&nbsp;&nbsp;&nbsp;Stokstil se nasmeja. "Reci mu da je i meni drago da ga upoznam."
<BR>&nbsp;&nbsp;&nbsp;&nbsp;&nbsp;"Dolazi Austurijas, eno ga", reče Džordž Keler, pokazujući prstom.
<BR>&nbsp;&nbsp;&nbsp;&nbsp;&nbsp;"Sa večerom njegovom", reče Boni mrzovoljnim glasom. "Zašto ne nauči i nas da ih pronalazimo? Zar nam nije on učitelj? Čemu služe učitelji? Moram reći, Džordže, da se ponekad pitam kakav je čovek koji..."
<BR>&nbsp;&nbsp;&nbsp;&nbsp;&nbsp;"Kad bi nas naučio", reče Stokstil, "pojeli bismo sve pečurke." Znao je da je njeno pitanje, ipak, samo retoričko; svi oni su poštovali, iako im se nije sviđalo, Austurijasovo zadržavanje izvesnih znanja u tajnosti; njegovo je pravo bilo da zadrži svoju mikološku mudrost samo za sebe. Svako od njih imao je neki svoj fond, odgovarajući, i vukao iz njega. Da nema toga, pomisli Stokstil, ne bi ni bili živi; pridružili bi se velikoj većini Amerikanaca, mrtvima koji tihuju ispod njihovih nogu, onim milionima koji bi se mogli smatrati ili srećnim, ili nesrećnim, zavisno od tačke gledanja. Stokstilu se ponekad činilo da je pesimizam opravdan, i u takvim danima je smatrao da su mrtvi imali sreće. Ali kod njega je pesimizam bio prolazno raspoloženje; sada ga svakako nije osećao, dok je stajao u senkama sa Boni Keler, na samo tridesetak centimetara od nje, toliko blizu da bi lako mogao pružiti ruke i dodirnuti je... ali to ne bi bilo prihvatljivo. Ona bi ga zveknula po nosu, uvide on. Jedan dobar, tvrd udarac - a onda bi doznao i Džordž, kao da nije dovoljno dobiti batine samo od Boni.
<BR>&nbsp;&nbsp;&nbsp;&nbsp;&nbsp;Nasmeja se jednim tihim 'hm-hm-hm'. Boni ga odmeri podozrivim pogledom.
<BR>&nbsp;&nbsp;&nbsp;&nbsp;&nbsp;"Pardon", reče on. "Ja se zaneo u misli."
<BR>&nbsp;&nbsp;&nbsp;&nbsp;&nbsp;Gospodin Austurijas im priđe zahuktalim koracima; lice mu je bilo crveno od naprezanja. "Idemo unutra", reče on zadihano. "Da nam ne promakne Dendžerfildovo čitanje."
<BR>&nbsp;&nbsp;&nbsp;&nbsp;&nbsp;"Pa, znaš šta će biti na kraju", reče Stokstil. "Znaš da se Mildred vraća, opet ulazi u njegov život, u koji unosi jad i bedu; poznata je ta knjiga i tebi jednako dobro kao... kao svima nama." Bila mu je smešna zabrinutost ovog nastavnika.
<BR>&nbsp;&nbsp;&nbsp;&nbsp;&nbsp;"Ja večeras neću slušati", reče Boni. "Ne može mene da ućutkuje jedna Džun Raub."
<BR>&nbsp;&nbsp;&nbsp;&nbsp;&nbsp;Stokstil je pogleda, pa reče: "Pa, mogla bi ti da budeš vođa naše zajednice, sledećeg meseca."
<BR>&nbsp;&nbsp;&nbsp;&nbsp;&nbsp;"Mislim da je Džun Raub potrebno malo psihoanalize", reče mu Boni. "Tako je agresivna, tako se muški ponaša; nije to prirodno. Zašto je ne odvučeš u stranu i ne daš joj par sati?"
<BR>&nbsp;&nbsp;&nbsp;&nbsp;&nbsp;Stokstil reče: "Šalješ mi još jednog pacijenta, Boni? Onog prethodnog pamtim i sad." Nije bilo teško setiti se, jer to je bilo onog dana kad je na Zaliv San Franciska bačena atomska bomba. Pre toliko godina, pomisli on. U našoj prethodnoj inkarnaciji, kako bi to Hopi rekao.
<BR>&nbsp;&nbsp;&nbsp;&nbsp;&nbsp;"Ti bi njemu bio pomogao", reče Boni, "da si ga imao kad lečiti, ali vremena naprosto nije bilo."
<BR>&nbsp;&nbsp;&nbsp;&nbsp;&nbsp;"Hvala ti što ostaješ čvrsto na mojoj strani", reče on sa osmehom.
<BR>&nbsp;&nbsp;&nbsp;&nbsp;&nbsp;Gospodin Austurijas reče: "Uzgred, doktore, video sam čudno ponašanje našeg malog fokomelusa, danas. Hteo sam te pitati kakvo je tvoje mišljenje o njemu, kad se ukaže prilika. Zbunjuje me on, moram priznati... i izaziva moju radoznalost. Sposobnost da opstane uprkos svemu - Hopi je svakako ima. Što je ohrabrujuće, razumeš, za sve nas. Ako može on..." Učitelj zastade u govoru. "Nego, moramo ući."
<BR>&nbsp;&nbsp;&nbsp;&nbsp;&nbsp;Stokstil se obrati Boni: "Neko mi reče da je Dendžerfild pomenuo tvog starog drugara pre neki dan."
<BR>&nbsp;&nbsp;&nbsp;&nbsp;&nbsp;"Pomenuo Bruna?" Boni najednom obrati mnogo više pažnje. "Pitanje da li je Bruno još živ? Je li o tome reč? Sigurna sam bila da je živ."
<BR>&nbsp;&nbsp;&nbsp;&nbsp;&nbsp;"Ne, Dendžerfild nije to rekao. Nego neku zajedljivu napomenu o onoj prvoj katastrofi. Pamtiš. Hiljadu devetsto sedamdes' druge."
<BR>&nbsp;&nbsp;&nbsp;&nbsp;&nbsp;"Da", reče ona stisnuto. "Pamtim."
<BR>&nbsp;&nbsp;&nbsp;&nbsp;&nbsp;"Dendžerfild je rekao, ne sećam se od koga sam to čuo..." Uistinu se sećao sasvim dobro od koga je čuo za Dendžerfildovu bon mot; od Džun Raub, ali nije hteo sad da antagonizuje Boni još više. "Rekao je ovo. Mi sad svi živimo u Brunovoj katastrofi. Mi smo duh sedamdeset druge. Naravno, ta misao nije naročito originalna; čuli smo je i ranije. Meni je sigurno promakao način na koji ju je Dendžerfild izgovorio... Stvar je upravo u njegovom stilu, u načinu kako izgovara reči. Niko ne ume stvarima da da taj njegov osoben 'zaokret'."
<BR>&nbsp;&nbsp;&nbsp;&nbsp;&nbsp;Na vratima dvorane Foresterovih, gospodin Austurijas je zastao, okrenuo se i stao da ih sluša. Sad se vrati ka njima. "Boni", reče on, "da li si poznavala Bruna Blutgelda pre Krize?"
<BR>&nbsp;&nbsp;&nbsp;&nbsp;&nbsp;"Jesam", reče ona. "Radila sam u Livermoru neko vreme."
<BR>&nbsp;&nbsp;&nbsp;&nbsp;&nbsp;"On je sada mrtav, naravno", reče gospodin Austurijas.
<BR>&nbsp;&nbsp;&nbsp;&nbsp;&nbsp;"Ja sve mislim da je ipak živ, negde", reče Boni udaljeno. "On je bio, ili jeste, veliki čovek, a katastrofa iz 1972. nije njegova krivica, kao što misle ljudi koji o tome ne znaju ništa."
<BR>&nbsp;&nbsp;&nbsp;&nbsp;&nbsp;Bez ijedne dalje reči, gospodin Austurijas joj okrete leđa, pope se stepenicama do dvorane i nestade unutra.
<BR>&nbsp;&nbsp;&nbsp;&nbsp;&nbsp;"Jedna stvar se o tebi može kazati", reče joj Stokstil. "Ne prikrivaš svoja uverenja."
<BR>&nbsp;&nbsp;&nbsp;&nbsp;&nbsp;"Neko mora saopštiti narodu u kom pravcu da navaljuje", reče Boni. "On je u novinama čitao sve o Brunu. U novinama. To je jedna stvar koja je sada bolja; nema više novina, ako ne računaš ono glupo malo što se zove 'Novosti i pogledi', što ja ne računam. O Dendžerfildu ću reći toliko da nije lažov."
<BR>&nbsp;&nbsp;&nbsp;&nbsp;&nbsp;Ona i Stokstil pođoše rame uz rame, a Džordž i Edi za njima, u dvoranu Foresterovih, gotovo sasvim punu, da slušaju Dendžerfildovu radio-emisiju koju im je on upućivao odozgo, sa satelita.
<BR>
<BR>&nbsp;&nbsp;&nbsp;&nbsp;&nbsp;Dok je sedeo i slušao krčanje i šuštanje i dobro znani glas na radiju, gospodin Austurijas je razmišljao o Brunu Blutgeldu i mogućnosti da je taj fizičar živ. Možda je Boni u pravu. Poznavala je, u ono doba, tog čoveka i, koliko je on čuo prisluškujući nehotice njen razgovor sa Stokstilom (rizičan postupak, u ovim danima, nehotice prisluškivati nešto; ali on se nije mogao uzdržati), bila je ta koja je poslala Blutgelda kod psihijatra, na tretman... što je potvrđivalo tačnost jednog od Austurijasovih vrlo dubokih ubeđenja: da je doktor Bruno Blutgeld bio mentalno poremećen tokom poslednjih nekoliko godina pre Krize - opipljivo i opasno lud, štaviše; ne samo u svom privatnom životu nego i kao javna ličnost.
<BR>&nbsp;&nbsp;&nbsp;&nbsp;&nbsp;Zapravo, niko ne bi osporio to uverenje. Javnost je, na neki svoj način, bila svesna da je nešto iz temelja loše kod tog čoveka; u njegovim javnim izjavama osećala se opsesivnost, morbidnost, izrazi njegovog lica bili su natopljeni nekim mučenjem, stil izražavanja uvrnut. Blutgeld je pričao o neprijatelju, kako neprijatelj primenjuje taktiku infiltriranja, sistematski zagađuje institucije samog američkog društva - školu, razne organizacije, pa čak i porodični život. Blutgeld je video neprijatelja svuda, u knjigama i filmovima, u narodu, u političkim organizacijama koje su zastupale gledišta suprotna njegovim. Naravno, nastupao je, izlagao svoja mišljenja, učeno; nije to bila nekakva neznalica koja zasipa ljude harangama u zaostalom južnjačkom gradiću. Ne, Blutgeld je to radio sa visine, na način visoko obrazovanog čoveka, naučnički, sa temeljito razrađenim pristupom. A ipak, u krajnjoj liniji, to njegovo nije bilo manje ludo, nije bilo racionalnije niti treznije, od pijanih trućanja onog poznatog alkoholičara i suknjaroša, Džoa Mak Kartija, ili mnogih drugih, sličnih.
<BR>&nbsp;&nbsp;&nbsp;&nbsp;&nbsp;Zapravo je u svojim studentskim danima gospodin Austurijas jednom sreo Džoa Mak Kartija i stekao utisak da je to šarmantna ličnost. Ali ničeg šarmantnog nije bilo kod Bruna Blutgelda, a gospodin Austurijas je i sa Brunom imao susret - i ne samo susret. Bili su kolege, obojica su u isto vreme držala nastavu na Kalifornijskom univerzitetu, mada je Blutgeld, naravno, bio redovni profesor, šef katedre, a Austurijas samo instruktor. Ali susretali su se i raspravljali, imali sukobe gledišta i nasamo - u hodnicima posle časova - i javno. Na kraju je Blutgeld sredio da Austurijasa otpuste.
<BR>&nbsp;&nbsp;&nbsp;&nbsp;&nbsp;Ovo nije bilo teško postići, zato što je gospodin Austurijas bio sponzor svakojakih radikalnih studentskih grupica koje su se zalagale za mir sa Sovjetskim Savezom i Kinom, i za slične stvari, a uz to je i držao govore protiv atomskih proba, dok se dr Blutgeld zalagao za isprobavanje atomskog oružja i posle katastrofe iz 1972. godine. Štaviše, Austurijas je javno napadao taj test iz 1972. i nazivao ga primerom psihotičnog razmišljanja na najvišem nivou društva... reči koje su bile uperene na Blutgelda, i koje je Blutgeld, izvan svake sumnje, tako shvatio.
<BR>&nbsp;&nbsp;&nbsp;&nbsp;&nbsp;Ko ćuška zmiju, pomisli gospodin Austurijas, rizikuje da bude ugrizen... Nije se iznenadio kad su ga isterali sa univerziteta, nego je to shvatio kao dodatnu potvrdu ispravnosti svojih gledišta. Sa druge strane, verovatno se i dr Blutgeld, ako je uopšte više razmišljao o tom slučaju, samo još čvršće ukopao u svoje rovove. Ali Blutgeld najverovatnije više nije ni razmišljao o tom incidentu; Austurijas, malo poznati mladi instruktor, je otišao, Univerzitet zbog tog odlaska nije ništa izgubio nego je nastavio dejstvovati jednako kao i dotad, što je nesumnjivo učinio i Blutgeld.
<BR>&nbsp;&nbsp;&nbsp;&nbsp;&nbsp;Moram razgovarati sa Boni Keler o tom čoveku, reče on sebi. Moram saznati sve što ona zna, a nju nije teško navesti da priča, tako da problema neće biti. Pitam se i šta bi Stokstil imao da doda o tome, zapita se on. Ako je imao bar jedan razgovor sa Blutgeldom, onda sigurno može potvrditi moju dijagnozu, koja glasi da je to paranoidni šizofrenik.
<BR>&nbsp;&nbsp;&nbsp;&nbsp;&nbsp;Iz zvučnika radio-aparata glas Volta Dendžerfilda zujao je dalje, čitajući im sledeće poglavlje iz dela O ljudskoj porobljenosti, i gospodin Austurijas poče obraćati pažnju, privučan, kao i uvek, snažnom naracijom. Kakvi su problemi nama izgledali bitni, pomisli on, u starim vremenima... nesposobnost da se čovek izvuče iz nekog nesrećnog odnosa sa drugim osobama. Sada nam je dragocen svaki međuljudski odnos. Naučili smo mnogo.
<BR>
<BR>&nbsp;&nbsp;&nbsp;&nbsp;&nbsp;Sedeći nedaleko od učitelja, Boni Keler pomisli: još jedan koji traži Bruna. Još jedan koji svaljuje krivicu na njega, pokušava da ga pretvori u žrtvenog jarca za sve što se dogodilo. Kao da je mogao jedan čovek izazvati svetski rat i pogibiju miliona, čak i da je hteo.
<BR>&nbsp;&nbsp;&nbsp;&nbsp;&nbsp;Nećeš ga pronaći preko mene, reče ona sebi. Mogla bih ja tebi znatno da pomognem, ali neću, gospodine Austurijase. Zato se ti vrati svojoj hrpici knjiga bez korica i svom branju gljiva. Zaboravi Bruna Blutgelda, zapravo gospodina Trija, kako on sebe sada naziva. To ime je smatrao svojim još od onog dana, pre sedam godina, kad su bombe stale da padaju na stvari, i kad je počeo hodati kroz ruševine na ulicama Berklija, nemoćan da shvati - kao što ni mi, ostali, nismo mogli shvatiti - šta se dešava.
</P></TD></TR></TABLE>
<P class="next">
<A HREF=p5.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
