<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>2.
<P>&nbsp;&nbsp;&nbsp;&nbsp;&nbsp;Hopi Harington, čovek 'kao foka' - fokomelus - obično se dokotrljavao u 'Modernu TV - prodaju i servis' oko jedanaest sati ujutro. I obično je, vozeći glatko napred, ulazio u prodavnicu, kod tezge zaustavljao kolica, a onda, ako je Džim Fergeson bio prisutan, tražio da bude pušten dole, u suteren, gde su dvojica servisera popravljala televizore. Ali ako Fergeson nije bio tu, Hopi je posle nekog vremena odustajao i odlazio na točkovima, jer je znao da ga prodavci neća pustiti dole; već da će ga samo zezati i zamajavati. Na čemu im on nije zamerao. Ili se bar tako činilo Stjuartu Mak Končiju.
<BR>&nbsp;&nbsp;&nbsp;&nbsp;&nbsp;Ali Stjuart je shvatao da, zapravo, ne razume Hopija, momka oštrog lica, blistavih očiju i nervoznog, brzog govora koji se često spuštao do mucanja. Nije ga razumeo psihološki. Zašto Hopi želi da popravlja TV prijemnike? Šta je tako veličanstveno u tome? Po načinu kako se 'foka' zadržavao u blizini, čovek bi pomislio da je to najuzvišenije od svih zanimanja. A zapravo je servisiranje televizora težak posao, prljav, i prilično slabo plaćen. Ali taj Hopi - ime koje bi značilo 'onaj koji skakuće, skočko' - bejaše strastveno željan da postane TV serviser, što mu je sad i uspelo, zato što je Fergeson zapeo da postupi pravedno prema svim manjinskim grupama na svetu. Fergeson je bio član Američke zajednice za ljudska prava, kao i NAACP, odnosno Lige za pomoć hendikepiranima - koja je bila, po Stjuartovom utisku, samo lobistička grupa međunarnodno raširena, organizovana da udešava lak život za sve žrtve moderne medicine i nauke, na primer za mnoštvo takvih iz Blutgeldove katastrofe iz 1972. godine.
<BR>&nbsp;&nbsp;&nbsp;&nbsp;&nbsp;Onda, šta sam ja, ako se tako gleda? - upita se Stjuart, sedajući, na spratu, u kancelariju radnje, da pregleda svoju knjigu prodaje. Naime, kad i foka radi ovde... praktično ispada da sam i ja neka radijacijska nakaza, kao da je crna boja kože neki rani oblik opekotina od zračenja. Oseti se sumorno zbog ovih misli.
<BR>&nbsp;&nbsp;&nbsp;&nbsp;&nbsp;Jednom davno bila su vremena, pomisli on, kad su svi ljudi na Zemlji bili belci, a onda je neki idiot opalio bombu u visokim slojevima atmosfere, pre, recimo, jedno deset hiljada godina, i neki od nas su opečeni, i to nam je ostalo trajno; ušlo nam je u gene. I evo nas danas.
<BR>&nbsp;&nbsp;&nbsp;&nbsp;&nbsp;Drugi prodavac, Džek Lajthajzer, dođe, sede za kancelarijski radni sto naspram njegovog i pripali cigaru 'Korona'. "Čujem da je Džim zaposlio onog malog u kolicima", reče Lajthajzer. "Znaš zašto je to uradio, zar ne? Radi publiciteta. Novine u San Francisku pisaće o tome. Džim voli da mu ime bude u novinama. Pametan je to potez, kad bolje razmisliš. Prvi vlasnik jedne prodavnice u istočnom delu Zaliva koji je zaposlio foku."
<BR>&nbsp;&nbsp;&nbsp;&nbsp;&nbsp;Stjuart samo othuknu.
<BR>&nbsp;&nbsp;&nbsp;&nbsp;&nbsp;"Džim ima idealizovanu sliku o sebi", reče Lajthajzer. "Nije on samo trgovac; on je Rimljanin naših dana, vodi građanske brige. Zašto i ne bi, on je školovan čovek - magistrirao na Stenfordu."
<BR>&nbsp;&nbsp;&nbsp;&nbsp;&nbsp;"To više ne znači ništa", reče Stjuart. I on je magistrirao, na Kalifornijskom, još 1975, i evo dokle je sa magistarskom titulom stigao.
<BR>&nbsp;&nbsp;&nbsp;&nbsp;&nbsp;"Značilo je, kad je on to dobijao", reče Lajthajzer. "Pa, čovek je magistrirao 1947; bio je na onom programu za pomoć demobilisanima posle rata."
<BR>&nbsp;&nbsp;&nbsp;&nbsp;&nbsp;Ispod njih, na ulaznim vratima 'Moderne', pojaviše se kolica, u čijem je središtu, pred kontrolnom tablom, sedela jedna vitka prilika. Stjuart zastenja, a Lajthajzer ga pogleda.
<BR>&nbsp;&nbsp;&nbsp;&nbsp;&nbsp;"On je napast", reče Stjuart.
<BR>&nbsp;&nbsp;&nbsp;&nbsp;&nbsp;"Neće biti kad počne da radi", reče Lajthajzer. "Taj klinac je samo mozak, uopšte nema telo, tako reći. Moćan je to um u toj glavi, a ima i ambicija. Bože, pa njemu je tek sedamnaest godina, a on hoće da radi, da napusti školu i radi. To je za divljenje."
<BR>&nbsp;&nbsp;&nbsp;&nbsp;&nbsp;Njih dvojica nastaviše gledati Hopija na kolicima; Hopi se vozio prema stepeništu nadole, ka prostorijama za popravljanje televizora.
<BR>&nbsp;&nbsp;&nbsp;&nbsp;&nbsp;"Da li momci u podrumu znaju, da li im je već rečeno?" upita Stjuart.
<BR>&nbsp;&nbsp;&nbsp;&nbsp;&nbsp;"Oh, da, rekao im je Džim sinoć. Oni su filozofski postavljeni prema toj stvari; znaš kakvi su TV serviseri. Naime, gunđali su, ali niko ih ne ferma - oni ionako uvek nešto gunđaju."
<BR>&nbsp;&nbsp;&nbsp;&nbsp;&nbsp;Čuvši prodavčev glas, Hopi oštro pogleda gore. Njegovo tanko, sumorno lice suoči se sa njima; oči su mu zaplamtele, i on reče, ne bez mucanja: "Hej, d-da l' je gospodin Fergeson tu?"
<BR>&nbsp;&nbsp;&nbsp;&nbsp;&nbsp;"Naae", oteže Stjuart.
<BR>&nbsp;&nbsp;&nbsp;&nbsp;&nbsp;"Gospodin Fergeson me je zaposlio", reče 'foka'.
<BR>&nbsp;&nbsp;&nbsp;&nbsp;&nbsp;"Aha", reče Stjuart. Ni on, ni Lajthajzer se ne pomakoše; ostali su da sede za svojim stolovima i gledaju u prizemlje prodavnice, ka foki.
<BR>&nbsp;&nbsp;&nbsp;&nbsp;&nbsp;"Mogu li ja sići dole?" upita Hopi.
<BR>&nbsp;&nbsp;&nbsp;&nbsp;&nbsp;Lajthajzer slegnu ramenima.
<BR>&nbsp;&nbsp;&nbsp;&nbsp;&nbsp;"Odoh ja napolje, na kafu", reče Stjuart, ustajući. "Vraćam se za deset minuta; ti me zameni za tezgom, važi?"
<BR>&nbsp;&nbsp;&nbsp;&nbsp;&nbsp;"Naravno", reče Lajthajzer i klimnu glavom, ne prestajući da puši.
<BR>&nbsp;&nbsp;&nbsp;&nbsp;&nbsp;Kad je Stjuart sišao u prizemlje, na prodajni nivo, nađe fokomelusa još i sad tamo; dečko nije počeo mukotrpni spust u podrum.
<BR>&nbsp;&nbsp;&nbsp;&nbsp;&nbsp;"Duh 1972", reče Stjuart, prolazeći pored kolica.
<BR>&nbsp;&nbsp;&nbsp;&nbsp;&nbsp;Foka se zacrvene i promuca: "Rođen sam 1964; to nije imalo nikakve veze sa tom eksplozijom." Dok je Stjuart izlazio na ulicu, foka, željan da ga ovaj sasluša, dobaci za njim: "Bilo je zbog onog leka, talidomida. To svako zna."
<BR>&nbsp;&nbsp;&nbsp;&nbsp;&nbsp;Stjuart ne reče ništa; samo produži prema kafani.
<BR>
<BR>&nbsp;&nbsp;&nbsp;&nbsp;&nbsp;Fokomelusu je bilo teško da izmanevriše kolicima niz stepenice, u podrum gde su TV serviseri radili za svojim zanatlijskim radnim stolovima; ali posle nekog vremena, on to uspešno obavi, držeći se za ogradu stepeništa čvrsto, pomoću 'manuelnih ekstenzora' koje mu je vlada Sjedinjenih Država, u svojoj mudrosti, dala. Te mehaničke ruke nisu bile, zapravo, naročito dobre; nameštene su Hopiju pre petnaest godina i bile su ne samo pohabane u velikoj meri, nego - kao što je on doznao čitajući aktuelnu stručnu literaturu iz te oblasti - i zastarele. Teorijski, država je bila u obavezi da zameni njegovu opremu novom, modernijom; tako je određeno Remingtonovim zakonom, a Hopi je o tome pisao i starijem od dvojice senatora iz Kalifornije, Alfu M. Partlandu. Međutim, još nikakav odgovor nije dobio. Ali on je bio strpljiv. Mnogo puta je, već, pisao pisma kongresmenima, o raznim temema, a odgovori su često bili kako-tako skrpljeni, ili fotokopirani, a ponekad nikakvi odgovori i nisu stizali.
<BR>&nbsp;&nbsp;&nbsp;&nbsp;&nbsp;U ovom slučaju, međutim, na stani Hopija Haringtona bio je i zakon, tako da je bilo samo pitanje vremena kad će prisiliti nekoga u aparatu vlasti da mu da ono na šta je Hopi imao pravo. Bio je sumorno rešen da to postigne; tmurno strpljiv. Oni moraju da mu pomognu, hteli to ili ne. Njegov otac, odgajivač ovaca na ranču u dolini Sonoma, naučio ga je tome: da uvek zahteva ono na šta ima pravo.
<BR>&nbsp;&nbsp;&nbsp;&nbsp;&nbsp;Drečavo jaki zvuk muzike prolomio se, nakratko, podrumom: serviseri na poslu. Hopi zastade, onda otvori vrata i suoči se sa dvojicom koji su radili za istim, dugačkim radnim stolom, koji je bio sav natrpan mernim i drugim instrumentima, alatima i televizorima u svim stadijumima raspadanja. Ni jedan, ni drugi serviser ne primetiše Hopija.
<BR>&nbsp;&nbsp;&nbsp;&nbsp;&nbsp;"Slušaj", reče jedan serviser naglo; Hopi se trže, iznenađen. "Na manuelne poslove gleda se s prezirom. Zašto ti ne bi otiš'o na nešto intelektualno, što se ne vratiš u školu, pa da diplomiraš?" Taj serviser se okrete i zagleda se u njega upitno.
<BR>&nbsp;&nbsp;&nbsp;&nbsp;&nbsp;Ne, pomisli Hopi. Hoću da radim, svojim... rukama.
<BR>&nbsp;&nbsp;&nbsp;&nbsp;&nbsp;"Mog'o bi da budeš naučnik", reče drugi serviser, ne prestajući da radi; pratio je putanju jednog elektronskog kola, zagledan u voltmetar.
<BR>&nbsp;&nbsp;&nbsp;&nbsp;&nbsp;"Kao Blutgeld", reče Hopi.
<BR>&nbsp;&nbsp;&nbsp;&nbsp;&nbsp;Serviser se na to nasmeja, sa razumevanjem i saosećanjem.
<BR>&nbsp;&nbsp;&nbsp;&nbsp;&nbsp;"Gospodin Fergeson je rekao da ćete mi dati nešto da radim", reče Hopi. "Neku laku popravku, za početak. Važi?" Čekao je, plašeći se da oni neće reagovati, a onda jedan od njih pokaza prstom ka automatu za menjanje ploča na gramofonu. "Šta mu je?" upita Hopi, uzimajući da pročita prikačeni radni nalog. "Znam da ga mogu popraviti."
<BR>&nbsp;&nbsp;&nbsp;&nbsp;&nbsp;"Pukla opruga", reče prvi serviser. "Pa neće da stane posle poslednje ploče."
<BR>&nbsp;&nbsp;&nbsp;&nbsp;&nbsp;"A, tako", reče Hopi. Podiže, upotrebljavajući oba 'manuelna ekstenzora', napravu za menjanje ploča i odveze se do najudaljenijeg dela radnog stola, gde je bilo praznog mesta. "Radiću ovde." Serviseri se nisu bunili, zato on uze i klješta za pridržavanje, savijanje i sečenje žice, zvana 'cvikcangle'. Ovo je lako, pomisli on. Vežbao sam kod kuće. Usredsredivši se na mašinu ispred sebe, ipak je krajičkom oka motrio i na njih dvojicu. Uvežavao sam to mnogo puta; gotovo uvek mi uspe, i stalno se poboljšavam, postajem bolji, tačniji, moj rad predvidljiviji. Opruga je tako malen predmet, pomisli on; jedva da ima manjih. Tako je laka da je može, maltene, povetarac odneti. Vidim gde si slomljena, pomisli on. Molekuli metala se ne dodiruju, tamo gde su se dodirivali. On se usredsredi na to mesto, držeći cvikcangle tako da bliži serviser nije mogao videti šta se dešava; i odglumi da vuče oprugu i da je pokušava izvaditi.
<BR>&nbsp;&nbsp;&nbsp;&nbsp;&nbsp;Tek što je završio posao, uvide da neko stoji iza njega i gleda kako on radi; okrete se i vide da je to Džim Fergeson, njegov poslodavac, koji nije ništa progovarao, samo je stajao sa nekim neobičnim izrazom na licu i šakama zarivenim u džepove.
<BR>&nbsp;&nbsp;&nbsp;&nbsp;&nbsp;"Gotov posao", reče Hopi nervozno.
<BR>&nbsp;&nbsp;&nbsp;&nbsp;&nbsp;Fergeson reče: "Da vidimo." Uze obema rukama menjač ploča i podiže ga prema jakoj fluorescentnoj svetlosti iznad njihovih glava.
<BR>&nbsp;&nbsp;&nbsp;&nbsp;&nbsp;Da li me je video? - zapita se Hopi. Da li je razumeo, a ako jeste, šta misli? Da li zamera, da li mu je zaista važno? Da li je... užasnut?
<BR>&nbsp;&nbsp;&nbsp;&nbsp;&nbsp;Bez reči, Fergeson je proveravao menjač ploča.
<BR>&nbsp;&nbsp;&nbsp;&nbsp;&nbsp;"Odakle ti nova opruga?" upita iznebuha.
<BR>&nbsp;&nbsp;&nbsp;&nbsp;&nbsp;"Naš'o sam je, ležala je tu, blizu", odgovori Hopi istog trena.
<BR>&nbsp;&nbsp;&nbsp;&nbsp;&nbsp;Prošlo je dobro. Fergeson, ako je i video, nije razumeo. Fokomelus se opusti, oseti zlobno zadovoljstvo, zadovoljstvo nadmoći, namesto dosadašnje zebnje; široko se osmehnu dvojici servisera, poče se osvrtati da vidi šta bi sledeće mogao raditi.
<BR>&nbsp;&nbsp;&nbsp;&nbsp;&nbsp;Fergeson reče: "Jesi nervozan ka' te gledaju?"
<BR>&nbsp;&nbsp;&nbsp;&nbsp;&nbsp;"Ne", reče Hopi. "Mogu da me gledaju kol'ko god hoće; ja znam da sam različit. Od kad sam se rodio, buljili su u mene."
<BR>&nbsp;&nbsp;&nbsp;&nbsp;&nbsp;"Mislim, kad radiš."
<BR>&nbsp;&nbsp;&nbsp;&nbsp;&nbsp;"Ne", reče on, a glas mu zazvuča jako, možda i prejako, u sopstvenom sluhu. "Pre nego što sam imao kolica", reče on, "pre nego što mi je vlada dala išta, tata je imao običaj da me nosi ne leđima, u jednom, kao, rancu. Kao Indijančića." Nasmeja se neodređeno.
<BR>&nbsp;&nbsp;&nbsp;&nbsp;&nbsp;"Aha", reče Fergeson.
<BR>&nbsp;&nbsp;&nbsp;&nbsp;&nbsp;"To je bilo gore kod Sonome", reče Hopi. "Gde sam odrastao. Imali smo ovce. Jednog dana, jedan ovan me je tresnuo rogovima odozdo, i ja sam poleteo kroz vazduh. Kao lopta." Opet se nasmejao; dvojica popravljača televizora gledala su ga ćutke, prekinuvši svoj posao.
<BR>&nbsp;&nbsp;&nbsp;&nbsp;&nbsp;"Kladio bih se", reče jedan od njih trenutak kasnije, "da si se zakotrljao kad si pao na zemlju."
<BR>&nbsp;&nbsp;&nbsp;&nbsp;&nbsp;"Jesam", reče Hopi, smejući se. Sad su se svi smejali, i on i Fergeson i ta dvojica; zamišljali su kako je to izgledalo, kako mali 'Skočko' Harington, sedam godina star, bez ruku i nogu, samo torzo i glava, odmiče kotrljajući se po travi i dernja se od straha i bola - ali stvarno je izgledalo smešno; znao je da jeste. Ispričao je tako da bude smešno; učinio je taj događaj smešnim.
<BR>&nbsp;&nbsp;&nbsp;&nbsp;&nbsp;"Sad si mnogo bolje postavljen, sa tim kolicima", reče Fergeson.
<BR>&nbsp;&nbsp;&nbsp;&nbsp;&nbsp;"Oh, da", reče on. "I pravim planove za nova, moj sopstveni dizajn; sve elektronski - čitao sam jedan članak o povezivanju žica sa mozgom, primenjivali su to već u Švajcarskoj i Nemačkoj. Uključeni su neposredno centri za motoriku tvoga mozga, tako da ne postoji nikakvo zakašnjenje; pokrećeš se čak i brže nego... uobičajeni fiziološki sklop." Bio je zaustio da kaže: nego čovek. "Za koju godinu ću ih usavršiti", reče on, "tako da će biti bolja čak i od švajcarskih modela. A onda mogu da bacim ovaj državni krš."
<BR>&nbsp;&nbsp;&nbsp;&nbsp;&nbsp;Fergeson reče svečanim glasom: "Divim se tvom duhu."
<BR>&nbsp;&nbsp;&nbsp;&nbsp;&nbsp;Hopi se nasmeja i promuca: "Hv-vala, gospodine Fergesone."
<BR>&nbsp;&nbsp;&nbsp;&nbsp;&nbsp;Jedan od servisera mu dade multipleksni FM tjuner. "Odmiče se sa nađene stanice. Vidi šta možeš učiniti da ostane uvek na onoj stanici gde ga nameste."
<BR>&nbsp;&nbsp;&nbsp;&nbsp;&nbsp;"Važi", reče Hopi, prihvativši tjuner metalnim ekstenzorima. "Svakako hoću. Radio sam ja dosta na frekvencijama, kod kuće; imam iskustva s tim." A iskustvo ga je naučilo da je to najlakši od svih poslova: bilo je dovoljno da se samo ovlaš usredsredi na tu napravu. Činilo se kao da mu je taj radni zadatak napravljen po meri, upravo za njega i njegove sposobnosti.
<BR>
<BR>&nbsp;&nbsp;&nbsp;&nbsp;&nbsp;Osmotrivši kalendar na zidu kuhinje, Boni Keler vide da je danas onaj dan kad njen prijatelj Bruno Blutgeld treba da ide u ordinaciju njenog psihijatra, doktora Stokstila, u Berkliju. Štaviše, on je danas već bio kod Stokstila, imao prvih šezdeset minuta terapije i otišao. Nema sumnje da se sad vozi natrag u Livermor, u svoju kancelariju u Radijacijskoj laboratoriji, onu istu u kojoj je i ona radila pre znatnog broja godina, pre nego što je zatrudnela; tamo je susrela doktora Blutgelda, godine 1975. A sad ona ima trideset jednu i stanuje u oblasti Zapadni Marin; njen muž Džordž je zamenik direktora mesne gimnazije, a ona je veoma srećna.
<BR>&nbsp;&nbsp;&nbsp;&nbsp;&nbsp;Dobro, ne veoma srećna. Samo umereno - podnošljivo - srećna. I sad ona odlazi na psihoanalizu, ali samo jednom nedeljno, a ne tri puta nedeljno, kao nekad; u mnogo kom pogledu, razume sebe, svoje podsvesne porive i parataktičke sistemske distorzije stvarnosti oko sebe. Šest godina psihoanalize učinilo je za nju mnogo, ali izlečenje nije postignuto. A i ne postoji, zapravo, 'izlečenje'; naime, 'bolest' je život sam, pa se neprestani rast (ili, tačnije, neprestano korisno prilagođavanje) mora nastavljati, inače nastupa psihička stagnacija.
<BR>&nbsp;&nbsp;&nbsp;&nbsp;&nbsp;A ona je rešena da ne stagnira. Sada, upravo, čita 'Propast Zapada' na originalu, na nemačkom jeziku; to je proces u kome je ona savladala već pedeset stranica. Vredelo je truda, itekako. A ko je drugi od njenih poznanika pročitao to delo, makar i na engleskom?
<BR>&nbsp;&nbsp;&nbsp;&nbsp;&nbsp;Njeno zanimanje za nemačku kulturu, naročito za nemačka književna i filozofska dela, počelo je davno, upravo kontaktima sa doktorom Blutgeldom. Iako je tri godine učila nemački na koledžu, nije sagledavala taj jezik kao bitni deo svog odraslog života; učila je ona, takođe, mnogo što-šta drugo, pa pozaboravljala, pustila da padne u nesvesno, kad je diplomirala i zaposlila se. Blutgeldov lični magnetizam oživeo je i uvećao mnoga njena akademska zanimanja, ljubav njenu prema muzici i umetnosti... Tako da mnogo duguje Blutgeldu, i zahvalna mu je.
<BR>&nbsp;&nbsp;&nbsp;&nbsp;&nbsp;Naravno da je sad Blutgled bolestan, što gotovo svi u Livermoru znaju. To je čovek duboko savestan, tako da nijednog trenutka nije prestao da pati zbog one greške iz 1972. - koja, kao što su svi znali, svi koji su bili deo Livermora u tim vremenima, nije bila izričito njegova greška; ne bi trebalo da bude njegov lični teret, dakle, ali je Blutgeld izabrao da bude, i zato se razboleo, štaviše iz godine u godinu sve je bolesniji.
<BR>&nbsp;&nbsp;&nbsp;&nbsp;&nbsp;Mnogi visokostručni ljudi, i najfiniji apparati, pa i najnapredniji kompjuteri tog doba, bili su umešani u pogrešan proračun; ne pogrešan u odnosu na sveukupno znanje raspoloživo godine 1972, nego u odnosu na stvarnost, stvarnu situaciju. Ogromni, masivni radioaktivni oblaci nisu se rasplinuli svemirom, nego su se, privučeni Zemljinim gravitacionim poljem, vratili u atmosferu, što nikoga nije iznenadilo više nego osoblje u Livermoru. Sada je, naravno, Džejmison-Frenčov sloj daleko bolje shvaćen; čak i popularni magazini, kao 'Tajm' i 'US Njuz', u stanju su da lucidno objasne šta je pošlo naopako i zašto. Ali devet godina je minulo odonda.
<BR>&nbsp;&nbsp;&nbsp;&nbsp;&nbsp;Pomišljajući na Džejmison-Frenčov sloj, Boni se priseti i glavnog današnjeg događaja; propuštala ga je. Ode odmah do televizora u dnevnoj sobi i uključi ga. Je li već lansirana? - upita se Boni, bacivši pogled na ručni časovnik. Ne, tek će, kroz pola sata. Ekran se upali i, dabome, na njemu behu raketa i lansirni toranj, osoblje, kamioni, oprema; raketa je vrlo jasno bila još na tlu, a Volter Dendžerfild i gospođa Dendžerfild verovatno se još nisu ukrcali.
<BR>&nbsp;&nbsp;&nbsp;&nbsp;&nbsp;Prvi par koji emigrira na Mars, reče ona sebi gordo, pitajući se kako se Lidija Dendžerfild oseća u ovom trenutku... ta visoka plavuša, svesna da je izračunato da su njihovi izgledi za stizanje na Mars samo oko šezdeset postotaka. Veličanstvena oprema ih čeka tamo, iskopano je i izgrađeno mnogo toga, ali šta ako izgore na putu? Nije bitno, poduhvat će impresionirati pripadnike Sovjetskog bloka, koji nije uspeo da uspostavi koloniju ni na Luni; Rusi su tamo, radosno, poumirali, a niko nije znao da li od gladi ili od gušenja. U svakom slučaju naseobina im je propala. Izišla iz istorije, jednako kao što je u istoriju ušla: tajanstveno.
<BR>&nbsp;&nbsp;&nbsp;&nbsp;&nbsp;Pomisao da NASA šalje samo jedan par, jednog muškarca i njegovu ženu, a ne grupu, užasavala je Boni; ona je nagonski osećala da je to koketiranje sa neuspehom, zato što rizik nije raspoređen po sistemu nasumičnosti. Trebalo je da pođe nekoliko ljudi iz Njujorka, nekoliko iz Kalifornije, pomisli ona, gledajući na TV ekranu tehničare kako obavljaju poslednju proveru rakete. Kako se to kaže? 'Rasporediti opkladu'? Kaže se da ne treba sva jaja da budu u jednoj korpi... ne u ovoj jednoj. Ipak, Nacionalna agencija za svemir i aeronautiku oduvek je radila ovako: od samog početka slala je po jednog astronauta, samog, uz obilje publiciteta. Kad je Henri Čenselor, davne 1967, potpuno izgoreo na svojoj svemirskoj platformi, ceo svet je to gledao na TV - ojađen svet, nesumnjivo, ali svet kome je bilo dopušteno da gleda. Reakcija javnosti bila je takva da je unazadila svemirsko istraživanje na Zapadu za pet godina.
<BR>&nbsp;&nbsp;&nbsp;&nbsp;&nbsp;"Kao što vidite", reče komentator mreže NBC glasom mekanim, ali žurnim, "obavljaju se završne pripreme. Pristizanje gospodina i gospođe Dendžerfild očekuje se svakog trenutka. Podsetimo se, samo informacije radi, kako su ogromne pripreme izvršene da bi se zajem..."
<BR>&nbsp;&nbsp;&nbsp;&nbsp;&nbsp;Bla-bla, reče Boni Keler sebi. Stresla se i ugasila TV. Ne mogu gledati, reče ona sebi.
<BR>&nbsp;&nbsp;&nbsp;&nbsp;&nbsp;Ali šta drugo da radi? Samo da sedi i grize nokte sledećih šest sati - sledeće dve nedelje, zapravo? Jedino rešenje bilo bi ne pamtiti da je ovo dan ispaljivanja Prvog para. Ali sad je za to nepamćenje malo kasno.
<BR>&nbsp;&nbsp;&nbsp;&nbsp;&nbsp;Volela je da o njima razmišlja na taj način: prvi par... kao iz neke sentimentalne starinske naučnofantastične priče. Adam i Eva: sve to, još jednom, iz početka. Osim što Volt Dendžerfild, u stvarnosti, nije Adam; više ima osobine poslednjeg, a ne prvog čoveka, tako je pun zajedljivog i mračnog humora, govori sa toliko oklevanja i cinizma kad je pred novinarima. Boni mu se divila; Dendžerfild nije neka ništarija, neki mladi automaton plave kose kratko i ravno, vojnički ošišane, stvor koji mehaničkim pokretima obavlja svoj najnoviji ratno-vazduhoplovni zadatak. Volt je stvarno ličnost, i nema sumnje da ga je NASA upravo zato izabrala. Njegovi geni - verovatno su nakrcani, do prelivanja, kulturom; četiri hiljade godina kulture, nasledstvo celog čovečanstva ugrađeno u njega. Volt i Lidija će osnovati Tera Novu... biće mnogo sofisticiranih Dendžerfildčića koji će se šetkati po Marsu i tamo usklikivati svoje kritičke primedbe o tom mestu, intelektualne, ali i zabavne na onaj Dendžerfildov malo uvrnuti način.
<BR>&nbsp;&nbsp;&nbsp;&nbsp;&nbsp;"Sagledajte to kao jedan dugačak auto-put", rekao je Dendžerfild svojevremeno, u jednom intervjuu, odgovarajući na reporterovo pitanje o opasnosti tog putovanja. "Milion milja, deset traka... i niko vam ne vozi u susret, niti ima sporih kamiona. Smatrajte da je, recimo, četiri sata ujutro... tu je samo vaše vozilo, i nijedno drugo. Prema tome, kao što ljudi kažu, čemu brige?" Onda onaj njegov bodar osmeh.
<BR>&nbsp;&nbsp;&nbsp;&nbsp;&nbsp;Boni se sagnu napred i opet uključi televizor.
<BR>&nbsp;&nbsp;&nbsp;&nbsp;&nbsp;I eto na ekranu okruglog lica sa cvikerima: Volt Dendžerfild, u skafandru, samo bez šlema. Pored njega stoji Lidija, koja ćuti dok on odgovara na pitanja.
<BR>&nbsp;&nbsp;&nbsp;&nbsp;&nbsp;"Koliko čuuujem", reče Volt, otežući i valjajući zvuk po vilicama kao da žvaće pitanje pre nego što će na njega odgovoriti, "ima jedna SPD u Boizu, Ajdaho, koja se zabrinula za mene." Diže pogled, kao da je neko u udaljenom delu sobe nešto pitao. "Šta je SPD? Pa, to je", nastavi Volt, "način kako je veliki, sada pokojni Herb Kaen označavao Sitne Postarije Dame... Uvek, svuda, postoji bar jedna takva. Verovatno i na Marsu ima već jedna, pa ćemo biti njeni susedi. U Boizu svakako postoji ova jedna, ili mi je bar tako objašnjeno, i pomalo je nervozna zbog Lidije i mene, jer se plaši da bi nam se nešto moglo dogoditi. Zato nam je poslala ovu amajliju za dobru sreću." On je diže pred kameru, držeći je nespretno, velikim debelim prstima rukavice skafandra. Izveštači su zažamorili: ovo ih je zabavljalo. "Lepo, zar ne?" upita Dendžerfild. "Reći ću vam kako ovo deluje: dobro je za reumatizam." Novinari se nasmejaše. "Za slučaj da dobijamo reumu dok smo na Marsu. Ili beše za giht? Mislim da je u pismu pomenula giht." On baci pogled na svoju ženu. "Giht je bio, a?"
<BR>&nbsp;&nbsp;&nbsp;&nbsp;&nbsp;Pretpostavljam, pomisli Boni, da niko ne izrađuje amajlije za zaštitu od meteorita ili od zračenja. Oseti tugu, kao da je zapljusnuta nekim talasom predosećanja. Ili je to samo zato što je danas Bruno Blutgeld bio kod psihijatra? Žalobne misli emanirale su iz te činjenice, misli o smrti, zračenju, pogrešnim proračunima i bolestima strašnim, beskrajnim.
<BR>&nbsp;&nbsp;&nbsp;&nbsp;&nbsp;Ne verujem da je Bruno postao paranoidni šizofrenik, reče ona sebi. On samo trpi jedno suituaciono pogoršanje, deterioraciju koja se, uz po nekoliko pilula s vremena na vreme, može sasvim srediti. Endokrini poremećaj koji se ispoljava psihički, a oni umeju čuda da postignu u takvim slučajevima; nije to kvar njegovog karaktera, nije on čovek psihotičkog sklopa koji bi se sada pod opterećenjem rasklapao.
<BR>&nbsp;&nbsp;&nbsp;&nbsp;&nbsp;Opet, šta ja znam, pomisli ona tmurno. Bruno je morao da sedne pred nas i maltene nas ubeđuje da 'oni' truju njegovu vodu za piće, pre nego što smo Džordž i ja shvatili koliko čoveku nije dobro... izgledao je kao da je samo potišten.
<BR>&nbsp;&nbsp;&nbsp;&nbsp;&nbsp;Mogla je zamisliti Bruna u ovom trenu, baš sad: dobio je recept za neku pilulu koja podstiče korteks ili suzbija aktivnost diencefalona; neki moderni zapadnjački ekvivalent, svakako, kineskog savremenog travarstva. Nešto tako sada deluje u Brunu, menja metabolizam njegovog mozga, raščišćava nakupljene samoobmane kao paučinu. I sve će opet biti dobro; ona, Džordž i Bruno biće opet zajedno, sa svojim zapadnomarinskim gamofonskim pločama edicije 'Barok-Družbenik', puštaće Baha ili Hendla izvečeri... biće kao u starim vremenima. Dva drvena (original 'Blek Forest') gramofona, a onda ona sedne za klavir. Kuća puna muzike iz doba baroka, i mirisa hleba domaćeg, tu pečenog, pa još i boca vina 'buena vista' iz najstarijeg vinskog podruma u Kaliforniji...
<BR>&nbsp;&nbsp;&nbsp;&nbsp;&nbsp;Na TV ekranu Volt Dendžerfild sipao je neke dosetke, na svoj odrasli način; nešto kao kombinacija francuskog književnika Voltera i Vila Rodžersa. "Oh, da", govorio je on jednoj novinarki koja je na glavi imala veliki, smešan šešir. "Očekujemo da na Marsu nađemo mnoštvo čudnih oblika života." To govoreći, odmeravao je pogledom njen šešir, kao da kaže: "A jedan upravo sad gledam, rekao bih." Reporteri se, još jednom, svi nasmejaše. "Mislim da se ovo pomaklo", reče Dendžerfild pokazujući taj šešir svojoj tihoj ženi, hladnog pogleda. "Krenulo je ka nama, draga."
<BR>&nbsp;&nbsp;&nbsp;&nbsp;&nbsp;On nju zaista voli, uvide Boni, gledajući to dvoje. Pitam se da li je Džordž ikad imao prema meni takva osećanja kao Volt Dendžerfild prema svojoj ženi; iskreno, sumnjam. Da je imao, nikad mi ne bi dozvolio ona dva terapijska abortusa. Ona se još više rastuži, sada, i ustade, okrete leđa televizoru i poče se udaljavati.
<BR>&nbsp;&nbsp;&nbsp;&nbsp;&nbsp;Trebalo bi da pošalju Džordža na Mars, pomisli ona gorko. Ili, još bole, da pošalju sve nas, Džordža, mene i Dendžerfildove; pa neka Džordž obrne Lidiju Dendžerfild - ako je toliko sposoban - a ja da se povaljuškam u krevetu sa Voltom; bila bih podnošljiva, možda čak i dobra partnerka u toj velikoj pustolovini. Zašto da ne?
<BR>&nbsp;&nbsp;&nbsp;&nbsp;&nbsp;Kamo sreće da se nešto desi, pomisli ona. Želela bih da sad Bruno zove i javi da ga je doktor Stokstil izlečio; ili da Dendžerfild najednom odustane od putovanja; ili da Kinezi počnu treći svetski rat. Ili da Džordž stvarno odbije da potpiše sa školom onaj grozni novi ugovor, kao što već neko vreme govori da će učiniti. Nešto, bilo šta. Možda, pomisli ona, treba da izvučem na svetlost dana onaj moj stari grnčarski točak, pa da pravim grnčariju; povratak takozvanoj kreativnosti, ili analnoj igri, ili kako li se to već zove. Umem napraviti krčag sa nepristojnom slikom. Da ga oslikam, ispečem u peći 'Violet Klet' i prodam dole u San Anselmu, u firmi 'Kreativna umetnička dela', koju drže one dame iz finog društva, one koje su odbile moj nakit od zavarenog metala prošle godine. Znam da će one prihvatiti nepristojni krčag, ako bude dobar nepristojni krčag.
<BR>
<BR>&nbsp;&nbsp;&nbsp;&nbsp;&nbsp;Nevelika gomila sveta okupila se u prednjem delu prodavnice 'Moderna TV' da gleda, na velikom stereo-televizoru u boji, Dendžerfildov let, koji je prikazivan svim Amerikancima svuda, po kućama i radnim mestima. Stjuart Mak Konči je stajao malo dublje u radnji, iza te grupe ljudi. Ruku prekrštenih na grudima, on je takođe gledao.
<BR>&nbsp;&nbsp;&nbsp;&nbsp;&nbsp;"Duh Džona L. Luisa", govorio je Volt Dendžerfild svojim osobenim suvim tonom, "umeo bi da ceni pravo značenje plaćanja po sistemu 'od portala do portala'. Da nije bilo tog čoveka, meni bi sad platili, verovatno, pet dolara za celo ovo putovanje, sa obrazloženjem da moj posao, zapravo, i ne počinje dok ne stupim na Mars." Imao je nešto ozbiljniji izraz lica; primaklo se vreme da on i Lidija uđu u tesnu kabinu broda. "Samo ovo zapamtite... ako nam se nešto desi, ako se izgubimo, nemojte polaziti u potragu za nama. Ostanite kod kuće, a Lidija i ja ćemo, siguran sam, već iskrsnuti negde."
<BR>&nbsp;&nbsp;&nbsp;&nbsp;&nbsp;"Srećno, srećno", mrmljali su novinari; pojaviše se zvaničnici i tehničari NASA i maltene ponesoše sa sobom Dendžerfildove, izvan vidika TV kamera.
<BR>&nbsp;&nbsp;&nbsp;&nbsp;&nbsp;"Neće još dugo potrajati", reče Stjuart Lajthajzeru, koji je stajao uz njega i takođe gledao.
<BR>&nbsp;&nbsp;&nbsp;&nbsp;&nbsp;"Kreten je što ide", reče Lajthajzer, grickajući čačkalicu. "Nema mu povratka; oni to i ne kriju."
<BR>&nbsp;&nbsp;&nbsp;&nbsp;&nbsp;"A zašto bi želeo da se vrati?" upita Stjuart. "Šta je tako dobro ovde?" Zavideo je Voltu Dendžerfildu; priželjkivao da on, Stjuart Mak Konči, bude sad tamo gore, pred TV kamerama, u središtu pažnje celog sveta.
<BR>&nbsp;&nbsp;&nbsp;&nbsp;&nbsp;Stepeništem se, iz podruma, izvuče Hopi Harington, na kolicima, i poveze se napred, pun želje da vidi. "Jesu ga ispalili?" upita on Stjuarta, glasom nervoznim i brzim, zagledavši se u ekran. "Izgoreće on; biće kao še'set pete; ja to naravno nisam zapamtio, ali..."
<BR>&nbsp;&nbsp;&nbsp;&nbsp;&nbsp;"Aj, začepi, bre", odbrusi Lajthajzer tiho, a fokomelus porumene i zamuknu. Svi su gledali, potom, svaki sa svojim mislima i reakcijama, dok je na TV ekranu poslednji tim za proveru podizan kranom sa kupastog vrha rakete. Uskoro će početi odbrojavanje; raketa je puna goriva, proverena, u nju sada ulaze dvoje ljudi. Grupa u radnji, oko televizora, poče malo da žamori i da se komeša.
<BR>&nbsp;&nbsp;&nbsp;&nbsp;&nbsp;Kasnije danas, u neki popodnevni sat, njihovo čekanje biće nagrađeno, jer će 'Holanđanin IV' poleteti; kružiće oko Zemlje približno jedan sat, a narod će stajati pred ovim ekranom i to posmatrati, videće kako raketa kruži, onda će neko dole, u bunkeru, doneti odluku i raketa će promeniti putanju, napustiće orbitu i ovaj svet. Gledali su to i ranije; svaki put manje-više isto, ali sad novo zato što se ovo dvoje ljudi neće nikada vratiti. Vredi, za to, provesti jedan dan pred ekranom; grupa u prodavnici bila je voljna da stoji i čeka.
<BR>&nbsp;&nbsp;&nbsp;&nbsp;&nbsp;Stjuart Mak Konči pomisli: ručati, a posle se vratiti u radnju i nastaviti gledanje, sa ostalima. Malo će, ili nimalo posla obaviti danas, verovatno neće prodati nijedan televizor nikome. Ali ovo je važnije. On ovo ne može propustiti. Jednog dana bih mogao ja biti tamo gore, reče on sebi; možda ću u emigraciju, kasnije, kad budem zarađivao dovoljno da se mogu oženiti. Povedem ženu i klince i mi započnemo novi život gore, na Marsu, kad budu tamo imali dobru, uhodanu naseobinu, a ne samo mašine.
<BR>&nbsp;&nbsp;&nbsp;&nbsp;&nbsp;Zamisli sebe u kupastom vrhu rakete, kako sedi kao Volt Dendžerfild, pritegnut kaiševima, a do njega žena telesno veoma privlačna. Pioniri, ona i on, osnivači nove civilizacije na novoj planeti. Ali njegov stomak sada zakrča, i on uvide koliko je gladan; ručak se ne može još dugo odlagati.
<BR>&nbsp;&nbsp;&nbsp;&nbsp;&nbsp;Još je stajao i gledao veliku uspravnu raketu na ekranu televizora, ali njegove misli već su se preusmerile ka supi sa valjuškama, gustoj goveđoj čorbi, i piti od jabuka sa sladoledom odozgo, u 'Fredovoj finoj hrani'.
</P></TD></TR></TABLE>
<P class="next">
<A HREF=p3.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
