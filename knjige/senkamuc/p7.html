<HTML>
<HEAD>
<LINK REL=STYLESHEET HREF="../../style/main.css"TYPE="text/css">
<meta charset="UTF-8">
</HEAD>
<BODY>
<center><table width=97%>
<tr><td>
<H3>7. IZDAJNICA
<P>&nbsp;&nbsp;&nbsp;&nbsp;&nbsp;Već je bilo vreme da odnesem hranu kalfama na dužnosti u ublijeti. Drote je bio zadužen za prvi nivo, a njemu sam poslednjem odneo hranu zato što sam želeo da popričam s njim pre nego što se vratim gore. Uistinu, u mojoj glavi je još sve plivalo od misli podstaknutih mojom posetom arhivaru, pa sam ih želeo preneti Droteu.
<BR>&nbsp;&nbsp;&nbsp;&nbsp;&nbsp;Nije bio na vidiku. Spustio sam na njegov sto poslužavnik i te četiri knjige i resko viknuo njegovo ime. Sledećeg trenutka odazvao mi se iz jedne od bližih ćelija. Otrčao sam tamo i pogledao kroz rešetkasti prozor u vratima, postavljen na visinu očiju; na ležaju je bila opružena klijentkinja, žena četrdesetih godina, sasvim propalog izgleda. Drote je bio nagnut nad njom, a na podu je bilo krvi.
<BR>&nbsp;&nbsp;&nbsp;&nbsp;&nbsp;Bio je odveć zauzet da okrene glavu: "Jesi li to ti, Severijane?"
<BR>&nbsp;&nbsp;&nbsp;&nbsp;&nbsp;"Da. Tu ti je večera i tu su knjige za dvorkinju Teklu. Mogu li štogod da pomognem?"
<BR>&nbsp;&nbsp;&nbsp;&nbsp;&nbsp;"Biće joj dobro. Pokidala zavoje, mislila da iskrvari do smrti, ali sam je uhvatio na vreme. O'š mi ostaviš poslužavnik na stolu? A mog'o bi i da ćušneš hranu svim ostalima, umesto mene, ako imaš koji trenutak."
<BR>&nbsp;&nbsp;&nbsp;&nbsp;&nbsp;Oklevao sam. Po pravilima, šegrti ne dolaze u dodir sa onima koji su dati gildi na čuvanje.
<BR>&nbsp;&nbsp;&nbsp;&nbsp;&nbsp;"Idi, idi. Samo treba da guraš poslužavnike kroz proreze."
<BR>&nbsp;&nbsp;&nbsp;&nbsp;&nbsp;"I knjige sam doneo."
<BR>&nbsp;&nbsp;&nbsp;&nbsp;&nbsp;"Gurni i njih kroz prorez."
<BR>&nbsp;&nbsp;&nbsp;&nbsp;&nbsp;Još jedan trenutak sam ga posmatrao kako se naginje nad modru ženu na ležaju; onda sam se okrenuo, našao neraspodeljene poslužavnike i počeo da činim to što je zatražio. Većina klijenata u ćelijama bila je još dovoljno jaka da ustane i prihvati hranu koju sam im dodavao. Neki tu snagu nisu imali, pa sam njihove poslužavnike stavljao pred njihova vrata da ih Drote kasnije unese. Bilo je nekoliko žena aristokratskog izgleda, ali nijedna za koju bi se moglo pretpostaviti da je dvorkinja Tekla, novopridošla uzvišena prema kojoj smo morali - bar zasad - postupati sa poštovanjem.
<BR>&nbsp;&nbsp;&nbsp;&nbsp;&nbsp;Kao što je trebalo da pretpostavim, bila je u poslednjoj ćeliji. Na pod je bio postavljen tepih, pored uobičajenog nameštaja - ležaja, stolice i stočića; umesto uobičajenih dronjaka, imala je na sebi belu kućnu haljinu sa širokim rukavima. Krajevi tih rukava i donji rub haljine bili su sada žalosno uprljani, ali je haljina ipak zadržavala neki dah elegancije stran meni koliko i toj ćeliji. Kad sam prvi put ugledao Teklu, vezla je pri svetlosti sveće pojačane srebrnim reflektorom; ali mora biti da je osetila moj pogled na sebi. Sad bi mi prijalo da kažem da na njenom licu nije bilo straha, ali to ne bi bilo istina. Na tom licu je postojao užas, ali kontrolisan gotovo do nevidljivosti.
<BR>&nbsp;&nbsp;&nbsp;&nbsp;&nbsp;"Ništa, ništa", rekoh ja. "Hranu sam vam doneo."
<BR>&nbsp;&nbsp;&nbsp;&nbsp;&nbsp;Klimnula je glavom i zahvalila mi se, pa ustala i prišla vratima. Bila je čak i viša nego što sam očekivao, maltene previsoka da bi u toj ćeliji mogla stajati uspravno. Njeno me je lice, iako trouglasto pre nego srcasto, podsetilo na onu ženu koja je u nekropolisu bila uz Vodalusa. Možda zbog njenih krupnih ljubičastih očiju, sa kapcima osenčenim plavom bojom; možda zbog crne kose koja je, obrazujući "V" duboko niz čelo, podsećala na kapuljaču ogrtača. Ma koji da je bio razlog, tek - ja sam nju odmah zavoleo. Bar u onoj meri zavoleo, koliko to može jedan glupavi dečak. Ali pošto sam bio samo glupavi dečak, nisam znao da sam je zavoleo.
<BR>&nbsp;&nbsp;&nbsp;&nbsp;&nbsp;Njena bela šaka, hladna, malčice vlažna i nemoguće uzana, dotače moju dok je od mene preuzimala poslužavnik. "To je obična hrana", rekoh joj. "Mislim da možete dobiti i neku bolju ako zatražite."
<BR>&nbsp;&nbsp;&nbsp;&nbsp;&nbsp;"Ne nosiš masku", reče ona. "Tvoje lice je prvo ljudsko lice koje sam ovde videla."
<BR>&nbsp;&nbsp;&nbsp;&nbsp;&nbsp;"Ja sam samo šegrt. Tek sledeće godine dobijam masku."
<BR>&nbsp;&nbsp;&nbsp;&nbsp;&nbsp;Osmehnula se i meni je u tom času bilo kao onda kad sam iz Atrijuma vremena prešao u toplu prostoriju i dobio hranu. Imala je uzane, veoma bele zube u širokim ustima; a njene oči, svako oko duboko kao ona cisterna ispod Dvorca sa zvonom, sa tim su osmehom zablistale.
<BR>&nbsp;&nbsp;&nbsp;&nbsp;&nbsp;"Oprostite", rekoh. "Nisam vas čuo."
<BR>&nbsp;&nbsp;&nbsp;&nbsp;&nbsp;Uz novi osmeh, nagnula je svoju divnu glavu na jednu stranu. "Rekla sam ti koliko sam srećna što ti vidim lice i pitala sam da li ćeš mi ubuduće ti donositi hranu i šta je ovo što si mi doneo."
<BR>&nbsp;&nbsp;&nbsp;&nbsp;&nbsp;"Ne, ne. Neću biti ja. Samo danas, zato što je Drote zauzet." Pokušao sam da se prisetim šta je dobila za jelo (već je bila stavila poslužavnik na svoj stočić, a ja kroz rešetke to mesto nisam mogao videti). I nisam se mogao setiti, iako mi je mozak praktično pucao od napora. Najzad, sakato rekoh: "Verovatno bi bilo bolje da to pojedete. Ali mislim da možete dobiti bolju hranu ako zatražite od Drotea."
<BR>&nbsp;&nbsp;&nbsp;&nbsp;&nbsp;"Pa i poješću. Ljudi mi uvek daju komplimente da sam vitka, ali, veruj, jedem kao grozovuk." Uzela je poslužavnik i pružila ga ka meni, kao da je svesna da mi je potrebna velika pomoć da bih razrešio tajnu njegove sadržine.
<BR>&nbsp;&nbsp;&nbsp;&nbsp;&nbsp;"To zeleno, to su komadi praziluka, dvorkinjo", rekoh. "Ono smeđe je sočivo. A ono je hleb."
<BR>&nbsp;&nbsp;&nbsp;&nbsp;&nbsp;"Dvorkinjo? Ne moraš biti tako formalan. Ti si moj tamničar i ti me možeš nazvati kako god želiš." Bilo je veselja u tim dubokim očima sada.
<BR>&nbsp;&nbsp;&nbsp;&nbsp;&nbsp;"Nemam želju da vas vređam", rekoh. "Da li bi vam bilo više po volji da vas zovem nekako drugačije?"
<BR>&nbsp;&nbsp;&nbsp;&nbsp;&nbsp;"Zovi me Tekla - to mi je ime. Titule su za formalne prilike, imena za neformalne, a ovo ako nije neformalno, nije ništa. Ali pretpostavljam da će biti veoma formalno kad budem primala svoju kaznu?"
<BR>&nbsp;&nbsp;&nbsp;&nbsp;&nbsp;"Obično i jeste, za uzvišene."
<BR>&nbsp;&nbsp;&nbsp;&nbsp;&nbsp;"Valjda će i egzarh doći, ako ga pustite da uđe. Sav u skerletnim zakrpama. I još nekolicina ljudi - možda Starosta Egino. Da li si siguran da je ovo hleb?" Ćušnula ga je dugačkim prstom, tako belim da mi je za tren pala na um pomisao da bi ga hleb mogao uprljati.
<BR>&nbsp;&nbsp;&nbsp;&nbsp;&nbsp;"Jeste", rekoh. "Nema sumnje da je dvorkinja ranije jela hleb?"
<BR>&nbsp;&nbsp;&nbsp;&nbsp;&nbsp;"Ovakak ne." Dohvatila je tu škrtu krišku i raskomadala je zubima, brzo i čisto. "Ali nije loš. Kažeš da će mi doneti bolju hranu ako zatražim?"
<BR>&nbsp;&nbsp;&nbsp;&nbsp;&nbsp;"Mislim da hoće, dvorkinjo."
<BR>&nbsp;&nbsp;&nbsp;&nbsp;&nbsp;"Tekla. Zatražila sam knjige - pre dva dana kad sam došla. Ali ih nisam dobila."
<BR>&nbsp;&nbsp;&nbsp;&nbsp;&nbsp;"Imam ih", rekao sam. "Tu su." Otrčao sam nazad do Droteovog stola, doneo ih i progurao najmanju krz prorez.
<BR>&nbsp;&nbsp;&nbsp;&nbsp;&nbsp;"O, divno! Ima li ih još?"
<BR>&nbsp;&nbsp;&nbsp;&nbsp;&nbsp;"Još tri." Prođe i smeđa knjiga kroz prorez, ali preostale dve, ona zelena i ono folio-izdanje sa grbom na korici, bejahu preširoke. "Drote će kasnije otvoriti vaša vrata i daće vam ih", rekoh.
<BR>&nbsp;&nbsp;&nbsp;&nbsp;&nbsp;"Pa zar ne možeš ti? Užasno je gledati kroz ovo i videti ih, a ne moći ih dodirnuti."
<BR>&nbsp;&nbsp;&nbsp;&nbsp;&nbsp;"Ja ne bi trebalo čak ni da vas hranim. Morao bi to Drote."
<BR>&nbsp;&nbsp;&nbsp;&nbsp;&nbsp;"Ali ti me jesi hranio. Sem toga, ti si ih doneo. Zar nije trebalo i da mi ih daš?"
<BR>&nbsp;&nbsp;&nbsp;&nbsp;&nbsp;Mogao sam se raspravljati samo nejako, jer sam znao da je ona u načelu u pravu. To pravilo da šegrti ne rade u ublijeti uvedeno je da bi se sprečila begstva; a ja sam znao da ova mršava žena, iako toliko visoka, nikako ne bi mogla da me savlada, a i u slučaju da me savlada ne bi mogla da iziđe bez sukoba sa stražom. Otišao sam do vrata ćelije gde je Drote i dalje naporno radio oko klijentkinje koja je pokušala samoubistvo i vratio sam se sa njegovim ključevima.
<BR>&nbsp;&nbsp;&nbsp;&nbsp;&nbsp;Stojeći pred njom, sa vratima njene ćelije zatvorenim i zaključanim iza mene, osetih da ne mogu ni reč da prozborim. Knjige stavih na njen sto pokraj čančeta za sveću, poslužavnika sa hranom i vrča vode; jedva se našlo mesta i za knjige. Kad je to bilo učinjeno, stao sam i čekao, svestan da treba da odem, ali nemoćan da krenem.
<BR>&nbsp;&nbsp;&nbsp;&nbsp;&nbsp;"Zar nećeš sesti?"
<BR>&nbsp;&nbsp;&nbsp;&nbsp;&nbsp;Seo sam na njen ležaj, prepuštajući stolicu njoj.
<BR>&nbsp;&nbsp;&nbsp;&nbsp;&nbsp;"Da su ovo moje odaje u Kući Apsoluta, mogla bih ti ponuditi veću udobnost. Na žalost, nijednom nisi došao u posetu dok sam bila tamo."
<BR>&nbsp;&nbsp;&nbsp;&nbsp;&nbsp;Odmahnuo sam glavom.
<BR>&nbsp;&nbsp;&nbsp;&nbsp;&nbsp;"Ovde nemam šta da ti ponudim za osveženje osim ovoga. Voliš praziluk?"
<BR>&nbsp;&nbsp;&nbsp;&nbsp;&nbsp;"Neću ja to jesti, dvorkinjo. Uskoro ću dobiti svoju večeru, a ovde jedva da ima dovoljno za vas."
<BR>&nbsp;&nbsp;&nbsp;&nbsp;&nbsp;"Istina." Ona dohvati jedan praziluk i, kao da ne zna šta bi drugo s njim, baci ga niz grlo kao kad šarlatan guta zmiju otrovnicu. "A šta ćeš dobiti?"
<BR>&nbsp;&nbsp;&nbsp;&nbsp;&nbsp;"Praziluk, sočivo, hleb i ovčetinu."
<BR>&nbsp;&nbsp;&nbsp;&nbsp;&nbsp;"Aha, znači torturisti dobijaju ovčetinu - u tome je razlika. A kako se zoveš, majstore mučiteljstva?"
<BR>&nbsp;&nbsp;&nbsp;&nbsp;&nbsp;"Severijan. Neće to pomoći, dvorkinjo. Niti će činiti ikakvu razliku."
<BR>&nbsp;&nbsp;&nbsp;&nbsp;&nbsp;Nasmešila se: "Šta neće pomoći?"
<BR>&nbsp;&nbsp;&nbsp;&nbsp;&nbsp;"Sprijateljivanje sa mnom. Ja ti ne bih mogao dati slobodu. A ne bih to ni hteo - pa čak i kad ne bih imao drugih prijatelja na svetu."
<BR>&nbsp;&nbsp;&nbsp;&nbsp;&nbsp;"Nisam ni mislila da bi mogao, Severijane."
<BR>&nbsp;&nbsp;&nbsp;&nbsp;&nbsp;"Onda zašto se trudiš da razgovaraš sa mnom?"
<BR>&nbsp;&nbsp;&nbsp;&nbsp;&nbsp;Uzdahnula je, a iz njenog lica nestala je sva radost, kao kad sunce ode sa onog kamena gde je prosjak hteo da se ogreje. "A koga drugog imam za razgovor, Severijane? Može biti da ću razgovarati sa tobom neko vreme, nekoliko dana ili nedelja, a onda umreti. Znam šta misliš - da ja, kad bih sad bila u mojim odajama, ne bih nikad pristala nijedan pogled da potrošim na tebe. Ali grešiš. Čovek ne može razgovarati sa svakim, zato što ima tako mnogo svakih, ali jedan dan pre nego što sam odvedena, pričala sam neko vreme sa čovekom koji mi je pridržavao konja. Razgovarala sam s njim, vidiš, zato što sam morala da čekam, a on je kazao nešto što me je zainteresovalo."
<BR>&nbsp;&nbsp;&nbsp;&nbsp;&nbsp;"Mene više nećeš videti. Drote će ti donositi hranu."
<BR>&nbsp;&nbsp;&nbsp;&nbsp;&nbsp;"A ne ti? Pitaj ga da te pusti da ti donosiš." Dohvatila je moje šake svojima. Njene su bile kao led.
<BR>&nbsp;&nbsp;&nbsp;&nbsp;&nbsp;"Pokušaću", rekoh.
<BR>&nbsp;&nbsp;&nbsp;&nbsp;&nbsp;"Pokušaj. Svakako pokušaj. Reci mu da tražim bolju hranu od ove i da tražim da me ti poslužuješ - čekaj, zatražiću to ja sama. Ko je njemu starešina?"
<BR>&nbsp;&nbsp;&nbsp;&nbsp;&nbsp;"Majstor Gerlous."
<BR>&nbsp;&nbsp;&nbsp;&nbsp;&nbsp;"Reći ću onom drugom - Drote, zar ne? - da hoću sa njim da razgovaram. U pravu si, moraće oni to da ispune. Autarh bi me mogao pustiti... oni to ne znaju." Njene oči sevnuše.
<BR>&nbsp;&nbsp;&nbsp;&nbsp;&nbsp;"Reći ću Droteu da želiš da ga vidiš kad ne bude zauzet", rekoh i ustadoh.
<BR>&nbsp;&nbsp;&nbsp;&nbsp;&nbsp;"Čekaj. Zar me nećeš pitati zašto sam ovde?"
<BR>&nbsp;&nbsp;&nbsp;&nbsp;&nbsp;"Znam zašto si ovde", rekoh, zatvarajući vrata za sobom. "Da budeš mučena, kad dođe vreme, kao i ostali." Bilo je surovo kazati tako nešto, a ja sam to kazao onako, bez razmišljanja, kao što mladi ponekad čine - samo zato što mi je palo na pamet. A ipak, istinito je bilo, i bio sam na neki način zadovoljan, dok sam okretao ključ u bravi, što sam to kazao.
<BR>&nbsp;&nbsp;&nbsp;&nbsp;&nbsp;Mi smo i ranije imali uzvišene za klijente, i to često. Većina je, po dolasku, donekle uviđala u kakvoj je situaciji, kao što je sad uviđala i dvorkinja Tekla. Ali kad prođe nekoliko dana a niko ih ne muči, probuđena nada sruši im pamet i onda počnu da pričaju o oslobađanju - kako će, navodno, njihovi prijatelji i rodbina preduzeti sve da ih izbave i šta će raditi kad opet budu na slobodi.
<BR>&nbsp;&nbsp;&nbsp;&nbsp;&nbsp;Jedan je spremao plan da se povuče na svoje imanje i da više uopšte ne opterećuje autarhov dvor svojim prisustvom. Drugi je iskazivao rešenost da se dobrovoljno javi da predvodi odred landsknehta, kopljanika-plaćenika, na severu. Tad su kalfe na dužnosti u ublijeti slušale priče o lovačkim psima, o dalekim vresištima i o seoskim igrama, u drugim, nepoznatim krajevima, koje se igraju ispod drveća neupamćeno ogromne starosti. Žene su, većinom, bile realističnije, ali su i one, vremenom, počinjale da pričaju o svojim ljubavnicima koji su na visokim položajima u društvu; i kako ti ljubavnici (iako odbačeni pre više meseci ili godina) nikad ne bi njih ostavili na cedilu; zatim su dolazile priče o rađanju dece ili usvajanju siročadi. Znali smo: kad ta deca koja se nikad neće roditi dobiju imena, ubrzo potom doći će na red nova odeća koju treba obući na dan izlaska na slobodu, a tom prilikom spaliti staru; one su pričale o bojama, o smišljanju neke nove mode ili o oživljavanju neke stare.
<BR>&nbsp;&nbsp;&nbsp;&nbsp;&nbsp;A na kraju dođe čas, muškarcima i ženama podjednako, kad se umesto kalfe sa hranom pojavi majstor Gerlous, a oko njega trojica ili četvorica kalfi i možda fulgurator, palilac. Želeo sam da poštedim dvorkinju Teklu od takvih nada, ako je to bilo moguće. Okačio sam Drotove ključeve na njihov uobičajeni ekser u zidu, a onda sam mu, prolazeći pored ćelije u kojoj je on sad brisao krv sa poda, saopštio da dvorkinja želi da razgovara s njim.
<BR>&nbsp;&nbsp;&nbsp;&nbsp;&nbsp;Dva dana kasnije pozvan sam pred majstora Gerlousa. Očekivao sam da ću stajati, kao što šegrti obično čine, sa rukama iza leđa, pred njegovim stolom; ali on mi je rekao da sednem, zatim skinuo svoju zlatom prošaranu masku i nagnuo se prema meni na način koji je nagoveštavao savetovanje dvojice prijatelja o nekom zajedničkom problemu.
<BR>&nbsp;&nbsp;&nbsp;&nbsp;&nbsp;"Pre jedno nedelju dana, ili nešto manje, poslah te do arhivara", reče on.
<BR>&nbsp;&nbsp;&nbsp;&nbsp;&nbsp;Klimnuo sam glavom.
<BR>&nbsp;&nbsp;&nbsp;&nbsp;&nbsp;"Kad si doneo knjige, isporučio si ih, koliko shvatam, klijentkinji ti lično. Je li tako?"
<BR>&nbsp;&nbsp;&nbsp;&nbsp;&nbsp;Objasnio sam šta je bilo.
<BR>&nbsp;&nbsp;&nbsp;&nbsp;&nbsp;"Ničeg lošeg nema u tome. Ne bih želeo da pomisliš da ću te ja sad kažnjavati prekorednim zaduženjima zbog toga, ili čak narediti da te saviju preko stolice. Ti, još malo, pa ćeš biti kalfa - a ja kad sam bio u tvojim godinama, još su me terali da okrećem alternator. Stvar je, vidiš, Severijane, u tome, što je ova klijentkinja iz visokog društva." On snizi glas do rapavog šapata. "Sa vrlo visokim vezama."
<BR>&nbsp;&nbsp;&nbsp;&nbsp;&nbsp;Rekao sam da to shvatam.
<BR>&nbsp;&nbsp;&nbsp;&nbsp;&nbsp;"Ne samo iz armigerske porodice. Nego, visokog roda." Okrenuo se, preturao neko vreme po neurednim policama iza svoje stolice i izvukao jednu podeblju knjigu. "Imaš li ikakvu predstavu o tome koliko uzvišenih porodica sada postoji? Ovo su spiskovi samo onih koje još traju. Kompendijum svih izumrlih morao bi, valjda, imati razmere enciklopedije. Nekoliko tih porodica ugasio sam ja lično."
<BR>&nbsp;&nbsp;&nbsp;&nbsp;&nbsp;Nasmejao se, a ja sam se nasmejao s njim.
<BR>&nbsp;&nbsp;&nbsp;&nbsp;&nbsp;"Svakoj porodici ovde je dato otprilike po pola strane. Ima sedam stotina četrdeset šest stranica."
<BR>&nbsp;&nbsp;&nbsp;&nbsp;&nbsp;Klimnuo sam glavom da pokažem da sam ovo razumeo.
<BR>&nbsp;&nbsp;&nbsp;&nbsp;&nbsp;"Većina njih nema nikoga na dvoru - nemaju toliko para, ili se boje da pošalju ikog. To su one male porodice. One veće moraju imati nekog: autarh želi konkubinu koju će moći da zgrabi ako oni počnu nešto da brljaju. E, sad, autarh ne može igrati kadril sa pet stotina žena. Sa možda dvadeset, da. Ostale pričaju jedna s drugom i plešu, a njega viđaju jednom mesečno i to ne bliže od jednog lanca udaljenosti."
<BR>&nbsp;&nbsp;&nbsp;&nbsp;&nbsp;Zapitao sam (nastojeći da mi glas ostane miran) da li autarh stvarno vodi u krevet te konkubine.
<BR>&nbsp;&nbsp;&nbsp;&nbsp;&nbsp;Majstor Gerlous prevrte očima i poteže, ogromnom šakom, svoju vilicu. "E, pa, pristojnosti radi, imaju oni te kaibitke, zovu ih i žene u senci, to su obične devojke koje izgledaju kao dvorkinje. Ne znam gde ih nalaze, ali, dužnost im je da posluže kao zamena za prave. Naravno, nisu toliko visoke." Tiho se nasmejao. "A pošto rade u horizontali, onda visina valjda nije bitna. Ali priča se i to da ponekad zamena ispadne obrnuto. Umesto kaibitke, gospodarica obavi posao. Ali ovaj sadašnji autarh, čije je svako delo, mogu reći, slađe nego med, u ustima ove časne gilde, i nemoj da ti se desi da to zaboraviš - rekoh, za njega se nagađa, i više nego nagađa, da ni sa jednom jedinom od njih nije imao to zadovoljstvo."
<BR>&nbsp;&nbsp;&nbsp;&nbsp;&nbsp;Plima olakšanja ispuni moje srce. "Nisam to znao. Veoma zanimljivo, gospodaru."
<BR>&nbsp;&nbsp;&nbsp;&nbsp;&nbsp;Jednim naklonom glave majstor Gerlous je potvrdio da, doista, jeste zanimljivo; onda je spleo prste povrh svoga trbuha. "Jednoga dana može se dogoditi da održavanje reda u ovoj gildi bude tvoj posao. Biće potrebno da znaš takve stvari. Kad sam bio u tvojim godinama - ili, rekao bih, malčice mlađi - ponekad sam se zanosio da sam po krvi aristokrata. Neki od nas su to stvarno i bili, znaš."
<BR>&nbsp;&nbsp;&nbsp;&nbsp;&nbsp;Palo mi je na um, i to ne po prvi put, da majstori Gerlous i Palaemon moraju znati poreklo svih šegrta i svih mlađih kalfi zato što su lično oni odobrili njihov prijem.
<BR>&nbsp;&nbsp;&nbsp;&nbsp;&nbsp;"Da li ja jesam, ili nisam, ne mogu reći. Imam telesnu građu jahača, rekao bih, a po visini sam nešto iznad proseka uprkos teškog detinjstva. Jer bilo je teže, mnogo teže, pre četrdeset godina, mogu ti reći."
<BR>&nbsp;&nbsp;&nbsp;&nbsp;&nbsp;"To mi je rečeno, majstore."
<BR>&nbsp;&nbsp;&nbsp;&nbsp;&nbsp;Uzdahnuo je, stvarajući sipljiv znak kakav se ponekad začuje kad čovek sedne na kožni jastuk. "Ali, proticanjem vremena, shvatio sam da je Inkreator, odabirajući me za karijeru u našoj gildi, dejstvovao u moju korist. Nema sumnje da sam stekao zasluge u prethodnom životu, kao što sam, nadam se, stekao i u ovom."
<BR>&nbsp;&nbsp;&nbsp;&nbsp;&nbsp;Majstor Garlous je zaćutao i zagledao se (tako je meni izgledalo) u hrpu papira na svom stolu: sudska uputstva, dosjei klijenata. Najzad, kad sam se već spremao da pitam ima li išta više da mi kaže, on reče: "Tokom svih mojih godina nijednom nisam video da član gilde bude podvrgnut mučenju. A članova je bilo, pa, nekoliko stotina."
<BR>&nbsp;&nbsp;&nbsp;&nbsp;&nbsp;Saopštio sam dobro znanu mudrost da je bolje biti žaba krastača sakrivena ispod kamena nego leptir zgnječen tim kamenom.
<BR>&nbsp;&nbsp;&nbsp;&nbsp;&nbsp;"Mi iz ove gilde smo nešto više od krastače, uveren sam. Ali trebalo je da dodam da, iako sam video pet stotina ili više uzvišenih u našim ćelijama, nikad, do sada, nisam imao pod svojom upravom članicu tog užeg kruga konkubina koje su autarhu najbliže."
<BR>&nbsp;&nbsp;&nbsp;&nbsp;&nbsp;"Dvorkinja Tekla je tom krugu pripadala? Vaše reči to nagoveštavaju, majstore."
<BR>&nbsp;&nbsp;&nbsp;&nbsp;&nbsp;Sumorno je klimnuo glavom. "Ne bi to bilo tako rđavo kad bi nju trebalo odmah baciti na muke, ali nije tako. Može to biti tek kroz nekoliko godina. Ili nikad."
<BR>&nbsp;&nbsp;&nbsp;&nbsp;&nbsp;"Vi smatrate da bi ona mogla biti oslobođena, majstore?"
<BR>&nbsp;&nbsp;&nbsp;&nbsp;&nbsp;"Ona je pion u autarhovoj igri sa Vodalusom - čak i ja znam toliko. Njena sestra, dvorkinja Tea, pobegla je iz Kuće Apsoluta i postala Vodalusova dragana. Oni će se pogađati pomoću Tekle, bar neko vreme, i dok to traje, moramo lepo s njom. Ali ne preterano lepo."
<BR>&nbsp;&nbsp;&nbsp;&nbsp;&nbsp;"Vidim", rekoh. Bilo mi je vrlo nezgodno što ne znam šta je dvorkinja Tekla kazala Droteu i šta je on preneo Gerlousu.
<BR>&nbsp;&nbsp;&nbsp;&nbsp;&nbsp;"Zatražila je bolju hranu i ja sam sredio da to dobije. Zatražila je i društvo, a kad smo joj rekli da posete nisu dozvoljene, navaljivala je da joj bar jedan od nas povremeno pravi društvo."
<BR>&nbsp;&nbsp;&nbsp;&nbsp;&nbsp;Majstor Gerlous je zastao da obriše, rubom ogrtača, svetlucavo lice. Rekao sam: "Razumem." Bilo je prilično sigurno da zaista razumem šta sledi.
<BR>&nbsp;&nbsp;&nbsp;&nbsp;&nbsp;"Pošto je videla tvoje lice, zatražila je tebe. Rekao sam joj da ćeš sedeti uz nju dok obeduje. Ne tražim tvoju saglasnost - ne samo što moraš slušati moja uputstva nego i zato što znam da si odan. Ono što tražim jeste da paziš da ne izazoveš njeno nezadovoljstvo, ali ni preterano zadovoljstvo."
<BR>&nbsp;&nbsp;&nbsp;&nbsp;&nbsp;"Trudiću se najbolje što mogu." Iznenadio sam se razabravši koliko mi je glas čvrst.
<BR>&nbsp;&nbsp;&nbsp;&nbsp;&nbsp;Majstor Gerlous se nasmešio kao da sam mu olakšao nevolju. "Imaš ti dobru glavu, Severijane, iako ti je još mlada. Jesi li ikad bio sa ženom?"
<BR>&nbsp;&nbsp;&nbsp;&nbsp;&nbsp;U našim međusobnim šegrtskim pričama važio je običaj da o tome izmišljamo slavne priče, ali sad nisam bio u društvu šegrta, te odmahnuh glavom.
<BR>&nbsp;&nbsp;&nbsp;&nbsp;&nbsp;"Nikad kod veštica nisi prešao? Možda je i bolje što nisi. One su mene uzele na prvo poučavanje toplom poslu, ali nisam siguran da bih im poslao još jednog takvog kakav sam bio ja. Međutim, izgledi su da dvorkinja hoće da joj neko greje krevet. Ti joj to ne smeš ispuniti. Njena trudnoća ne bi bila obična - mogla bi doneti odlaganje mučenja i bruku za gildu. Pratiš me?"
<BR>&nbsp;&nbsp;&nbsp;&nbsp;&nbsp;Klimnuo sam glavom.
<BR>&nbsp;&nbsp;&nbsp;&nbsp;&nbsp;"Dečake tvojih godina muči nemir. Odrediću nekoga da te povede na mesto gde se takve boljke brzo leče."
<BR>&nbsp;&nbsp;&nbsp;&nbsp;&nbsp;"Kako vi želite, majstore."
<BR>&nbsp;&nbsp;&nbsp;&nbsp;&nbsp;"Šta? Ti mi se ne zahvaljuješ?"
<BR>&nbsp;&nbsp;&nbsp;&nbsp;&nbsp;"Hvala vam, majstore", rekoh.
<BR>&nbsp;&nbsp;&nbsp;&nbsp;&nbsp;Od svih ljudi koje sam ikada upoznao Gerlous je bio jedan od najsloženijih, zato što je bio složen čovek koji se trudi da izgleda jednostavan. I to ne na osnovu zamisli jednostavnog, nego na osnovu zamisli složenog čoveka o jednostavnosti. Baš kao što se dvorjanin formira u nešto briljantno i zapetljano, na pola puta između majstora plesa i diplomate, sa trunčicom ubice ako zatreba, tako je i majstor Gerlous oblikovao sebe u ono tupo stvorenje koje niži dvorjanin, pursuivant, očekuje da vidi kad pozove šefa naše gilde, iako je to jedino što pravi mučitelj ne može biti. Taj napor se primećivao; iako je svaki deo Gerlousa bio kako treba, nijedan deo se nije sa ostalima uklapao. Pio je mnogo i patio od košmarnih snova, ali su košmari dolazili upravo posle pića, kao da je vino, umesto da zakatanči vrata njegovog uma, ta vrata naglo otvaralo i ostavljalo ga da se tetura kroz poslednje sate noći trudeći se da uhvati prvi nagoveštaj sunca koje još nije ni blizu, sunca koje bi prognalo utvare iz njegove velike kabine i omogućilo mu da se obuče i pošalje kalfe na njihove zadatke. Peo se ponekad na vrh naše kule, iznad topova, i tamo čekao, pričajući sam sa sobom i zureći kroz staklo, za koje se priča da je tvrđe od kremena, da ugleda praskozorje. Bio je to jedini čovek u našoj gildi - ne izuzimajući ni majstora Palaemona - koji se nije plašio tamošnjih energija niti onih nevidljivih usta koja se ponekad obrate ljudima, a ponekad jedna drugima, u drugim kulama i dvorcima. Voleo je muziku, ali ju je pratio lupajući po rukonaslonu svoje stolice i nogom po podu, i to baš najžešće kad je slušao onu vrstu muzike koju je najviše voleo, a čiji su ritmovi odveć fini za ma kakvu pravilnu kadencu. Jeo je previše, ali i preterano retko; čitao je kad je mislio da to niko neće primetiti; posećivao je neke naše klijente, pa i one na trećem nivou, da bi s njima razgovarao o stvarima koje su za nas, koji smo iz hodnika prisluškivali, ostajale nerazumljive. Njegove oči su bacale vatru, bile su blistavije nego oči ijedne žene. Izvesne sasvim obične reči izgovarao je pogrešno: ožarniti, salfinks, memarandum. Ne umem vam dobro iskazati koliko je loše izgledao kad sam se, nedavno, vratio u Citadelu, koliko loše izgleda sad.
</P></TD></TR></TABLE>
<P class="next">
<A HREF=p8.html><IMG BORDER=0 SRC=../../graphics/next.gif></A>
</CENTER>
</BODY>
</HTML>
